{
  "tika-abh08t31:0": "7. Sattamo paricchedo",
  "tika-abh08t31:1": "Vipākacittappavattiniddesavaṇṇanā",
  "tika-abh08t31:2": "376.Anantañāṇenāti anantārammaṇe pavattañāṇena. Niraṅgaṇenāti ettha rāgādayo akusalā aṅganti etehi taṁsamaṅgino puggalā nihīnabhāvaṁ gacchantīti aṅgaṇāti vuccanti. Yathāha –",
  "tika-abh08t31:3": "“Rāgo aṅgaṇaṁ, doso aṅgaṇaṁ, moho aṅgaṇaṁ, pāpakānaṁ kho, āvuso, akusalānaṁ icchāvacarānaṁ adhivacanaṁ yadidaṁ aṅgaṇa”nti ca ādi.",
  "tika-abh08t31:4_0": "Attano santāne sīlādiguṇe esī gavesīti guṇesī, tena guṇesinā. Karuṇāyaṁ niyutto,",
  "tika-abh08t31:4_1": "sā assa atthīti vā kāruṇiko, tena kāruṇikena. Ettha ca “anantañāṇenā”ti iminā bhagavato",
  "tika-abh08t31:4_2": "sabbaññubhāvamāha, “niraṅgaṇenā”ti khīṇāsavabhāvaṁ, “guṇesinā”ti pubbacariyaṁ, “kāruṇikenā”ti",
  "tika-abh08t31:4_3": "mahākaruṇāsamaṅgibhāvaṁ. Ettakena pana thomanena bhagavato vipākadesanāya niyyānikādibhāvaṁ",
  "tika-abh08t31:4_4": "dīpeti. Asabbaññunā hi desitaṁ aniyyānikaṁ hoti, akhīṇāsavena desitaṁ na pākaṭaṁ,",
  "tika-abh08t31:4_5": "apuññavatā desitaṁ nappatiṭṭhāti, akāruṇikena vuttaṁ sukhadāyakaṁ na hoti. Bhagavato",
  "tika-abh08t31:4_6": "pana sabbaññubhāvato tena desitaṁ niyyānikaṁ, khīṇāsavattā pākaṭaṁ, puññavantatāya",
  "tika-abh08t31:4_7": "patiṭṭhāti, mahākaruṇāsamaṅgitāya sukhadāyakanti. Cittappabhavanti vipākacittānaṁ uppattiṁ.",
  "tika-abh08t31:5_0": "377-86. Idāni vipākakathāya mātikāvasena aṭṭhakathāya ṭhapite dasappakāre dassetuṁ",
  "tika-abh08t31:5_1": "“ekūnatiṁsa kammānī”tiādi vuttaṁ. Tattha yathāraddhāya vipākakathāya mūlakāraṇabhāvato",
  "tika-abh08t31:5_2": "“ekūnatiṁsa kammānī”ti paṭhamaṁ kammavavatthānaṁ kataṁ. Kamme pana kathite vipākakathāya",
  "tika-abh08t31:5_3": "adhiṭṭhānabhūtā vipākāpi kathetabbāti “pākā dvattiṁsa dassitā”ti dutiyaṁ vipākavavatthānaṁ",
  "tika-abh08t31:5_4": "kataṁ. Kammavipākānañca advāresu adissanato “tīsu…pe… dissare”ti tatiyaṁ kammadvāravipākadvārā",
  "tika-abh08t31:5_5": "vuttā. Kammavipākānaṁ vacanappasaṅgeyeva ekasseva kammassa taṁ taṁ paccayamāgamma",
  "tika-abh08t31:5_6": "anekaphalanipphādanaṁ dassetuṁ “kusalaṁ…pe… vividhaṁ phala”nti catutthaṁ kāmāvacarakusalassa",
  "tika-abh08t31:5_7": "pavattipaṭisandhīsu nānāphalanipphādanaṁ vuttaṁ. Evaṁ vutte pana pavattipaṭisandhīnaṁ",
  "tika-abh08t31:5_8": "labbhamānavipākavasena vuttabhāvaṁ ajānantā –",
  "tika-abh08t31:6": "“Tasseva kammassa vipākāvasesenā”ti;",
  "tika-abh08t31:7": "“Ekaṁ pupphaṁ cajitvāna, asītikappakoṭiyo;",
  "tika-abh08t31:8": "Duggatiṁ nābhijānāmī”ti. ca –",
  "tika-abh08t31:9_0": "Evamādivacanassa byañjanacchāyāya atthaṁ gahetvā dinnapaṭisandhikāyapi cetanāya puna",
  "tika-abh08t31:9_1": "paṭisandhidānaṁ maññeyyunti “ekāya…pe… pakāsitā”ti pañcamaṁ ekena kammena ekissāyeva",
  "tika-abh08t31:9_2": "paṭisandhiyā nibbattanaṁ vuttaṁ. Ekasmiṁ bhave nānākammassa vipākappavattiṁ suṇantā",
  "tika-abh08t31:9_3": "“disvā kumāraṁ satapuññalakkhaṇa”ntiādivacanassa atthaṁ ajānantā “nānākammena ekāva",
  "tika-abh08t31:9_4": "paṭisandhi hotī”ti cinteyyunti “nānā…pe… paṭisandhiyo”ti chaṭṭhaṁ nānākammassa nānāpaṭisandhidānaṁ",
  "tika-abh08t31:9_5": "vuttaṁ. Tathā vipaccantassa ca ekassa kammassa soḷasa vipākāni dvādasamaggo ahetukaṭṭhakampīti",
  "tika-abh08t31:9_6": "ayaṁ vipākavibhāgo hetubhedavasena hotīti dassanatthaṁ “tihetukaṁ…pe… na ca hoti",
  "tika-abh08t31:9_7": "tihetukā”ti sattamaṁ aṭṭhakathāya āgatahetukittanaṁ dassitaṁ. Taṁ pana hetukittanaṁ",
  "tika-abh08t31:9_8": "ekekassa kammassa vipākavibhāgadassanatthanti. Idāni tipiṭakacūḷanāgattherassa, moravāpivāsimahādattattherassa,",
  "tika-abh08t31:9_9": "tipiṭakamahādhammarakkhitattherassāti tiṇṇaṁ therānaṁ vādesu “ekāya cetanāya dvādasa",
  "tika-abh08t31:9_10": "vipākāni ettheva dasakamaggo ahetukaṭṭhakampī”ti āgatassa dutiyattheravādassa, “ekāya",
  "tika-abh08t31:9_11": "cetanāya dasa vipākāni ettheva ahetukaṭṭhakampī”ti āgatassa tatiyattherassa vādassa",
  "tika-abh08t31:9_12": "ca na sammāpatiṭṭhitattā suppatiṭṭhitassa paṭhamattheravādassa vasena dassetuṁ vipākesu",
  "tika-abh08t31:9_13": "asaṅkhārasasaṅkhāravidhānaṁ paccayabalena hoti, no kammabalenāti dīpanatthaṁ aṭṭhamaṁ,",
  "tika-abh08t31:9_14": "“asaṅkhārasasaṅkhāra”ntiādinā kammena saha asamānampi katvā saṅkhārabhedo vutto.",
  "tika-abh08t31:9_15": "Kammassa somanassupekkhāsahagatabhāvepi ārammaṇavaseneva vipākavedanāya parivattanaṁ",
  "tika-abh08t31:9_16": "dassetuṁ “ārammaṇena…pe… parivattana”nti navamaṁ ārammaṇena vedanāparivattanaṁ vuttaṁ.",
  "tika-abh08t31:9_17": "Kammavasena ceva ārammaṇavasena ca aniyatassa tadārammaṇassa javanavasena niyamadassanatthaṁ",
  "tika-abh08t31:9_18": "“tadārammaṇa…pe… niyāmita”nti dasamaṁ javanena tadārammaṇaniyamo vuttoti.",
  "tika-abh08t31:10_0": "Ekūnatiṁsakammānīti kusalākusalavasena vīsati parittāni, nava mahaggatānīti ekūnatiṁsa",
  "tika-abh08t31:10_1": "kammāni. Yasmā panesā vaṭṭavasena vipākakathā, tasmā lokuttarakusalaṁ vajjetvā ekūnatiṁseva",
  "tika-abh08t31:10_2": "kammāni vuttāni. Evaṁ “pākā dvattiṁsā”ti etthāpi tevīsati parittā, nava mahaggatāti",
  "tika-abh08t31:10_3": "pākā dvattiṁsa. Tīsu dvāresūti kāyavacīmanodvāravasena tīsu kammadvāresu. Kammadvāravavatthānaṁ",
  "tika-abh08t31:10_4": "heṭṭhā saṅkhepato dassitameva. Vitthārato panetaṁ aṭṭhasāliniyā dhammasaṅgahaṭṭhakathāya,",
  "tika-abh08t31:10_5": "taṁsaṁvaṇṇanādito ca gahetabbaṁ. Kāmaṁ kammānipi chasu dvāresu pavattanti, pañcadvārappavattāni",
  "tika-abh08t31:10_6": "pana avipākāni, manodvāradvārattayavasena bhinnānaṁ vipākadāyakānameva saṅgaṇhanatthaṁ",
  "tika-abh08t31:10_7": "“tīsu dvāresū”ti vuttaṁ. Chasūti cakkhudvārādīni pañca, manodvārañcāti chasu vipākadvāresu.",
  "tika-abh08t31:11": "Taṁ taṁ paccayamāgammāti kālasampadādikaṁ taṁ taṁ paccayamāgamma. Tenāhu porāṇā –",
  "tika-abh08t31:12": "“Kālopadhippayogānaṁ, gatiyā ca yathārahaṁ;",
  "tika-abh08t31:13": "Sampattiñca vipattiñca, kammamāgamma paccatī”ti.",
  "tika-abh08t31:14_0": "Atha vā taṁ taṁ paccayanti somanassādihetubhūtaṁ taṁ taṁ sahakāripaccayaṁ. Vividhaṁ",
  "tika-abh08t31:14_1": "phalanti somanassupekkhāsahagatasahetukāhetukaasaṅkhārasasaṅkhāravasena nānappakāraphalaṁ.",
  "tika-abh08t31:14_2": "Ekāya cetanāyāti upapajjavedanīyabhūtāya, aparāpariyavedanīyabhūtāya vā ekāya cetanāya.",
  "tika-abh08t31:14_3": "Diṭṭhadhammavedanīyabhūtā pana pavattivipākameva nibbatteti, no paṭisandhiṁ.",
  "tika-abh08t31:15_0": "Kiñcāpi “tihetuka”nti avisesena vuttaṁ, ukkaṭṭhameva pana tihetukakammaṁ tihetukavipākaṁ",
  "tika-abh08t31:15_1": "deti, tathā duhetukampi ukkaṭṭhameva duhetukavipākaṁ deti. Omakaṁ pana tihetukakammaṁ",
  "tika-abh08t31:15_2": "duhetukukkaṭṭhasadisaṁ, duhetukāhetukameva vipākaṁ deti. Tathā duhetukampi ahetukameva",
  "tika-abh08t31:15_3": "vipākaṁ detīti. Ukkaṭṭhomakavibhāgo ca panesa kusalākusalaparivāralābhato, āsevanavippaṭisārappavattiyā",
  "tika-abh08t31:15_4": "vā daṭṭhabbo. Yañhi kammaṁ attano pavattikāle purimapacchābhāgappavattehi kusaladhammehi",
  "tika-abh08t31:15_5": "parivāritaṁ, pacchā vā āsevanalābhena samudāciṇṇaṁ, taṁ ukkaṭṭhaṁ. Yaṁ pana karaṇakāle",
  "tika-abh08t31:15_6": "akusaladhammehi parivāritaṁ, pacchā vā “dukkaṭaṁ mayā”ti vippaṭisāruppādanena paribhāvitaṁ,",
  "tika-abh08t31:15_7": "taṁ omakaṁ nāma hoti.",
  "tika-abh08t31:16_0": "Athettha yathāvuttavidhānaṁ kiṁ paṭisandhipavattīnaṁ avisesena, udāhu pavattivasenevāti",
  "tika-abh08t31:16_1": "ce? Pavattivaseneva, paṭisandhiyaṁ pana ayaṁ visesoti dassento āha “tihetukenā”tiādi.",
  "tika-abh08t31:16_2": "Etthāpi tihetukukkaṭṭhakammeneva tihetukapaṭisandhi hoti, omakena pana duhetukukkaṭṭhena",
  "tika-abh08t31:16_3": "ca duhetukā paṭisandhi, duhetukomakena pana ahetukāvāti ayaṁ viseso veditabbo. Yasmā",
  "tika-abh08t31:16_4": "panettha ñāṇaṁ jaccandhādivipattinimittassa mohassa, sabbākusalassa vā paṭipakkhaṁ,",
  "tika-abh08t31:16_5": "tasmā taṁsampayuttaṁ kammaṁ jaccandhādivipattipaccayaṁ na hotīti tihetukaṁ atidubbalampi",
  "tika-abh08t31:16_6": "samānaṁ duhetukapaṭisandhimeva ākaḍḍhati, nāhetukanti āha “na ca hoti ahetukā”ti.",
  "tika-abh08t31:16_7": "Yasmā paṭisambhidāmagge sugatiyaṁ jaccandhabadhirādivipattiyā ahetukūpapattiṁ vajjetvā",
  "tika-abh08t31:16_8": "gatisampattiyā ahetukūpapattiṁ dassentena dhammasenāpatinā –",
  "tika-abh08t31:17_0": "“Gatisampattiyā ñāṇasampayutte aṭṭhannaṁ hetūnaṁ paccayā upapatti hoti, gatisampattiyā",
  "tika-abh08t31:17_1": "ñāṇasampayutte katamesaṁ aṭṭhannaṁ hetūnaṁ paccayā upapatti hoti? Kusalassa kammassa",
  "tika-abh08t31:17_2": "javanakkhaṇe tayo hetū kusalā tasmiṁ khaṇe jātacetanāya sahajātapaccayā honti, tena",
  "tika-abh08t31:17_3": "vuccati kusalamūlapaccayāpi saṅkhārā. Nikantikkhaṇe dve hetū akusalā tasmiṁ khaṇe",
  "tika-abh08t31:17_4": "jātacetanāya sahajātapaccayā honti, tena vuccati akusalamūlapaccayāpi saṅkhārā. Paṭisandhikkhaṇe",
  "tika-abh08t31:17_5": "tayo hetū abyākatā tasmiṁ khaṇe jātacetanāya sahajātapaccayā honti, tena vuccati",
  "tika-abh08t31:17_6": "nāmarūpapaccayāpi viññāṇaṁ, viññāṇapaccayāpi nāmarūpa”nti –",
  "tika-abh08t31:18_0": "Evaṁ javanakkhaṇe tiṇṇaṁ hetūnaṁ paccayā ñāṇasampayuttavipākuppatti vuttā, na pana",
  "tika-abh08t31:18_1": "“javanakkhaṇe dvinnaṁ hetūnaṁ paccayā”ti, tasmā tihetukakammeneva tihetukapaṭisandhi",
  "tika-abh08t31:18_2": "hoti, na duhetukenāti āha “duhetukena…pe… na ca hoti tihetukā”ti. Yadi hi duhetukakammena",
  "tika-abh08t31:18_3": "tihetukapaṭisandhi siyā, yathā “aṭṭhannaṁ hetūnaṁ paccayā upapatti hotī”ti vatvā",
  "tika-abh08t31:18_4": "tassa vibhaṅgo kato, evaṁ “gatisampattiyā ñāṇasampayutte sattannaṁ hetūnaṁ paccayā",
  "tika-abh08t31:18_5": "upapatti hoti. Gatisampattiyā ñāṇasampayutte katamesaṁ sattannaṁ hetūnaṁ paccayā",
  "tika-abh08t31:18_6": "upapatti hoti? Kusalassa kammassa javanakkhaṇe dve hetū kusalā tasmiṁ khaṇe…pe… saṅkhārā,",
  "tika-abh08t31:18_7": "nikantikkhaṇe dve hetū akusalā tasmiṁ khaṇe…pe… saṅkhārā, paṭisandhikkhaṇe tayo hetū",
  "tika-abh08t31:18_8": "abyākatā tasmiṁ khaṇe…pe… nāmarūpa”nti sattannaṁ hetūnaṁ paccayā ñāṇasampayuttūpapattiṁ",
  "tika-abh08t31:18_9": "vatvā tassa vibhaṅgo kātabbo siyā, na ca panevaṁ atthi, tasmā viññāyati “duhetukakammena",
  "tika-abh08t31:18_10": "tihetukapaṭisandhi na hotī”ti.",
  "tika-abh08t31:19": "Yadi evaṁ –",
  "tika-abh08t31:20_0": "“Gatisampattiyā ñāṇavippayutte channaṁ hetūnaṁ paccayā upapatti hoti. Gatisampattiyā",
  "tika-abh08t31:20_1": "ñāṇavippayutte katamesaṁ…pe… hoti? Kusalassa kammassa javanakkhaṇe dve hetū kusalā",
  "tika-abh08t31:20_2": "tasmiṁ khaṇe…pe… saṅkhārā. Nikantikkhaṇe dve hetū akusalā tasmiṁ khaṇe…pe… saṅkhārā.",
  "tika-abh08t31:20_3": "Paṭisandhikkhaṇe dve hetū abyākatā tasmiṁ khaṇe…pe… nāmarūpa”nti –",
  "tika-abh08t31:21_0": "Evaṁ duhetukakammena duhetukūpapattiṁ uddharitvā “gatisampattiyā ñāṇavippayutte sattannaṁ",
  "tika-abh08t31:21_1": "hetūnaṁ paccayā upapatti hoti. Gatisampattiyā ñāṇavippayutte katamesaṁ sattannaṁ",
  "tika-abh08t31:21_2": "hetūnaṁ paccayā upapatti hoti? Kusalassa kammassa javanakkhaṇe tayo hetū kusalā tasmiṁ",
  "tika-abh08t31:21_3": "khaṇe…pe… saṅkhārā. Nikantikkhaṇe dve hetū akusalā tasmiṁ khaṇe…pe… saṅkhārā. Paṭisandhikkhaṇe",
  "tika-abh08t31:21_4": "dve hetū abyākatā tasmiṁ khaṇe…pe… nāmarūpa”nti evaṁ tihetukakammena duhetukapaṭisandhiyāpi",
  "tika-abh08t31:21_5": "anuddhaṭattā sāpi na hotīti ce? No na hoti, duhetukomakakammena ahetukapaṭisandhiyā",
  "tika-abh08t31:21_6": "viya tihetukomakena duhetukapaṭisandhiyāva dātabbattā, kammasarikkhakavipākadassanatthaṁ",
  "tika-abh08t31:21_7": "pana mahātherena pāṭho sāvaseso kato.",
  "tika-abh08t31:22_0": "Yadi evaṁ purimavuttehi idaṁ samānaṁ kammasarikkhakatābhāvatoti duhetukakammena tihetukapaṭisandhi",
  "tika-abh08t31:22_1": "na uddhaṭā, na pana alabbhanatoti? Taṁ na, akusalakammassa alobhasampayogābhāvato,",
  "tika-abh08t31:22_2": "alobhaphaluppādane viya ñāṇavippayuttassa ñāṇaphaluppādane asamatthabhāvato. Paññābalasampayogato",
  "tika-abh08t31:22_3": "hi taṁñāṇaphaluppādane samatthaṁ hoti.",
  "tika-abh08t31:23_0": "Etthāha – kiṁ panetaṁ kammameva paṭisandhiṁ dentaṁ attanā sadisavedanameva deti,",
  "tika-abh08t31:23_1": "udāhu visadisavedanampīti? Duhetukomakameva visadisavedanaṁ deti, itaraṁ pana sadisavedanameva.",
  "tika-abh08t31:23_2": "Tathā hi papañcasūdaniyā majjhimaṭṭhakathāya mahākammavibhaṅgasutte sukhavedanīyādikammavaṇṇanāya –",
  "tika-abh08t31:24_0": "“Kāmāvacarakusalato somanassasahagatacittasampayuttā catasso cetanā, rūpāvacarakusalato",
  "tika-abh08t31:24_1": "catukkajjhānacetanāti evaṁ paṭisandhipavattesu sukhavedanāya jananato sukhavedanīyaṁ",
  "tika-abh08t31:24_2": "kammaṁ nāma. Kāmāvacarañcettha paṭisandhiyaṁyeva ekantena sukhaṁ janeti, pavatte",
  "tika-abh08t31:24_3": "pana iṭṭhamajjhattārammaṇe adukkhamasukhampi.",
  "tika-abh08t31:25": "“Akusalacetanā pavatte kāyadvārappavattadukkhassa jananato dukkhavedanīyaṁ kammaṁ nāma.",
  "tika-abh08t31:26_0": "“Kāmāvacarakusalato pana upekkhāsahagatacittasampayuttā catasso cetanā, rūpāvacarakusalato",
  "tika-abh08t31:26_1": "catutthajjhānacetanāti evaṁ paṭisandhipavattesu tatiyavedanāya jananato adukkhamasukhavedanīyaṁ",
  "tika-abh08t31:26_2": "kammaṁ nāma. Ettha ca “kāmāvacaraṁ paṭisandhiyaṁyeva ekantena adukkhamasukhaṁ janeti,",
  "tika-abh08t31:26_3": "pavatte iṭṭhārammaṇe sukhampī”ti –",
  "tika-abh08t31:27_0": "Vuttaṁ. Nanu ca “ārammaṇena hoteva, vedanāparivattana”nti vacanato ārammaṇavasena",
  "tika-abh08t31:27_1": "vedanāniyamo hoti, na ca somanassasahagatakammena paṭisandhiṁ gaṇhantassa iṭṭhārammaṇameva",
  "tika-abh08t31:27_2": "kammanimittādikamāpāthamāgacchatīti niyamo atthi, upekkhāsahagatakammena vā iṭṭhamajjhattārammaṇanti",
  "tika-abh08t31:27_3": "na sakkā vattuṁ, tasmā kathaṁ kammavaseneva vedanāniyamoti? Vuccate – iṭṭhādiārammaṇampi",
  "tika-abh08t31:27_4": "āpāthamāgacchantaṁ kammabaleneva āgacchatīti somanassasahagatakammena paṭisandhiggahaṇakāle",
  "tika-abh08t31:27_5": "tassa balena iṭṭhārammaṇamāpāthamāgacchati, upekkhāsahagatakammena iṭṭhamajjhattārammaṇanti",
  "tika-abh08t31:27_6": "na na sakkā vattuṁ, tasmā kammavasena paṭisandhiyā ārammaṇaniyamo, ārammaṇavasena",
  "tika-abh08t31:27_7": "vedanāniyamoti. Apica “ārammaṇena hoteva, vedanāparivattana”nti idaṁ tadārammaṇaṁ",
  "tika-abh08t31:27_8": "sandhāya vuttanti na tena paṭisandhiyā kammasarikkhakavedanābhāvo paṭikkhipituṁ sakkā,",
  "tika-abh08t31:27_9": "duhetukomakaṁ pana somanassasahagatampi attano nihīnatāya duhetukaphaluppādane asamatthattā,",
  "tika-abh08t31:27_10": "ahetukāya ca attanā sadisavedanāya paṭisandhiyā asambhavato upekkhāsahagatapaṭisandhiyā",
  "tika-abh08t31:27_11": "anurūpato iṭṭhamajjhattārammaṇamupaṭṭhapetvā tadārammaṇaṁ upekkhāsahagatameva paṭisandhiṁ deti.",
  "tika-abh08t31:28_0": "Nanu ca “pacchimabhavikamahābodhisattānaṁ mettāpubbabhāgaṁ somanassakammaṁ paṭisandhiṁ",
  "tika-abh08t31:28_1": "detī”ti aṭṭhakathāsu vuttaṁ, mahāsivatthero ca upekkhāsahagatañāṇasampayuttaasaṅkhārikavipākacittena",
  "tika-abh08t31:28_2": "paṭisandhiṁ icchati. Vuttañhi tena “somanassasahagatato upekkhāsahagataṁ balavataraṁ,",
  "tika-abh08t31:28_3": "tena paṭisandhiṁ gaṇhanti, tena gahitapaṭisandhikā hi mahajjhāsayā honti tipiṭakacūḷanāgatthero",
  "tika-abh08t31:28_4": "viyā”ti, tasmā somanassasahagatakusalato upekkhāsahagatapaṭisandhipi labbhati yathā",
  "tika-abh08t31:28_5": "ca, evaṁ tathā upekkhāsahagatato somanassasahagatāpīti kathaṁ kammasadisavedanā paṭisandhīti?",
  "tika-abh08t31:28_6": "Etthāpi ca kammampi upekkhāsahagatamevāti therassa adhippāyo siyāti sakkā vattuṁ.",
  "tika-abh08t31:28_7": "Apicāyaṁ vādo mahāaṭṭhakathāyaṁ paṭikkhittova. Tathā hi vuttaṁ saṅgahakārehi “aṭṭhakathāyaṁ",
  "tika-abh08t31:28_8": "pana ayaṁ therassa manoratho, natthi eta”nti paṭikkhipitvā sabbaññubodhisattānaṁ",
  "tika-abh08t31:28_9": "hitūpacāro balavā hoti, tasmā mettāpubbabhāgakāmāvacarakusalavipākasomanassasahagatatihetukaasaṅkhārikacittena",
  "tika-abh08t31:28_10": "paṭisandhiṁ gaṇhantīti vuttanti, tasmā paṭikkhittavādaṁ gahetvā na sakkā aṭṭhakathāvacanaṁ",
  "tika-abh08t31:28_11": "cāletunti sampaṭicchitabbamevetaṁ kammasadisavedanā paṭisandhīti. Asampaṭicchantehi",
  "tika-abh08t31:28_12": "vā aṭṭhakathāya adhippāyo sādhukaṁ kathetabboti.",
  "tika-abh08t31:29": "Asaṅkhāranti asaṅkhārikakammaṁ. Asaṅkhāraṁ sasaṅkhārampi phalaṁ detīti sambandho.",
  "tika-abh08t31:30_0": "Ārammaṇenāti iṭṭhādiārammaṇena. Vedanāparivattananti tassa tassa ārammaṇassa anurūpato",
  "tika-abh08t31:30_1": "somanassādivedanāya parivattanaṁ, kusalavipākasantīraṇatadārammaṇāni sandhāya cetaṁ",
  "tika-abh08t31:30_2": "vuttaṁ. Tāni hi iṭṭhārammaṇe somanassasahagatāni, iṭṭhamajjhatte upekkhāsahagatāni.",
  "tika-abh08t31:30_3": "Akusalavipākaṁ pana santīraṇatadārammaṇaṁ aniṭṭhe, aniṭṭhamajjhatte ca ārammaṇe upekkhāsahagatameva.",
  "tika-abh08t31:30_4": "Na hi tassa ārammaṇavasena vedanābhedo atthi, heṭṭhā vuttanayena dvīsupi upekkhāsahagatameva.",
  "tika-abh08t31:30_5": "Dvipañcaviññāṇasampaṭicchanesu ca ṭhapetvā kāyaviññāṇadvayaṁ sesāni iṭṭhādīsu sabbattha",
  "tika-abh08t31:30_6": "heṭṭhā vuttakāraṇavaseneva upekkhāsahagatāni, tathā kāyaviññāṇaṁ iṭṭhādīsu sukhasahagataṁ,",
  "tika-abh08t31:30_7": "aniṭṭhādīsu dukkhasahagatanti. Javanena niyamitaṁ aṭṭhakathāyanti adhippāyo. Hetuniyamanameva",
  "tika-abh08t31:30_8": "cettha javanavasena hoti vedanābhedassa ārammaṇeneva, saṅkhārabhedassa ca paccayavaseneva",
  "tika-abh08t31:30_9": "niyamitattā. Ettha ca akusalavipākānaṁ vibhāgābhāvato kusalavipākatadārammaṇānameva",
  "tika-abh08t31:30_10": "ārammaṇajavanapaccayavasena niyamanaṁ hoti. Taṁ pana sarūpato evaṁ veditabbaṁ – tihetukukkaṭṭhakammena",
  "tika-abh08t31:30_11": "hi tadārammaṇaṁ pavattamānaṁ kammavasena niyamābhāvato sabbesupi kusalavipākatadārammaṇesu",
  "tika-abh08t31:30_12": "sampattesu ārammaṇajavanapaccayavasena, ārammaṇajavanavaseneva vā niyataṁ ekameva",
  "tika-abh08t31:30_13": "uppajjati. Kathaṁ? Tadārammaṇesu hi ārammaṇavasena vedanāniyamo hoti, javanavasena",
  "tika-abh08t31:30_14": "hetuniyamo, paccayavasena saṅkhāraniyamo. Ahetukesu pana saṅkhārabhedābhāvato paccayavasena",
  "tika-abh08t31:30_15": "niyamanaṁ natthi. Tattha ārammaṇena vedanāniyamanaṁ heṭṭhā vuttanayena veditabbaṁ.",
  "tika-abh08t31:30_16": "Javanavasena hetuniyamane pana kammasarikkhakahetuvasena tihetukāni duhetukāni ahetukānīti",
  "tika-abh08t31:30_17": "tīṇi javanāni veditabbāni. Tattha kammasarikkhakahetuvasena tihetukajavanāni nāma",
  "tika-abh08t31:30_18": "kāmāvacarakusalakiriyāsu ñāṇasampayuttajavanāni, duhetukajavanāni nāma ñāṇavippayuttajavanāni,",
  "tika-abh08t31:30_19": "ahetukāni nāma akusalajavanāni ceva kiriyāhetukajavanañca. Akusalajavanānipi hi kusalakammasarikkhakahetuvasena",
  "tika-abh08t31:30_20": "ahetukāni kusalahetūnaṁ tesu abhāvato.",
  "tika-abh08t31:31_0": "Tattha kammassa javanasadisatadārammaṇābhinipphādanasāmatthiye sati tihetukajavane",
  "tika-abh08t31:31_1": "javite tihetukatadārammaṇaṁ hoti, duhetukajavane javite duhetukatadārammaṇaṁ, ahetukajavane",
  "tika-abh08t31:31_2": "javite ahetukatadārammaṇaṁ hotīti. Evaṁ javanavasena hetuniyamanaṁ daṭṭhabbaṁ. Kathaṁ",
  "tika-abh08t31:31_3": "paccayavasena saṅkhāraniyamoti? Kālasampadādīnaṁ, utusampadādīnañca paccayānaṁ balavabhāve",
  "tika-abh08t31:31_4": "sati asaṅkhārikatadārammaṇaṁ hoti, dubbalabhāve sasaṅkhārikaṁ. Ahetukatadārammaṇassa",
  "tika-abh08t31:31_5": "pana paccayavasena niyamo natthi, tasmā yadi iṭṭhārammaṇaṁ hoti, tadā upekkhāsahagataṁ",
  "tika-abh08t31:31_6": "tadārammaṇaṁ paṭibāhitvā somanassasahagatatadārammaṇameva hoti. Somanassasahagatatadārammaṇesupi",
  "tika-abh08t31:31_7": "aniyamena ārammaṇavasena sabbesu sampattesu javanassa tihetukabhāve duhetukāhetuke",
  "tika-abh08t31:31_8": "paṭibāhitvā tihetukameva tadārammaṇaṁ hoti. Tihetukatadārammaṇesupi aniyamena javanavasena",
  "tika-abh08t31:31_9": "sabbesu sampattesu paccayassa balavabhāve sati sasaṅkhārikatadārammaṇaṁ paṭibāhitvā",
  "tika-abh08t31:31_10": "asaṅkhārikameva tadārammaṇaṁ hoti. Eteneva nayena sesaṁ tadārammaṇampi taṁtaṁjavanānurūpato",
  "tika-abh08t31:31_11": "niyamanaṁ daṭṭhabbaṁ.",
  "tika-abh08t31:32_0": "Ahetukatadārammaṇaṁ pana paccayaṁ anapekkhitvā ārammaṇavasena ceva javanavasena ca",
  "tika-abh08t31:32_1": "niyamanaṁ hoti. Idamettha yebhuyyappavattivasena niyamanaṁ. Kadāci pana ārammaṇavasena,",
  "tika-abh08t31:32_2": "paccayavasena, paricitavasena ca tadārammaṇaniyamo hoti. Tattha ārammaṇavasena ceva",
  "tika-abh08t31:32_3": "paccayavasena ca niyamanaṁ heṭṭhā vuttanayameva. Paricitavasena pana niyamane yebhuyyena",
  "tika-abh08t31:32_4": "tihetukakusalappavattiyā tesu paricitassa kadāci duhetuke, ahetuke vā javane javite",
  "tika-abh08t31:32_5": "paricayavasena tihetukatadārammaṇameva hoti. Yebhuyyena ca duhetukajavanappavattiyā",
  "tika-abh08t31:32_6": "tattha paricitassa kadāci tihetuke, ahetuke vā javane javite paricayavasena duhetukatadārammaṇameva",
  "tika-abh08t31:32_7": "hoti. Tatheva akusalesu paricitassa kadāci tihetukaduhetukesupi javanesu javitesu",
  "tika-abh08t31:32_8": "paricayavasena ahetukatadārammaṇameva hotīti. Evañca katvā paṭṭhāne –",
  "tika-abh08t31:33_0": "“Kusalākusale niruddhe sahetuko vipāko tadārammaṇatā uppajjati, sahetuke khandhe",
  "tika-abh08t31:33_1": "aniccato dukkhato anattato vipassati, kusalākusale niruddhe ahetuko vipāko tadārammaṇatā uppajjatī”ti –",
  "tika-abh08t31:34_0": "Avisesena akusalajavanānantarampi sahetukatadārammaṇaṁ, tihetukajavanānantarañca",
  "tika-abh08t31:34_1": "ahetukatadārammaṇaṁ vuttaṁ. Tihetukomakena, pana duhetukukkaṭṭhena ca kammena tadārammaṇappavattiyaṁ",
  "tika-abh08t31:34_2": "kammassa tihetukavipākadāne asamatthatāya tihetukajavanepi javite duhetukatadārammaṇameva",
  "tika-abh08t31:34_3": "hoti. Sesaṁ vuttanayameva. Duhetukomakena pana kammena tadārammaṇappavattiyaṁ kammassa",
  "tika-abh08t31:34_4": "sahetukatadārammaṇanibbattane asamatthatāya sahetukajavanepi javite ahetukatadārammaṇameva",
  "tika-abh08t31:34_5": "hoti. Sesaṁ vuttanayameva.",
  "tika-abh08t31:35_0": "387-91.Tulyena pākacittenāti somanassasahagatañāṇasampayuttaasaṅkhārikena mahāvipākacittena.",
  "tika-abh08t31:35_1": "Balavārammaṇeti atimahantārammaṇe. Catubbidhañhi ārammaṇaṁ atimahantaṁ mahantaṁ parittaṁ",
  "tika-abh08t31:35_2": "atiparittanti. Vuttañca –",
  "tika-abh08t31:36": "“Tathā hi visayaṁ āhu, catudhā ettha paṇḍitā;",
  "tika-abh08t31:37": "Mahantātimahantato, parittātiparittato”ti.",
  "tika-abh08t31:38_0": "Atimahantādibhāvo cassa āpāthagatakāle uppajjanakacittakkhaṇavasena veditabbo. Tathā",
  "tika-abh08t31:38_1": "hi āpāthagatakkhaṇato paṭṭhāya yāva soḷasacittakkhaṇā, tāva vijjamānāyukaārammaṇaṁ",
  "tika-abh08t31:38_2": "atimahantaṁ nāma. Pannarasacuddasacittakkhaṇāyukaṁ mahantaṁ nāma. Terasacittakkhaṇato",
  "tika-abh08t31:38_3": "paṭṭhāya aṭṭhacittakkhaṇāyukaṁ parittaṁ nāma. Tato paraṁ atiparittaṁ nāma. Tattha",
  "tika-abh08t31:38_4": "atimahantārammaṇe tadārammaṇapariyosānāni vīthicittāni uppajjanti. Mahante javanapariyosānāni,",
  "tika-abh08t31:38_5": "natthi tadārammaṇuppādo. Paritte javanampi na uppajjati, santīraṇānantaraṁ voṭṭhabbanameva",
  "tika-abh08t31:38_6": "dvattikkhattuṁ pavattati. Atiparitte bhavaṅgacalanamattameva. Kathaṁ? Atimahante",
  "tika-abh08t31:38_7": "hi ārammaṇe pañcadvāresu yathānurūpaṁ aññatarasmiṁ dvāre āpāthagate pasādaghaṭṭanānubhāvena",
  "tika-abh08t31:38_8": "hadayavatthusannissitā bhavaṅgasantati vocchijjati, vocchijjamānā ca sahasā na occhijjati.",
  "tika-abh08t31:38_9": "Yathā pana vegena dhāvanto puriso antarā ṭhātukāmopi ekadvepadavāre atikkamitvāva",
  "tika-abh08t31:38_10": "ṭhātuṁ sakkoti, na pana ṭhātukāmatāya saddhiṁyeva, evameva dīpasikhā viya, gaṅgāsoto",
  "tika-abh08t31:38_11": "viya, vegena javamānā bhavaṅgasantati antarā occhijjamānāpi pasādaghaṭṭanato paraṁ",
  "tika-abh08t31:38_12": "dvattikkhattuṁ uppajjitvāva occhijjati. Tattha paṭhamacittaṁ bhavaṅgasantatiyā calanākārena",
  "tika-abh08t31:38_13": "uppajjanato bhavaṅgacalanaṁ nāma, dutiyaṁ upacchijjanavasena uppajjanato bhavaṅgupacchedo",
  "tika-abh08t31:38_14": "nāma. Calanañcettha visadisacittassa upanissayabhāvagamanaṁ. Vuttañca –",
  "tika-abh08t31:39": "“Ārammaṇantarāpāthe, dvikkhattuṁ calite mano;",
  "tika-abh08t31:40": "Cittantarassa hetuttaṁ, yānaṁ calanamīrita”nti.",
  "tika-abh08t31:41_0": "Yadi evaṁ dutiyassapi taṁ atthīti tampi bhavaṅgacalanamicceva vattabbanti? Saccaṁ,",
  "tika-abh08t31:41_1": "bhavaṅgassa pana upacchijjanavasena pavattivisesaṁ gahetvā purimassa nāmato visadisanāmaṁ",
  "tika-abh08t31:41_2": "kātuṁ “bhavaṅgupacchedo”ti vuccatīti. Nanu ca rūpādīhi pasāde ghaṭṭite pasādanissitasseva",
  "tika-abh08t31:41_3": "calanaṁ yuttaṁ, kathaṁ pana hadayavatthusannissitāya bhavaṅgasantatiyā calananti?",
  "tika-abh08t31:41_4": "Santativasena ekābaddhattā. Yathā hi bheriyā ekasmiṁ tale ṭhitasakkharāya makkhikāya",
  "tika-abh08t31:41_5": "nipannāya aparasmiṁ tale daṇḍādinā pahaṭe anukkamena bhericammavarattādīnaṁ calanena",
  "tika-abh08t31:41_6": "sakkharāya calitāya makkhikāya palāyanaṁ hoti, evameva rūpādimhi pasāde ghaṭṭite",
  "tika-abh08t31:41_7": "tannissayesu mahābhūtesu calitesu anukkamena taṁsambandhānaṁ sesarūpānampi calanena",
  "tika-abh08t31:41_8": "hadayavatthumhi calite tannissitassa bhavaṅgassa calanākārena pavatti hoti. Vuttañca –",
  "tika-abh08t31:42": "“Ghaṭṭite aññavatthumhi, aññanissitakampanaṁ;",
  "tika-abh08t31:43": "Ekābaddhena hotīti, sakkharopamayā vade”ti. ;",
  "tika-abh08t31:44_0": "Evaṁ bhavaṅgacalanabhavaṅgupacchedesu uppajjitvā niruddhesu “kiṁ nāmeta”nti vadantī",
  "tika-abh08t31:44_1": "viya vīthicittāni ārammaṇābhimukhaṁ paṭipādentī kiriyāmanodhātu uppajjati, tassānantaraṁ",
  "tika-abh08t31:44_2": "yathārahaṁ dassanādikiccaṁ sādhayamānā pañcaviññāṇadhātūsu aññatarā uppajjati, tadanantaraṁ",
  "tika-abh08t31:44_3": "tāya gahitamevārammaṇaṁ sampaṭicchamānā vipākāhetukamanodhātu uppajjati, tadanantaraṁ",
  "tika-abh08t31:44_4": "tadevārammaṇaṁ santīrayamānā vipākāhetukamanoviññāṇadhātu uppajjati, tadanantaraṁ",
  "tika-abh08t31:44_5": "tamevārammaṇaṁ vavatthāpayamānā kiriyāhetukamanoviññāṇadhātu uppajjati, tadanantaraṁ",
  "tika-abh08t31:44_6": "kāmāvacarakusalākusalakiriyajavanesu yaṁ kiñci laddhapaccayaṁ tadevārammaṇaṁ ārabbha",
  "tika-abh08t31:44_7": "javanaṁ hutvā yebhuyyena sattakkhattuṁ javati, tadanantaraṁ ekādasatadārammaṇacittesu",
  "tika-abh08t31:44_8": "aññataraṁ kammaṁ ārammaṇaṁ javanaṁ paccayo paricitatāti imesaṁ anurūpavasena dvikkhattuṁ",
  "tika-abh08t31:44_9": "uppajjati, tadanantaraṁ bhavaṅgapāto hoti.",
  "tika-abh08t31:45_0": "Idha ṭhatvā imissā cittaparamparāya sukhaggahaṇatthaṁ ambopamā veditabbā. Kathaṁ?",
  "tika-abh08t31:45_1": "Eko kira puriso phalitambarukkhassa heṭṭhā sasīsaṁ pārupitvā nipanno niddāyati, athekaṁ",
  "tika-abh08t31:45_2": "ambapakkaṁ vaṇṭato muccitvā tassa kaṇṇasakkhaliṁ puñchamānaṁ viya “ṭha”nti bhūmiyaṁ",
  "tika-abh08t31:45_3": "patati, so tassa saddena pabujjhitvā sīsato vatthaṁ apanetvā cakkhuṁ ummīletvā olokesi,",
  "tika-abh08t31:45_4": "tato hatthaṁ pasāretvā phalaṁ gahetvā madditvā upasiṅghitvā pakkabhāvaṁ ñatvā paribhuñjitvā",
  "tika-abh08t31:45_5": "mukhagataṁ saha semhena assādetvā puna tatheva niddāyati. Tattha tassa purisassa",
  "tika-abh08t31:45_6": "ambarukkhamūle niddāyanakālo viya bhavaṅgasamaṅgikālo, ambapakkassa patitakālo viya",
  "tika-abh08t31:45_7": "ārammaṇassa pasādaghaṭṭanakālo, patanasaddena pabuddhakālo viya manodhātuyā bhavaṅgassa",
  "tika-abh08t31:45_8": "āvaṭṭitakālo, ummīletvā olokitakālo viya cakkhuviññāṇassa dassanakiccaṁ sādhanakālo,",
  "tika-abh08t31:45_9": "hatthaṁ pasāretvā gahitakālo viya vipākamanodhātuyā ārammaṇasampaṭicchanakālo, gahetvā",
  "tika-abh08t31:45_10": "madditakālo viya vipākamanoviññāṇadhātuyā ārammaṇassa santīritakālo, upasiṅghitakālo",
  "tika-abh08t31:45_11": "viya kiriyāmanoviññāṇadhātuyā vavatthāpitakālo, paribhuttakālo viya javanassa ārammaṇarasaanubhavitakālo,",
  "tika-abh08t31:45_12": "mukhagataṁ saha semhena assāditakālo viya tadārammaṇassa javanena anubhūtārammaṇaanubhavanakālo,",
  "tika-abh08t31:45_13": "puna niddāyanaṁ viya puna bhavaṅgakāloti evamettha upamāsaṁsandanaṁ veditabbaṁ.",
  "tika-abh08t31:46_0": "Ayaṁ pana upamā kiṁ dīpeti? Ārammaṇassa pasādaghaṭṭanameva kiccaṁ, kiriyāmanodhātuyā",
  "tika-abh08t31:46_1": "bhavaṅgāvaṭṭanameva kiccaṁ, pañcaviññāṇadhātūnaṁ dassanādikameva kiccaṁ, vipākamanoviññāṇadhātuyā",
  "tika-abh08t31:46_2": "sampaṭicchanameva kiccaṁ, vipākamanoviññāṇadhātuyā santīraṇameva kiccaṁ, kiriyāmanoviññāṇadhātuyā",
  "tika-abh08t31:46_3": "vavatthāpanameva kiccaṁ, javanasseva pana ārammaṇarasānubhavanaṁ tadārammaṇassa etena",
  "tika-abh08t31:46_4": "anubhūtasseva anubhavananti evaṁ kiccavasena dhammānaṁ aññamaññāsaṁkiṇṇataṁ dīpeti,",
  "tika-abh08t31:46_5": "evaṁ pavattamānaṁ pana cittaṁ “tvaṁ āvajjanaṁ nāma hohi, tvaṁ dassanādīsu aññataraṁ,",
  "tika-abh08t31:46_6": "tvaṁ sampaṭicchanaṁ nāmā”tiādinā niyuñjake kārake asatipi cittaniyāmavaseneva pavattatīti",
  "tika-abh08t31:46_7": "veditabbaṁ. Taṁ pana cittaniyāmaṁ saddhiṁ utuniyāmādīhi paricchedāvasāne vakkhati.",
  "tika-abh08t31:46_8": "Ayaṁ tāva atimahantārammaṇe cittappavattivibhāvanā.",
  "tika-abh08t31:47_0": "Mahantārammaṇe pana tadārammaṇuppādassa abhāvato tasmiṁ āpāthagate vuttanayena javanapariyosānesu",
  "tika-abh08t31:47_1": "vīthicittesu uppannesu bhavaṅgapātova hoti, ārammaṇassa pana parikkhīṇāyukattā ekacittakkhaṇikappamāṇepi",
  "tika-abh08t31:47_2": "vā āyumhi sati samāsannamaraṇo viya puriso dubbalabhāvato tadārammaṇaṁ nuppajjati.",
  "tika-abh08t31:47_3": "Apica tadārammaṇamuppajjantaṁ niyamato dvikkhattumeva uppajjati, na ekavāraṁ. Ekacittakkhaṇāvasiṭṭhe",
  "tika-abh08t31:47_4": "ca ārammaṇe ekasmiṁ tadārammaṇe uppannesu dutiyassa uppajjanakāle tassa niruddhattā",
  "tika-abh08t31:47_5": "nuppajjati. Na hi dvīsu tadārammaṇesu ekaṁ paccuppannārammaṇaṁ, ekaṁ atītārammaṇaṁ",
  "tika-abh08t31:47_6": "hoti, tasmā dutiyassa anuppattiyā paṭhamampi nuppajjatīti. Majjhimaṭṭhakathāyaṁ pana",
  "tika-abh08t31:47_7": "sakimpi tadārammaṇassa pavatti vuttā. Paramatthavinicchayepi ca tameva vādaṁ sampaṭicchitvā",
  "tika-abh08t31:47_8": "“sakiṁ dve vā tadālamba”nti vuttaṁ. Abhidhammaṭṭhakathāyaṁ pana “cittappavattigaṇanāyaṁ",
  "tika-abh08t31:47_9": "sabbavāresu dve eva cittavārāni āgatānī”ti vatvā taṁ na sampaṭicchitaṁ, tasmā mahantārammaṇe",
  "tika-abh08t31:47_10": "javanāvasāne bhavaṅgapātova hoti, natthi tadārammaṇuppādo, ayañca tadārammaṇehi tucchatāya",
  "tika-abh08t31:47_11": "“moghavāro”ti vuccati.",
  "tika-abh08t31:48_0": "Parittārammaṇe javanuppādassapi abhāvato santīraṇāvasānesu vīthicittesu uppannesu",
  "tika-abh08t31:48_1": "tadanantaraṁ voṭṭhabbanameva āsevanaṁ labhitvā javanaṭṭhāne ṭhatvā dvikkhattuṁ pavattati,",
  "tika-abh08t31:48_2": "tato bhavaṅgapāto hoti. Voṭṭhabbanaṁ pana appatvā antarā cakkhuviññāṇādikaṁ patvā",
  "tika-abh08t31:48_3": "nivattissatīti netaṁ ṭhānaṁ vijjati. Javanaṁ pana ārammaṇassa appāyukabhāvena paridubbalattā",
  "tika-abh08t31:48_4": "nuppajjati. Tañhi uppajjamānaṁ sattacittakkhaṇāyukeyeva uppajjati, katipayacittakkhaṇāyuke",
  "tika-abh08t31:48_5": "pana paṭhamajavanameva nuppajjati. Tadanuppattiyañhi itarānipi nuppajjanti, tasmā",
  "tika-abh08t31:48_6": "parittārammaṇe natthi javanuppādoti ayaṁ dutiyo moghavāro aṭṭhakathāya vutto. Ṭīkākāro",
  "tika-abh08t31:48_7": "pana tathā asampaṭicchitvā aññathā dutiyamoghavāraṁ pakappeti. Vuttañhi tena tīsu",
  "tika-abh08t31:48_8": "moghavāresu dutiyamoghavāro upaparikkhitvā gahetabbo.",
  "tika-abh08t31:49_0": "Yadi hi anulome vedanāttike paṭiccavārādīsu “āsevanapaccayā na magge dve, namaggapaccayā",
  "tika-abh08t31:49_1": "āsevane dve”ti ca vuttaṁ siyā, sopi moghavāro labbheyya. Yadi ca voṭṭhabbanampi āsevanapaccayo",
  "tika-abh08t31:49_2": "siyā, kusalākusalānampi siyā. Na hi āsevanapaccayaṁ laddhuṁ yuttassa āsevanapaccayabhāvī",
  "tika-abh08t31:49_3": "dhammo āsevanapaccayo hotīti avutto atthi. Voṭṭhabbanassa pana kusalākusalānaṁ āsevanapaccayabhāvo",
  "tika-abh08t31:49_4": "na vutto. “Kusalaṁ dhammaṁ paṭicca kusalo dhammo uppajjati nāsevanapaccayā. Akusalaṁ",
  "tika-abh08t31:49_5": "dhammaṁ paṭicca akusalo dhammo uppajjati nāsevanapaccayā”ti vacanato paṭikkhittova.",
  "tika-abh08t31:49_6": "Athāpi siyā “asamānavedanānaṁ vasenevaṁ vutta”nti, evampi yathā “āvajjanā kusalānaṁ",
  "tika-abh08t31:49_7": "khandhānaṁ, akusalānaṁ khandhānaṁ anantarapaccayena paccayo”ti vuttaṁ, evaṁ “āsevanapaccayena",
  "tika-abh08t31:49_8": "paccayo”tipi vattabbaṁ siyā. Jātibhedā na vuttanti ce, “bhūmibhinnassa kāmāvacarassa",
  "tika-abh08t31:49_9": "rūpāvacarādīnaṁ āsevanapaccayabhāvo viya jātibhinnassapi bhaveyyā”ti vattabbo eva",
  "tika-abh08t31:49_10": "siyā, abhinnajātikassa ca vasena yathā “āvajjanā sahetukānaṁ khandhānaṁ anantarapaccayena",
  "tika-abh08t31:49_11": "paccayo”ti vuttaṁ, evaṁ “āsevanapaccayena paccayo”tipi vattabbaṁ siyā, na tu vuttaṁ,",
  "tika-abh08t31:49_12": "tasmā vedanāttikepi saṁkhittāya gaṇanāya “āsevanapaccayā namagge ekaṁ, namaggapaccayā",
  "tika-abh08t31:49_13": "āsevane eka”nti evaṁ gaṇanāya niddhāriyamānāya voṭṭhabbanassa āsevanapaccayattābhāvā",
  "tika-abh08t31:49_14": "yathāvuttappakāro dutiyo moghavāro vīmaṁsitvā gahetabbo. Voṭṭhabbanaṁ pana vīthivipākasantatiyā",
  "tika-abh08t31:49_15": "āvaṭṭanato “āvajjanā”icceva vuttaṁ. Tato visadisassa javanassa karaṇato manasikāro",
  "tika-abh08t31:49_16": "ca. Evañca katvā paṭṭhāne “voṭṭhabbanaṁ kusalānaṁ khandhānaṁ anantarapaccayena paccayo”tiādi",
  "tika-abh08t31:49_17": "na vuttaṁ, “āvajjanā”icceva vuttaṁ, tasmā voṭṭhabbanato catunnaṁ vā pañcannaṁ vā",
  "tika-abh08t31:49_18": "javanānaṁ ārammaṇapurejātaṁ bhavituṁ asakkontaṁ rūpādiāvajjanādīnaṁ paccayo bhavituṁ",
  "tika-abh08t31:49_19": "na sakkoti, ayametassa sabhāvoti javanāpāripūriyā dutiyo moghavāro dassetuṁ yutto siyāti.",
  "tika-abh08t31:50_0": "Ayañhi ācariyassa adhippāyo – yadi voṭṭhabbanampi āsevanapaccayo siyā, yathā “sukhāya",
  "tika-abh08t31:50_1": "vedanāya sampayuttaṁ dhammaṁ paṭicca sukhāya vedanāya sampayutto dhammo uppajjati",
  "tika-abh08t31:50_2": "āsevanapaccayā namaggapaccayā”ti anulomapaccaniye, paccaniyānulome ca “sukhā…pe…",
  "tika-abh08t31:50_3": "namaggapaccayā āsevanapaccayā”ti ca vuttaṁ hasituppādacittavasena, evampi voṭṭhabbanavasena",
  "tika-abh08t31:50_4": "“adukkhamasukhāya vedanāya sampayuttaṁ dhammaṁ paṭiccā”tiādinā pubbe vuttanayena",
  "tika-abh08t31:50_5": "pāṭho siyā. Tathā ca sati vāradvayavasena gaṇanāya “āsevanapaccayā namagge dve, namaggapaccayā",
  "tika-abh08t31:50_6": "āsevane dve”ti ca vattabbaṁ siyā, na pana vuttaṁ, “āsevanapaccayā namagge ekaṁ, namaggapaccayā",
  "tika-abh08t31:50_7": "āsevane eka”nticceva vuttaṁ. Apica yadi hi voṭṭhabbanampi āsevanapaccayo siyā, dutiyamoghavāro",
  "tika-abh08t31:50_8": "viya purimavāresupi siyā. Tathā ca sati attano viya kusalākusalānampi siyā. Na hi",
  "tika-abh08t31:50_9": "āsevanapaccayaṁ laddhuṁ yuttassa āsevanapaccayabhāvī dhammo āsevanapaccayo hotīti",
  "tika-abh08t31:50_10": "avutto atthi “purimā purimā kusalā khandhā”tiādinā anavasesato vuttattā, voṭṭhabbanassa",
  "tika-abh08t31:50_11": "pana avutto “abyākato dhammo kusalassa dhammassa āsevanapaccayena paccayo”tiādivacanassa",
  "tika-abh08t31:50_12": "abhāvato. Na kevalaṁ avuttova, atha kho “kusalaṁ dhammaṁ paṭicca kusalo dhammo uppajjati,",
  "tika-abh08t31:50_13": "akusalaṁ dhammaṁ paṭicca akusalo dhammo uppajjatī”ti phassādikusalākusaladhamme paṭicca",
  "tika-abh08t31:50_14": "sahajātādipaccayavasena kusalākusalassa uppattiṁ vatvā paṭhamajavanassa voṭṭhabbanato",
  "tika-abh08t31:50_15": "āsevanapaccayālābhaṁ sandhāya “nāsevanapaccayā”ti paṭikkhittova.",
  "tika-abh08t31:51_0": "Athāpettha samodhānaṁ siyā, samānavedanānaṁ eva āsevanapaccayabhāvassa dassanato",
  "tika-abh08t31:51_1": "voṭṭhabbanena asamānavedanānaṁ kusalākusalānaṁ vasenāyaṁ paṭikkhepo katoti. Evampi",
  "tika-abh08t31:51_2": "sati yathā “āvajjanā kusalānaṁ khandhānaṁ akusalānaṁ khandhānaṁ anantarapaccayena",
  "tika-abh08t31:51_3": "paccayo”ti vuttaṁ, evaṁ samānavedanāvasena “āsevanapaccayena paccayo”tipi vattabbaṁ",
  "tika-abh08t31:51_4": "siyā. Atha voṭṭhabbanassa kusalākusalehi bhinnajātikattā tassa tesaṁ āsevanapaccayabhāvo",
  "tika-abh08t31:51_5": "na vuttoti ce. Yathā bhūmivasena bhinnassa gotrabhuvodānavasena ṭhitassa kāmāvacarassa",
  "tika-abh08t31:51_6": "rūpāvacarādīnaṁ āsevanabhāvo dissati, evaṁ jātivasena bhinnassa voṭṭhabbanassa āsevanapaccayabhāve",
  "tika-abh08t31:51_7": "na koci vibandho, apica abhinnavedanassa, abhinnajātikassa ca upekkhāsahagatamahākiriyacittassa",
  "tika-abh08t31:51_8": "vasena yathā “āvajjanā sahetukānaṁ khandhānaṁ anantarapaccayena paccayo”ti vuttaṁ,",
  "tika-abh08t31:51_9": "evaṁ “āsevanapaccayena paccayo”tipi vattabbaṁ siyā, na tu vuttaṁ, tasmā vedanāttikepi",
  "tika-abh08t31:51_10": "voṭṭhabbanassa āsevanapaccayattassa abhāvā voṭṭhabbanassa āsevanabhāvadassanavasena",
  "tika-abh08t31:51_11": "vutto dutiyo moghavāro vīmaṁsitvā gahetabbo. Voṭṭhabbanāvajjanānaṁ pana anatthantarabhāvato",
  "tika-abh08t31:51_12": "āvajjanāya ca kusalākusalānaṁ anantarapaccayabhāvassa vuttattā sati uppattiyaṁ voṭṭhabbanaṁ",
  "tika-abh08t31:51_13": "kāmāvacarakusalākusalakiriyājavanānaṁ ekantato anantarapaccayabhāveneva vatteyya,",
  "tika-abh08t31:51_14": "na pana aññathāti muñchāmaraṇāsannavelādīsu javanāpāripūriyā mandībhūtavegatāya ayaṁ dassetabboti.",
  "tika-abh08t31:52_0": "Ācariyadhammapālattherena panettha idaṁ vuttaṁ – “yaṁ javanabhāvappattaṁ, taṁ chinnamūlarukkhapupphaṁ",
  "tika-abh08t31:52_1": "viyā”ti vakkhamānattā anupacchinnabhavamūlānaṁ pavattassa voṭṭhabbanassa kiriyabhāvo",
  "tika-abh08t31:52_2": "na siyā, vutto ca “yasmiṁ samaye manoviññāṇadhātu uppannā kiriyā nevakusalā, nākusalā,",
  "tika-abh08t31:52_3": "na ca kammavipākā upekkhāsahagatā”ti, tasmā aṭṭhakathāyaṁ “javanaṭṭhāne ṭhatvā”ti",
  "tika-abh08t31:52_4": "vacanaṁ javanassa uppajjanaṭṭhāne dvikkhattuṁ pavattitvā na javanabhāvenāti adhippāyena",
  "tika-abh08t31:52_5": "vuttaṁ, “āsevanaṁ labhitvā”ti ca “āsevanaṁ viya āsevana”nti vutte na koci virodhoti.",
  "tika-abh08t31:52_6": "Vipphārikassa pana sato dvikkhattuṁ pavattiyevettha āsevanasadisatā. Vipphārikatāya",
  "tika-abh08t31:52_7": "hi viññattisamuṭṭhāpakattañcassa vuccati. Vipphārikampi javanaṁ viya anekakkhattuṁ",
  "tika-abh08t31:52_8": "appavattiyā dubbalattā na nippariyāyato āsevanapaccayabhāvena pavatteyyāti na imassa",
  "tika-abh08t31:52_9": "pāṭhe āsevanattaṁ vuttaṁ. Aṭṭhakathāyaṁ pana pariyāyato vuttaṁ, yathā phalacittesu",
  "tika-abh08t31:52_10": "maggaṅgaṁ maggapariyāpannanti. Yadipi “javanāpāripūriyā…pe… yutto”ti vuttaṁ, “āvajjanādīnaṁ",
  "tika-abh08t31:52_11": "paccayo bhavituṁ na sakkotī”ti pana vuttattā cittappavattivasena paṭhamamoghavārato",
  "tika-abh08t31:52_12": "etassa na koci visesoti.",
  "tika-abh08t31:53_0": "Cakkhussāpāthamāgateti cakkhudvārassa yogyadesāvaṭṭhānavasena āpāthamāgate. Tāyāti",
  "tika-abh08t31:53_1": "manodhātuyā bhavaṅgāvaṭṭane pākaṭatāya kiriyāmanodhātuṁ paccāmasati. Āvaṭṭiteti santativasena",
  "tika-abh08t31:53_2": "pavattituṁ adatvā nivattite, pariṇāmite vā. Jātesu jāyateti sambandho. Gateti niruddhe.",
  "tika-abh08t31:53_3": "Tadevāti javanānubhūtameva iṭṭhārammaṇaṁ. Tenevāti javanaṁ hutvā niruddhena tena",
  "tika-abh08t31:53_4": "kāmāvacarakusalacittena. Tadārammaṇasaññitanti javanaggahiteyeva ārammaṇe pavattanato",
  "tika-abh08t31:53_5": "“brahmassaro”tiādīsu viya tassa ārammaṇaṁ ārammaṇamassāti majjhapadalopavasena tadārammaṇanti",
  "tika-abh08t31:53_6": "saññitaṁ. Tulyatoti ārammaṇato visadisabhāvepi somanassasahagatādinā sadisattā. Mūlasadisaṁ",
  "tika-abh08t31:53_7": "bhavaṅgaṁ mūlabhavaṅgaṁ. Tadārammaṇampi bhavaṅgasabhāvattā “bhavaṅga”nti vuccati",
  "tika-abh08t31:53_8": "yathā “sahetukaṁ bhavaṅgaṁ ahetukassa bhavaṅgassa anantarapaccayena paccayo”ti. Ettha",
  "tika-abh08t31:53_9": "hi paṭisandhicitte eva pavattiyaṁ “bhavaṅga”nti vuccamāne na tassa hetuvasena bhedoti",
  "tika-abh08t31:53_10": "“sahetukaṁ bhavaṅgaṁ ahetukassa bhavaṅgassa anantarapaccayena paccayo”ti na sakkā",
  "tika-abh08t31:53_11": "vattuṁ. Nāpi cetaṁ “sahetukaṁ cutiṁ ahetukapaṭisandhiñca sandhāya vutta”nti sakkā",
  "tika-abh08t31:53_12": "viññātuṁ. Bhavassa aṅgabhāvābhāvato cuticittassa bhavaṅgavohārālābhatoti “sahetukaṁ",
  "tika-abh08t31:53_13": "bhavaṅga”nti tadārammaṇaṁ vuttanti viññāyati. “Tadārammaṇasaññita”nti vatvā “mūlabhavaṅganti",
  "tika-abh08t31:53_14": "vuccatī”ti vuttattā nāmadvayampi imassa labbhatīti dīpitaṁ hoti.",
  "tika-abh08t31:54": "392.Tañcāti tadārammaṇañca. Etthāti imesu vīthicittesu. Gaṇanūpagacittānīti vipākagaṇanūpagacittāni.",
  "tika-abh08t31:55": "394.Asamānattāti asaṅkhārikabhāvena asamānattā.",
  "tika-abh08t31:56_0": "396. Purimāni pañca vipākacittāni iminā saddhiṁ cha hontīti sambandho. Ettha ca yebhuyyato",
  "tika-abh08t31:56_1": "iṭṭhārammaṇe somanassappavattivasena somanassasahagatajavanānantarameva somanassatadārammaṇaṁ",
  "tika-abh08t31:56_2": "vuttaṁ. Javanassa pana pakappetvā ārammaṇaggahaṇasabbhāvato, vipākassa ca tadabhāvato",
  "tika-abh08t31:56_3": "iṭṭhārammaṇe upekkhāsahagatajavanesupi javitesu somanassasahagatameva tadārammaṇaṁ hoti.",
  "tika-abh08t31:57_0": "399-403.Tasmiṁ dvāreti tasmiṁyeva cakkhudvāre. Vedanā parivattatīti kammassa somanassasahagatabhāvepi",
  "tika-abh08t31:57_1": "ārammaṇassa iṭṭhamajjhattatāya somanassavedanā parivattitvā upekkhāvedanā hoti. Atha",
  "tika-abh08t31:57_2": "vā heṭṭhā vipākavedanāya somanassabhāvepi iṭṭhārammaṇassa majjhattabhāvena taṁvasena",
  "tika-abh08t31:57_3": "vedanā parivattatīti attho.",
  "tika-abh08t31:58_0": "Javanesu javitesūti sambandho. “Javitesu catūsvapī”ti vā pāṭho. Jāyareti tadārammaṇavasena",
  "tika-abh08t31:58_1": "jāyanti. Vedanāyāti vedanāya karaṇabhūtāya. Asamānattāti paṭisandhiyā saha asamānattā.",
  "tika-abh08t31:58_2": "Purimehīti heṭṭhā vuttatadārammaṇacatukkato. Atha vā “purimehi asamānattā” icceva",
  "tika-abh08t31:58_3": "yojanā. Purimehi saha asamānabhāve vutte tesaṁ sandhiyā saha asamānabhāvopi vuttova",
  "tika-abh08t31:58_4": "hotīti cattāri nāmato piṭṭhibhavaṅgāni ca hontīti yojanā. Ca-saddena āgantukabhavaṅgāni,",
  "tika-abh08t31:58_5": "tadārammaṇāni ca hontīti dasseti. Etthāpi ca yebhuyyena iṭṭhamajjhattārammaṇe upekkhāsahagatajavanassa",
  "tika-abh08t31:58_6": "uppajjanato upekkhāsahagatajavanānantarameva upekkhāsahagatatadārammaṇaṁ vuttaṁ,",
  "tika-abh08t31:58_7": "heṭṭhā vuttanayena pana upekkhāsahagatatadārammaṇaṁ hoti. Ñāṇasampayuttādīsu javitesu",
  "tika-abh08t31:58_8": "ñāṇavippayuttatadārammaṇānaṁ sambhavo heṭṭhā vuttanayena veditabbo. Kiñcāpi asaṅkhārasasaṅkhāravidhānaṁ",
  "tika-abh08t31:58_9": "javanavasena vuttaṁ, tathāpi utubhojanādipaccayānaṁ dubbalabhāve javanasseva asaṅkhārikattābhāvato",
  "tika-abh08t31:58_10": "asaṅkhārajavanāvasāne asaṅkhārameva tadārammaṇaṁ hoti, na sasaṅkhāranti niyamo. Paccayassa",
  "tika-abh08t31:58_11": "pana balavabhāve satipi paresaṁ ussāhabalena sasaṅkhārassa javanassa sambhavato sasaṅkhārajavanāvasāne",
  "tika-abh08t31:58_12": "sasaṅkhārameva tadārammaṇaṁ hoti, sasaṅkhārikattābhāvato asaṅkhārajavanāvasāne asaṅkhāramevāti",
  "tika-abh08t31:58_13": "niyamo natthīti asaṅkhārajavanāvasāne asaṅkhārampi sasaṅkhārampi tadārammaṇaṁ hoti,",
  "tika-abh08t31:58_14": "sasaṅkhārajavanāvasāne sasaṅkhārampi asaṅkhārampi tadārammaṇaṁ hoti.",
  "tika-abh08t31:59_0": "Pañcimānīti iṭṭhamajjhattārammaṇe vuttāni upekkhāsahagatasantīraṇādīni pañca vipākāni.",
  "tika-abh08t31:59_1": "Purimehi sattahīti iṭṭhārammaṇe vuttehi cakkhuviññāṇādīhi sattahi viniddise cakkhudvārasminti adhippāyo.",
  "tika-abh08t31:60_0": "405-6.Ekāyacetanāyāti ekāya tihetukasomanassasahagataasaṅkhārikacetanāya. Evaṁ samasaṭṭhi",
  "tika-abh08t31:60_1": "vipākāni uppajjantīti sambandho. Yasmā pana cakkhudvārādīsu anuppajjitvā sotadvārādīsuyeva",
  "tika-abh08t31:60_2": "uppajjamānā sotaviññāṇādayo viya pañcasu dvāresu anuppajjitvā manodvāreyeva uppajjamāno",
  "tika-abh08t31:60_3": "kāmāvacaravipāko natthi, tasmā manodvāre vipākappavatti na vuttā. Atha vā cakkhudvāre",
  "tika-abh08t31:60_4": "gahitānameva manodhātumanoviññāṇadhātūnaṁ sotadvārādīsupi gahaṇena pañcadvāresu gahitāya",
  "tika-abh08t31:60_5": "manoviññāṇadhātuyā manodvārepi gahaṇanayadassanaṁ kataṁ hoti, evaṁ sati chasu dvāresupi",
  "tika-abh08t31:60_6": "samasattati vipākāni honti. Atha vā manodvāre labbhamānāyapi pañcadvārappavattāya",
  "tika-abh08t31:60_7": "manoviññāṇadhātuyā manodvāre aggahaṇena sotadvārādīsu labbhamānānampi cakkhudvāre",
  "tika-abh08t31:60_8": "gahitamanodhātumanoviññāṇadhātūnaṁ sotadvārādīsu aggahaṇassa nayadassanaṁ kataṁ hoti,",
  "tika-abh08t31:60_9": "evaṁ sati pañcadvāresu soḷasa vipākāni honti. Evañca katvā vuttaṁ “gahitāggahaṇenā”tiādi.",
  "tika-abh08t31:61_0": "408-9.Tīhi vipākehīti tehi tīhi kusalacittehi samānehi tīhi vipākehi dinnāya paṭisandhiyāti",
  "tika-abh08t31:61_1": "sambandho. Upekkhāsahitadvayeti upekkhāsahagatapaṭisandhiyugaḷe. Idha ṭhatvā nāḷiyantūpamā",
  "tika-abh08t31:61_2": "veditabbā. Kathaṁ? Ucchupīḷanasamaye kira ekasmā gāmā ekādasa yantavāhā nikkhamitvā",
  "tika-abh08t31:61_3": "ekaṁ ucchuvāṭaṁ disvā tassa paripakkabhāvaṁ ñatvā ucchusāmikaṁ upasaṅkamitvā “yantavāhā",
  "tika-abh08t31:61_4": "maya”nti ārocesuṁ. So “ahaṁ tumheyeva pariyesissāmī”ti ucchusālaṁ gahetvā agamāsi.",
  "tika-abh08t31:61_5": "Te tattha nāḷiyantaṁ yojetvā “mayaṁ ekādasa janā aparampi ekaṁ laddhuṁ vaṭṭati, vattanena",
  "tika-abh08t31:61_6": "gaṇhathā”ti āhaṁsu. Ucchusāmiko “ahameva sahāyo bhavissāmī”ti ucchusālaṁ pūrāpetvā",
  "tika-abh08t31:61_7": "tesaṁ sahāyo ahosi. Te attano attano kiccāni katvā phāṇitapācakena ucchurase pakke",
  "tika-abh08t31:61_8": "guḷe baddhe ucchusāmikena tulayitvā bhāgesu dinnesu attano attano bhāgaṁ ādāya sālaṁ",
  "tika-abh08t31:61_9": "sālasāmikaṁ paṭicchāpetvā eteneva upāyena aparāsupi catūsu sālāsu kammaṁ katvā pakkamiṁsu.",
  "tika-abh08t31:61_10": "Tattha pañca yantasālā viya pañca pasādā daṭṭhabbā, pañca ucchuvāṭā viya pañca ārammaṇāni,",
  "tika-abh08t31:61_11": "ekādasa vicaraṇakayantavāhā viya ekādasa vipākacittāni, pañca ucchusālasāmino viya",
  "tika-abh08t31:61_12": "pañca viññāṇāni, paṭhamakasālāya sālasāmikena saddhiṁ dvādasannaṁ janānaṁ ekato hutvā",
  "tika-abh08t31:61_13": "katakammānaṁ bhāgaggahaṇakālo viya ekādasannaṁ vipākacittānaṁ cakkhuviññāṇena saddhiṁ",
  "tika-abh08t31:61_14": "ekato hutvā cakkhudvāre rūpārammaṇe sakasakakiccakaraṇakālo, sālasāmikassa sālāya",
  "tika-abh08t31:61_15": "sampaṭicchitakālo viya cakkhuviññāṇassa dvārasaṅkantiakaraṇaṁ, dutiyatatiyacatutthapañcamasālāya",
  "tika-abh08t31:61_16": "dvādasannaṁ ekato hutvā katakammānaṁ bhāgaggahaṇakālo viya ekādasannaṁ vipākacittānaṁ",
  "tika-abh08t31:61_17": "kāyaviññāṇena saddhiṁ ekato hutvā kāyadvāre phoṭṭhabbārammaṇe sakasakakiccakaraṇakālo,",
  "tika-abh08t31:61_18": "sāmikassa sampaṭicchitakālo viya kāyaviññāṇassa dvārasaṅkantiakaraṇaṁ veditabbaṁ.",
  "tika-abh08t31:62": "414.Assāti imassa bījassa. Hetupavattitoti paccayappavattito.",
  "tika-abh08t31:63_0": "415. Idāni tihetukomakakammena gahitaduhetukapaṭisandhikassa vipākappavatti duhetukukkaṭṭhena",
  "tika-abh08t31:63_1": "gahitaduhetukapaṭisandhikassa vipākappavattiyā samānāti taṁ ṭhapetvā duhetukakammena",
  "tika-abh08t31:63_2": "gahitaduhetukapaṭisandhikasseva vipākappavattiṁ dassetuṁ “duhetukena kammenā”tiādi vuttaṁ.",
  "tika-abh08t31:64_0": "418-9. Duhetukapaṭisandhikassa kāmāvacaratihetukajavanānaṁ sambhavepi kammasarikkhakāneva",
  "tika-abh08t31:64_1": "javanāni dassetuṁ “somanassa…pe… duhetuke”ti vuttaṁ. Tihetukajavanāvasānepi panassa",
  "tika-abh08t31:64_2": "paṭisandhidāyakakammaṁ tihetukavipākadāne asamatthanti tihetukatadārammaṇābhāvato,",
  "tika-abh08t31:64_3": "javanassa ca kammasarikkhakahetuvasena duhetukabhāvato duhetukatadārammaṇameva hoti.",
  "tika-abh08t31:65": "424.Imāni ca bhavaṅgānīti imāni cattāri mūlāgantukapiṭṭhibhavaṅgāni. Aṭṭha hīti aṭṭheva.",
  "tika-abh08t31:66_0": "426.Sotaghānādināti sotaghānādiviññāṇehi. Etthāpi ambopamā pākaṭikāva. Yantavāhopamāya",
  "tika-abh08t31:66_1": "panettha satta yantavāhā tehi hatthayante nāma sajjite sālasāmikaṁ aṭṭhamaṁ katvā",
  "tika-abh08t31:66_2": "vuttanayānusāreneva yojanā veditabbā.",
  "tika-abh08t31:67_0": "434-6.Vuddhimupetassāti mātukucchito nikkhamitvā saṁvarāsaṁvare paṭṭhapetuṁ samatthabhāvena",
  "tika-abh08t31:67_1": "vuḍḍhippattassa. Kiñcāpi ahetukapaṭisandhikassa kammasarikkhakajavanameva dassetuṁ",
  "tika-abh08t31:67_2": "“duhetūnaṁ…pe… vasānasmi”nti vuttaṁ. Tihetukajavanampi pana tesaṁ javati, javanassa",
  "tika-abh08t31:67_3": "duhetukabhāvepi kammassa duhetukavipākadāne asamatthatāya “ahetuka…pe… jāyate”ti vuttaṁ.",
  "tika-abh08t31:68_0": "443-8.“Ahetupaṭisandhissā”tiādīsu adhippāyo heṭṭhā āgatova. Apāyesu paṭisandhidāyakakammena",
  "tika-abh08t31:68_1": "paṭisandhito hīnatadārammaṇassa anipphannato tassa labbhamānaṭṭhānameva dassetuṁ",
  "tika-abh08t31:68_2": "“sugatiya”nti vuttaṁ, kāmāvacarasugatiyanti attho. Tenāti tena jātapaṭisandhivipākena.",
  "tika-abh08t31:68_3": "“Catūsu apāyesu labbhatī”ti vatvā tassa visayadassanatthaṁ “thero nerayikāna”ntiādi",
  "tika-abh08t31:68_4": "vuttaṁ. Theroti nirayacārikāya pākaṭattā mahāmoggallānattheramāha. Niraye bhavā nerayikā.",
  "tika-abh08t31:68_5": "Dhammaṁ desetīti niraye padumaṁ māpetvā padumakaṇṇikāya nisinno dhammaṁ deseti. Vassatīti",
  "tika-abh08t31:68_6": "antohetvatthaṁ katvā vuttaṁ, vassāpetīti attho. Theraṁ disvāti therassa dassanahetu.",
  "tika-abh08t31:68_7": "Iminā indanīlapaṭimāvaṇṇassa therassa iṭṭhārammaṇabhāvena kusalavipākacakkhuviññāṇuppattiyā",
  "tika-abh08t31:68_8": "kāraṇaṁ dasseti. Esa nayo “dhammaṁ sutvā”tiādīsupi. Gandhanti tena māpitagandhaṁ.",
  "tika-abh08t31:68_9": "Aṭṭhakathāyaṁ pana “candanavane divāvihāraṁ nisinnassa cīvaragandha”nti vuttaṁ. Ghāyatanti",
  "tika-abh08t31:68_10": "ghāyantānaṁ. Santīraṇadvayanti atiiṭṭhamajjhattassa gandhādino vasena santīraṇadvayaṁ.",
  "tika-abh08t31:68_11": "Kusalavipākānaṁ, iṭṭhārammaṇassa ca niraye sambhavadīpanena sesāpāyattayepi sambhavo dassitova hoti.",
  "tika-abh08t31:69_0": "450. Niyamoyeva niyamattaṁ, tadārammaṇacittampi javanena niyāmitanti vuttaniyamoti",
  "tika-abh08t31:69_1": "attho. Kusalaṁ pana sandhāyāti kusalajavanaṁ sandhāya dīpitaṁ aṭṭhakathāyaṁ, kusalassa",
  "tika-abh08t31:69_2": "viya akusalassa sadisavipākābhāvatoti adhippāyo. Ettha ca kusalajavanānantaraṁ sahetukatadārammaṇasseva",
  "tika-abh08t31:69_3": "vacanaṁ. Javanassa kammasarikkhakahetuvasena sahetukattā javanānurūpato vuttaṁ. Paricitavasena",
  "tika-abh08t31:69_4": "pana aññakammenāpi taṁ ahetukatadārammaṇaṁ na hotīti na vattabbaṁ. Na hi paṭisandhijanakameva",
  "tika-abh08t31:69_5": "kammaṁ tadārammaṇaṁ janeti, atha kho aññakammampi paṭisandhidāyakakammena nibbattetabbatadārammaṇato",
  "tika-abh08t31:69_6": "visadisampi nibbattetīti. Akusalajavanānantarañca ahetukatadārammaṇampi javanassa",
  "tika-abh08t31:69_7": "kammasarikkhakahetukattā tadanurūpato vuttaṁ. Yathāvuttanayena pana sahetukatadārammaṇampi na hotīti natthi.",
  "tika-abh08t31:70_0": "456-7. Ettāvatā tipiṭakacūḷanāgattheravāde soḷasa vipākacittāni saddhiṁ dvādasakamaggena",
  "tika-abh08t31:70_1": "ceva ahetukaṭṭhakena ca vibhāvetvā moravāpivāsimahādattattheravāde visesābhāvato",
  "tika-abh08t31:70_2": "taṁ anāmasitvā mahādhammarakkhitattheravāde kusalākusalakiriyavasena piṇḍitvā dassitānaṁ",
  "tika-abh08t31:70_3": "piṇḍajavanānaṁ vasena tadārammaṇaṁ dassetuṁ “somanassayute citte”tiādi vuttaṁ. Somanassa…pe…",
  "tika-abh08t31:70_4": "javiteti iṭṭhārammaṇe kusalākusalakiriyābyākatavasena somanassayutesu terasasu javanacittesu",
  "tika-abh08t31:70_5": "javitesu. Gavesitabbā…pe… mānasāti heṭṭhā vuttanayena somanassasahagatāni pañceva",
  "tika-abh08t31:70_6": "tadārammaṇacittāni gavesitabbāni. Upekkhā…pe… javitesūti kusalākusalakiriyavasena",
  "tika-abh08t31:70_7": "cuddasasu upekkhāsahagatajavanacittesu javitesu. Cha gavesitabbānīti upekkhāsahagatāni",
  "tika-abh08t31:70_8": "cha eva gavesitabbāni. Khīṇāsavānaṁ pahīnavipallāsatāya kiriyājavanaṁ iṭṭhārammaṇe",
  "tika-abh08t31:70_9": "upekkhāsahagataṁ na hotīti somanassasahagatakiriyājavanesu javitesu somanassasahagatatadārammaṇameva",
  "tika-abh08t31:70_10": "hoti. Iṭṭhamajjhatte, aniṭṭhādīsu ca somanassabhāvato upekkhāsahagatakiriyājavanesu",
  "tika-abh08t31:70_11": "javitesu upekkhāsahagatatadārammaṇamevāti idamettha sanniṭṭhānaṁ. Sekhaputhujjanānaṁ",
  "tika-abh08t31:70_12": "pana appahīnavipallāsatāya iṭṭhamajjhatte, aniṭṭhaaniṭṭhamajjhattārammaṇe ca somanassasahagatajavanaṁ",
  "tika-abh08t31:70_13": "uppajjatīti somanassasahagatajavanāvasāne somanassasahagatatadārammaṇameva hoti,",
  "tika-abh08t31:70_14": "natthi upekkhāsahagatanti nāyaṁ niyamo. Iṭṭhārammaṇepi vuttanayānusārena yojetabbaṁ. Tenetaṁ vuccati –",
  "tika-abh08t31:71": "“Parittakusalādosa-pāpasātakriyājavā;",
  "tika-abh08t31:72": "Pañcasvekaṁ tadālambaṁ, sukhitesu yathārahaṁ.",
  "tika-abh08t31:73": "“Pāpā kāmasubhā ceva, sopekkhā ca kriyājavā;",
  "tika-abh08t31:74": "Sopekkhesu tadālambaṁ, chasvekamanurūpato”ti.",
  "tika-abh08t31:75_0": "458-62. Duhetukāhetukānaṁ vipākāvaraṇehi samannāgatattā jhānuppādoyeva natthīti āha",
  "tika-abh08t31:75_1": "“tihetusomanassenā”ti. Jhānato parihīnassāti uppāditalokiyajjhānato parihīnassa.",
  "tika-abh08t31:75_2": "Vippaṭisārinoti “mahantena vāyāmena uppādito me paṇītadhammo naṭṭho”ti uppannavippaṭisāravantassa.",
  "tika-abh08t31:75_3": "Kiṁ…pe… mānasanti ayaṁ anumatipucchā, tadārammaṇamānasaṁ jāyate kiṁ, na vāti ayañhettha",
  "tika-abh08t31:75_4": "attho. Bhavaṅgapāto vā hotu tadārammaṇaṁ vā, ko ettha vibandhoti āha “paṭṭhāne paṭisiddhā”tiādi.",
  "tika-abh08t31:75_5": "Avacanameva paṭisedhoti katvā āha “paṭisiddhā”ti. Yadi somanassānantaraṁ domanassaṁ,",
  "tika-abh08t31:75_6": "domanassānantaraṁ somanassaṁ vā uppajjeyya, tadā “sukhāya vedanāya sampayutto dhammo",
  "tika-abh08t31:75_7": "adukkhamasukhāya vedanāya sampayuttassa dhammassa anantarapaccayena paccayo”tiādi",
  "tika-abh08t31:75_8": "viya “sukhāya vedanāya sampayutto dhammo dukkhāya vedanāya sampayuttassa dhammassa",
  "tika-abh08t31:75_9": "anantarapaccayena paccayo, dukkhāya vedanāya…pe… sukhāya vedanāya…pe… paccayo”ti",
  "tika-abh08t31:75_10": "vattabbaṁ siyā, tathā gaṇanavāre ekekavedanāsampayuttassa attanā samānavedanāsampayuttassa,",
  "tika-abh08t31:75_11": "itaravedanādvayasamaṅgissa ca paccayabhāvaṁ sandhāya “anantare navā”ti vattabbaṁ",
  "tika-abh08t31:75_12": "siyā, na ca panevaṁ pāḷi āgatā. Domanassasomanassavedanāya sampayuttānaṁ pana aññamaññaanantarapaccayavasena",
  "tika-abh08t31:75_13": "gaṇanadvayaṁ parihāpetvā “anantare sattā”ti vuttaṁ, tasmā yathādhammasāsane avacanampi",
  "tika-abh08t31:75_14": "paṭisedhasadisaṁ abhāvasseva dīpanatoti vuttaṁ “paṭisiddhā”ti. Assa vā anantaraṁ",
  "tika-abh08t31:75_15": "domanassassa uppattīti sambandho. Assāti somanassassa.",
  "tika-abh08t31:76_0": "Evaṁ bhavaṅgapātābhāve kāraṇaṁ vatvā puna tadārammaṇābhāvaṁ dassento āha “mahaggata”ntiādi.",
  "tika-abh08t31:76_1": "Tattheva paṭisiddhanti “parittārammaṇo dhammo mahaggatārammaṇassa dhammassa kammapaccayena",
  "tika-abh08t31:76_2": "paccayo”ti vacanābhāvato tattheva paṭṭhāne paṭisiddhaṁ. Kiṁ nu kātabbanti kiṁ kātabbaṁ.",
  "tika-abh08t31:76_3": "Na hi sakkā ettakena “acittako”ti vattunti adhippāyo. Ettha ca mahaggatārammaṇameva",
  "tika-abh08t31:76_4": "domanassajavanaṁ nidassanavasena vuttaṁ. Iṭṭhārammaṇabhūte pana buddhādiārammaṇepi",
  "tika-abh08t31:76_5": "domanassajavane javite somanassapaṭisandhikassa tadārammaṇasambhavo, bhavaṅgapāto vā natthi.",
  "tika-abh08t31:77_0": "464-5. Iṭṭhārammaṇe upekkhāsahagatatadārammaṇassa domanassānantarañca somanassassa",
  "tika-abh08t31:77_1": "abhāvato “upekkhāsahitā hetū”tiādinā ācariyena vutte puna codako anubandhanto āha",
  "tika-abh08t31:77_2": "“āvajjanaṁ kimassā”ti. Ācariyo pana kimettha āvajjanagavesanena, tena vināva idaṁ",
  "tika-abh08t31:77_3": "cittaṁ uppajjatīti dīpento āha “natthi ta”nti. Puna codako āvajjanena vinā cittappavattiṁ",
  "tika-abh08t31:77_4": "avisahanto āha “taṁ jāyate katha”nti. Evaṁ pana vutte ācariyo kimettha āvajjanena,",
  "tika-abh08t31:77_5": "kiñca āvajjanena vinā cittappavatti natthīti idaṁ na ekantikanti dīpetuṁ nirāvajjanacittānaṁ",
  "tika-abh08t31:77_6": "sambhavaṁ dassento āha “bhavaṅgāvajjanāna”ntiādi, bhavaṅgāvajjanānaṁ kiṁ āvajjanaṁ,",
  "tika-abh08t31:77_7": "nanu natthevāti adhippāyo. Nanu ca bhavaṅgāvajjanāni tāva sakasakavisayesu ninnattā",
  "tika-abh08t31:77_8": "āvajjanena vinā uppattiyaṁ bahulaṁ ciṇṇattāva uppajjanti, ayaṁ pana kathaṁ uppajjatīti",
  "tika-abh08t31:77_9": "idaṁ anuyogaṁ sandhāya puna nirāvajjanacittāni dassento āha “maggassā”tiādi. Maggassa",
  "tika-abh08t31:77_10": "lokuttaramaggassa cittassa. Anantarassa phalassa cāti maggānantarassa phalassa ca",
  "tika-abh08t31:77_11": "atthāya kiṁ āvajjananti sambandho. Evaṁ natthīti yathā etesaṁ, evametassāpi natthi.",
  "tika-abh08t31:78_0": "Ānandācariyo panettha ariyamaggacittaṁ, maggānantarāni phalāni ca parikammāvajjanena",
  "tika-abh08t31:78_1": "sāvajjanāni samānāni asatipi nirāvajjanuppattiyaṁ ninnādibhāve uppattiyā nidassanamattavasena",
  "tika-abh08t31:78_2": "vuttānīti vaṇṇeti. Ayaṁ hissa adhippāyo – yadi hi nibbānārammaṇāvajjanābhāvaṁ sandhāya",
  "tika-abh08t31:78_3": "vuttāni siyuṁ, gotrabhuvodānāni dassitabbāni siyuṁ teheva etesaṁ nirāvajjanatāsiddhito,",
  "tika-abh08t31:78_4": "phalasamāpattikāle ca “parittārammaṇaṁ mahaggatārammaṇaṁ anulomaṁ phalasamāpattiyā",
  "tika-abh08t31:78_5": "anantarapaccayena paccayo”ti vacanato samānārammaṇāvajjanarahitattā maggānantarāni",
  "tika-abh08t31:78_6": "phalacittānīti evaṁ samāpattiphalacittāni na vajjetabbāni siyuṁ, gotrabhuvodānāni",
  "tika-abh08t31:78_7": "pana yadipi nibbāne ciṇṇāni, samudācitāni ca na honti, ārammaṇantare ciṇṇasamudācitāneva.",
  "tika-abh08t31:78_8": "Phalasamāpatticittāni ca maggavīthito uddhaṁ tadatthaṁ parikammasabbhāvāti tesaṁ",
  "tika-abh08t31:78_9": "gahaṇaṁ na kataṁ. Anulomānantarañca phalasamāpatticittaṁ ciṇṇasamudācitaṁ, na nevasaññānāsaññānantaraṁ",
  "tika-abh08t31:78_10": "maggānantarassa viya tadatthaṁ parikammābhāvāti “nirodhā vuṭṭhahantassā”ti tañca nidassitanti.",
  "tika-abh08t31:79_0": "467. “Kimassārammaṇa”nti vatvā nirāvajjanabhāvaṁ viya anārammaṇabhāvampi vadeyyāti",
  "tika-abh08t31:79_1": "tabbhāvadassanena attano vacanaṁ sādhento āha “vinā ārammaṇenā”tiādi. Yaṁ kiñcīti",
  "tika-abh08t31:79_2": "yaṁ kiñci paricitapubbaṁ ārammaṇaṁ ārabbha. Nanu ca tadārammaṇikaṁ siyāti vuttaṁ,",
  "tika-abh08t31:79_3": "tadārammaṇañca javanārammaṇameva gaṇhāti itarathā tadārammaṇabhāvāyogatoti kathamassā",
  "tika-abh08t31:79_4": "parittārammaṇanti? Saccaṁ, kāmāvacaravipākacittānaṁ ekantaparittārammaṇattā nāssā",
  "tika-abh08t31:79_5": "mahaggatārammaṇabhāvo yutto, “tadārammaṇa”nti ca tadārammaṇaṭṭhāne uppattiṁ gahetvā",
  "tika-abh08t31:79_6": "vuttaṁ, na tassā tadārammaṇakiccasambhavato. Kena carahi kiccenāyaṁ uppajjatīti?",
  "tika-abh08t31:79_7": "Tadārammaṇakiccaṁ tāva yathāvuttakāraṇatova natthi, nāpi santīraṇakiccaṁ tathā appavattanato.",
  "tika-abh08t31:79_8": "Paṭisandhicutīsu vattabbameva natthi. Pārisesato pana bhavassa aṅgabhāvato bhavaṅgakiccanti",
  "tika-abh08t31:79_9": "yuttaṁ siyā, paṭisandhibhūtameva cittaṁ bhavaṅganti idaṁ yebhuyyavasena vuccatīti.",
  "tika-abh08t31:79_10": "Ācariyadhammapālattherenāpi hi ayamattho dassitova.",
  "tika-abh08t31:80_0": "468-73. Avijjamāne kārake kathaṁ kassaci nirāvajjanappavattikassa sāvajjanabhāvenāti",
  "tika-abh08t31:80_1": "codanaṁ sandhāya cittaniyāmanibbattametanti dassetuṁ “utubījaniyāmo cā”tiādi vuttaṁ.",
  "tika-abh08t31:80_2": "Utubījaniyāmo cāti utuniyāmo ceva bījaniyāmo ca, utusabhāvaniyāmo bījasabhāvaniyāmoti",
  "tika-abh08t31:80_3": "vuttaṁ hoti. Kammadhammānaṁ niyāmo eva kammadhammaniyāmatā. Ekappahārenāti taṁ taṁ",
  "tika-abh08t31:80_4": "utusamayamanatikkamitvā ekasmiṁyeva kāle. Phalapupphādīti ādi-saddena pallavādīnaṁ",
  "tika-abh08t31:80_5": "saṅgaho. Sabbesanti tasmiṁ samaye phalādinibbattanakānaṁ sabbesaṁ. Taṁtaṁtulyaphalubbhavoti",
  "tika-abh08t31:80_6": "tehi tehi bījehi sadisānaṁ phalānaṁ nibbatti, tesaṁ tesaṁ bījānaṁ anurūpaphalanibbattīti",
  "tika-abh08t31:80_7": "attho. “Kulatthagacchassa uttaraggabhāvo, dakkhiṇavalliyā dakkhiṇarukkhapariharaṇaṁ,",
  "tika-abh08t31:80_8": "sūriyāvattapupphānaṁ sūriyābhimukhabhāvo, māluvalatāya rukkhābhimukhagamana”nti evamādīnipi",
  "tika-abh08t31:80_9": "ettheva samodhānaṁ gacchanti. Chiddattanti chiddavantabhāvo, chiddaṁyeva vā. Bījajoti",
  "tika-abh08t31:80_10": "bījasambhavo niyāmo. Yato detīti yato yato paccayabhāvaniyāmato deti. Ayanti ayaṁ",
  "tika-abh08t31:80_11": "attano anurūpassa, sadisassa, visadisassa ca phalassa nibbattane niyāmo. Apica –",
  "tika-abh08t31:81": "“Na antalikkhe na samuddamajjhe,",
  "tika-abh08t31:82": "Na pabbatānaṁ vivaraṁ pavissa;",
  "tika-abh08t31:83": "Na vijjatī so jagatippadeso,",
  "tika-abh08t31:84": "Yatthaṭṭhito mucceyya pāpakammā”ti. –",
  "tika-abh08t31:85_0": "Imissā gāthāya aṭṭhuppattiyaṁ āgataṁ tiṇakalāpassa gahitaaggino uṭṭhahitvā ākāse",
  "tika-abh08t31:85_1": "gacchato kākassa gīvāya paṭimuccanaṁ, nāvikassa bhariyāya vālukaghaṭaṁ kaṇṭhe bandhitvā",
  "tika-abh08t31:85_2": "samuddudake pakkhipanaṁ, pabbatakūṭassa patitvā leṇe vasantānaṁ bhikkhūnaṁ dvārapidahananti",
  "tika-abh08t31:85_3": "taṁtaṁkammasarikkhakavipākanibbattanampi kammaniyāmoyevāti veditabbaṁ. Jātiyanti",
  "tika-abh08t31:85_4": "paṭisandhiggahaṇe ceva mātukucchito nikkhamane ca, nidassanamattañcetaṁ abhisambodhidhammacakkappavattanādīsupi",
  "tika-abh08t31:85_5": "medanīkampanādikassa sambhavato. Bodhisattassāti pacchimabhavikabodhisattassa. Medanīkampanādikanti",
  "tika-abh08t31:85_6": "pathavīkampanādikaṁ dvattiṁsapubbanimittaṁ. Visesattamanekampīti pubbanimittato aññaṁ",
  "tika-abh08t31:85_7": "tadā pātubhūtaṁ sabbaṁ acchariyaṁ. Uppattāvajjanādīnanti “tvaṁ āvajjanaṁ hohi, tvaṁ",
  "tika-abh08t31:85_8": "dassana”ntiādinā niyuñjakassa abhāvepi taṁtaṁkiccavasena tesaṁ tesaṁ uppatti.",
  "tika-abh08t31:86_0": "474. Hadaye andhakāro viyāti hadayandhakāro, sammohoti attho, tassa viddhaṁsanaṁ",
  "tika-abh08t31:86_1": "pahānakaraṇanti hadayandhakāraviddhaṁsanaṁ. Payuttoti anupādāparinibbānaṁ appatvā",
  "tika-abh08t31:86_2": "anosakkamānena vīriyena vīriyavā. Mohandhakārāpagamanti arahattamāha.",
  "tika-abh08t31:87": "Iti abhidhammatthavikāsiniyā nāma",
  "tika-abh08t31:88": "Abhidhammāvatārasaṁvaṇṇanāya",
  "tika-abh08t31:89": "Vipākacittappavattiniddesavaṇṇanā niṭṭhitā."
}