{
  "anya-e0703n27:0": "Aṭṭhavīsatima pariccheda",
  "anya-e0703n27:1": "Mahā thūpasādhana lābho",
  "anya-e0703n27:2": "1.",
  "anya-e0703n27:3": "Tato satasahassaṁ so, vissajjetvā mahīpati;",
  "anya-e0703n27:4": "Kārāpesi mahābodhi-pūjaṁ suḷāramuttamaṁ.",
  "anya-e0703n27:5": "2.",
  "anya-e0703n27:6": "Tato puraṁ pavisinto, thūpaṭhāne nivesitaṁ;",
  "anya-e0703n27:7": "Passitvāna sīlāyūpaṁ, saritvā pubbakaṁ sutiṁ.",
  "anya-e0703n27:8": "3.",
  "anya-e0703n27:9": "“Kāressāmi mahāthūpaṁ”, iti haṭṭho mahātalaṁ;",
  "anya-e0703n27:10": "Āruyha rattiṁ bhuñjitvā, sayito iti cintayi.",
  "anya-e0703n27:11": "4.",
  "anya-e0703n27:12": "“Damiḷe maddamānena, loko’yaṁ pīḷito mayā;",
  "anya-e0703n27:13": "Na sakkā balimuddhattuṁ, taṁ vajjiya baliṁ ahaṁ.",
  "anya-e0703n27:14": "5.",
  "anya-e0703n27:15": "Kārayanto mahāthūpaṁ, kataṁ dhammena iṭṭhikā;",
  "anya-e0703n27:16": "Uppādessāmi “iccevaṁ, cintayantassa cintitaṁ.",
  "anya-e0703n27:17": "6.",
  "anya-e0703n27:18": "Chattamhi devatājānī, tato kolāhalaṁ ahu;",
  "anya-e0703n27:19": "Devesu ñatvā taṁ sakko, vissakammāna mabravi.",
  "anya-e0703n27:20": "7.",
  "anya-e0703n27:21": "“Iṭṭhakattaṁ cetiyassa, rājā cintesi gāmaṇi;",
  "anya-e0703n27:22": "Gantvā purā yojanamhi, gambhīra nadī yantike.",
  "anya-e0703n27:23": "8.",
  "anya-e0703n27:24": "Māpehi iṭṭhikā tattaṁ’, iti sakke na bhāsito;",
  "anya-e0703n27:25": "Vissakammo idhāgamma, māpesi tattha iṭṭhikā.",
  "anya-e0703n27:26": "9.",
  "anya-e0703n27:27": "Pabhāte luddako tattha, sunakhehi vanaṁ agā;",
  "anya-e0703n27:28": "Vodhārūpena dassesi, luddakaṁ bhummadevatā.",
  "anya-e0703n27:29": "10.",
  "anya-e0703n27:30": "Luddako taṁ’nubandhanto, gantvā disvāna iṭṭhakā;",
  "anya-e0703n27:31": "Antarahitāya godhāya, iti cidhantasi so tahiṁ.",
  "anya-e0703n27:32": "11.",
  "anya-e0703n27:33": "“Kāretu kāmo kira no, mahāthūpaṁ mahīpati;",
  "anya-e0703n27:34": "Upāyanamidaṁ tassaṁ’, iti gantvā nivedayi.",
  "anya-e0703n27:35": "12.",
  "anya-e0703n27:36": "Tassa taṁ vacanaṁ sutvā, piyaṁ janahi tappiyo;",
  "anya-e0703n27:37": "Rājā kāresi sakkāraṁ, mahantaṁ tuṭṭhamānaso.",
  "anya-e0703n27:38": "13.",
  "anya-e0703n27:39": "Purāpubbuttare dese, yojanattaya matthake;",
  "anya-e0703n27:40": "Ācāra viṭṭhigāmamhi, soḷasakarīse kale.",
  "anya-e0703n27:41": "14.",
  "anya-e0703n27:42": "Sovaṇṇa bījānu’ṭṭhiṁsu, vividhāni pamāṇato;",
  "anya-e0703n27:43": "Vidatthukkaṭṭha māṇāni, aṅgulimāṇā niheṭhato.",
  "anya-e0703n27:44": "15.",
  "anya-e0703n27:45": "Suvaṇṇa puṇṇaṁ taṁ bhūmiṁ, disvā saṅgāmavāsikā;",
  "anya-e0703n27:46": "Suvaṇṇa pāhiṁ ādāya, gantvā rañño nivedayuṁ.",
  "anya-e0703n27:47": "16.",
  "anya-e0703n27:48": "Purāpācina passamhi, satta yojana matthake;",
  "anya-e0703n27:49": "Gaṅgāpāre tambapiṭṭhe, tambalohaṁ samuṭṭhahi.",
  "anya-e0703n27:50": "17.",
  "anya-e0703n27:51": "Taṅgāmikā tambaloha-bījamādāya pātiyā;",
  "anya-e0703n27:52": "Rājāna mupasaṅkamma, tamatthañca nivedayuṁ.",
  "anya-e0703n27:53": "18.",
  "anya-e0703n27:54": "Pubbadakkhiṇadesamhi, purato catuyojane;",
  "anya-e0703n27:55": "Sumana vāpi gāmamhi, uṭṭhahiṁsu maṇībahū.",
  "anya-e0703n27:56": "19.",
  "anya-e0703n27:57": "Upala kuruvindehi, missakāneva gāmikā;",
  "anya-e0703n27:58": "Ādāya pātiyāeva, gantvā rañño nivedayuṁ.",
  "anya-e0703n27:59": "20.",
  "anya-e0703n27:60": "Purato dakkhiṇe passe, aṭṭhayojanamatthake;",
  "anya-e0703n27:61": "Ambaṭṭha kolaleṇamhi, rajataṁ upapajjatha.",
  "anya-e0703n27:62": "21.",
  "anya-e0703n27:63": "Nagare vāṇijo eko, ādāya sakaṭe bahū;",
  "anya-e0703n27:64": "Malayā siṅgīverādiṁ, ānetuṁ malayaṁ gato.",
  "anya-e0703n27:65": "22.",
  "anya-e0703n27:66": "Leṇassa avidūramhi, sakaṭāniṭṭha pāpiya;",
  "anya-e0703n27:67": "Patodādārunicchanto, āruḷho taṁ mahīdharaṁ.",
  "anya-e0703n27:68": "23.",
  "anya-e0703n27:69": "Cāṭippamāṇa taṁ tattha, pakkabhārena nāmi taṁ;",
  "anya-e0703n27:70": "Disvā pana salaṭṭhiñca, pāsāṇaṭṭhañca taṁ phalaṁ.",
  "anya-e0703n27:71": "24.",
  "anya-e0703n27:72": "Vaṇṭe taṁ vāsiyā chetvā, dassāma’gganti cintiya;",
  "anya-e0703n27:73": "Kālaṁ ghosesi saddhāya, cattāro’nāsavāgamuṁ.",
  "anya-e0703n27:74": "25.",
  "anya-e0703n27:75": "Haṭṭho so te’bhivādetvā, nisīdāpiya sādaro;",
  "anya-e0703n27:76": "Vāsiyā vaṇṭasāmantā, tacaṁ chetvā apassayaṁ.",
  "anya-e0703n27:77": "26.",
  "anya-e0703n27:78": "Muñjitvā’vāṭa puṇṇaṁ taṁ, yūsaṁ pattehī ādiya;",
  "anya-e0703n27:79": "Cattāro yūsa pūrete, patte tesamadāsiso.",
  "anya-e0703n27:80": "27.",
  "anya-e0703n27:81": "Te taṁ gahetvā pakkāmuṁ,",
  "anya-e0703n27:82": "Kālaṁ ghosesi so puna;",
  "anya-e0703n27:83": "Aññe khiṇāsavā therā,",
  "anya-e0703n27:84": "Cattāro tattha āgamuṁ.",
  "anya-e0703n27:85": "28.",
  "anya-e0703n27:86": "Tesaṁ patte gahetvā so, pattāmiñjahi pūriya;",
  "anya-e0703n27:87": "Adāsi tesaṁ pakkāmuṁ, tayo eko napakkami.",
  "anya-e0703n27:88": "29.",
  "anya-e0703n27:89": "Rajataṁ tassa dassetuṁ, orohitvā tato hi so;",
  "anya-e0703n27:90": "Nisajja leṇāsannamhi, tāmiñjā paribhuñjatha.",
  "anya-e0703n27:91": "30.",
  "anya-e0703n27:92": "Sesāmiñjā vāṇijo’pi, bhuñjitvā yāvadatthakaṁ;",
  "anya-e0703n27:93": "Bhaṇḍikāya gahetvāna, sesatherapadānugo.",
  "anya-e0703n27:94": "31.",
  "anya-e0703n27:95": "Añjasā iminā tvampi, gaccha dānī upāsaka;",
  "anya-e0703n27:96": "Gantvāna theraṁ passitvā, veyyāvacca mahāsi ca.",
  "anya-e0703n27:97": "32.",
  "anya-e0703n27:98": "Thero ca leṇadvārena, tassa magga amāpayi;",
  "anya-e0703n27:99": "Theraṁ vandiya so tena, gacchanto leṇamaddasa.",
  "anya-e0703n27:100": "33.",
  "anya-e0703n27:101": "Leṇa dvāramhi ṭhatvāna, passitvā rajatampi so;",
  "anya-e0703n27:102": "Vāsiyā āhanitvāna, rajatati vijāniya.",
  "anya-e0703n27:103": "34.",
  "anya-e0703n27:104": "Gahetvekaṁ sajjhupiṇḍaṁ, gantvāna sakaṭantikaṁ;",
  "anya-e0703n27:105": "Sakaṭāni ṭhapāpetvā, sajjhupiṇḍaṁ tamādiya.",
  "anya-e0703n27:106": "35.",
  "anya-e0703n27:107": "Lahuṁ anurādha puraṁ, āgamma varavāṇijo;",
  "anya-e0703n27:108": "Dassetvā rajataṁ rañño, tamatthampi nivedayi.",
  "anya-e0703n27:109": "36.",
  "anya-e0703n27:110": "Purato pacchime passe, pañcayojana matthake;",
  "anya-e0703n27:111": "Uruvelapaṭṭane muttā, mahāmalaka mattiyo.",
  "anya-e0703n27:112": "37.",
  "anya-e0703n27:113": "Pavālantarikā saddhiṁ, samuddāthalamokkamuṁ;",
  "anya-e0703n27:114": "Kevaṭṭā tā samekkhitvā, rāsiṁ katvāna ekato.",
  "anya-e0703n27:115": "38.",
  "anya-e0703n27:116": "Pātiyā ānayitvāna, muttā saha pavālakā;",
  "anya-e0703n27:117": "Rājāna mupasaṅkamma, tamatthampi nivedayuṁ.",
  "anya-e0703n27:118": "39.",
  "anya-e0703n27:119": "Purato uttare passe, satta yojana matthake;",
  "anya-e0703n27:120": "Peḷivāpika gāmassa, vāpipakkhantakandare.",
  "anya-e0703n27:121": "40.",
  "anya-e0703n27:122": "Jāyiṁsu vālukāpiṭṭhe, cattāro uttamā maṇī;",
  "anya-e0703n27:123": "Nīsada potappamāṇā, ummāpupphanibhāsubhā.",
  "anya-e0703n27:124": "41.",
  "anya-e0703n27:125": "Te disvā sunakho luddo, agantvā rājasantikaṁ;",
  "anya-e0703n27:126": "“Evarūpā maṇīdiṭṭho, mayā”iti nivedayi.",
  "anya-e0703n27:127": "42.",
  "anya-e0703n27:128": "Iṭṭhakādīni etāni mahāpuñño mahāmati;",
  "anya-e0703n27:129": "Mahāthūpatthamuppannā-na’ssosi tadaheva so.",
  "anya-e0703n27:130": "43.",
  "anya-e0703n27:131": "Yathānurūpaṁ sakkāraṁ, tesaṁ katvā sumānato;",
  "anya-e0703n27:132": "Ete vā rakkhake katvā, sabbāni āharāpayi.",
  "anya-e0703n27:133": "44.",
  "anya-e0703n27:134": "Khedampi kāyajamasayhamacintayitvā,",
  "anya-e0703n27:135": "Puññaṁ pasannamanaso pacita hi evaṁ;",
  "anya-e0703n27:136": "Sādheti sādhana satāni sukhā karāni,",
  "anya-e0703n27:137": "Tasmā pasannamanaso’va kareyya puññanti.",
  "anya-e0703n27:138": "Sujanappasādasaṁvegatthāya kate mahāvaṁse",
  "anya-e0703n27:139": "Mahāthūpasādhanalābho nāma",
  "anya-e0703n27:140": "Aṭṭhavīsatimo paricchedo."
}