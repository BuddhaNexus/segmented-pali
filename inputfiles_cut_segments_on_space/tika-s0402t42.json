{
  "tika-s0402t42:0": "(9) 4. Macalavaggo",
  "tika-s0402t42:1": "1-6. Pāṇātipātasuttādivaṇṇanā",
  "tika-s0402t42:2_0": "81-86. Catutthassa paṭhamādīni uttānatthāneva. Pañcame “nīce kule paccājāto”tiādikena",
  "tika-s0402t42:2_1": "appakāsabhāvena tamatīti tamo, tena tamena yuttoti tamo puggalo vuccati. Tathā hi",
  "tika-s0402t42:2_2": "taṁyogato puggalassa tabbohāro yathā “maccherayogato maccharo”ti, tasmā tamoti appakāsabhāvena",
  "tika-s0402t42:2_3": "tamo tamabhūto andhakāraṁ viya jāto, andhakārattaṁ vā pattoti attho. Vuttalakkhaṇaṁ",
  "tika-s0402t42:2_4": "tamameva paramparato ayanaṁ gati niṭṭhā etassāti tamaparāyaṇo. Ubhayenapi tamaggahaṇena",
  "tika-s0402t42:2_5": "khandhatamo kathito, na andhakāratamo. Khandhatamoti ca sampattirahitā khandhapavattiyeva",
  "tika-s0402t42:2_6": "daṭṭhabbā. “Ucce kule paccājāto”tiādikena pakāsabhāvena jotetīti joti, tena jotināyuttotiādi",
  "tika-s0402t42:2_7": "sabbaṁ vuttanayena veditabbaṁ. Itare dveti jotitamaparāyaṇo, jotijotiparāyaṇoti itare dve puggale.",
  "tika-s0402t42:3_0": "Veṇuvettādivilīvehi peḷabhājanādikārakā vilīvakārakā. Migamacchādīnaṁ nisādanato",
  "tika-s0402t42:3_1": "nesādā, māgavikamacchabandhādayo. Rathesu cammena nahaṇakaraṇato rathakārā, cammakārā.",
  "tika-s0402t42:3_2": "Puiti karīsassa nāmaṁ, taṁ kusenti apanentīti pukkusā, pupphachaḍḍakā. Dubbaṇṇoti",
  "tika-s0402t42:3_3": "virūpo. Okoṭimakoti ārohābhāvena heṭṭhimako, rassakāyoti attho. Tenāha “lakuṇḍako”ti.",
  "tika-s0402t42:3_4": "Laku viya ghaṭikā viya ḍeti pavattatīti lakuṇḍako, rasso. Kaṇati nimīlatīti kāṇo.",
  "tika-s0402t42:3_5": "Taṁ panassa nimīlanaṁ ekena akkhinā dvīhipi vāti āha “ekacchikāṇo vā ubhayacchikāṇo",
  "tika-s0402t42:3_6": "vā”ti. Kuṇanaṁ kuṇo, hatthavekallaṁ, so etassa atthīti kuṇī. Khañjo vuccati pādavikalo.",
  "tika-s0402t42:3_7": "Heṭṭhimakāyasaṅkhāto sarīrassa pakkho padeso hato assāti pakkhahato. Tenāha “pīṭhasappī”ti.",
  "tika-s0402t42:3_8": "Padīpe padīpane etabbaṁ netabbanti padīpeyyaṁ, telakapālādiupakaraṇaṁ. Vuttanti aṭṭhakathāyaṁ vuttaṁ.",
  "tika-s0402t42:4_0": "Āgamanavipattīti āgamanaṭṭhānavasena vipatti “āgamo etthā”ti katvā. Pubbuppannapaccayavipattīti",
  "tika-s0402t42:4_1": "paṭhamuppannapaccayavasena viparāvatti. Caṇḍālādisabhāvā hissa mātāpitaro paṭhamuppannapaccayo.",
  "tika-s0402t42:4_2": "Pavattapaccayavipattīti pavatte sukhapaccayavipatti. Tādise nihīnakule uppannopi",
  "tika-s0402t42:4_3": "koci vibhavasampanno siyā, ayaṁ pana duggato durūpo. Ājīvupāyavipattīti ājīvanupāyavasena",
  "tika-s0402t42:4_4": "vipatti. Sukhena hi jīvikaṁ pavattetuṁ upāyabhūtā hatthisippādayo imassa natthi,",
  "tika-s0402t42:4_5": "pupphachaḍḍanasilākoṭṭanādikammaṁ pana katvā jīvikaṁ pavatteti. Tenāha “kasiravuttike”ti.",
  "tika-s0402t42:4_6": "Attabhāvavipattīti upadhivipatti. Dukkhakāraṇasamāyogoti kāyikacetasikadukkhuppattiyā",
  "tika-s0402t42:4_7": "paccayasamodhānaṁ. Sukhakāraṇavipattīti sukhapaccayaparihāni. Upabhogavipattīti upabhogasukhassa",
  "tika-s0402t42:4_8": "vināso anupaladdhi. Joti ceva jotiparāyaṇabhāvo ca sukkapakkho. Chaṭṭhaṁ uttānameva.",
  "tika-s0402t42:5": "Pāṇātipātasuttādivaṇṇanā niṭṭhitā.",
  "tika-s0402t42:6": "7. Puttasuttavaṇṇanā",
  "tika-s0402t42:7": "87. Sattame ma-kāro padasandhikaro “aññamañña”ntiādīsu viya. Niccalasamaṇoti thirasamaṇo. Abhisiñcitabboti abhisekoti kammasādhano abhisekasaddo. Tenāha “abhisekaṁ kātuṁ yutto”ti.",
  "tika-s0402t42:8_0": "Bākulatthero viyāti thero hi mahāyasassī, tassa puttadhītaro nattupanattakā sukhumasāṭakehi",
  "tika-s0402t42:8_1": "cīvarāni kāretvā rajāpetvā samugge pakkhipitvā pahiṇanti. Therassa nahānakāle nahānakoṭṭhake",
  "tika-s0402t42:8_2": "ṭhapenti. Thero tāni nivāseti ceva pārupati ca. Tenevetaṁ vuttaṁ.",
  "tika-s0402t42:9_0": "Khadiravanamagge sīvalitthero viyāti satthari kira taṁ maggaṁ paṭipanne devatā “amhākaṁ",
  "tika-s0402t42:9_1": "ayyassa sīvalittherassa sakkāraṁ karissāmā”ti cintetvā ekekayojane vihāraṁ kāretvā",
  "tika-s0402t42:9_2": "ekayojanato uddhaṁ gantuṁ adatvā pātova uṭṭhāya dibbāni yāguādīni gahetvā “amhākaṁ",
  "tika-s0402t42:9_3": "ayyo sīvalitthero kahaṁ nisinno”ti vicaranti. Thero attano abhihaṭaṁ buddhappamukhassa",
  "tika-s0402t42:9_4": "bhikkhusaṅghassa dāpesi. Evaṁ satthā saparivāro tiṁsayojanikaṁ kantāraṁ sīvalittherassa",
  "tika-s0402t42:9_5": "puññaphalaṁ anubhavamānova agamāsi. Tenevetaṁ vuttaṁ.",
  "tika-s0402t42:10": "Aṭṭhakanāgarasutte ānandatthero viyāti aṭṭhakanāgarako kira gahapati therassa dhammadesanāya pasīditvā pañcasatagghanakaṁ vihāraṁ kāretvā adāsi. Taṁ sandhāyetaṁ vuttaṁ.",
  "tika-s0402t42:11_0": "Pilindavacchatthero viyāti therassa kira iddhānubhāvena pasannā manussā sappiādīni",
  "tika-s0402t42:11_1": "bahūni bhesajjāni abhihariṁsu. Pakatiyāpi ca āyasmā pilindavaccho lābhī hoti pañcannaṁ",
  "tika-s0402t42:11_2": "bhesajjānaṁ, laddhaṁ laddhaṁ parisāya vissajjeti. Tenetaṁ vuttaṁ “gilānapaccayaṁ",
  "tika-s0402t42:11_3": "pilindavacchatthero viyā”ti.",
  "tika-s0402t42:12_0": "Tiṇṇampi sannipātena nibbattānīti pittādīnaṁ tiṇṇampi visamānaṁ sannipātena jātāni.",
  "tika-s0402t42:12_1": "Atisītādibhāvena utūnaṁ pariṇāmoti āha “atisītaatiuṇhaututo jātānī”ti. Purimaututo",
  "tika-s0402t42:12_2": "visadiso utu utupariṇāmo, tato jātāni utupariṇāmajāni, visabhāgaututo jātānīti attho.",
  "tika-s0402t42:12_3": "Jaṅgaladesavāsīnañhi anūpadese vasantānaṁ visabhāgova utu uppajjati, anūpadesavāsīnañca",
  "tika-s0402t42:12_4": "jaṅgaladeseti. Evaṁ malayasamuddatīrādivasenapi utuvisabhāgatā uppajjatiyeva. Tato",
  "tika-s0402t42:12_5": "jātāni utupariṇāmajāni nāma.",
  "tika-s0402t42:13_0": "Attano pakaticariyānaṁ visamaṁ kāyassa pariharaṇavasena visamaparihārajāni. Tāni",
  "tika-s0402t42:13_1": "pana accāsanaatiṭṭhānādinā veditabbānīti āha “accāsanaatiṭṭhānādikā”ti. Ādi-saddena",
  "tika-s0402t42:13_2": "mahābhāravahaṇasudhākoṭṭanaadesakālacaraṇādīni saṅgaṇhāti. Parassa upakkamato nibbattāni",
  "tika-s0402t42:13_3": "opakkamikāni, ayaṁ coroti vā pāradārikoti vā gahetvā jaṇṇukakapparamuggarādīhi nippothanaupakkamaṁ",
  "tika-s0402t42:13_4": "paccayaṁ katvā uppannānīti attho. Tenāha “vadhabandhanādiupakkamena nibbattānī”ti.",
  "tika-s0402t42:13_5": "Kevalanti bāhiraṁ paccayaṁ anapekkhitvā kevalaṁ, tena vināti attho. Tenāha “pubbekatakammavipākavaseneva jātānī”ti.",
  "tika-s0402t42:14": "Puttasuttavaṇṇanā niṭṭhitā.",
  "tika-s0402t42:15": "8-10. Saṁyojanasuttādivaṇṇanā",
  "tika-s0402t42:16_0": "88-90. Aṭṭhame sotāpanno catūhi vātehi indakhīlo viya parappavādehi akampiyo acalasaddhāya",
  "tika-s0402t42:16_1": "samannāgatattā sāsane laddhappatiṭṭho samaṇamacalo nāmāti āha “sāsane laddhappatiṭṭhattā”tiādi.",
  "tika-s0402t42:16_2": "Thaddhabhāvakarānaṁ kilesānaṁ sabbaso samucchinnattāti cittassa thaddhabhāvakarānaṁ",
  "tika-s0402t42:16_3": "uddhambhāgiyakilesānaṁ sabbaso abhāvā samaṇasukhumālo nāma sukhumālabhāvappattito.",
  "tika-s0402t42:16_4": "Navamadasamāni suviññeyyāneva.",
  "tika-s0402t42:17": "Saṁyojanasuttādivaṇṇanā niṭṭhitā.",
  "tika-s0402t42:18": "Macalavaggavaṇṇanā niṭṭhitā."
}