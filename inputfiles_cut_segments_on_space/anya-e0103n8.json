{
  "anya-e0103n8:0": "8. Anussatikammaṭṭhānaniddesavaṇṇanā",
  "anya-e0103n8:1": "Maraṇassatikathāvaṇṇanā",
  "anya-e0103n8:2_0": "167.Itoti devatānussatiyā. Sā hi chasu anussatīsu sabbapacchā niddiṭṭhattā āsannā,",
  "anya-e0103n8:2_1": "paccakkhā ca. Anantarāyāti tadanantaraṁ uddiṭṭhattā vuttaṁ. Maraṇassa sati maraṇassatīti",
  "anya-e0103n8:2_2": "maraṇaṁ tāva dassetuṁ ‘‘tattha maraṇa’’ntiādi vuttaṁ. Kāmañcettha khandhānaṁ bhedo",
  "anya-e0103n8:2_3": "‘‘jarāmaraṇaṁ dvīhi khandhehi saṅgahita’’nti (dhātu. 71) vacanato cutikhandhānaṁ",
  "anya-e0103n8:2_4": "vināso maraṇanti vattabbaṁ, visesato pana taṁ jīvitindriyassa vināsabhāvena kammaṭṭhānikānaṁ",
  "anya-e0103n8:2_5": "paccupatiṭṭhatīti ‘‘jīvitindriyassa upacchedo’’ti vuttaṁ. Tenevāha niddese ‘‘kaḷevarassa",
  "anya-e0103n8:2_6": "nikkhepo jīvitindriyassupacchedo’’ti (vibha. 236; dī. ni. 2.390; ma. ni. 1.92, 123).",
  "anya-e0103n8:2_7": "Tattha ekabhavapariyāpannassāti ekena bhavena paricchinnassa. Jīvitindriyassa upacchedoti",
  "anya-e0103n8:2_8": "jīvitindriyappabandhassa vicchedo āyukkhayādivasena antaradhānaṁ. Samucchedamaraṇanti",
  "anya-e0103n8:2_9": "arahato santānassa sabbaso ucchedabhūtaṁ maraṇaṁ. Saṅkhārānaṁ khaṇabhaṅgasaṅkhātanti",
  "anya-e0103n8:2_10": "saṅkhatadhammānaṁ udayavayaparicchinnassa pavattikhaṇassa bhaṅgo nirodhoti saṅkhaṁ",
  "anya-e0103n8:2_11": "gataṁ. Khaṇikamaraṇanti yathāvuttakhaṇavantaṁ tasmiṁyeva khaṇe labbhamānaṁ maraṇaṁ.",
  "anya-e0103n8:2_12": "Yaṁ khandhappabandhaṁ upādāya rukkhādisamaññā, tasmiṁ anupacchinnepi allatādivigamanaṁ",
  "anya-e0103n8:2_13": "nissāya matavohāro sammutimaraṇaṁ. Na taṁ idha adhippetanti taṁ samucchedakhaṇikasammutimaraṇaṁ",
  "anya-e0103n8:2_14": "idha maraṇānussatiyaṁ nādhippetaṁ abāhullato, anupaṭṭhahanato, asaṁvegavatthuto cāti adhippāyo.",
  "anya-e0103n8:3_0": "Adhippetaṁ satiyā ārammaṇabhāvena. Āyuādīnaṁ khayakāle maraṇaṁ kālamaraṇaṁ. Tesaṁ",
  "anya-e0103n8:3_1": "aparikkhīṇakāle maraṇaṁ akālamaraṇaṁ. ‘‘Kālamaraṇaṁ puññakkhayenā’’ti idaṁ yathādhikāraṁ",
  "anya-e0103n8:3_2": "sampattibhavavasena vuttaṁ, vipattibhavavasena pana ‘‘pāpakkhayenā’’ti vattabbaṁ.",
  "anya-e0103n8:4_0": "Āyusantānajanakapaccayasampattiyāti āyuppabandhassa pavattāpanakānaṁ āhārādipaccayānaṁ",
  "anya-e0103n8:4_1": "sampattiyaṁ. Vipakkavipākattāti attano phalānurūpaṁ dātabbavipākassa dinnattā. Gatikālāhārādisampattiyāabhāvenāti",
  "anya-e0103n8:4_2": "devānaṁ viya gatisampattiyā, paṭhamakappiyānaṁ viya kālasampattiyā, uttarakurukādīnaṁ",
  "anya-e0103n8:4_3": "viya āhārasampattiyā ca abhāvena. Ādi-saddena utusukkasoṇitādiṁ pariggayhati. Ajjatanakālapurisānaṁ",
  "anya-e0103n8:4_4": "viyāti viya-saddo aṭṭhāne paṭṭhapito, ajjatanakālapurisānaṁ vassasatamattaparimāṇassa",
  "anya-e0103n8:4_5": "viya āyuno khayavasenāti yojanā. Evaṁ hi anāgatepi paramāyuno saṅgaho kato hoti,",
  "anya-e0103n8:4_6": "atīte pana gatisampattiyā viya kālāhārādisampattiyā bhāvena anekavassasahassa parimāṇopi",
  "anya-e0103n8:4_7": "āyu ahosi. Ayañca vibhāgo vattamānassa antarakappassa vasena vuttoti daṭṭhabbaṁ.",
  "anya-e0103n8:4_8": "Kalāburājādīnanti ādi-saddena nandayakkhanandamāṇavakādīnaṁ saṅgaho daṭṭhabbo. Taṁ",
  "anya-e0103n8:4_9": "sabbampīti yaṁ ‘‘kālamaraṇaṁ akālamaraṇaṁ, tatthāpi puññakkhayamaraṇaṁ āyukkhayamaraṇaṁ",
  "anya-e0103n8:4_10": "ubhayakkhayamaraṇaṁ upakkamamaraṇa’’nti vuttappabhedaṁ maraṇaṁ, taṁ sabbampi.",
  "anya-e0103n8:5_0": "168.Yonisoti upāyena. Manasikāroti maraṇārammaṇo manasikāro. Yena pana upāyena manasikāro",
  "anya-e0103n8:5_1": "pavattetabbo, taṁ byatirekamukhena dassetuṁ ‘‘ayoniso pavattayato’’tiādi vuttaṁ.",
  "anya-e0103n8:5_2": "Tattha ayoniso pavattayatoti anupāyena satiṁ, saṁvegaṁ, ñāṇañca anupaṭṭhapetvā maraṇaṁ",
  "anya-e0103n8:5_3": "anussarato. Tadetaṁ sabbampīti sokapāmojjānaṁ uppajjanaṁ, saṁvegassa anuppajjanaṁ,",
  "anya-e0103n8:5_4": "santāsassa uppajjanañca yathākkamaṁ satisaṁvegañāṇaviharato hoti. Yo hi ‘‘maraṇaṁ",
  "anya-e0103n8:5_5": "nāmetaṁ jātassa ekantika’’nti paṇḍitānaṁ vacanaṁ sarati, tattha saṁvegajāto hoti",
  "anya-e0103n8:5_6": "sampajāno ca, tassa iṭṭhajanamaraṇādinimittaṁ sokādayo anokāsāva. Tasmāti yasmā ayoniso",
  "anya-e0103n8:5_7": "manasikāraṁ pavattayato ete dosā, tasmā. Tattha tatthāti araññasusānādīsu. Hatamatasatteti",
  "anya-e0103n8:5_8": "corādīhi hate, sarasena mate ca satte. Diṭṭhapubbā sampatti yesaṁ te diṭṭhapubbasampattī,",
  "anya-e0103n8:5_9": "tesaṁ diṭṭhapubbasampattīnaṁ. Yojetvāti upaṭṭhapetvā. Ekaccassāti tikkhindriyassa ñāṇuttarassa.",
  "anya-e0103n8:6_0": "169.Vadhakapaccupaṭṭhānatoti ghātakassa viya pati pati upaṭṭhānato āsannabhāvato.",
  "anya-e0103n8:6_1": "Sampattivipattitoti ārogyādisampattīnaṁ viya jīvitasampattiyā vipajjanato. Upasaṁharaṇatoti",
  "anya-e0103n8:6_2": "paresaṁ maraṇaṁ dassetvā attano maraṇassa upanayanato. Kāyabahusādhāraṇatoti sarīrassa",
  "anya-e0103n8:6_3": "bahūnaṁ sādhāraṇabhāvato. Āyudubbalatoti jīvitassa dubbalabhāvato. Animittatoti maraṇassa",
  "anya-e0103n8:6_4": "vavatthitanimittābhāvato . Addhānaparicchedatoti kālassa paricchannabhāvato. Khaṇaparittatoti",
  "anya-e0103n8:6_5": "jīvitakkhaṇassa ittarabhāvato.",
  "anya-e0103n8:7_0": "Vadhakapaccupaṭṭhānatoti ettha viya-saddo luttaniddiṭṭhoti dassento ‘‘vadhakassa",
  "anya-e0103n8:7_1": "viya paccupaṭṭhānato’’ti vatvā tamevatthaṁ vivaranto ‘‘yathā hī’’tiādimāha. Tattha",
  "anya-e0103n8:7_2": "cārayamānoti āgurento paharaṇākāraṁ karonto. Paccupaṭṭhitova upagantvā ṭhito samīpe",
  "anya-e0103n8:7_3": "eva. Jarāmaraṇaṁ gahetvāva nibbattanti ‘‘yathā hi ahicchattakamakuḷaṁ uggacchantaṁ",
  "anya-e0103n8:7_4": "paṁsuvirahitaṁ na hoti, evaṁ sattā nibbattantā jarāmaraṇavirahitā na hontī’’ti ettakena",
  "anya-e0103n8:7_5": "upamā. Ahicchattakamakuḷaṁ kadāci katthaci paṁsuvirahitampi bhaveyya, sattā pana",
  "anya-e0103n8:7_6": "kathañcipi jarāmaraṇavirahitā na hontīti khaṇikamaraṇaṁ tāva upamābhāvena dassetvā",
  "anya-e0103n8:7_7": "idhādhippetaṁ maraṇaṁ dassetuṁ ‘‘tathā hī’’tiādi vuttaṁ. Atha vā yadime sattā jarāmaraṇaṁ",
  "anya-e0103n8:7_8": "gahetvāva nibbattanti, nibbattisamanantarameva maritabbanti codanaṁ sandhāyāha ‘‘tathā",
  "anya-e0103n8:7_9": "hī’’tiādi. Avassaṁ maraṇatoti avassaṁ maritabbato, ekantena maraṇasabbhāvato vā.",
  "anya-e0103n8:7_10": "Pabbateyyāti pabbatato āgatā. Hārahārinīti pavāhe patitassa tiṇapaṇṇādikassa ativiya",
  "anya-e0103n8:7_11": "haraṇasīlā. Sandatevāti savati eva. Vattatevāti pavāhavasena vattati eva na tiṭṭhati.",
  "anya-e0103n8:8_0": "Yamekarattinti yassaṁ ekarattiyaṁ, bhummatthe upayogavacanaṁ daṭṭhabbaṁ, accantasaṁyoge",
  "anya-e0103n8:8_1": "vā. Paṭhamanti sabbapaṭhamaṁ paṭisandhikkhaṇe. Gabbheti mātukucchiyaṁ. Māṇavoti satto.",
  "anya-e0103n8:8_2": "Yebhuyyena sattā rattiyaṁ paṭisandhiṁ gaṇhantīti rattiggahaṇaṁ. Abbhuṭṭhitovāti uṭṭhitaabbho",
  "anya-e0103n8:8_3": "viya, abhimukhabhāvena vā uṭṭhitova maraṇassāti adhippāyo. So yātīti so māṇavo yāti,",
  "anya-e0103n8:8_4": "paṭhamakkhaṇato paṭṭhāya gacchateva. Sa gacchaṁ na nivattatīti so evaṁ gacchanto",
  "anya-e0103n8:8_5": "khaṇamattampi na nivattati, aññadatthu maraṇaṁyeva upagacchati.",
  "anya-e0103n8:9_0": "Kunnadīnanti pabbatato patitānaṁ khuddakanadīnaṁ. Pāto āporasānugatabandhanānanti",
  "anya-e0103n8:9_1": "purimadivase divā sūriyasantāpena anto anupavisitvā puna rattiyaṁ bandhanamūlaṁ upagatena",
  "anya-e0103n8:9_2": "āporasena tintasithilabandhanatāya pāto āporasānugatabandhanānaṁ.",
  "anya-e0103n8:10_0": "Accayantīti atikkamanti. Uparujjhatīti nirujjhati. Udakameva odakaṁ, udakoghaṁ vā",
  "anya-e0103n8:10_1": ". Yasmā accayanti ahorattā, tasmā jīvitaṁ uparujjhati. Yasmā jīvitaṁ uparujjhati,",
  "anya-e0103n8:10_2": "tasmā āyu khīyati maccānaṁ. Papatatoti papatanato bhayaṁ sāmikānaṁ rukkhe ṭhatvā",
  "anya-e0103n8:10_3": "kamme viniyuñjitukāmānaṁ, heṭṭhā paviṭṭhānaṁ vā. Uggamanaṁ pati uggamananimittaṁ.",
  "anya-e0103n8:10_4": "Mā maṁ amma nivāraya pabbajjāyāti adhippāyo.",
  "anya-e0103n8:11": "Koci mittamukhasatturandhagavesī saha vattamānopi na haneyya, ayaṁ pana ekaṁsena hanatiyevāti dassetuṁ ‘‘sahajātiyā āgatato’’ti vatvā ‘‘jīvitaharaṇato cā’’ti vuttaṁ.",
  "anya-e0103n8:12": "170.Nanti sampattiṁ. Sukhīti dibbasadisehi bhogehi, ādhipateyyena ca sukhasamaṅgī. Dehabandhenāti sarīrena. Asokoti asokamahārājā. Sokamāgatoti socitabbataṁ gato.",
  "anya-e0103n8:13_0": "Ārogyaṁ yobbanānaṁ. Byādhijarāpariyosānatā jīvitassa maraṇapariyosānatāya udāharaṇavasena",
  "anya-e0103n8:13_1": "ānītā, paccayabhāgavasena vā. Lokoyeva lokasannivāso yathā sattāvāsāti, sannivasitabbatāya",
  "anya-e0103n8:13_2": "vā sattanikāyo lokasannivāso. Anugatoti anubandho paccatthikena viya. Anusaṭoti anupaviṭṭho",
  "anya-e0103n8:13_3": "upavisena viya. Abhibhūtoti ajjhotthaṭo maddahatthīhi viya. Abbhāhatoti pahaṭo bhūtehi viya.",
  "anya-e0103n8:14_0": "Selāti silāmayā, na paṁsuādimayā. Vipulāti mahantā anekayojanāyāmavitthārā. Nabhaṁ",
  "anya-e0103n8:14_1": "āhaccāti vipulattā eva ākāsaṁ abhivihacca sabbadisāsu pharitvā. Anupariyeyyunti anuvicareyyuṁ.",
  "anya-e0103n8:14_2": "Nippothentāti attanā āghātitaṁ cuṇṇavicuṇṇaṁ karontā. Adhivattantīti adhibhavanti.",
  "anya-e0103n8:14_3": "Kulena vā rūpena vā sīlena vā sutena vā saddhādīhi vā seṭṭhoti sambhāvanāya khattiyādīsu",
  "anya-e0103n8:14_4": "na kañci parivajjeti. Tehi eva nihīnoti avamaññamānāya suddādīsu na kañci parivajjeti.",
  "anya-e0103n8:14_5": "Aññadatthu sabbameva abhimaddati nimmathati. Daṇḍādiupāyā ca tattha avisayā evāti",
  "anya-e0103n8:14_6": "dassetuṁ ‘‘na tattha hatthīnaṁ bhūmī’’tiādi vuttaṁ. Tattha mantayuddhenāti āthabbaṇavedavihitena",
  "anya-e0103n8:14_7": "mantasaṅgāmappayogena. Dhanenāti dhanadānena. Vā-saddo avuttavikappanattho. Tena",
  "anya-e0103n8:14_8": "sāmaṁ, bhedañca saṅgaṇhāti.",
  "anya-e0103n8:15_0": "171.Parehi saddhiṁ attano upasaṁharaṇatoti parehi matehi saddhiṁ ‘‘tepi nāma matā,",
  "anya-e0103n8:15_1": "kimaṅgaṁ pana mādisā’’ti attano maraṇassa upanayanato. Yasamahattatoti parivāramahattato,",
  "anya-e0103n8:15_2": "vibhavamahattato ca. Puññamahattatoti mahāpuññabhāvato. Thāmamahattatoti vīriyabalamahattato.",
  "anya-e0103n8:15_3": "Yudhiṭṭhilo dhammaputto. Cānuro yo baladevena nibbuddhaṁ katvā mārito.",
  "anya-e0103n8:16": "Saha iddhīhīti vejayantakampananandopanandadamanādīsu diṭṭhānubhāvāhi attano iddhīhi saddhiṁ maccumukhaṁ paviṭṭho.",
  "anya-e0103n8:17_0": "Kalaṁ nagghanti soḷasinti soḷasannaṁ pūraṇabhāgaṁ na agghanti. Idaṁ vuttaṁ hoti –",
  "anya-e0103n8:17_1": "āyasmato therassa sāriputtassa paññaṁ soḷasabhāge katvā tato ekaṁ bhāgaṁ soḷasadhā",
  "anya-e0103n8:17_2": "gahetvā laddhaṁ ekabhāgasaṅkhātaṁ kalaṁ sammāsambuddhaṁ ṭhapetvā aññesaṁ sattānaṁ",
  "anya-e0103n8:17_3": "paññā na agghantīti.",
  "anya-e0103n8:18_0": "Sabbassāpi saṁkilesapakkhassa samugghāto ñāyena āraddhavīriyassa hotīti āha ‘‘ñāṇavīriyabalenā’’ti.",
  "anya-e0103n8:18_1": "Sammādiṭṭhisammāvāyāmesu hi siddhesu aṭṭhaṅgiko ariyamaggo siddhova hotīti. Ekākībhāvena",
  "anya-e0103n8:18_2": "khaggavisāṇakappā. Paratoghosena vinā sayameva bhūtā paṭividdhākuppāti sayambhuno.",
  "anya-e0103n8:19_0": "Hatthagatasuvaṇṇavalayānaṁ aññamaññaṁ saṅghaṭṭanaṁ vaṁsakaḷīrassa katthaci asattatāti",
  "anya-e0103n8:19_1": "evamādikaṁ taṁ taṁ nimittaṁ kāraṇaṁ āgamma. Vīmaṁsantāti pavattinivattiyo upaparikkhantā.",
  "anya-e0103n8:19_2": "Mahantānaṁ sīlakkhandhādīnaṁ esanaṭṭhena mahesayo. Ekacariyanivāsenāti ekacariyanivāsamattena,",
  "anya-e0103n8:19_3": "na sīlādinā. Khaggamigasiṅgasamā upamā yesaṁ, khaggamigasiṅgaṁ vā samūpamā yesaṁ",
  "anya-e0103n8:19_4": "te khaggasiṅgasamūpamā.",
  "anya-e0103n8:20_0": "Tambanakhatuṅganakhatādiasītianubyañjanapaṭimaṇḍitehi suppatiṭṭhitapādatādīhi dvattiṁsāya",
  "anya-e0103n8:20_1": "mahāpurisalakkhaṇehi vicitro acchariyabbhuto rūpakāyo etassāti asīti…pe… rūpakāyo.",
  "anya-e0103n8:20_2": "Saha vāsanāya sabbesaṁ kilesānaṁ pahīnattā sabbākāraparisuddhasīlakkhandhādiguṇaratanehi",
  "anya-e0103n8:20_3": "samiddho dhammakāyo etassāti sabbākāra…pe… dhammakāyo. Ṭhānasoti taṅkhaṇeyeva.",
  "anya-e0103n8:21": "Evaṁmahānubhāvassāti evaṁ yathāvuttarūpakāyasampattiyā, dhammakāyasampattiyā ca viññāyamānavipulāparimeyyabuddhānubhāvassa, vasaṁ nāgataṁ anupagamanavasenāti adhippāyo.",
  "anya-e0103n8:22": "Maraṇaṁ sāmaññaṁ etassāti maraṇasāmañño, tassa bhāvo maraṇasāmaññatā, tāya.",
  "anya-e0103n8:23": "172.Kimikulānanti kimisamūhānaṁ, kimijātīnaṁ vā. Jīyantīti jaraṁ pāpuṇanti.",
  "anya-e0103n8:24_0": "Nikkhanteti vītivatte. Paṭihitāyāti paccānugatāya. So mamassa antarāyoti sā yathāvuttā",
  "anya-e0103n8:24_1": "na kevalaṁ kālakiriyāva, atha kho mama atidullabhaṁ khaṇaṁ labhitvā ṭhitassa satthusāsanamanasikārassa",
  "anya-e0103n8:24_2": "antarāyo assa bhaveyya. Byāpajjeyyāti vipattiṁ gaccheyya. Satthakena viya aṅgapaccaṅgānaṁ",
  "anya-e0103n8:24_3": "kantanakā maraṇakāle sandhibandhanacchedanakavātā satthakavātā.",
  "anya-e0103n8:25_0": "173.Abalanti balahīnaṁ. Dubbalanti tasseva vevacanaṁ. Abhāvattho hi ayaṁ du-saddo",
  "anya-e0103n8:25_1": "‘‘dussīlo (a. ni. 5.213; a. ni. 10.75) duppañño’’tiādīsu (ma. ni. 1.449) viya. Tadetaṁ",
  "anya-e0103n8:25_2": "āyu. Assāsapassāsānaṁ samavuttitā aparāparaṁ pavesanikkhamova. Bahi nikkhantanāsikavāte",
  "anya-e0103n8:25_3": "anto apavisante, paviṭṭhe vā anikkhamanteti ekasseva pavesanikkhamo viya vuttaṁ,",
  "anya-e0103n8:25_4": "taṁ nāsikavātabhāvasāmaññenāti daṭṭhabbaṁ. Adhimattatāya accāsannaadhiṭṭhānādinā.",
  "anya-e0103n8:25_5": "Tadabhāvo hi iriyāpathānaṁ samavuttitā. Atisītena abhibhūtassa kāyassa vipajjanaṁ",
  "anya-e0103n8:25_6": "mahiṁsaraṭṭhādīsu himapātakālena dīpetabbaṁ. Tattha hi sattā sītena bhinnasarīrā",
  "anya-e0103n8:25_7": "jīvitakkhayaṁ pāpuṇanti. Atiuṇhena abhibhūtassa vipajjanaṁ marukantāre uṇhābhitattāya",
  "anya-e0103n8:25_8": "pacchiṁ, tattha ṭhapitaṁ upari sāṭakaṁ, puttañca akkamitvā matāya itthiyā dīpetabbaṁ.",
  "anya-e0103n8:25_9": "Mahābhūtānaṁ samavuttitā pakopābhāvo . Pathavīdhātuādīnaṁ pakopena sarīrassa vikārāpatti",
  "anya-e0103n8:25_10": "parato dhātukammaṭṭhānakathāyaṁ āgamissati. Yuttakāleti bhuñjituṁ yuttakāle khuddābhibhūtakāle.",
  "anya-e0103n8:26_0": "174.Avavatthānatoti kālādivasena vavatthānābhāvato. Vavatthānanti cettha paricchedo",
  "anya-e0103n8:26_1": "adhippeto, na asaṅkarato vavatthānaṁ, nicchayo cāti āha ‘‘paricchedābhāvato’’ti.",
  "anya-e0103n8:26_2": "Na nāyareti na ñāyanti.",
  "anya-e0103n8:27_0": "Itoparanti ettha paranti paraṁ aññaṁ kālanti attho. Tena orakālassāpi saṅgaho siddho",
  "anya-e0103n8:27_1": "hoti. Paramāyuto orakālaṁ eva cettha ‘‘para’’nti adhippetaṁ. Tato paraṁ sattānaṁ",
  "anya-e0103n8:27_2": "jīvanassa abhāvato ‘‘vavatthānābhāvato’’ti vattuṁ na sakkāti. Abbudapesītiādīsu ‘‘abbudakāle",
  "anya-e0103n8:27_3": "pesikāle’’tiādinā kāla-saddo paccekaṁ yojetabbo. Kāloti idha pubbaṇhādivelā adhippetā.",
  "anya-e0103n8:27_4": "Tenāha ‘‘pubbaṇhepi hī’’tiādi. Idheva dehena patitabbanti sambandho. Anekappakāratoti",
  "anya-e0103n8:27_5": "nagare jātānaṁ gāme, gāme jātānaṁ nagare, vane jātānaṁ janapade, janapade jātānaṁ",
  "anya-e0103n8:27_6": "vanetiādinā anekappakārato. Ito cutenāti ito gatito cutena. Idha imissaṁ gatiyaṁ.",
  "anya-e0103n8:27_7": "Yantayuttagoṇo viyāti yathā yante yuttagoṇo yantaṁ nātivattati, evaṁ loko gatipañcakanti ettakena upamā.",
  "anya-e0103n8:28_0": "175.Appaṁ vā bhiyyoti vassasatato upari ‘‘dasa vā vassāni, vīsati vā’’tiādinā dutiyaṁ",
  "anya-e0103n8:28_1": "vassasataṁ apāpuṇanto appakaṁ vā jīvatīti attho. Gamanīyoti gandhabbo upapajjanavasena.",
  "anya-e0103n8:28_2": "Samparāyoti paraloko.",
  "anya-e0103n8:29": "Hīḷeyyāti paribhaveyya na sambhāveyya. Nanti āyuṁ. Suporisoti sādhupuriso paññavā. Careyyāti sucaritaṁ careyya. Tenāha ‘‘ādittasīsovā’’ti.",
  "anya-e0103n8:30": "Sattahi upamāhīti –",
  "anya-e0103n8:31_0": "‘‘Seyyathāpi, brāhmaṇa, tiṇagge ussāvabindu sūriye uggacchante khippaṁyeva paṭivigacchati,",
  "anya-e0103n8:31_1": "na ciraṭṭhitikaṁ hoti. Udake udakapubbuḷaṁ. Udake daṇḍarāji. Nadī pabbateyyā dūraṅgamā",
  "anya-e0103n8:31_2": "sīghasotā hārahārinī. Balavā puriso jivhagge kheḷapiṇḍaṁ saṁyūhitvā akasireneva vameyya.",
  "anya-e0103n8:31_3": "Divasaṁ santatte ayokaṭāhe maṁsapesi pakkhittā khippaṁyeva paṭivigacchati, na ciraṭṭhitikā",
  "anya-e0103n8:31_4": "hoti. Gāvī vajjhā āghātanaṁ nīyamānā yaṁ yadeva pādaṁ uddharati, santikeva hoti vadhassa,",
  "anya-e0103n8:31_5": "santikeva maraṇassa, evamevaṁ kho, brāhmaṇa, govajjhūpamaṁ jīvitaṁ manussānaṁ parittaṁ",
  "anya-e0103n8:31_6": "lahukaṁ bahudukkhaṁ bahupāyāsaṁ mantāyaṁ boddhabbaṁ, kattabbaṁ kusalaṁ, caritabbaṁ",
  "anya-e0103n8:31_7": "brahmacariyaṁ, natthi jātassa amaraṇa’’nti (a. ni. 7.74) –",
  "anya-e0103n8:32": "Evamāgatāhi imāhi sattahi upamāhi alaṅkataṁ.",
  "anya-e0103n8:33_0": "Rattindivanti ekaṁ rattindivaṁ. Bhagavato sāsananti ariyamaggapaṭivedhāvahaṁ satthu",
  "anya-e0103n8:33_1": "ovādaṁ. Bahuṁ vata me kataṁ assāti bahuṁ vata mayā attahitaṁ pabbajitakiccaṁ kataṁ",
  "anya-e0103n8:33_2": "bhaveyya. Tadantaranti taṁ khaṇaṁ tattakaṁ velaṁ. Ekaṁ piṇḍapātanti ekaṁ divasaṁ",
  "anya-e0103n8:33_3": "yāpanappahonakaṁ piṇḍapātaṁ. Dandhanti mandaṁ cirāya. Avissāsiyo avissāsanīyo.",
  "anya-e0103n8:34_0": "176. Citte dharanteyeva sattānaṁ jīvitavohāro, cittassa ca atiittaro khaṇo lahuparivattibhāvato.",
  "anya-e0103n8:34_1": "Yathāha bhagavā ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ,",
  "anya-e0103n8:34_2": "yathayidaṁ citta’’nti (a. ni. 1.48; kathā. 335). Tasmā sattānaṁ jīvitaṁ ekacittakkhaṇikattā",
  "anya-e0103n8:34_3": "lahusaṁ ittaranti dassento ‘‘paramatthato’’tiādimāha. Tattha ‘‘paramatthato’’ti iminā",
  "anya-e0103n8:34_4": "yāyaṁ ‘‘yo ciraṁ jīvati, so vassasata’’ntiādinā sattānaṁ (dī. ni. 2.7; saṁ. ni. 1.145;",
  "anya-e0103n8:34_5": "a. ni. 7.74) jīvitappavatti vuttā, sā pabandhavisayattā vohāravasenāti taṁ paṭikkhipati.",
  "anya-e0103n8:34_6": "‘‘Atiparitto’’ti iminā –",
  "anya-e0103n8:35_0": "‘‘Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā",
  "anya-e0103n8:35_1": "catuddisā ṭhitā assu, atha puriso āgaccheyya ‘ahaṁ imesaṁ…pe… katūpāsanānaṁ catuddisā",
  "anya-e0103n8:35_2": "kaṇḍe khitte appatiṭṭhite pathaviyaṁ gahetvā āharissāmī’ti. Yathā ca, bhikkhave,",
  "anya-e0103n8:35_3": "tassa purisassa javo, yathā ca candimasūriyānaṁ javo, tato sīghataro. Yathā ca, bhikkhave,",
  "anya-e0103n8:35_4": "tassa purisassa javo, yathā ca candimasūriyānaṁ javo, yathā ca yā devatā candimasūriyānaṁ",
  "anya-e0103n8:35_5": "purato dhāvanti, tāsaṁ devatānaṁ javo, tato sīghataraṁ āyusaṅkhārā khīyantī’’ti (saṁ. ni. 2.228) –",
  "anya-e0103n8:36_0": "Evaṁ vuttaṁ parittampi paṭikkhipati. Tatra hi gamanassādānaṁ devaputtānaṁ heṭṭhupariyena",
  "anya-e0103n8:36_1": "paṭimukhaṁ dhāvantānaṁ sirasi, pāde ca baddhakhuradhārāsannipātatopi parittako rūpajīvitindriyassa",
  "anya-e0103n8:36_2": "so khaṇo vutto, cittassa pana ativiya parittataro, yassa upamāpi natthi. Tenevāha",
  "anya-e0103n8:36_3": "‘‘yāvañcidaṁ, bhikkhave, upamāpi na sukarā, yāva lahuparivattaṁ citta’’nti (a. ni.",
  "anya-e0103n8:36_4": "1.48). Jīvitakkhaṇoti jīvanakkhaṇo. Ekacittappavattimattoyeva ekassa cittassa pavattimatteneva",
  "anya-e0103n8:36_5": "sattānaṁ paramatthato jīvanakkhaṇassa paricchinnattā. Idāni tamatthaṁ upamāya pakāsento",
  "anya-e0103n8:36_6": "‘‘yathā nāmā’’tiādimāha. Tattha pavattamānanti pavattantaṁ. Ekacittakkhaṇikanti ekacittakkhaṇamattavantaṁ.",
  "anya-e0103n8:36_7": "Tasmiṁ citte niruddhamatteti yena vattamānacittakkhaṇena ‘‘jīvatī’’ti vuccati, tasmiṁ",
  "anya-e0103n8:36_8": "citte nirodhaṁ bhaṅgaṁ pattamatte taṁsamaṅgī satto niruddho matoti vuccati. Vuttamevatthaṁ",
  "anya-e0103n8:36_9": "pāḷiyā vibhāvetuṁ ‘‘yathāhā’’tiādi vuttaṁ. Tena tīsupi kālesu sattānaṁ paramatthato",
  "anya-e0103n8:36_10": "jīvanaṁ nāma cittakkhaṇavasenevāti dasseti.",
  "anya-e0103n8:37_0": "Jīvitanti jīvitindriyaṁ. Sukhadukkhāti sukhadukkhavedanā. Upekkhāpi hi sukhadukkhāsu",
  "anya-e0103n8:37_1": "eva antogadhā iṭṭhāniṭṭhabhāvato. Attabhāvoti jīvitavedanāviññāṇāni ṭhapetvā avasiṭṭhadhammā",
  "anya-e0103n8:37_2": "vuttā. Kevalāti attanā, niccabhāvena vā avomissā. Ekacittasamāyuttāti ekekena cittena",
  "anya-e0103n8:37_3": "sahitā. Lahuso vattati khaṇoti vuttanayena ekacittakkhaṇikatāya lahuko atiittaro",
  "anya-e0103n8:37_4": "jīvitādīnaṁ khaṇo vattati.",
  "anya-e0103n8:38_0": "Ye niruddhā marantassāti cavantassa sattassa cutito uddhaṁ ‘‘niruddhā’’ti vattabbā",
  "anya-e0103n8:38_1": "ye khandhā. Tiṭṭhamānassa vā idhāti ye vā idha pavattiyaṁ tiṭṭhantassa dharantassa",
  "anya-e0103n8:38_2": "bhaṅgappattiyā niruddhā khandhā. Sabbepi sadisā te sabbepi ekasadisā. Kathaṁ? Gatā",
  "anya-e0103n8:38_3": "appaṭisandhikā puna āgantvā paṭisandhānābhāvena vigatā. Yathā hi cutikhandhā na nivattanti,",
  "anya-e0103n8:38_4": "evaṁ tato pubbepi khandhā, tasmā ekacittakkhaṇikaṁ sattānaṁ jīvitanti adhippāyo.",
  "anya-e0103n8:39_0": "Anibbattena na jātoti anuppannena cittena jāto na hoti ajāto nāma hoti. Paccuppannena",
  "anya-e0103n8:39_1": "vattamānena cittena jīvati jīvamāno nāma hoti. Cittabhaṅgā mato lokoti cuticittassa",
  "anya-e0103n8:39_2": "viya sabbassapi tassa tassa cittassa bhaṅgappattiyā ayaṁ loko paramatthato mato nāma",
  "anya-e0103n8:39_3": "hoti niruddhassa appaṭisandhikattā. Evaṁ santepi paññatti paramatthiyā yā taṁ taṁ",
  "anya-e0103n8:39_4": "dharantaṁ cittaṁ upādāya ‘‘tisso jīvati, phusso jīvatī’’ti vacanappavattiyā visayabhūtā",
  "anya-e0103n8:39_5": "santānapaññatti, sā ettha paramatthiyā paramatthabhūtā. Tathā hi vadanti ‘‘nāmagottaṁ",
  "anya-e0103n8:39_6": "na jīratī’’ti (saṁ. ni. 1.76).",
  "anya-e0103n8:40_0": "177.Aññataraññatarena ākārena. Cittanti kammaṭṭhānārammaṇaṁ cittaṁ. Āsevanaṁ labhatīti",
  "anya-e0103n8:40_1": "bhāvanāsevanaṁ labhati, bahiddhā vikkhepaṁ pahāya ekattavasena maraṇārammaṇameva",
  "anya-e0103n8:40_2": "hotīti. Tenāha ‘‘maraṇārammaṇā sati santiṭṭhatī’’ti. Sabhāvadhammānaṁ bhedo sabhāvadhammagatiko",
  "anya-e0103n8:40_3": "evāti āha ‘‘sabhāvadhammattā pana ārammaṇassā’’ti. Tenāha bhagavā ‘‘jarāmaraṇaṁ,",
  "anya-e0103n8:40_4": "bhikkhave, aniccaṁ saṅkhataṁ paṭiccasamuppanna’’ntiādi (saṁ. ni. 2.20). Saṁvejanīyattāti",
  "anya-e0103n8:40_5": "saṁvegajananato mahābhūtesu mahāvikāratā viya gayhamānā maraṇaṁ anussariyamānaṁ uparūpari",
  "anya-e0103n8:40_6": "ubbegameva āvahatīti tattha na bhāvanācittaṁ appetuṁ sakkoti. Yadi sabhāvadhammattā",
  "anya-e0103n8:40_7": "appanaṁ na pāpuṇāti, lokuttarajjhānaṁ ekaccāni arūpajjhānāni ca kathanti āha ‘‘lokuttarajjhānaṁ",
  "anya-e0103n8:40_8": "panā’’tiādi. Visuddhibhāvanānukkamavasenāti heṭṭhimavisuddhiyā ānubhāvena adhigatātisayāya",
  "anya-e0103n8:40_9": "paṭipadāñāṇadassanavisuddhibhāvanāya, sabbasaṅkhārehi nibbindanavirajjanādivisaṁyogādhimuttiappanāya",
  "anya-e0103n8:40_10": "ca paṭipakkhabhūtānaṁ pāpadhammānaṁ vigamoti evaṁbhūtassa visuddhibhāvanānukkamassa",
  "anya-e0103n8:40_11": "vasena lokuttarajjhānaṁ appanāppattameva hoti. Ārammaṇasamatikkamanamattaṁ tattha",
  "anya-e0103n8:40_12": "hotīti aññesaṁ sabhāvadhammārammaṇakammaṭṭhānānaṁ viya cittassa samādhāne byāpāro",
  "anya-e0103n8:40_13": "natthi. Yathāsamāhitena pana cittena ārammaṇasamatikkamanamattameva bhāvanāya kātabbaṁ,",
  "anya-e0103n8:40_14": "tasmā sabhāvadhammepi āruppajjhānaṁ appetīti.",
  "anya-e0103n8:41_0": "Satataṁappamatto hoti saṁvegabahulattā, tato evassa sabbabhavesu anabhiratisaññāpaṭilābho.",
  "anya-e0103n8:41_1": "Jīvitanikantiṁ jahāti maraṇassa avassaṁbhāvitādassanato. Pāpagarahī hoti aniccasaññāpaṭilābhato,",
  "anya-e0103n8:41_2": "tato eva asannidhibahulatā, vigatamalamaccheratā ca. Tadanusārenāti aniccasaññāparicayānusārena.",
  "anya-e0103n8:41_3": "Abhāvitamaraṇāti abhāvitamaraṇānussaraṇā. Abhayo asammūḷho kālaṁ karoti pageva maraṇasaññāya sūpaṭṭhitattā.",
  "anya-e0103n8:42": "Kāyagatāsatikathāvaṇṇanā",
  "anya-e0103n8:43_0": "178. Buddhā uppajjanti etthāti buddhuppādo, buddhānaṁ uppajjanakālo, tasmā. Aññatra",
  "anya-e0103n8:43_1": "taṁ ṭhapetvā, aññasmiṁ kāleti attho. Na pavattapubbanti apavattapubbaṁ. Tato eva",
  "anya-e0103n8:43_2": "sabbatitthiyānaṁ avisayabhūtaṁ. Nanu ca sunettasatthārādayo (a. ni. 6.54; 7.66, 73),",
  "anya-e0103n8:43_3": "aññe ca tāpasaparibbājakā sarīraṁ ‘‘asubha’’nti jāniṁsu. Tathā hi sumedhatāpasena",
  "anya-e0103n8:43_4": "sarīraṁ jigucchantena vuttaṁ –",
  "anya-e0103n8:44": "‘‘Yannūnimaṁ pūtikāyaṁ, nānākuṇapapūritaṁ;",
  "anya-e0103n8:45": "Chaḍḍayitvāna gaccheyyaṁ, anapekkho anatthiko’’ti. (bu. vaṁ. 2.8) –",
  "anya-e0103n8:46_0": "Ādi. Kāmaṁ bodhisattā, aññe ca tāpasādayo sarīraṁ ‘‘asubha’’nti jānanti, kammaṭṭhānabhāvena",
  "anya-e0103n8:46_1": "pana na jānanti. Tena vuttaṁ ‘‘aññatra buddhuppādā’’tiādi. Saṁvegāya saṁvattati yāthāvato",
  "anya-e0103n8:46_2": "kāyasabhāvappavedanato. Atthāyāti diṭṭhadhammikādiatthāya. Yogakkhemāyāti catūhi",
  "anya-e0103n8:46_3": "yogehi khemabhāvāya. Satisampajaññāyāti sabbattha satiavippavāsāya ca sattaṭṭhāniyasampajaññāya",
  "anya-e0103n8:46_4": "ca. Ñāṇadassanapaṭilābhāyāti vipassanāñāṇādhigamāya. Vijjāvimuttiphalasacchikiriyāyāti",
  "anya-e0103n8:46_5": "tisso vijjā, cittassa adhimutti nibbānaṁ, cattāri sāmaññaphalānīti etesaṁ paccakkhakaraṇāya.",
  "anya-e0103n8:46_6": "Amatassa nibbānassa adhigamahetutāya, amatasadisātappakasukhasahitatāya ca kāyagatāsati",
  "anya-e0103n8:46_7": "‘‘amata’’nti vuttā. Paribhuñjantīti jhānasamāpajjanena vaḷañjanti. Parihīnanti jinaṁ.",
  "anya-e0103n8:46_8": "Viraddhanti anadhigamena virajjhitaṁ. Āraddhanti sādhitaṁ nipphāditaṁ. Anekehi ākārehi",
  "anya-e0103n8:46_9": "tesu tesu suttantesu pasaṁsitvā yaṁ taṁ kāyagatāsatikammaṭṭhānaṁ niddiṭṭhanti sambandho",
  "anya-e0103n8:46_10": ". Kattha pana niddiṭṭhanti? Kāyagatāsatisutte (ma. ni. 3.153 ādayo). Tattha hi ‘‘kathaṁ",
  "anya-e0103n8:46_11": "bhāvitā ca bhikkhave’’tiādinā ayaṁ desanā āgatā. Tatrāyaṁ saṅkhepattho – bhikkhave,",
  "anya-e0103n8:46_12": "kena pakārena kāyagatāsatibhāvanā bhāvitā, kena ca pakārena punappunaṁ katā ānāpānajjhānādīnaṁ",
  "anya-e0103n8:46_13": "nipphattiyā mahapphalā, tesaṁ tesaṁ vijjābhāgiyānaṁ, abhiññāsacchikaraṇīyānañca dhammānaṁ,",
  "anya-e0103n8:46_14": "aratiratisahanatādīnañca saṁsiddhiyā mahānisaṁsā ca hotīti? Ānāpānapabbanti ānāpānakammaṭṭhānāvadhi. Esa nayo sesesupi.",
  "anya-e0103n8:47_0": "Dhātumanasikārakammaṭṭhānena yadipi upacārasamādhi ijjhati, sammasanavāro pana tattha",
  "anya-e0103n8:47_1": "sātisayoti dhātumanasikārapabbampi ‘‘vipassanāvasena vutta’’nti vuttaṁ. ‘‘Ayampi",
  "anya-e0103n8:47_2": "kho kāyo evaṁdhammo evaṁbhāvī evaṁanatīto’’ti (dī. ni. 2.379; ma. ni. 1.112) tattha",
  "anya-e0103n8:47_3": "tattha asubhāniccatādīhi saddhiṁ kāye ādīnavassa vibhāvanavasena desanāya āgatattā",
  "anya-e0103n8:47_4": "‘‘navasivathika…pe… vuttānī’’ti vuttaṁ. Ettha uddhumātakādīsūti etesu sivathikapabbesu",
  "anya-e0103n8:47_5": "āgatauddhumātakādīsu. Ānāpānassativasenāti ānāpānassatibhāvanāvasena. Yo upari ‘‘karīsaṁ",
  "anya-e0103n8:47_6": "matthaluṅga’’nti matthaluṅgakoṭṭhāso gayhati, taṁ idha pāḷiyaṁ (ma. ni. 3.154) aṭṭhimiñjeneva",
  "anya-e0103n8:47_7": "saṅgaṇhitvā desanā āgatāti dassento ‘‘matthaluṅgaṁ aṭṭhimiñjena saṅgahetvā’’ti āha",
  "anya-e0103n8:47_8": ". Idhāti imasmiṁ anussatiniddese. Kāyaṁ gatā, kāye vā gatā sati kāyagatāsatīti satisīsena",
  "anya-e0103n8:47_9": "idaṁ dvattiṁsākārakammaṭṭhānaṁ adhippetanti yojanā.",
  "anya-e0103n8:48_0": "179.Catumahābhūtikanti catumahābhūtasannissayaṁ. Pūtikāyanti pūtibhūtaṁ paramaduggandhakāyaṁ.",
  "anya-e0103n8:48_1": "Ṭhānagamanāvatthaṁ sarīraṁ sandhāya, tassa vā avayavesu sabbaheṭṭhimaṁ pādatalanti",
  "anya-e0103n8:48_2": "vuttaṁ ‘‘uddhaṁ pādatalā’’ti. Tiriyaṁ tacaparicchinnanti ettha nanu kesalomanakhānaṁ,",
  "anya-e0103n8:48_3": "tacassa ca atacaparicchinnatā atthīti? Kiñcāpi atthi, tacaparicchinnabahulatāya pana",
  "anya-e0103n8:48_4": "kāyassa tacaparicchinnatā hotīti evaṁ vuttaṁ. Taco pariyanto assāti tacapariyantoti",
  "anya-e0103n8:48_5": "etena pana vacanena kāyekadesabhūto taco gahito eva, tappaṭibaddhā ca kesādayo tadanupaviṭṭhamūlā",
  "anya-e0103n8:48_6": "tacapariyantāva hontīti dvattiṁsākārasamūho sabbopi kāyo tacapariyanto vuttoti veditabbo.",
  "anya-e0103n8:49_0": "Atthīti vacanavipallāsena vuttaṁ, nipātapadaṁ vā etaṁ. Tasmā tīsupi saṅkhāsu tadevassa",
  "anya-e0103n8:49_1": "rūpaṁ. Tenāha ‘‘saṁvijjantī’’ti. Akkharacintakehi sarīre kāya-saddaṁ vaṇṇantehipi",
  "anya-e0103n8:49_2": "asucisamudāyabhāveneva icchitabboti dassento ‘‘asucisañcayato’’ti vatvā puna naṁ",
  "anya-e0103n8:49_3": "niruttinayena dassetuṁ ‘‘kucchitāna’’ntiādi vuttaṁ. Tattha āyabhūtatoti uppattiṭṭhānabhūtattā.",
  "anya-e0103n8:49_4": "‘‘Pūraṁ nānappakārassā’’ti vuttaṁ. ‘‘Ke pana te pakārā? Yehi nānappakāraṁ asuci vutta’’nti",
  "anya-e0103n8:49_5": "te kesādike dassetuṁ pāḷiyaṁ ‘‘kesā lomā’’tiādi vuttanti imamatthaṁ dīpento āha ‘‘ete",
  "anya-e0103n8:49_6": "kesādayo dvattiṁsākārā’’ti. Ākārā pakārāti hi eko atthoti. Evaṁ sambandhoti ‘‘atthi",
  "anya-e0103n8:49_7": "imasmiṁ kāye nakhā’’tiādinā sabbakoṭṭhāsesu ‘‘atthi imasmiṁ kāye’’ti padattayena",
  "anya-e0103n8:49_8": "sambandho veditabbo.",
  "anya-e0103n8:50": "Paritoti tiriyaṁ, samantato vā pādatalakesamūlesu ca tacassa labbhanato. Sucibhāvanti sucino sabbhāvaṁ, sucimeva vā.",
  "anya-e0103n8:51": "180. Yena vidhinā uggahe kusalo hoti, so sattavidho vidhi ‘‘uggahakosalla’’nti vuccati, tannibbattaṁ vā ñāṇaṁ. Manasikārakosallepi eseva nayo.",
  "anya-e0103n8:52_0": "Sajjhāyantā vāti sajjhāyaṁ karontā eva. Tesaṁ kira cattāro māse sajjhāyantānaṁ sajjhāyamaggeneva",
  "anya-e0103n8:52_1": "koṭṭhāse upadhārentānaṁ paṭipāṭiyā dvattiṁsākārā vibhūtatarā hutvā khāyiṁsu, paṭikkūlasaññā",
  "anya-e0103n8:52_2": "saṇṭhāsi, te tasmiṁ nimitte jhānaṁ appetvā jhānapādakaṁ vipassanaṁ vaḍḍhetvā dassanamaggaṁ",
  "anya-e0103n8:52_3": "paṭivijjhiṁsu. Tena vuttaṁ ‘‘sajjhāyantā va sotāpannā ahesu’’nti.",
  "anya-e0103n8:53_0": "Paricchinditvāti tacapañcakādivaseneva paricchedaṁ katvā. Pathavīdhātubahulabhāvato",
  "anya-e0103n8:53_1": "matthaluṅgassa karīsāvasāne tantiāropanamāha. Ettha ca maṁsaṁ, nhāru, aṭṭhi, aṭṭhimiñjaṁ",
  "anya-e0103n8:53_2": "vakkaṁ, vakkaṁ aṭṭhimiñjaṁ, aṭṭhi, nhāru, maṁsaṁ, taco, dantā, nakhā, lomā, kesāti",
  "anya-e0103n8:53_3": "evaṁ vakkapañcakādīsu anulomasajjhāyaṁ vatvā paṭilomasajjhāyo purimehi sambandho",
  "anya-e0103n8:53_4": "vutto. Svāyaṁ sammohavinodaniyaṁ (vibha. aṭṭha. 356) visuṁ tipañcāhaṁ, purimehi ekato",
  "anya-e0103n8:53_5": "tipañcāhanti chapañcāhaṁ sajjhāyo vutto, tattha ādiantadassanavasena vuttoti daṭṭhabbo.",
  "anya-e0103n8:53_6": "Anulomapaṭilomasajjhāyepi hi paṭilomasajjhāyo antimo hoti, sajjhāyappakārantaraṁ",
  "anya-e0103n8:53_7": "vā etampīti veditabbaṁ.",
  "anya-e0103n8:54": "Hatthasaṅkhalikāti aṅgulipantimāha.",
  "anya-e0103n8:55_0": "Manasā sajjhāyoti cittena cintanamāha, yaṁ mānasaṁ ‘‘jappana’’nti vuccati, sammadeva",
  "anya-e0103n8:55_1": "ajjhāyoti vā sajjhāyo, cintananti attho. Cirataraṁ suṭṭhu pavattanena paguṇabhūtā",
  "anya-e0103n8:55_2": "kammaṭṭhānatanti samāvajjitvā manasi karontassa ādito paṭṭhāya yāva pariyosānā katthaci",
  "anya-e0103n8:55_3": "asajjamānā nirantarameva upaṭṭhāti, tadanusārena tadatthopi vibhūtataro hutvā khāyatīti",
  "anya-e0103n8:55_4": "āha ‘‘vacasā sajjhāyo hi…pe… paṭivedhassa paccayo hotī’’ti. Lakkhaṇapaṭivedhassāti",
  "anya-e0103n8:55_5": "asubhalakkhaṇapaṭivedhassa.",
  "anya-e0103n8:56_0": "Paṭikkūlasabhāvasallakkhaṇassa kassaci vaṇṇaggahaṇamukhena koṭṭhāsā vavatthānaṁ gacchanti,",
  "anya-e0103n8:56_1": "kassaci saṇṭhānaggahaṇamukhena, kassaci disāvibhāgaggahaṇamukhena, kassaci patiṭṭhitokāsaggahaṇamukhena,",
  "anya-e0103n8:56_2": "kassaci sabbaso paricchijjaggahaṇamukhenāti vaṇṇādito sallakkhaṇaṁ uggahakosallāvahaṁ",
  "anya-e0103n8:56_3": "vuttanti taṁ dassento ‘‘kesādīnaṁ vaṇṇo vavatthapetabbo’’tiādimāha.",
  "anya-e0103n8:57_0": "Attano bhāgo sabhāgo, sabhāgena paricchedo sabhāgaparicchedo, heṭṭhuparitiriyapariyantehi,",
  "anya-e0103n8:57_1": "sakoṭṭhāsikakesantarādīhi ca paricchedoti attho. Amissakatāvasenāti koṭṭhāsantarehi",
  "anya-e0103n8:57_2": "avomissakatāvasena. Asabhāgo hi idha ‘‘visabhāgo’’ti adhippeto, na viruddhasabhāgo.",
  "anya-e0103n8:57_3": "Svāyamattho kesādisaddato eva labbhati. Saddantaratthāpohanavasena saddo atthaṁ vadatīti",
  "anya-e0103n8:57_4": "‘‘kesā’’ti vutte ‘‘akesā na hontī’’ti ayamattho viññāyati. Ke pana te akesā? Lomādayo,",
  "anya-e0103n8:57_5": "na ca ghaṭādīsu pasaṅgopakaraṇeneva tesaṁ nivattitattā.",
  "anya-e0103n8:58_0": "Paṭikkūlavaseneva kathitaṁ dhātuvibhāgassa sāmaññatopi agahitattā. Tattheva visuṁ",
  "anya-e0103n8:58_1": "dhātukammaṭṭhānassa kathitattā ca dhātuvibhaṅgo pakkusātisuttaṁ (ma. ni. 3.342) vibhaṅgappakaraṇe",
  "anya-e0103n8:58_2": "dhātuvibhaṅgapāḷi (vibha. 172 ādayo) ca. Yassa vaṇṇato upaṭṭhāti kesādi, taṁ puggalaṁ",
  "anya-e0103n8:58_3": "sandhāya jhānāni kesādīsu vaṇṇakasiṇārammaṇāni vibhattāni. Ñatvā ācikkhitabbanti",
  "anya-e0103n8:58_4": "yadatthaṁ vuttaṁ, taṁ dassetuṁ ‘‘tattha dhātuvasenā’’tiādi vuttaṁ. Idhāti imasmiṁ",
  "anya-e0103n8:58_5": "paṭikkūlamanasikārapabbe. Kāyagatāsatisutte (ma. ni. 3.153 ādayo) hi paṭikkūlamanasikārapabbaṁ",
  "anya-e0103n8:58_6": "gahetvā idha kāyagatāsatibhāvanā niddisīyati.",
  "anya-e0103n8:59_0": "181.Na ekantarikāyāti ekantarikāyapi na manasi kātabbaṁ, pageva dvantarikādināti",
  "anya-e0103n8:59_1": "adhippāyo. Na bhāvanaṁ sampādeti, lakkhaṇapaṭivedhaṁ na pāpuṇāti ekantarikāya manasi",
  "anya-e0103n8:59_2": "karontoti sambandho.",
  "anya-e0103n8:60_0": "Okkamanavissajjananti paṭipajjitabbavissajjetabbe magge. Pucchitvāva gantabbaṁ hoti",
  "anya-e0103n8:60_1": "gahetabbavissajjetabbaṭṭhānassa asallakkhaṇato. Kammaṭṭhānaṁ pariyosānaṁ pāpuṇātīti",
  "anya-e0103n8:60_2": "ādito paṭṭhāya yāva pariyosānā manasikāramattaṁ hotīti adhippāyo. Avibhūtaṁ pana",
  "anya-e0103n8:60_3": "hoti paṭikkūlākārassa suṭṭhu asallakkhaṇato. Tato eva na visesaṁ āvahati.",
  "anya-e0103n8:61_0": "Kammaṭṭhānaṁ pariyosānaṁ na gacchatīti paṭipāṭiyā sabbakoṭṭhāse manasi karotoyeva",
  "anya-e0103n8:61_1": "vibhūtā hutvā upaṭṭhahanti. Te sātisayaṁ pāṭikkūlato manasi karontassa kammaṭṭhānaṁ",
  "anya-e0103n8:61_2": "pariyosānaṁ gaccheyya, imassa pana ativiya dandhaṁ manasi karoto vibhūtato upaṭṭhānameva",
  "anya-e0103n8:61_3": "natthi, kuto paṭikkūlatāya saṇṭhānaṁ. Tenāha ‘‘visesādhigamassa paccayo na hotī’’ti.",
  "anya-e0103n8:62_0": "Bahiddhāputhuttārammaṇeti ‘‘asuci paṭikkūla’’nti kesādīsu pavattetabbaṁ asubhānupassanaṁ",
  "anya-e0103n8:62_1": "hitvā subhādivasena gayhamānā kesādayopi idha ‘‘bahiddhā puthuttārammaṇamevā’’ti",
  "anya-e0103n8:62_2": "veditabbā. Rūpādayo hi nīlādivasena puthusabhāvatāya puthuttārammaṇaṁ nāma, nānārammaṇanti",
  "anya-e0103n8:62_3": "attho. Asamādhānaṁ cetaso virūpo khepoti vikkhepo. So satiṁ sūpaṭṭhitaṁ katvā sakkaccaṁ",
  "anya-e0103n8:62_4": "kammaṭṭhānaṁ manasi karontena paṭibāhitabbo. Parihāyatīti hāyati. Paridhaṁsatīti vinassati.",
  "anya-e0103n8:63_0": "Yāayaṁ kesā lomātiādikā lokasaṅketānugatā. Paṇṇattīti aṭṭha dhamme upādāya paṇṇatti.",
  "anya-e0103n8:63_1": "Taṁ kesādipaṇṇattiṁ. Atikkamitvāti paṭikkūlabhāvanāya atikkamitvā ugghāṭetvā. Tassā",
  "anya-e0103n8:63_2": "ugghāṭitattā tasmiṁ tasmiṁ koṭṭhāse paṭikkūlato upaṭṭhahante ‘‘paṭikkūla’’nti cittaṁ",
  "anya-e0103n8:63_3": "ṭhapetabbaṁ. Idāni tamatthaṁ upamāya vibhāvento ‘‘yathā hī’’tiādimāha. Tatridaṁ upamāsaṁsandanaṁ",
  "anya-e0103n8:63_4": "– manussā viya yogāvacaro. Udapānaṁ viya koṭṭhāsā. Tālapaṇṇādisaññāṇaṁ viya kesādipaññatti.",
  "anya-e0103n8:63_5": "Tena manussānaṁ udapāne nhānapivanādi viya yogāvacarassa pubbabhāge kesā lomāti paṇṇattivasena",
  "anya-e0103n8:63_6": "manasikāro. Abhiṇhasañcārena manussānaṁ saññāṇena vinā udapāne kiccakaraṇaṁ viya",
  "anya-e0103n8:63_7": "yogāvacarassa manasikārabalena paṇṇattiṁ atikkamitvā paṭikkūlabhāveyeva cittaṁ ṭhapetvā",
  "anya-e0103n8:63_8": "bhāvanānuyogo. Pubbabhāge…pe… pākaṭo hotīti ‘‘kesā lomā’’tiādinā (ma. ni. 3.154)",
  "anya-e0103n8:63_9": "bhāvanamanuyuñjantassa kesādipaññattiyā saddhiṁyeva koṭṭhāsānaṁ paṭikkūlabhāvo pubbabhāge",
  "anya-e0103n8:63_10": "pākaṭo hoti. Athāti pacchā bhāvanāya vīthipaṭipannakāle. Paṭikkūlabhāveyeva cittaṁ",
  "anya-e0103n8:63_11": "ṭhapetabbanti koṭṭhāsānaṁ paṭikkūlākāreyeva bhāvanācittaṁ pavattetabbaṁ.",
  "anya-e0103n8:64_0": "Anupubbena muñcanaṁ anupubbamuñcanaṁ, anupaṭṭhahantassa anupaṭṭhahantassa muñcananti",
  "anya-e0103n8:64_1": "attho. Kathaṁ pana anupaṭṭhānaṁ hotīti āha ‘‘ādikammikassā’’tiādi. Pariyosānakoṭṭhāsameva",
  "anya-e0103n8:64_2": "āhacca tiṭṭhatīti idaṁ kammaṭṭhānaṁ tantianusārena ādito kammaṭṭhānamanasikāro pavattatīti",
  "anya-e0103n8:64_3": "katvā vuttaṁ. Tathā hissa manasā sajjhāyo viya manasikāro te te koṭṭhāse āmaṭṭhamatte",
  "anya-e0103n8:64_4": "katvā gacchati, na lakkhaṇasallakkhaṇavasena. Yadā pana ne lakkhaṇasallakkhaṇavasena",
  "anya-e0103n8:64_5": "suṭṭhu upadhārento manasi karoti, tadā keci upaṭṭhahanti, keci na upaṭṭhahanti. Tattha",
  "anya-e0103n8:64_6": "paṭipajjanavidhiṁ dassento ‘‘athassā’’tiādimāha. Tattha kammanti manasikārakammaṁ",
  "anya-e0103n8:64_7": "tāva kātabbaṁ. Kīva ciranti? Yāva dvīsu upaṭṭhitesu, tesampi dvinnaṁ eko suṭṭhutaraṁ upaṭṭhahati tāva.",
  "anya-e0103n8:65_0": "Ukkuṭṭhukkuṭṭhiṭṭhāneyevauṭṭhahitvāti pubbe viya ekatthakatāya ukkuṭṭhiyā kamena",
  "anya-e0103n8:65_1": "sabbatālesu patitvā uṭṭhahitvā uṭṭhahitvā pariyantatālaṁ , āditālañca āgantvā tato",
  "anya-e0103n8:65_2": "tato tattha tattheva katāya ukkuṭṭhiyā uṭṭhahitvāti attho.",
  "anya-e0103n8:66": "Dve bhikkhāti dvīsu gehesu laddhabhikkhā.",
  "anya-e0103n8:67_0": "Appanātoti appanākārato dvattiṁsākāre appanā honti. Kiṁ paccekaṁ koṭṭhāsesu hoti",
  "anya-e0103n8:67_1": "udāhu aññathāti vicāraṇāyaṁ āha ‘‘appanākoṭṭhāsato’’ti, koṭṭhāsato koṭṭhāsatoti attho.",
  "anya-e0103n8:67_2": "Tenāha ‘‘kesādīsū’’tiādi.",
  "anya-e0103n8:68": "Adhicittanti samathavipassanācittaṁ.",
  "anya-e0103n8:69_0": "Anuyuttenāti yuttappayuttena, bhāventenāti attho. Kālenakālanti kāle kāle. Samādhinimittaṁ",
  "anya-e0103n8:69_1": "upalakkhitasamādhānākāro samādhi eva. Manasi kātabbanti citte kātabbaṁ, uppādetabbanti",
  "anya-e0103n8:69_2": "attho. Samādhikāraṇaṁ vā ārammaṇaṁ samādhinimittaṁ, taṁ āvajjitabbanti attho. Paggahanimittaupekkhānimittesupi",
  "anya-e0103n8:69_3": "eseva nayo. Ṭhānaṁ atthīti vacanaseso. Taṁ bhāvanā cittaṁ kosajjāya saṁvatteyya,",
  "anya-e0103n8:69_4": "etassa saṁvattanassa ṭhānaṁ kāraṇaṁ atthīti attho. Taṁ vā manasikaraṇacittaṁ kosajjāya",
  "anya-e0103n8:69_5": "saṁvatteyya, etassa ṭhānaṁ kāraṇaṁ atthīti attho. Mudunti subhāvitabhāvena mudubhūtaṁ,",
  "anya-e0103n8:69_6": "vasībhāvappattanti attho. Muduttā eva kammaññaṁ kammakkhamaṁ kammayoggaṁ. Pabhassaranti",
  "anya-e0103n8:69_7": "upakkilesavigamena parisuddhaṁ, pariyodātanti attho. Na ca pabhaṅgūti kammaniyabhāvūpagamanena",
  "anya-e0103n8:69_8": "na ca pabhijjanasabhāvaṁ suddhantaṁ viya suvaṇṇaṁ viniyogakkhamaṁ. Tenāha ‘‘sammā",
  "anya-e0103n8:69_9": "samādhiyati āsavānaṁ khayāyā’’ti.",
  "anya-e0103n8:70_0": "Ukkaṁ bandhatīti mūsaṁ sampādeti. Ālimpetīti ādīpeti jāleti. Tañcāti taṁ piḷandhanavikatisaṅkhātaṁ",
  "anya-e0103n8:70_1": "atthaṁ payojanaṁ assa suvaṇṇakārassa anubhoti pahoti sādheti. Assa vā suvaṇṇassa",
  "anya-e0103n8:70_2": "atthaṁ suvaṇṇakāro anubhoti pāpuṇāti.",
  "anya-e0103n8:71_0": "Abhiññāya iddhividhādiñāṇena sacchikaraṇīyassa iddhividhapaccanubhavanādikassa abhiññā",
  "anya-e0103n8:71_1": "sacchikaraṇīyassa. Yassa paccakkhaṁ atthi, so sakkhi. Sakkhino bhabbatā sakkhibhabbatā,",
  "anya-e0103n8:71_2": "sakkhibhavananti vuttaṁ hoti. Sakkhi ca so bhabbo cāti vā sakkhibhabbo. Ayañhi iddhividhādīnaṁ",
  "anya-e0103n8:71_3": "bhabbo, tattha ca sakkhīti sakkhibhabbo, tassa bhāvo sakkhibhabbatā, taṁ pāpuṇāti.",
  "anya-e0103n8:71_4": "Sati sati āyataneti tasmiṁ tasmiṁ pubbahetuādike kāraṇe sati.",
  "anya-e0103n8:72_0": "Sītibhāvanti nibbānaṁ, kilesadarathavūpasamaṁ vā. Niggaṇhātīti uddhaṭaṁ cittaṁ uddhaccapātato",
  "anya-e0103n8:72_1": "rakkhaṇavasena niggaṇhāti. Paggaṇhātīti līnaṁ cittaṁ kosajjapātato rakkhaṇavasena",
  "anya-e0103n8:72_2": "paggaṇhāti. Sampahaṁsetīti samappavattaṁ cittaṁ tathāpavattiyaṁ paññāya toseti, uttejeti",
  "anya-e0103n8:72_3": "vā. Yadā vā nirassādaṁ cittaṁ bhāvanāya na pakkhandati, tadā jātiādīni saṁvegavatthūni",
  "anya-e0103n8:72_4": "(a. ni. aṭṭha. 1.1.418; itivu. aṭṭha. 37) paccavekkhitvā sampahaṁseti samuttejeti.",
  "anya-e0103n8:72_5": "Ajjhupekkhatīti yadā pana cittaṁ alīnaṁ anuddhataṁ sammadeva bhāvanāvīthiṁ otiṇṇaṁ",
  "anya-e0103n8:72_6": "hoti, tadā paggahaniggahasampahaṁsanesu kañci byāpāraṁ akatvā samappavattesu yugesu",
  "anya-e0103n8:72_7": "sārathi viya ajjhupekkhati upekkhakova hoti. Paṇītādhimuttikoti paṇīte uttame maggaphale",
  "anya-e0103n8:72_8": "adhimutto ninnapoṇapabbhāro.",
  "anya-e0103n8:73_0": "Suggahitaṁ katvāti yathāvuttaṁ uggahakosallasaṅkhātaṁ vidhiṁ suṭṭhu uggahitaṁ pariyāpuṇanādinā",
  "anya-e0103n8:73_1": "supariggahitaṁ katvā. Suṭṭhu vavatthapetvāti manasikārakosallasaṅkhātaṁ vidhiṁ sammadeva",
  "anya-e0103n8:73_2": "sallakkhaṇavasena upadhāretvā. Visesanti pubbenāparaṁ bhāvanāya visesaṁ. Punappunaṁ",
  "anya-e0103n8:73_3": "parivattetvāti kammaṭṭhānatantiṁ paguṇabhāvaṁ pāpento bhiyyo bhiyyo vācāya, manasā",
  "anya-e0103n8:73_4": "ca parivattetvā. Gaṇṭhiṭṭhānanti yathā rukkhassa dubbinibhedo araññassa vā gahanabhūto",
  "anya-e0103n8:73_5": "padeso ‘‘gaṇṭhiṭṭhāna’’nti vuccati, evaṁ kammaṭṭhānatantiyā atthato dubbinibhedo",
  "anya-e0103n8:73_6": "gahanabhūto ca padeso ‘‘gaṇṭhiṭṭhāna’’nti vuccati. Taṁ paripucchanādiladdhena ñāṇapharasunā chinditvā.",
  "anya-e0103n8:74_0": "Nimittanti kammaṭṭhānanimittaṁ, asubhākāro. Edisena payojanena luñcanampi anavajjanti",
  "anya-e0103n8:74_1": "dassetuṁ ‘‘luñcitvā’’ti vuttaṁ. Chinnaṭṭhāneti muṇḍitaṭṭhāne. Vaṭṭatiyeva nissaraṇajjhāsayena",
  "anya-e0103n8:74_2": "olokanato. Ussadavasenāti aphalitānaṁ, phalitānaṁ vā bahulatāvasena. Disvāva nimittaṁ",
  "anya-e0103n8:74_3": "gahetabbaṁ dassanayogyatāya tacapañcakassa, itaresu sutvā ca ñatvā ca nimittaṁ gahetabbaṁ.",
  "anya-e0103n8:75": "Koṭṭhāsavavatthāpanakathāvaṇṇanā",
  "anya-e0103n8:76": "182.Addāriṭṭhakavaṇṇāti abhinavāriṭṭhaphalavaṇṇā. Kaṇṇacūḷikāti uparikaṇṇasakkhalikāya parabhāgaṁ sandhāya vuttaṁ. Tiriyaṁ aññamaññena paricchinnā, kathaṁ? Dve kesā ekato natthīti.",
  "anya-e0103n8:77": "Āsayoti nissayo, paccayoti attho.",
  "anya-e0103n8:78": "184.Asambhinnakāḷakā aññena vaṇṇena asammissakāḷakā.",
  "anya-e0103n8:79": "185. Pattasadisattā nakhā eva nakhapattāni. Nakhā tiriyaṁ aññamaññena paricchinnāti visuṁ vavatthitataṁ sandhāya vuttaṁ. Tameva hi atthaṁ dassetuṁ ‘‘dve nakhā ekato natthī’’ti āha.",
  "anya-e0103n8:80": "186.Dantapāḷiyāti dantāvaliyā. Yānakaupatthambhinīti sakaṭassa dhuraṭṭhāne upatthambhakadaṇḍo. Dantānaṁ ādhārabhūtā aṭṭhi hanukaṭṭhi.",
  "anya-e0103n8:81_0": "187.Saṅkaḍḍhiyamānāti sampiṇḍiyamānā. Kosakārakakoso upalliṇḍupoṭṭalakaṁ, yaṁ ‘‘koseyyaphala’’ntipi",
  "anya-e0103n8:81_1": "vuccati. Puṭabandhaupāhano sakalapiṭṭhipādacchādanaupāhano. Ānisadaṁ āsanapadeso.",
  "anya-e0103n8:81_2": "Tūṇiro sarāvāso. Galakañcukaṁ kaṇṭhattāṇaṁ. Kīṭakulāvakaṁ kharamukhakuṭi.",
  "anya-e0103n8:82_0": "Anulomena paṭilomena cāti ettha aṁsapadesato paṭṭhāya bāhuno piṭṭhipadesena otaraṇaṁ",
  "anya-e0103n8:82_1": "anulomo, maṇibandhato paṭṭhāya bāhuno purimabhāgena ārohanaṁ paṭilomo. Teneva nayenāti",
  "anya-e0103n8:82_2": "dakkhiṇahatthe vuttena nayena anulomena paṭilomena cāti attho. Sukhumampīti yathāvuttaoḷārikacammato",
  "anya-e0103n8:82_3": "sukhumaṁ. Antomukhacammādikoṭṭhāsesu vā tacena paricchinnattā yaṁ durupalakkhaṇīyaṁ,",
  "anya-e0103n8:82_4": "taṁ ‘‘sukhuma’’nti vuttaṁ. Tañhi vuttanayena ñāṇena tacaṁ vivaritvā passantassa pākaṭaṁ",
  "anya-e0103n8:82_5": "hoti. Idha chavipi tacagatikā evāti ‘‘taco upari ākāsena paricchinno’’ti vutto.",
  "anya-e0103n8:83_0": "188.Nisadapoto silāputtako. Uddhanakoṭīti mattikāpiṇḍena katauddhanassa koṭi. Tālaguḷapaṭalaṁ",
  "anya-e0103n8:83_1": "nāma pakkatālaphalalasikaṁ tālapaṭṭikādīsu limpitvā sukkhāpetvā uddharitvā gahitapaṭalaṁ.",
  "anya-e0103n8:83_2": "Sukhumanti yathāvuttamaṁsato sukhumaṁ. Paṇhikamaṁsādithūlānaṁ sakalasarīrassa kisānaṁ",
  "anya-e0103n8:83_3": "yebhuyyena maṁsena paṭicchāditattā vuttaṁ ‘‘tiriyaṁ aññamaññena paricchinna’’nti.",
  "anya-e0103n8:84": "189. Jālākāro kañcuko jālakañcuko. Visuṁ vavatthitabhāveneva nhārū tiriyaṁ aññamaññena paricchinnā.",
  "anya-e0103n8:85_0": "190. Dantānaṁ visuṁ gahitattā ‘‘ṭhapetvā dvattiṁsa dantaṭṭhīnī’’ti vuttaṁ. Ekaṁ jaṇṇukaṭṭhi,",
  "anya-e0103n8:85_1": "ekaṁ ūruṭṭhīti eka-ggahaṇaṁ ‘‘ekekasmiṁ pāde’’ti adhikatattā. Evaṁ timattānīti evaṁ",
  "anya-e0103n8:85_2": "mattasaddehi ānisadaṭṭhiādīni idha avuttānipi dassetīti veditabbaṁ. Evañca katvā",
  "anya-e0103n8:85_3": "‘‘atirekatisataaṭṭhikasamussaya’’nti (visuddhi. 1.122) idañca vacanaṁ samatthitaṁ hoti.",
  "anya-e0103n8:86_0": "Kīḷāgoḷakāni suttena bandhitvā aññamaññaṁ ghaṭṭetvā kīḷanagoḷakāni. Dhanukadaṇḍo",
  "anya-e0103n8:86_1": "dārakānaṁ kīḷanakakhuddakadhanukaṁ. Tattha jaṅghaṭṭhikassa patiṭṭhitaṭṭhānanti jaṇṇukaṭṭhimhi",
  "anya-e0103n8:86_2": "pavisitvā ṭhitaṭṭhānanti adhippāyo. Tena ūruṭṭhinā patiṭṭhitaṁ ṭhānaṁ yaṁ kaṭiṭṭhino,",
  "anya-e0103n8:86_3": "taṁ aggacchinnamahāpunnāgaphalasadisaṁ.",
  "anya-e0103n8:87_0": "Kumbhakārena nipphāditaṁ uddhanaṁ kumbhakārikauddhanaṁ. Sīsakapaṭṭaveṭhakaṁ veṭhetvā",
  "anya-e0103n8:87_1": "ṭhapitaṁ sīsamayaṁ paṭṭakaṁ. Yena suttaṁ kantanti, tasmiṁ takkamhi vijjhitvā ṭhapitagoḷakā",
  "anya-e0103n8:87_2": "vaṭṭanā nāma, vaṭṭanānaṁ āvaḷi vaṭṭanāvaḷi.",
  "anya-e0103n8:88": "Maṇḍalākārena chinnavaṁsakaḷīrakhaṇḍāni vaṁsakaḷīracakkalakāni. Avalekhanasatthakaṁ ucchutacāvalekhanasatthakaṁ.",
  "anya-e0103n8:89": "192.Vakkabhāgena paricchinnanti vakkapariyantena bhāgena paricchinnaṁ. Ito paresupi evarūpesu eseva nayo.",
  "anya-e0103n8:90_0": "193.Yaṁnissāyāti yaṁ lohitaṁ nissāya, nissayanissayopi ‘‘nissayo’’tveva vuccati.",
  "anya-e0103n8:90_1": "Bhavati hi kāraṇakāraṇepi kāraṇavohāro yathā ‘‘corehi gāmo daḍḍho’’ti. Atha vā yasmiṁ",
  "anya-e0103n8:90_2": "rūpakalāpe hadayavatthu , tampi lohitagatikameva hutvā tiṭṭhatīti ‘‘yaṁ nissāyā’’ti vuttaṁ.",
  "anya-e0103n8:91": "194.Paṇḍukadhātukanti paṇḍusabhāvaṁ.",
  "anya-e0103n8:92": "195.Pariyonahanamaṁsanti paṭicchādakamaṁsaṁ.",
  "anya-e0103n8:93": "196.Udarajivhāmaṁsanti jivhāsaṇṭhānaṁ udarassa matthakapasse tiṭṭhanakamaṁsaṁ. ‘‘Nīla’’nti vatvā nīlaṁ nāma bahudhātukanti āha ‘‘nigguṇḍipupphavaṇṇa’’nti.",
  "anya-e0103n8:94": "197.Papphāsamaṁsanti yathāṭhāne eva lambitvā thokaṁ parivattakamaṁsaṁ. Nirasanti nihīnarasaṁ. Nirojanti nippabhaṁ, ojārahitaṁ vā.",
  "anya-e0103n8:95": "198.Obhaggāti avabhujitvā ṭhitā. Sakkharasudhāvaṇṇanti marumbehi katasudhāvaṇṇaṁ. ‘‘Setasakkharasudhāvaṇṇa’’ntipi pāṭho, setasakkharavaṇṇaṁ, sudhāvaṇṇañcāti attho.",
  "anya-e0103n8:96_0": "199. Antassa ābhujitvā ābhujitvā ṭhitappadesā antabhogaṭṭhānāni. Tesaṁ bandhanabhūtaṁ",
  "anya-e0103n8:96_1": "antaguṇaṁ nāmāti dassento āha ‘‘antaguṇanti antabhogaṭṭhānesu bandhana’’nti. Kuddālapharasukammādīni",
  "anya-e0103n8:96_2": "karontānaṁ antabhoge agaḷante ekato ābandhitvā, kiṁ viya? Yantasuttakamiva yantaphalakānīti.",
  "anya-e0103n8:96_3": "Kimiva tattha ṭhitanti āha ‘‘pādapuñchana…pe… ṭhita’’nti. Purimañcettha ābandhanassa,",
  "anya-e0103n8:96_4": "dutiyaṁ ṭhānākārassa nidassananti daṭṭhabbaṁ.",
  "anya-e0103n8:97": "200.Asitaṁ nāma bhuttaṁ odanādi. Pītaṁ nāma pivanavasena ajjhohaṭapānakādi. Khāyitaṁ nāma saṁkhāditaṁ piṭṭhamūlaphalakhajjādi. Sāyitaṁ nāma assāditaṁ ambapakkamadhuphāṇitādi.",
  "anya-e0103n8:98": "Yatthāti yasmiṁ udare. Yanti ca udarameva paccāmasati. Yattha pānabhojanādīni patitvā tiṭṭhatīti sambandho. Suvānavamathu sārameyyavantaṁ. Vivekanti vibhāgaṁ.",
  "anya-e0103n8:99": "201.Heṭṭhānābhipiṭṭhikaṇṭakamūlānaṁantareti purimabhāgavasena nābhiyā heṭṭhāpadesassa pacchimabhāgavasena heṭṭhimapiṭṭhikaṇṭakānaṁ vemajjhe. Veḷunāḷikasadiso padesoti adhippāyo.",
  "anya-e0103n8:100": "202.Samohitanti nicitaṁ.",
  "anya-e0103n8:101": "204. Pūtibhāvaṁ āpannaṁ kukkuṭaṇḍaṁ pūtikukkuṭaṇḍaṁ. Uddeko pittādīhi vinā kevalo uddhaṅgamavāto.",
  "anya-e0103n8:102": "205.Ācāmo avassāvanakañjikaṁ.",
  "anya-e0103n8:103": "206.Vakkahadayayakanapapphāse temayamānanti ettha yakanaṁ heṭṭhābhāgapūraṇeneva temeti, itarāni tesaṁ upari thokaṁ thokaṁ paggharaṇenāti daṭṭhabbaṁ.",
  "anya-e0103n8:104_0": "207.Utuvikāro uṇhavalāhakādihetuko. Visamacchinno bhisādikalāpo visamaṁ udakaṁ paggharati,",
  "anya-e0103n8:104_1": "evamevaṁ sarīraṁ kesakūpādivivarehi upari, heṭṭhā, tiriyañca sedaṁ visamaṁ paggharatīti",
  "anya-e0103n8:104_2": "dassetuṁ visamacchinna-ggahaṇaṁ kataṁ.",
  "anya-e0103n8:105_0": "208.Visamāhāranti tadāpavattamānasarīrāvatthāya asappāyāhāraṁ, atikaṭukaaccuṇhādivisabhāgāhāraṁ",
  "anya-e0103n8:105_1": "vā. Sammohavinodaniyaṁ (vibha. aṭṭha. 356) pana ‘‘visabhāgāhāra’’ntveva vuttaṁ tadā",
  "anya-e0103n8:105_2": "pavattamānānaṁ dhātūnaṁ visabhāgattā.",
  "anya-e0103n8:106_0": "209.‘‘Nhānakāle’’ti idaṁ udakassa upari sinehassa sambhavadassanatthaṁ vuttaṁ. Paribbhamantasinehabinduvisaṭasaṇṭhānāti",
  "anya-e0103n8:106_1": "visaṭaṁ hutvā paribbhamantasinehabindusaṇṭhānā. Utuvisabhāgo bahiddhāsamuṭṭhāno.",
  "anya-e0103n8:106_2": "Dhātuvisabhāgo antosamuṭṭhāno. Te padesāti te hatthatalādipadesā.",
  "anya-e0103n8:107": "210.Kiñcīti uṇhādirasānaṁ aññataraṁ āhāravatthu. Nesanti sattānaṁ. Hadayaṁ āgilāyatīti visabhāgāhārādiṁ paṭicca hadayappadeso vivattati.",
  "anya-e0103n8:108": "211. Dadhino vissandanaaccharaso dadhimuttaṁ. Gaḷitvāti sanditvā. Tālumatthakavivarena otaritvāti matthakavivarato āgantvā tālumatthakena otaritvā.",
  "anya-e0103n8:109_0": "212. Telaṁ viya sakaṭassa nābhiakkhasīsānaṁ aṭṭhisandhīnaṁ abbhañjanakiccaṁ sādhayamānā.",
  "anya-e0103n8:109_1": "Kaṭakaṭāyantīti ‘‘kaṭa kaṭā’’ti saddaṁ karonti. Anuravadassanaṁ hetaṁ. Dukkhantīti",
  "anya-e0103n8:109_2": "dukkhitāni sañjātadukkhāni honti.",
  "anya-e0103n8:110_0": "213. Samūlakūlamāsaṁ jhāpetvā chārikaṁ avassāvetvā gahitayūso māsakhāro. Ucchiṭṭhodakagabbhamalādīnaṁ",
  "anya-e0103n8:110_1": "chaḍḍanaṭṭhānaṁ candanikā. Ravaṇaghaṭaṁ nāma pakatiyā sammukhameva hoti. Yassa pana",
  "anya-e0103n8:110_2": "āraggamattampi udakassa pavisanamukhaṁ natthi, taṁ dassetuṁ ‘‘amukhe ravaṇaghaṭe’’ti",
  "anya-e0103n8:110_3": "vuttaṁ. Āyūhananti samīhanaṁ.",
  "anya-e0103n8:111_0": "214.Evañhītiādi yathāvuttāya uggahakosallapaṭipattiyā nigamanaṁ. Idāni yathāvuttaṁ",
  "anya-e0103n8:111_1": "manasikārakosallapaṭipattimpi nigamanavasena gahetvā kammaṭṭhānaṁ matthakaṁ pāpetvā",
  "anya-e0103n8:111_2": "dassetuṁ ‘‘anupubbato’’tiādi āraddhaṁ. Tattha paṇṇattisamatikkamāvasāneti kesādipaṇṇattisamatikkamavasena",
  "anya-e0103n8:111_3": "pavattāya bhāvanāya avasāne. Apubbāpariyamivāti ekajjhamiva. Kesāti iti-saddo ādiattho,",
  "anya-e0103n8:111_4": "pakārattho vā, evamādinā iminā pakārena vāti attho. Te dhammāti vaṇṇādivasena vavatthāpitā",
  "anya-e0103n8:111_5": "paṭikkūlākārato upaṭṭhitā koṭṭhāsadhammā.",
  "anya-e0103n8:112_0": "Bahiddhāpīti sasantānato bahipi, parasantānakāyepīti attho. Manasikāraṁ upasaṁharatīti",
  "anya-e0103n8:112_1": "yathāvuttaṁ paṭikkūlamanasikāraṁ upaneti. Yathā idaṁ, tathā etanti. Evaṁ sabbakoṭṭhāsesu",
  "anya-e0103n8:112_2": "pākaṭībhūtesūti yathā attano kāye, evaṁ paresampi kāye sabbesu kesādikoṭṭhāsesu paṭikkūlavasena",
  "anya-e0103n8:112_3": "vibhūtabhāvena upaṭṭhitesūti attho. Ayamettha kasiṇesu vaḍḍhanasadiso yogino bhāvanāviseso dassito.",
  "anya-e0103n8:113_0": "Anupubbamuñcanādīti ādi-saddena suttantanayena vibhāvitaṁ vīriyasamatāyojanaṁ saṅgaṇhāti.",
  "anya-e0103n8:113_1": "Punappunaṁ manasi karototi vuttanayena attano kāye kesādike ‘‘paṭikkūlā paṭikkūlā’’ti",
  "anya-e0103n8:113_2": "abhiṇhaso manasikāraṁ pavattentassa yadā saddhādīni indriyāni laddhasamathāni visadāni",
  "anya-e0103n8:113_3": "pavattanti, tadā assaddhiyādīnaṁ dūrībhāvena sātisayaṁ balappattehi sattahi saddhammehi",
  "anya-e0103n8:113_4": "laddhūpatthambhāni vitakkādīni jhānaṅgāni paṭutarāni hutvā pātubhavanti. Tesaṁ ujuvipaccanīkatāya",
  "anya-e0103n8:113_5": "nīvaraṇāni vikkhambhitāneva honti saddhiṁ tadekaṭṭhehi pāpadhammehi. Upacārasamādhinā",
  "anya-e0103n8:113_6": "cittaṁ samādhiyati, so taṁyeva nimittaṁ āsevanto bhāvento bahulīkaronto appanaṁ pāpuṇāti.",
  "anya-e0103n8:113_7": "Tena vuttaṁ ‘‘anukkamena appanā uppajjatī’’ti. Sabbākāratoti vaṇṇādivasena pañcadhāpi. Sāti appanā.",
  "anya-e0103n8:114_0": "Yadi panetaṁ kammaṭṭhānaṁ aviññāṇakāsubhakammaṭṭhānāni viya paṭhamajjhānavasena sijjhati,",
  "anya-e0103n8:114_1": "atha kasmā ‘‘kāyagatāsatī’’ti vuttanti āha ‘‘evaṁ paṭhamajjhānavasenā’’tiādi. Nānāvaṇṇasaṇṭhānādīsu",
  "anya-e0103n8:114_2": "dvattiṁsāya koṭṭhāsesu pavattamānāya satiyā kiccamettha sātisayanti āha ‘‘satibalena ijjhanato’’ti.",
  "anya-e0103n8:115_0": "Pantasenāsanesu, adhikusalesu ca aratiṁ, kāmaguṇesu ca ratiṁ sahati abhibhavatīti",
  "anya-e0103n8:115_1": "aratiratisaho sarīrasabhāvacintanena anabhiratiyā pahīnattā. Tathā koṭṭhāsabhāvanāya",
  "anya-e0103n8:115_2": "attasinehassa parikkhīṇattā bhayabheravaṁ sahati, sītādīnañca adhivāsakajātiko hoti.",
  "anya-e0103n8:115_3": "Attasinehavasena hi purisassa bhayabheravaṁ hoti, dukkhassa ca anadhivāsanaṁ. Imaṁ",
  "anya-e0103n8:115_4": "pana koṭṭhāsabhāvanamanuyuttassa na kevalaṁ paṭhamajjhānamattameva, uttaripi paṭivedho",
  "anya-e0103n8:115_5": "atthīti dassetuṁ ‘‘kesādīna’’ntiādi vuttaṁ.",
  "anya-e0103n8:116": "Ānāpānassatikathāvaṇṇanā",
  "anya-e0103n8:117_0": "215. Yaṁ taṁ evaṁ pasaṁsitvā ānāpānassatikammaṭṭhānaṁ niddiṭṭhanti sambandho. Tattha",
  "anya-e0103n8:117_1": "yasmā ‘‘kathaṁ bhāvito’’tiādikāya pucchāpāḷiyā atthe vibhāvite thomanāpāḷiyāpi attho",
  "anya-e0103n8:117_2": "vibhāvitoyeva hoti bhedābhāvato, tasmā taṁ laṅghitvā ‘‘kathaṁ bhāvito cā’’tiādinā",
  "anya-e0103n8:117_3": "ārabhati. Tattha hi ito pasaṁsābhāvo ‘‘ayampi kho’’ti vacanañca viseso. Tesu pasaṁsābhāvaṁ",
  "anya-e0103n8:117_4": "dassetuṁ ‘‘evaṁ pasaṁsitvā’’ti vuttaṁ. Pasaṁsā ca tattha abhirucijananena ussāhanatthā.",
  "anya-e0103n8:117_5": "Tañhi sutvā bhikkhū ‘‘bhagavā imaṁ samādhiṁ anekehi ākārehi pasaṁsati, santo kirāyaṁ",
  "anya-e0103n8:117_6": "samādhi paṇīto ca asecanako ca sukho ca vihāro pāpadhamme ca ṭhānaso antaradhāpetī’’ti",
  "anya-e0103n8:117_7": "sañjātābhirucayo ussāhajātā sakkaccaṁ anuyuñjitabbaṁ paṭipajjitabbaṁ maññanti. ‘‘Ayampi",
  "anya-e0103n8:117_8": "kho’’ti padassa ye ime mayā nibbānamahāsarassa otaraṇatitthabhūtā kasiṇajjhānaasubhajjhānādayo",
  "anya-e0103n8:117_9": "desitā, na kevalaṁ te eva, ayampi khoti bhagavā attano paccakkhabhūtaṁ samādhiṁ desanānubhāvena",
  "anya-e0103n8:117_10": "tesampi bhikkhūnaṁ āsannaṁ, paccakkhañca karonto sampiṇḍanavasena evamāhāti sambandhamukhena attho veditabbo.",
  "anya-e0103n8:118_0": "Soḷasavatthukanti catūsu anupassanāsu catunnaṁ catukkānaṁ vasena soḷasaṭṭhānaṁ. Sabbākāraparipūroti",
  "anya-e0103n8:118_1": "kammaṭṭhānapāḷiyā padattho piṇḍattho upamā codanā parihāro payojananti evamādīhi",
  "anya-e0103n8:118_2": "sabbehi ākārehi paripuṇṇo. Niddesoti kammaṭṭhānassa nissesato vitthāro.",
  "anya-e0103n8:119_0": "216.Kathanti idaṁ pucchanākāravibhāvanapadaṁ. Pucchā cettha kathetukamyatāvasena",
  "anya-e0103n8:119_1": "aññāsaṁ asambhavato. Sā ca upari desanaṁ āruḷhānaṁ sabbesaṁ pakāravisesānaṁ āmasanavasenāti",
  "anya-e0103n8:119_2": "imamatthaṁ dassento ‘‘kathanti…pe… kamyatāpucchā’’ti āha. Kathaṁ bahulīkatoti etthāpi",
  "anya-e0103n8:119_3": "‘‘ānāpānassatisamādhī’’ti padaṁ ānetvā sambandhitabbaṁ. Tattha kathanti ānāpānassatisamādhibahulīkāraṁ",
  "anya-e0103n8:119_4": "nānappakārato vitthāretukamyatāpucchā. Bahulīkato ānāpānassatisamādhīti tathāpuṭṭhadhammanidassananti",
  "anya-e0103n8:119_5": "imamatthaṁ ‘‘eseva nayo’’ti iminā atidisati. Tathā santabhāvādayopi tassa yehi bhāvanābahulīkārehi",
  "anya-e0103n8:119_6": "siddhā, taggahaṇeneva gahitā hontīti dassetuṁ ‘‘kathaṁ bahulīkato…pe… vūpasametīti",
  "anya-e0103n8:119_7": "etthāpi eseva nayo’’ti vuttaṁ.",
  "anya-e0103n8:120_0": "‘‘Puna ca paraṁ, udāyi, akkhātā mayā sāvakānaṁ paṭipadā, yathāpaṭipannā me sāvakā",
  "anya-e0103n8:120_1": "cattāro satipaṭṭhāne bhāventī’’tiādīsu (ma. ni. 2.247) uppādanavaḍḍhanaṭṭhena bhāvanā",
  "anya-e0103n8:120_2": "vuccatīti tadubhayavasena atthaṁ dassento ‘‘bhāvitoti uppādito vaḍḍhito vā’’ti āha.",
  "anya-e0103n8:120_3": "Tattha bhāvaṁ vijjamānataṁ ito gatoti bhāvito, uppādito paṭiladdhamattoti attho.",
  "anya-e0103n8:120_4": "Uppanno pana laddhāsevano, bhāvito paguṇabhāvaṁ āpādito, vaḍḍhitoti attho . Ānāpānapariggāhikāyāti",
  "anya-e0103n8:120_5": "dīgharassādivisesehi saddhiṁ assāsapassāse paricchijjagāhikāya, te ārabbha pavattāya,",
  "anya-e0103n8:120_6": "satiyaṁ paccayabhūtāyanti attho. Purimasmiñhi atthe samādhissa satiyā sahajātādipaccayabhāvo",
  "anya-e0103n8:120_7": "vutto sampayuttavacanato, dutiyasmiṁ pana upanissayabhāvopi. Upacārajjhānasahagatā",
  "anya-e0103n8:120_8": "hi sati appanāsamādhissa upanissayo hotīti. Bahulīkatoti bahulaṁ pavattito, tena",
  "anya-e0103n8:120_9": "āvajjanādivasībhāvappattimāha. Yo hi vasībhāvaṁ āpādito, so icchiticchitakkhaṇe samāpajjitabbato",
  "anya-e0103n8:120_10": "punappunaṁ pavattīyati. Tena vuttaṁ ‘‘punappunaṁ kato’’ti. Yathā ‘‘idheva, bhikkhave,",
  "anya-e0103n8:120_11": "samaṇo’’ti (ma. ni. 1.139; a. ni. 4.241), ‘‘vivicceva kāmehī’’ti (dī. ni. 1.226;",
  "anya-e0103n8:120_12": "saṁ. ni. 2.152; a. ni. 4.123) ca evamādīsu paṭhamapade vutto eva-saddo dutiyādīsupi",
  "anya-e0103n8:120_13": "vutto eva hoti, evamidhāpīti āha ‘‘ubhayattha evasaddena niyamo veditabbo’’ti. Ubhayapadaniyamena",
  "anya-e0103n8:120_14": "laddhaguṇaṁ dassetuṁ ‘‘ayañhī’’tiādi vuttaṁ.",
  "anya-e0103n8:121_0": "Asubhakammaṭṭhānanti asubhārammaṇajhānamāha. Taṁ hi asubhesu yogakammabhāvato, yogino",
  "anya-e0103n8:121_1": "sukhavisesānaṁ kāraṇabhāvato ca ‘‘asubhakammaṭṭhāna’’nti vuccati. ‘‘Kevala’’nti iminā",
  "anya-e0103n8:121_2": "ārammaṇaṁ nivatteti. Paṭivedhavasenāti jhānapaṭivedhavasena. Jhānañhi bhāvanāvisesena",
  "anya-e0103n8:121_3": "ijjhantaṁ attano visayaṁ paṭivijjhantameva pavattati, yathāsabhāvato paṭivijjhīyati",
  "anya-e0103n8:121_4": "cāti ‘‘paṭivedho’’ti vuccati. Oḷārikārammaṇattāti bībhacchārammaṇattā. Paṭikkūlārammaṇattāti",
  "anya-e0103n8:121_5": "jigucchitabbārammaṇattā. Pariyāyenāti kāraṇena, lesantarena vā. Ārammaṇasantatāyāti",
  "anya-e0103n8:121_6": "anukkamena vicetabbataṁ pattaṁ ārammaṇassa paramasukhumataṁ sandhāyāha. Sante hi",
  "anya-e0103n8:121_7": "sannisinne ārammaṇe pavattamāno dhammo sayampi sannisinnova hoti. Tenāha ‘‘santo",
  "anya-e0103n8:121_8": "vūpasanto nibbuto’’ti, nibbutasabbapariḷāhoti attho. Ārammaṇasantatāya tadārammaṇadhammānaṁ",
  "anya-e0103n8:121_9": "santatā lokuttaradhammārammaṇāhi paccavekkhaṇāhi dīpetabbā.",
  "anya-e0103n8:122_0": "Nāssa santapaṇītabhāvāvahaṁ kiñci secananti asecanako. Asecanakattā anāsittako. Anāsittakattā",
  "anya-e0103n8:122_1": "eva abbokiṇṇo asammisso parikammādinā. Tato eva pāṭiyekko visuṁyeveko. Āveṇiko asādhāraṇo.",
  "anya-e0103n8:122_2": "Sabbametaṁ sarasato eva santabhāvaṁ dassetuṁ vuttaṁ. Parikammaṁ vā santabhāvanimittaṁ,",
  "anya-e0103n8:122_3": "parikammanti ca kasiṇakaraṇādīni nimittuppādapariyosānaṁ, tādisaṁ idha natthīti adhippāyo.",
  "anya-e0103n8:122_4": "Tadā hi kammaṭṭhānaṁ nirassādattā asantamappaṇītaṁ siyā. Upacārena vā natthi ettha",
  "anya-e0103n8:122_5": "santatāti yojanā. Yathā upacārakkhaṇe nīvaraṇavigamena, aṅgapātubhāvena ca paresaṁ",
  "anya-e0103n8:122_6": "santatā hoti, na evamimassa. Ayaṁ pana ādisamannā…pe… paṇīto cāti yojanā. Kecīti",
  "anya-e0103n8:122_7": "uttaravihāravāsike sandhāyāha. Anāsittakoti upasecanena na āsittako. Tenāha ‘‘ojavanto’’ti,",
  "anya-e0103n8:122_8": "ojavantasadisoti attho. Madhūroti iṭṭho, cetasikasukhapaṭilābhasaṁvattanaṁ tikacatukkajjhānavasena,",
  "anya-e0103n8:122_9": "upekkhāya vā santabhāvena sukhagatikattā sabbesampi vasena veditabbaṁ. Jhānasamuṭṭhānapaṇītarūpaphuṭṭhasarīratāvasena",
  "anya-e0103n8:122_10": "pana kāyikasukhapaṭilābhasaṁvattanaṁ daṭṭhabbaṁ, tañca kho jhānato vuṭṭhitakāle.",
  "anya-e0103n8:122_11": "Imasmiṁ pakkhe ‘‘appitappitakkhaṇe’’ti idaṁ hetumhi bhummavacanaṁ daṭṭhabbaṁ. Avikkhambhiteti",
  "anya-e0103n8:122_12": "jhānena sakasantānato anīhaṭe appahīne. Akosallasambhūteti akosallaṁ vuccati avijjā,",
  "anya-e0103n8:122_13": "tato sambhūte. Avijjāpubbaṅgamā hi sabbe pāpadhammā. Khaṇenevāti attano pavattikkhaṇeneva.",
  "anya-e0103n8:122_14": "Antaradhāpetīti ettha antaradhāpanaṁ vināsanaṁ, taṁ pana jhānakattukassa idhādhippetattā",
  "anya-e0103n8:122_15": "pariyuṭṭhānappahānaṁ hotīti āha ‘‘vikkhambhetī’’ti. Vūpasametīti visesena upasameti.",
  "anya-e0103n8:122_16": "Visesena upasamanaṁ pana sammadeva upasamanaṁ hotīti āha ‘‘suṭṭhu upasametī’’ti.",
  "anya-e0103n8:123_0": "Nanu ca aññopi samādhi attano pavattikkhaṇeneva paṭipakkhadhamme antaradhāpeti vūpasameti,",
  "anya-e0103n8:123_1": "atha kasmā ayameva samādhi evaṁ visesetvā vuttoti? Pubbabhāgato paṭṭhāya nānāvitakkavūpasamasabbhāvato.",
  "anya-e0103n8:123_2": "Vuttañhetaṁ – ‘‘ānāpānassati bhāvetabbā vitakkupacchedāyā’’ti (a. ni. 9.1; udā. 31).",
  "anya-e0103n8:123_3": "Apica tikkhapaññassa ñāṇuttarassetaṁ kammaṭṭhānaṁ, ñāṇuttarassa ca kilesappahānaṁ",
  "anya-e0103n8:123_4": "itarehi sātisayaṁ, yathā saddhādhimuttehi diṭṭhippattassa. Tasmā imaṁ visesaṁ sandhāya",
  "anya-e0103n8:123_5": "‘‘ṭhānaso antaradhāpeti vūpasametī’’ti vuttaṁ. Atha vā nimittapātubhāve sati khaṇeneva",
  "anya-e0103n8:123_6": "aṅgapātubhāvasabbhāvato ayameva samādhi ‘‘ṭhānaso antaradhāpeti vūpasametī’’ti vutto.",
  "anya-e0103n8:123_7": "Yathā taṁ mahato akālameghassa uṭṭhitassa dhārānipāte khaṇeneva pathaviyaṁ rajojallassa",
  "anya-e0103n8:123_8": "vūpasamo. Tenāha – ‘‘seyyathāpi, bhikkhave, mahāakālamegho uṭṭhito’’tiādi (saṁ. ni.",
  "anya-e0103n8:123_9": "5.985; pārā. 165). Sāsanikassa jhānabhāvanā yebhuyyena nibbedhabhāgiyāva hotīti āha",
  "anya-e0103n8:123_10": "‘‘nibbedhabhāgiyattā’’ti. Buddhānaṁ pana ekaṁsena nibbedhabhāgiyāva hoti. Imameva",
  "anya-e0103n8:123_11": "hi kammaṭṭhānaṁ bhāvetvā sabbepi sammāsambuddhā sammāsambodhiṁ adhigacchanti. Ariyamaggassa",
  "anya-e0103n8:123_12": "pādakabhūto ayaṁ samādhi anukkamena vaḍḍhitvā ariyamaggabhāvaṁ upagato viya hotīti",
  "anya-e0103n8:123_13": "āha ‘‘anupubbena ariyamaggavuddhippatto’’ti.",
  "anya-e0103n8:124_0": "Ayaṁ panattho virāganirodhapaṭinissaggānupassanānaṁ vasena sammadeva yujjati. Heṭṭhā",
  "anya-e0103n8:124_1": "papañcavasena vuttamatthaṁ sukhaggahaṇatthaṁ saṅgahetvā dassento ‘‘ayaṁ panettha",
  "anya-e0103n8:124_2": "saṅkhepattho’’ti āha, piṇḍatthoti vuttaṁ hoti.",
  "anya-e0103n8:125_0": "217.Tamatthanti taṁ ‘‘kathaṁ bhāvito’’tiādinā pucchāvasena saṅkhepato vuttamatthaṁ.",
  "anya-e0103n8:125_1": "‘‘Idha tathāgato loke uppajjatī’’tiādīsu (dī. ni. 1.190; ma. ni. 1.291; a. ni. 3.61)",
  "anya-e0103n8:125_2": "idha-saddo lokaṁ upādāya vutto, ‘‘idheva tiṭṭhamānassā’’tiādīsu (dī. ni. 2.369) okāsaṁ,",
  "anya-e0103n8:125_3": "‘‘idhāhaṁ, bhikkhave, bhuttāvī assaṁ pavārito’’tiādīsu (ma. ni. 1.30) padapūraṇamattaṁ,",
  "anya-e0103n8:125_4": "‘‘idha bhikkhu dhammaṁ pariyāpuṇātī’’tiādīsu (a. ni. 5.73) pana sāsanaṁ, ‘‘idha,",
  "anya-e0103n8:125_5": "bhikkhave, bhikkhū’’ti idhāpi sāsanamevāti dassento ‘‘bhikkhave, imasmiṁ sāsane bhikkhū’’ti",
  "anya-e0103n8:125_6": "vatvā tamatthaṁ pākaṭaṁ katvā dassetuṁ ‘‘ayañhī’’tiādi vuttaṁ. Tattha sabbappakāraānāpānassatisamādhinibbattakassāti",
  "anya-e0103n8:125_7": "sabbappakāraggahaṇaṁ soḷasa pakāre sandhāya. Te hi imasmiṁyeva sāsane. Bāhirakā hi",
  "anya-e0103n8:125_8": "jānantā ādito catuppakārameva jānanti. Tenāha ‘‘aññasāsanassa tathābhāvapaṭisedhano’’ti,",
  "anya-e0103n8:125_9": "yathāvuttassa puggalassa nissayabhāvapaṭisedhanoti attho. Etena ‘‘idha bhikkhave’’ti",
  "anya-e0103n8:125_10": "idaṁ antogadhevasaddanti dasseti. Santi hi ekapadānipi sāvadhāraṇāni yathā ‘‘vāyubhakkho’’ti.",
  "anya-e0103n8:125_11": "Tenevāha ‘‘idheva, bhikkhave, samaṇo’’tiādi. Paripuṇṇasamaṇakaraṇadhammo hi so, yo",
  "anya-e0103n8:125_12": "sabbappakāraānāpānassatisamādhinibbattako. Parappavādāti paresaṁ aññatitthiyānaṁ",
  "anya-e0103n8:125_13": "nānappakārā vādā titthāyatanāni.",
  "anya-e0103n8:126_0": "Araññādikasseva bhāvanānurūpasenāsanataṁ dassetuṁ ‘‘imassa hī’’tiādi vuttaṁ. Duddamo",
  "anya-e0103n8:126_1": "damathaṁ anupagato goṇo kūṭagoṇo. Yathā thanehi sabbaso khīraṁ na paggharati, evaṁ",
  "anya-e0103n8:126_2": "dohapaṭibandhinī kūṭadhenu. Rūpasaddādike paṭicca uppajjanako assādo rūpārammaṇādiraso.",
  "anya-e0103n8:126_3": "Pubbe āciṇṇārammaṇanti pabbajjato pubbe, anādimati vā saṁsāre paricitārammaṇaṁ.",
  "anya-e0103n8:127_0": "Nibandheyyāti bandheyya. Satiyāti sammadeva kammaṭṭhānasallakkhaṇasampavattāya satiyā.",
  "anya-e0103n8:127_1": "Ārammaṇeti kammaṭṭhānārammaṇe. Daḷhanti thiraṁ, yathā satokārissa upacārappanābhedo",
  "anya-e0103n8:127_2": "samādhi ijjhati, tathā thāmagataṁ katvāti attho.",
  "anya-e0103n8:128_0": "Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ, ekaccānaṁ paccekabuddhānaṁ,",
  "anya-e0103n8:128_1": "buddhasāvakānañca visesādhigamassa ceva aññakammaṭṭhānena adhigatavisesānaṁ diṭṭhadhammasukhavihārassa",
  "anya-e0103n8:128_2": "ca padaṭṭhānabhūtaṁ.",
  "anya-e0103n8:129": "Vatthuvijjācariyo viya bhagavā yogīnaṁ anurūpanivāsaṭṭhānupadisanato.",
  "anya-e0103n8:130_0": "Bhikkhu dīpisadiso araññe ekiko viharitvā paṭipakkhanimmathanena icchitatthasādhanato.",
  "anya-e0103n8:130_1": "Phalamuttamanti sāmaññaphalamāha. Parakkamajavayoggabhūminti bhāvanussāhajavassa",
  "anya-e0103n8:130_2": "yoggakaraṇabhūmibhūtaṁ.",
  "anya-e0103n8:131_0": "218.Evaṁ vuttalakkhaṇesūti abhidhammapariyāyena (vibha. 530), suttantapariyāyena",
  "anya-e0103n8:131_1": "ca vuttalakkhaṇesu. Rukkhasamīpanti ‘‘yāvatā majjhanhike kāle samantā chāyā pharati,",
  "anya-e0103n8:131_2": "nivāte paṇṇāni patanti, ettāvatā rukkhamūlanti vuccatī’’ti evaṁ vuttaṁ rukkhassa",
  "anya-e0103n8:131_3": "samīpaṭṭhānaṁ. Avasesasattavidhasenāsananti pabbataṁ kandaraṁ giriguhaṁ susānaṁ vanapatthaṁ",
  "anya-e0103n8:131_4": "abbhokāsaṁ palālapuñjanti evaṁ vuttaṁ.",
  "anya-e0103n8:132_0": "Ututtayānukūlaṁ dhātucariyānukūlanti gimhādiututtayassa, semhādidhātuttayassa, mohādicariyattayassa",
  "anya-e0103n8:132_1": "ca anukūlaṁ. Tathā hi gimhakāle ca araññaṁ anukūlaṁ, hemante rukkhamūlaṁ, vassakāle",
  "anya-e0103n8:132_2": "suññāgāraṁ, semhadhātukassa semhapakatikassa araññaṁ, pittadhātukassa rukkhamūlaṁ",
  "anya-e0103n8:132_3": ", vātadhātukassa suññāgāraṁ anukūlaṁ, mohacaritassa araññaṁ, dosacaritassa rukkhamūlaṁ,",
  "anya-e0103n8:132_4": "rāgacaritassa suññāgāraṁ anukūlaṁ. Alīnānuddhaccapakkhikanti asaṅkocāvikkhepapakkhikaṁ.",
  "anya-e0103n8:132_5": "Sayanañhi kosajjapakkhikaṁ, ṭhānacaṅkamanāni uddhaccapakkhikāni, na evaṁ nisajjā.",
  "anya-e0103n8:132_6": "Tato evassa santatā. Nisajjāya daḷhabhāvaṁ pallaṅkābhujanena, assāsapassāsānaṁ pavattanasukhataṁ",
  "anya-e0103n8:132_7": "uparimakāyassa ujukaṭṭhapanena, ārammaṇapariggahūpāyaṁ parimukhaṁ satiyā ṭhapanena",
  "anya-e0103n8:132_8": "dassento. Ūrubaddhāsananti ūrūnamadhobandhanavasena nisajjā. Heṭṭhimakāyassa anujukaṁ",
  "anya-e0103n8:132_9": "ṭhapanaṁ nisajjā-vacaneneva bodhitanti ‘‘ujuṁ kāya’’nti ettha kāya-saddo uparimakāyavisayoti",
  "anya-e0103n8:132_10": "āha ‘‘uparimasarīraṁ ujukaṁ ṭhapetvā’’ti. Taṁ pana ujukaṭṭhapanaṁ sarūpato, payojanato",
  "anya-e0103n8:132_11": "ca dassetuṁ ‘‘aṭṭhārasā’’tiādi vuttaṁ. Na paṇamantīti na onamanti. Na paripatatīti",
  "anya-e0103n8:132_12": "na vigacchati vīthiṁ na vilaṅghati, tato eva pubbenāparaṁ visesuppattiyā vuddhiṁ",
  "anya-e0103n8:132_13": "phātiṁ upagacchati. Idha pari-saddo abhi-saddena samānatthoti āha ‘‘kammaṭṭhānābhimukha’’nti,",
  "anya-e0103n8:132_14": "bahiddhā puthuttārammaṇato nivāretvā kammaṭṭhānaṁyeva purakkhitvāti attho. Parīti",
  "anya-e0103n8:132_15": "pariggahaṭṭho ‘‘pariṇāyikā’’tiādīsu (dha. sa. 16) viya. Niyyānaṭṭho paṭipakkhato",
  "anya-e0103n8:132_16": "niggamanaṭṭho. Tasmā pariggahitaniyyānanti sabbathā gahitāsammosaṁ pariccattasammosaṁ",
  "anya-e0103n8:132_17": "satiṁ katvā, paramaṁ satinepakkaṁ upaṭṭhapetvāti attho.",
  "anya-e0103n8:133_0": "219.Satovāti satiyā samannāgato eva saranto eva assasati nāssa kāci sativirahitā",
  "anya-e0103n8:133_1": "assāsappavatti hotīti attho. Sato passasatīti etthāpi satova passasatīti eva-saddo",
  "anya-e0103n8:133_2": "ānetvā vattabbo. Satokārīti sato eva hutvā, satiyā eva vā kātabbassa kattā, karaṇasīlo",
  "anya-e0103n8:133_3": "vā. Yadi ‘‘satova assasati sato passasatī’’ti etassa vibhaṅge (ma. ni. 3.148; saṁ.",
  "anya-e0103n8:133_4": "ni. 5.986; pārā. 165) vuttaṁ, atha kasmā ‘‘assasati passasati’’cceva avatvā ‘‘satokārī’’ti",
  "anya-e0103n8:133_5": "vuttaṁ? Ekarasaṁ desanaṁ kātukāmatāya. Paṭhamacatukke padadvayameva hi vattamānakālavasena",
  "anya-e0103n8:133_6": "āgataṁ, itarāni anāgatakālavasena. Tasmā ekarasaṁ desanaṁ kātukāmatāya sabbattha",
  "anya-e0103n8:133_7": "(paṭi. ma. 1.165 ādayo) ‘‘satokāri’’cceva vuttaṁ.",
  "anya-e0103n8:134_0": "Dīghaṁassāsavasenāti dīghaassāsavasena vibhattialopaṁ katvā niddeso. Dīghanti vā",
  "anya-e0103n8:134_1": "bhagavatā vuttaassāsavasena. Cittassa ekaggataṁ avikkhepanti vikkhepassa paṭipakkhabhāvato",
  "anya-e0103n8:134_2": "‘‘avikkhepo’’ti laddhanāmacittassa ekaggabhāvaṁ pajānato. Sati upaṭṭhitā hotīti ārammaṇaṁ",
  "anya-e0103n8:134_3": "upagantvā ṭhitā hoti. Tāya satiyā tena ñāṇenāti yathāvuttāya satiyā, yathāvuttena",
  "anya-e0103n8:134_4": "ca ñāṇena. Idaṁ vutta hoti – dīghaṁ assāsaṁ ārammaṇabhūtaṁ avikkhittacittassa, asammohato",
  "anya-e0103n8:134_5": "vā pajānantassa tattha sati upaṭṭhitā eva hoti, taṁ sampajānantassa ārammaṇakaraṇavasena,",
  "anya-e0103n8:134_6": "asammohavasena vā sampajaññaṁ, tadadhīnasatisampajaññena taṁsamaṅgī yogāvacaro satokārī",
  "anya-e0103n8:134_7": "nāma hotīti. Paṭinissaggānupassī assāsavasenāti paṭinissaggānupassī hutvā assasanassa",
  "anya-e0103n8:134_8": "vasena. ‘‘Paṭinissaggānupassīassāsavasenā’’ti vā pāṭho. Tassa paṭinissaggānupassino",
  "anya-e0103n8:134_9": "assāsā paṭinissaggānupassīassāsā, tesaṁ vasenāti attho. Vinayanayena anto uṭṭhitasasanaṁ",
  "anya-e0103n8:134_10": "assāso, bahi uṭṭhitasasanaṁ passāso. Suttantanayena pana bahi uṭṭhahitvāpi anto sasanato",
  "anya-e0103n8:134_11": "assāso, anto uṭṭhahitvāpi bahi sasanato passāso. Ayameva ca nayo –",
  "anya-e0103n8:135_0": "‘‘Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi",
  "anya-e0103n8:135_1": "cittampi sāraddhā ca honti iñjitā ca phanditā cā’’ti, ‘‘passāsādimajjhapariyosānaṁ",
  "anya-e0103n8:135_2": "satiyā anugacchato bahiddhā vikkhepagatena cittena kāyopi cittampi sāraddhā ca honti",
  "anya-e0103n8:135_3": "iñjitā ca phanditā cā’’ti (paṭi. ma. 1.157) –",
  "anya-e0103n8:136": "Imāya pāḷiyā sameti.",
  "anya-e0103n8:137_0": "Paṭhamaṁ abbhantaravāto bahi nikkhamati, tasmā pavattikkamena assāso paṭhamaṁ vuttoti",
  "anya-e0103n8:137_1": "vadanti. Tāluṁ āhacca nibbāyatīti tāluṁ āhacca nirujjhati. Tena kira sampatijāto",
  "anya-e0103n8:137_2": "bāladārako khipitaṁ karoti. Evaṁ tāvātiādi yathāvuttassa atthassa nigamanaṁ. Keci",
  "anya-e0103n8:137_3": "‘‘evaṁ tāvāti anena pavattikkamena assāso bahinikkhamanavātoti gahetabbanti adhippāyo’’ti vadanti.",
  "anya-e0103n8:138_0": "Addhānavasenāti kāladdhānavasena. Ayaṁ hi addhāna-saddo kālassa, desassa ca vācako.",
  "anya-e0103n8:138_1": "Tattha desaddhānaṁ udāharaṇabhāvena dassetvā kāladdhānavasena assāsapassāsānaṁ dīgharassataṁ",
  "anya-e0103n8:138_2": "vibhāvetuṁ ‘‘yathā hī’’tiādi vuttaṁ. Tattha okāsaddhānanti okāsabhūtaṁ addhānaṁ.",
  "anya-e0103n8:138_3": "Pharitvāti byāpetvā. Cuṇṇavicuṇṇāpi anekakalāpabhāvena. Dīghaṁ addhānanti dīghaṁ",
  "anya-e0103n8:138_4": "padesaṁ. Tasmāti saṇikaṁ pavattiyā dīghasantānatāya ‘‘dīghā’’ti vuccanti. Ettha ca",
  "anya-e0103n8:138_5": "hatthiādisarīre, sunakhādisarīre ca assāsapassāsānaṁ desaddhānavisiṭṭhena kāladdhānavaseneva",
  "anya-e0103n8:138_6": "dīgharassatā vuttāti veditabbā. ‘‘Saṇikaṁ pūretvā saṇikameva nikkhamanti’’, ‘‘sīghaṁ",
  "anya-e0103n8:138_7": "pūretvā sīghameva nikkhamantī’’ti ca vacanato. Manussesūti samānappamāṇesupi manussasarīresu.",
  "anya-e0103n8:138_8": "Dīghaṁ assasantīti dīghaṁ assāsappabandhaṁ pavattentīti attho. Passasantīti etthāpi",
  "anya-e0103n8:138_9": "eseva nayo. Sunakhasasādayo viya rassaṁ assasanti ca passasanti cāti yojanā. Idaṁ",
  "anya-e0103n8:138_10": "pana dīghaṁ, rassañca assasanaṁ, passasanañca tesaṁ sattānaṁ sarīrasabhāvoti daṭṭhabbaṁ.",
  "anya-e0103n8:138_11": "Tesanti sattānaṁ. Teti assāsapassāsā. Ittaramaddhānanti appakaṁ kālaṁ.",
  "anya-e0103n8:139_0": "Navahākārehīti bhāvanamanuyuñjantassa pubbenāparaṁ aladdhavisesassa kevalaṁ addhānavasena",
  "anya-e0103n8:139_1": "ādito vuttā tayo ākārā, te ca kho ekacco assāsaṁ suṭṭhu sallakkheti, ekacco passāsaṁ,",
  "anya-e0103n8:139_2": "ekacco tadubhayanti imesaṁ tiṇṇaṁ puggalānaṁ vasena. Keci pana ‘‘assasatipi passasatipīti",
  "anya-e0103n8:139_3": "ekajjhaṁ vacanaṁ bhāvanāya nirantaraṁ pavattidassanattha’’nti vadanti. Chandavasena",
  "anya-e0103n8:139_4": "pubbe viya tayo, tathā pāmojjavasenāti imehi navahākārehi.",
  "anya-e0103n8:140_0": "Kāmaṁ cettha ekassa puggalassa tayo eva ākārā labbhanti, tantivasena pana sabbesaṁ",
  "anya-e0103n8:140_1": "pāḷiāruḷhattā, tesaṁ vasena parikammassa kātabbattā ca ‘‘tatrāyaṁ bhikkhu navahākārehī’’ti",
  "anya-e0103n8:140_2": "vuttaṁ. Evaṁ pajānatoti evaṁ yathāvuttehi ākārehi assāsapassāse pajānato, tattha",
  "anya-e0103n8:140_3": "manasikāraṁ pavattentassa. Ekenākārenāti dīghaṁ assāsādīsu catūsu ākāresu ekena ākārena,",
  "anya-e0103n8:140_4": "navasu tīsu vā ekena. Tathā hi vakkhati –",
  "anya-e0103n8:141": "‘‘Dīgho rasso ca assāso, passāsopi ca tādiso;",
  "anya-e0103n8:142": "Cattāro vaṇṇā vattanti, nāsikagge va bhikkhuno’’ti.",
  "anya-e0103n8:143": "Ayaṁ bhāvanā assāsapassāsakāyānupassanāti katvā vuttaṁ ‘‘kāyānupassanāsatipaṭṭhānabhāvanā sampajjatī’’ti.",
  "anya-e0103n8:144_0": "Idāni pāḷivaseneva te nava ākāre, bhāvanāvidhiñca dassetuṁ ‘‘yathāhā’’tiādi āraddhaṁ.",
  "anya-e0103n8:144_1": "Tattha kathaṁ pajānātīti pajānanavidhiṁ kathetukamyatāya pucchati. Dīghaṁ assāsanti",
  "anya-e0103n8:144_2": "vuttalakkhaṇaṁ dīghaṁ assāsaṁ. Addhānasaṅkhāteti ‘‘addhāna’’nti saṅkhaṁ gate dīghe",
  "anya-e0103n8:144_3": "kāle, dīghaṁ khaṇanti attho. Koṭṭhāsapariyāyo vā saṅkhāta-saddo ‘‘theyyasaṅkhāta’’ntiādīsu",
  "anya-e0103n8:144_4": "(pārā. 91) viya, tasmā addhānasaṅkhāteti addhānakoṭṭhāse, desabhāgeti attho. Chando",
  "anya-e0103n8:144_5": "uppajjatīti bhāvanāya pubbenāparaṁ visesaṁ āvahantiyā laddhassādattā tattha sātisayo",
  "anya-e0103n8:144_6": "kattukāmatālakkhaṇo kusalacchando uppajjati. Chandavasenāti tathāpavattachandassa",
  "anya-e0103n8:144_7": "vasena savisesaṁ bhāvanamanuyuñjantassa kammaṭṭhānaṁ vuddhiṁ phātiṁ gamentassa. Tato",
  "anya-e0103n8:144_8": "sukhumataranti yathāvuttachandappavattiyā purimato sukhumataraṁ. Bhāvanābalena hi",
  "anya-e0103n8:144_9": "paṭippassaddhadarathapariḷāhatāya kāyassa assāsapassāsā sukhumatarā hutvā pavattanti.",
  "anya-e0103n8:144_10": "Pāmojjaṁ uppajjatīti assāsapassāsānaṁ sukhumatarabhāvena ārammaṇassa santataratāya,",
  "anya-e0103n8:144_11": "kammaṭṭhānassa ca vīthipaṭipannatāya bhāvanācittasahagato pamodo khuddikādibhedā",
  "anya-e0103n8:144_12": "taruṇapīti uppajjati. Cittaṁ vivattatīti anukkamena assāsapassāsānaṁ ativiya sukhumatarabhāvappattiyā",
  "anya-e0103n8:144_13": "anupaṭṭhahane vicetabbākārappattehi cittaṁ vinivattatīti keci. Bhāvanābalena pana",
  "anya-e0103n8:144_14": "sukhumatarabhāvappattesu assāsapassāsesu tattha paṭibhāganimitte uppanne pakatiassāsapassāsato",
  "anya-e0103n8:144_15": "cittaṁ nivattati. Upekkhā saṇṭhātīti tasmiṁ paṭibhāganimitte upacārappanābhede samādhimhi",
  "anya-e0103n8:144_16": "uppanne puna jhānanibbattanatthaṁ byāpārābhāvato ajjhupekkhanaṁ hotīti. Sā panāyaṁ",
  "anya-e0103n8:144_17": "upekkhā tatramajjhattupekkhāti veditabbā.",
  "anya-e0103n8:145_0": "Imehi navahi ākārehīti imehi yathāvuttehi navahi pakārehi pavattā. Dīghaṁ assāsapassāsā",
  "anya-e0103n8:145_1": "kāyoti dīghākārā assāsapassāsā cuṇṇavicuṇṇāpi samūhaṭṭhena kāyo. Assāsapassāse nissāya",
  "anya-e0103n8:145_2": "uppannanimittampettha assāsapassāsasamaññameva vuttaṁ. Upaṭṭhānaṁ satīti ārammaṇaṁ",
  "anya-e0103n8:145_3": "upagantvā tiṭṭhatīti sati upaṭṭhānaṁ nāma. Anupassanāñāṇanti samathavasena nimittassa",
  "anya-e0103n8:145_4": "anupassanā, vipassanāvasena assāsapassāse, tannissayañca kāyaṁ ‘‘rūpa’’nti, cittaṁ",
  "anya-e0103n8:145_5": "taṁsampayuttadhamme ca ‘‘arūpa’’nti vavatthapetvā nāmarūpassa anupassanā ca ñāṇaṁ,",
  "anya-e0103n8:145_6": "tattha yathābhūtāvabodho. Kāyo upaṭṭhānanti so kāyo ārammaṇakaraṇavasena upagantvā",
  "anya-e0103n8:145_7": "sati ettha tiṭṭhatīti upaṭṭhānaṁ nāma. Ettha ca ‘‘kāyo upaṭṭhāna’’nti iminā itarakāyassāpi",
  "anya-e0103n8:145_8": "saṅgaho hoti yathāvuttasammasanacārassāpi idha icchitattā. No satīti so kāyo sati",
  "anya-e0103n8:145_9": "nāma na hoti. Sati upaṭṭhānañceva sati ca saraṇaṭṭhena, upatiṭṭhanaṭṭhena ca. Tāya",
  "anya-e0103n8:145_10": "satiyāti yathāvuttāya satiyā. Tena ñāṇenāti yathāvutteneva ñāṇena. Taṁ kāyanti taṁ",
  "anya-e0103n8:145_11": "assāsapassāsakāyañceva tannissayarūpakāyañca. Anupassatīti jhānasampayuttañāṇena",
  "anya-e0103n8:145_12": "ceva vipassanāñāṇena ca anu anu passati. Tena vuccati kāye kāyānupassanāsatipaṭṭhānabhāvanāti",
  "anya-e0103n8:145_13": "tena anupassanena yathāvutte kāye ayaṁ kāyānupassanāsatipaṭṭhānabhāvanāti vuccati.",
  "anya-e0103n8:146_0": "Idaṁ vuttaṁ hoti – yā ayaṁ yathāvutte assāsapassāsakāye, tassa nissayabhūte karajakāye",
  "anya-e0103n8:146_1": "ca kāyasseva anupassanā anudakabhūtāya marīciyā udakānupassanā viya na aniccādisabhāve",
  "anya-e0103n8:146_2": "kāye niccādibhāvānupassanā, atha kho yathārahaṁ aniccadukkhānattāsubhabhāvassevānupassanā.",
  "anya-e0103n8:146_3": "Atha vā kāye ‘‘aha’’nti vā ‘‘mama’’nti vā ‘‘itthī’’ti vā ‘‘puriso’’ti vā gahetabbassa",
  "anya-e0103n8:146_4": "kassaci abhāvato tādisaṁ ananupassitvā kāyamattasseva anupassanā kāyānupassanā, tāya",
  "anya-e0103n8:146_5": "kāyānupassanāya sampayuttā satiyeva upaṭṭhānaṁ satipaṭṭhānaṁ, tassa bhāvanā vaḍḍhanā",
  "anya-e0103n8:146_6": "kāyānupassanāsatipaṭṭhānabhāvanāti.",
  "anya-e0103n8:147_0": "Esa nayoti ‘‘navahi ākārehī’’tiādinā vuttavidhiṁ rassa-pade atidisati. Etthāti etasmiṁ",
  "anya-e0103n8:147_1": "yathādassite ‘‘kathaṁ dīghaṁ assasanto’’tiādinā (ma. ni. 3.148; saṁ. ni. 5.986; pārā.",
  "anya-e0103n8:147_2": "165) āgate pāḷinaye. Idhāti imasmiṁ rassapadavasena āgate pāḷinaye.",
  "anya-e0103n8:148": "Ayanti yogāvacaro. Addhānavasenāti dīghakālavasena. Ittaravasenāti parittakālavasena. Imehi ākārehīti imehi navahi ākārehi.",
  "anya-e0103n8:149_0": "Tādisoti dīgho, rasso ca. Cattāro vaṇṇāti cattāro ākārā, te ca dīghādayo eva. Nāsikagge",
  "anya-e0103n8:149_1": "va bhikkhunoti gāthābandhasukhatthaṁ rassaṁ katvā vuttaṁ ‘‘nāsikagge vā’’ti, vā-saddo",
  "anya-e0103n8:149_2": "aniyamattho, tena uttaroṭṭhaṁ saṅgaṇhāti.",
  "anya-e0103n8:150_0": "220.Sabbakāyapaṭisaṁvedīti sabbassa kāyassa paṭi paṭi paccekaṁ sammadeva vedanasīlo",
  "anya-e0103n8:150_1": "jānanasīlo, tassa vā paṭi paṭi sammadeva vedo etassa atthi, taṁ vā paṭi paṭi sammadeva",
  "anya-e0103n8:150_2": "vedamānoti attho. Tattha tattha sabba-ggahaṇena assāsādikāyassa anavasesapariyādāne",
  "anya-e0103n8:150_3": "siddhepi anekakalāpasamudāyabhāvato tassa sabbesampi bhāgānaṁ saṁvedanadassanatthaṁ",
  "anya-e0103n8:150_4": "paṭi-saddaggahaṇaṁ. Tattha sakkaccakārībhāvadassanatthaṁ saṁ-saddaggahaṇanti imamatthaṁ",
  "anya-e0103n8:150_5": "dassento ‘‘sakalassā’’tiādimāha. Tattha yathā samānepi assāsapassāsesu yogino paṭipattividhāne",
  "anya-e0103n8:150_6": "paccekaṁ sakkaccaṁyeva paṭipajjitabbanti dassetuṁ visuṁ desanā katā, evaṁ tamevatthaṁ",
  "anya-e0103n8:150_7": "dīpetuṁ satipi atthassa samānatāya ‘‘sakalassā’’tiādinā padadvayassa visuṁ visuṁ",
  "anya-e0103n8:150_8": "atthavaṇṇanā katāti veditabbaṁ. Pākaṭaṁ karontoti vibhūtaṁ karonto, sabbaso vibhāventoti",
  "anya-e0103n8:150_9": "attho. Pākaṭīkaraṇaṁ vibhāvanaṁ tattha asammuyhanaṁ ñāṇeneva nesaṁ pavattanena hotīti",
  "anya-e0103n8:150_10": "dassento ‘‘evaṁ viditaṁ karonto’’tiādimāha. Tattha tasmāti yasmā ñāṇasampayuttacitteneva",
  "anya-e0103n8:150_11": "assāsapassāse pavatteti, na vippayuttacittena, tasmā evaṁbhūto sabbakāyapaṭisaṁvedī",
  "anya-e0103n8:150_12": "assasissāmi passasissāmīti sikkhatīti vuccati buddhādīhīti yojanā. Cuṇṇavicuṇṇavisaṭeti",
  "anya-e0103n8:150_13": "anekakalāpatāya cuṇṇavicuṇṇabhāvena visaṭe. Ādi pākaṭo hoti satiyā, ñāṇassa ca vasena",
  "anya-e0103n8:150_14": "tathā pubbābhisaṅkhārassa pavattattā. Tādisena bhavitabbanti catutthapuggalasadisena",
  "anya-e0103n8:150_15": "bhavitabbaṁ, pageva satiṁ, ñāṇañca paccupaṭṭhapetvā tīsupi ṭhānesu ñāṇasampayuttameva",
  "anya-e0103n8:150_16": "cittaṁ pavattetabbanti adhippāyo.",
  "anya-e0103n8:151_0": "Evanti vuttappakārena sabbakāyapaṭisaṁvedanavaseneva. Ghaṭatīti ussahati. Vāyamatīti",
  "anya-e0103n8:151_1": "vāyāmaṁ karoti, manasikāraṁ pavattetīti attho. Tathābhūtassāti ānāpānassatiṁ bhāventassa.",
  "anya-e0103n8:151_2": "Saṁvaroti sati , vīriyampi vā. Tāya satiyāti yā ānāpāne ārabbha pavattā sati, tāya.",
  "anya-e0103n8:151_3": "Tena manasikārenāti yo so tattha satipubbaṅgamo bhāvanāmanasikāro, tena saddhinti",
  "anya-e0103n8:151_4": "adhippāyo. Āsevatīti ‘‘tisso sikkhāyo’’ti vutte adhikusaladhamme āsevati. Tadāsevanañhettha",
  "anya-e0103n8:151_5": "sikkhananti adhippetaṁ.",
  "anya-e0103n8:152_0": "Purimanayeti purimasmiṁ bhāvanānaye, paṭhamavatthudvayeti adhippāyo. Tatthāpi kāmaṁ",
  "anya-e0103n8:152_1": "ñāṇuppādanaṁ labbhateva assāsapassāsānaṁ yāthāvato dīgharassabhāvāvabodhasabbhāvato,",
  "anya-e0103n8:152_2": "tathāpi taṁ na dukkaraṁ yathāpavattānaṁ tesaṁ gahaṇamattabhāvatoti tattha vattamānakālappayogo",
  "anya-e0103n8:152_3": "kato. Idaṁ pana dukkaraṁ purisassa khuradhārāyaṁ gamanasadisaṁ, tasmā sātisayenettha",
  "anya-e0103n8:152_4": "pubbābhisaṅkhārena bhavitabbanti dīpetuṁ anāgatakālappayogo katoti imamatthaṁ dassetuṁ",
  "anya-e0103n8:152_5": "‘‘tattha yasmā’’tiādi vuttaṁ. Tattha ñāṇuppādanādīsūti ādi-saddena kāyasaṅkhārapassambhanapītipaṭisaṁvedanādiṁ",
  "anya-e0103n8:152_6": "saṅgaṇhāti. Keci panettha ‘‘saṁvarasamādānānaṁ saṅgaho’’ti vadanti.",
  "anya-e0103n8:153_0": "Kāyasaṅkhāranti assāsapassāsaṁ. So hi cittasamuṭṭhānopi samāno karajakāyappaṭibaddhavuttitāya",
  "anya-e0103n8:153_1": "tena saṅkharīyatīti kāyasaṅkhāroti vuccati. Yo pana ‘‘kāyasaṅkhāro vacīsaṅkhāro’’ti",
  "anya-e0103n8:153_2": "(ma. ni. 1.102) evamāgato kāyasaṅkhāro cetanālakkhaṇo satipi dvārantaruppattiyaṁ",
  "anya-e0103n8:153_3": "yebhuyyavuttiyā, tabbahulavuttiyā ca kāyadvārena lakkhito, so idha nādhippeto. Passambhentotiādīsu",
  "anya-e0103n8:153_4": "pacchimaṁ pacchimaṁ padaṁ purimassa purimassa atthavacanaṁ, tasmā passambhanaṁ nāma",
  "anya-e0103n8:153_5": "vūpasamanaṁ, tañca tathāpayoge asati uppajjanārahassa oḷārikassa kāyasaṅkhārassa",
  "anya-e0103n8:153_6": "payogasampattiyā anuppādananti daṭṭhabbaṁ. Tatrāti ‘‘oḷārikaṁ kāyasaṅkhāraṁ passambhento’’ti",
  "anya-e0103n8:153_7": "ettha. Apariggahitakāleti kammaṭṭhānassa anāraddhakāle, tato eva kāyacittānampi apariggahitakāle.",
  "anya-e0103n8:153_8": "‘‘Nisīdati pallaṅkaṁ ābhujitvā ujuṁ kāyaṁ paṇidhāyā’’ti hi iminā kāyapariggaho, ‘‘parimukhaṁ",
  "anya-e0103n8:153_9": "satiṁ upaṭṭhapetvā’’ti iminā cittapariggaho vutto. Tenevāha ‘‘kāyopi cittampi pariggahitā",
  "anya-e0103n8:153_10": "hontī’’ti. Kāyoti karajakāyo. Sadarathāti sapariḷāhā, sā ca nesaṁ sadarathatā garubhāvena",
  "anya-e0103n8:153_11": "viya oḷārikatāya avinābhāvinīti āha ‘‘oḷārikā’’ti. Balavatarāti sabalā thūlā. Santā",
  "anya-e0103n8:153_12": "hontīti cittaṁ tāvaṁ bahiddhā vikkhepābhāvena ekaggaṁ hutvā kammaṭṭhānaṁ pariggahetvā",
  "anya-e0103n8:153_13": "pavattamānaṁ santaṁ hoti vūpasantaṁ, tato eva taṁsamuṭṭhānā rūpadhammā lahumudukammaññabhāvappattā,",
  "anya-e0103n8:153_14": "tadanuguṇatāya sesaṁ tisantatirūpanti evaṁ citte, kāye ca vūpasante pavattamāne tannissitā",
  "anya-e0103n8:153_15": "assāsapassāsā santasabhāvā anukkamena sukhumatarasukhumatamā hutvā pavattanti. Tena",
  "anya-e0103n8:153_16": "vuttaṁ ‘‘yadā panassa kāyopī’’tiādi.",
  "anya-e0103n8:154_0": "Ābhujanaṁ ābhogo, ‘‘passambhemī’’ti paṭhamāvajjanā. Sammā anu anu āharaṇaṁ samannāhāro,",
  "anya-e0103n8:154_1": "tasmiṁyeva atthe aparāparaṁ pavattaāvajjanā. Tasseva atthassa manasi karaṇaṁ citte",
  "anya-e0103n8:154_2": "ṭhapanaṁ manasikāro. Vīmaṁsā paccavekkhaṇā.",
  "anya-e0103n8:155_0": "Sāraddheti sadarathe sapariḷāhe. Adhimattanti balavaṁ oḷārikaṁ. Liṅgavipallāsena",
  "anya-e0103n8:155_1": "vuttaṁ. Kāyasaṅkhāroti hi adhippeto. ‘‘Adhimattaṁ hutvā pavattatī’’ti kiriyāvisesanaṁ",
  "anya-e0103n8:155_2": "vā etaṁ. Sukhumanti etthāpi eseva nayo. Kāyamhīti ettha ‘‘citte cā’’ti ānetvā sambandhitabbaṁ.",
  "anya-e0103n8:156_0": "221. Paṭhamajjhānato vuṭṭhāya kariyamānaṁ dutiyajjhānassa nānāvajjanaṁ parikammaṁ",
  "anya-e0103n8:156_1": "paṭhamajjhānaṁ viya dūrasamussāritapaṭipakkhanti katvā taṁsamuṭṭhāno kāyasaṅkhāro",
  "anya-e0103n8:156_2": "paṭhamajjhāne ca dutiyajjhānūpacāre ca oḷārikoti sadiso vutto. Esa nayo sesūpacāradvayepi.",
  "anya-e0103n8:156_3": "Atha vā dutiyajjhānādīnaṁ adhigamāya paṭipajjato dukkhāpaṭipadādivasena kilamato",
  "anya-e0103n8:156_4": "yogino kāyakilamathacittūpaghātādivasena, vitakkādisaṅkhobhena ca sapariphandatāya",
  "anya-e0103n8:156_5": "cittappavattiyā dutiyajjhānādiupacāresu kāyasaṅkhārassa oḷārikatā veditabbā. Atisukhumoti",
  "anya-e0103n8:156_6": "aññattha labbhamāno kāyasaṅkhāro catutthajjhāne atikkantasukhumo. Sukhumabhāvopissa",
  "anya-e0103n8:156_7": "tattha natthi, kuto oḷārikatā appavattanato. Tenāha ‘‘appavattimeva pāpuṇātī’’ti.",
  "anya-e0103n8:157_0": "Lābhissa sato anupubbasamāpattisamāpajjanavelaṁ, ekāsaneneva vā sabbesaṁ jhānānaṁ",
  "anya-e0103n8:157_1": "paṭilābhaṁ sandhāya majjhimabhāṇakā heṭṭhimaheṭṭhimajjhānato uparūparijhānūpacārepi",
  "anya-e0103n8:157_2": "sukhumataraṁ icchanti. Tattha hi sopacārānaṁ jhānānaṁ uparūpari visesavantatā, santatā",
  "anya-e0103n8:157_3": "ca sambhaveyya, ekāvajjanūpacāraṁ vā sandhāya evaṁ vuttaṁ. Evañhi heṭṭhā vuttavādena",
  "anya-e0103n8:157_4": "imassa vādassa avirodho siddho bhinnavisayattā. Sabbesaññevāti ubhayesampi. Yasmā",
  "anya-e0103n8:157_5": "te sabbepi vuccamānena vidhinā passaddhimicchantiyeva. ‘‘Apariggahitakāle pavattakāyasaṅkhāro",
  "anya-e0103n8:157_6": "pariggahitakāle paṭippassambhatī’’ti idaṁ sadisasantānatāya vuttaṁ. Na hi te eva",
  "anya-e0103n8:157_7": "oḷārikā assāsādayo sukhumā honti. Passambhanākāro pana nesaṁ heṭṭhā vuttoyeva.",
  "anya-e0103n8:158_0": "Mahābhūtapariggahe sukhumoti catudhātumukhena vipassanābhinivesaṁ sandhāya vuttaṁ.",
  "anya-e0103n8:158_1": "Sakalarūpapariggahe sukhumo bhāvanāya uparūpari paṇītabhāvato. Tenevāha ‘‘rūpārūpapariggahe",
  "anya-e0103n8:158_2": "sukhumo’’ti. Lakkhaṇārammaṇikavipassanāti kalāpasammasanamāha. Nibbidānupassanato",
  "anya-e0103n8:158_3": "paṭṭhāya balavavipassanā. Tato oraṁ dubbalavipassanā. Pubbe vuttanayenāti ‘‘apariggahitakāle’’tiādinā",
  "anya-e0103n8:158_4": "samathanaye vuttena nayena ‘‘apariggahe pavatto kāyasaṅkhāro mahābhūtapariggahe paṭippassambhatī’’tiādinā",
  "anya-e0103n8:158_5": "vipassanānayepi paṭippassaddhi yojetabbāti vuttaṁ hoti.",
  "anya-e0103n8:159": "Assāti imassa ‘‘passambhayaṁ kāyasaṅkhāra’’nti padassa. Codanāsodhanāhīti anuyogaparihārehi. Evanti idāni vuccamānākārena.",
  "anya-e0103n8:160_0": "Kathanti yaṁ idaṁ ‘‘passambhayaṁ…pe… sikkhatī’’ti (paṭi. ma. 1.171) vuttaṁ, taṁ kathaṁ",
  "anya-e0103n8:160_1": "kena pakārena kāyasaṅkhārassa passambhanaṁ, yogino ca sikkhanaṁ hotīti kathetukamyatāya",
  "anya-e0103n8:160_2": "pucchitvā kāyasaṅkhāre sarūpato, oḷārikasukhumato, vūpasamato, anuyogaparihārato",
  "anya-e0103n8:160_3": "ca dassetuṁ ‘‘katame kāyasaṅkhārā’’tiādi āraddhaṁ. Tattha kāyikāti rūpakāye bhavā.",
  "anya-e0103n8:160_4": "Kāyapaṭibaddhāti kāyasannissitā. Kāye sati honti, asati na honti, tato eva te akāyasamuṭṭhānāpi",
  "anya-e0103n8:160_5": "kāyena saṅkharīyantīti kāyasaṅkhārā. Passambhentoti oḷārikoḷārikaṁ passambhento.",
  "anya-e0103n8:160_6": "Sesapadadvayaṁ tasseva vevacanaṁ. Oḷārikañhi kāyasaṅkhāraṁ avūpasantasabhāvaṁ sannisīdāpento",
  "anya-e0103n8:160_7": "‘‘passambhento’’ti vuccati, anuppādanirodhaṁ pāpento ‘‘nirodhento’’ti, suṭṭhu santasabhāvaṁ",
  "anya-e0103n8:160_8": "nayanto ‘‘vūpasamento’’ti.",
  "anya-e0103n8:161_0": "Yathārūpehīti yādisehi. Kāyasaṅkhārehīti oḷārikehi kāyasaṅkhārehi. Ānamanāti abhimukhabhāvena",
  "anya-e0103n8:161_1": "kāyassa namanā. Vinamanāti visuṁ visuṁ passato namanā. Sannamanāti sabbato, suṭṭhu",
  "anya-e0103n8:161_2": "vā namanā. Paṇamanāti pacchato namanā. Iñjanādīni ānamanādīnaṁ vevacanāni, adhimattāni",
  "anya-e0103n8:161_3": "vā abhimukhaṁ calanādīni ānamanādayo, mandāni iñjanādayo. Passambhayaṁ kāyasaṅkhāranti",
  "anya-e0103n8:161_4": "tathārūpaṁ ānamanādīnaṁ kāraṇabhūtaṁ oḷārikaṁ kāyasaṅkhāraṁ passambhento. Tasmiṁ",
  "anya-e0103n8:161_5": "hi passambhite ānamanādayopi passambhitā eva honti.",
  "anya-e0103n8:162_0": "Santaṁ sukhumanti yathārūpehi kāyasaṅkhārehi kāyassa aparipphandanahetūhi ānamanādayo",
  "anya-e0103n8:162_1": "na honti, tathārūpaṁ darathābhāvato santaṁ, anoḷārikatāya sukhumaṁ. Passambhayaṁ",
  "anya-e0103n8:162_2": "kāyasaṅkhāranti sāmaññato ekaṁ katvā vadati. Atha vā pubbe oḷārikoḷārikaṁ kāyasaṅkhāraṁ",
  "anya-e0103n8:162_3": "paṭippassambhento anukkamena kāyassa aparipphandanahetubhūte sukhumasukhumatare uppādetvā",
  "anya-e0103n8:162_4": "tepi paṭippassambhetvā paramasukhumatāya koṭippattaṁ yaṁ kāyasaṅkhāraṁ paṭippassambheti,",
  "anya-e0103n8:162_5": "taṁ sandhāya vuttaṁ ‘‘santaṁ sukhumaṁ passambhayaṁ kāyasaṅkhāra’’nti.",
  "anya-e0103n8:163_0": "Itītiādi codakavacanaṁ. Tattha itīti pakāratthe nipāto. Kirāti arucisūcane, evaṁ",
  "anya-e0103n8:163_1": "ceti attho. Ayañhettha adhippāyo – vuttappakārena yadi atisukhumampi kāyasaṅkhāraṁ",
  "anya-e0103n8:163_2": "passambhetīti. Evaṁ santeti evaṁ sati tayā vuttākāre labbhamāne. Vātūpaladdhiyāti",
  "anya-e0103n8:163_3": "vātassa upaladdhiyā. Ca-saddo samuccayattho, assāsādivātārammaṇassa cittassa pabhāvanā",
  "anya-e0103n8:163_4": "uppādanā pavattanā na hoti, te ca tena passambhetabbāti adhippāyo. Assāsapassāsānañca",
  "anya-e0103n8:163_5": "bhāvanāti oḷārike assāsapassāse bhāvanāya paṭippassambhetvā sukhumānaṁ tesaṁ pabhāvanā",
  "anya-e0103n8:163_6": "ca na hoti, ubhayesaṁ tesaṁ tena paṭippassambhetabbato. Ānāpānassatiyāti ānāpānārammaṇāya",
  "anya-e0103n8:163_7": "satiyā ca pavattanaṁ na hoti, ānāpānānaṁ abhāvato. Tato eva taṁsampayuttassa ānāpānassatisamādhissa",
  "anya-e0103n8:163_8": "ca pabhāvanā uppādanāpi na hoti. Na hi kadāci ārammaṇena vinā sārammaṇadhammā sambhavanti.",
  "anya-e0103n8:163_9": "Na ca naṁ tanti ettha nanti nipātamattaṁ . Taṁ vuttavidhānaṁ samāpattiṁ paṇḍitā paññavanto",
  "anya-e0103n8:163_10": "na ceva samāpajjantipi tato na vuṭṭhahantipīti yojanā. Evaṁ codako sabbena sabbaṁ",
  "anya-e0103n8:163_11": "abhāvūpanayanaṁ passambhananti adhippāyena codeti.",
  "anya-e0103n8:164_0": "Puna iti kirātiādi yathāvuttāya codanāya vissajjanā. Tattha kirāti ‘‘yadī’’ti etassa",
  "anya-e0103n8:164_1": "atthe nipāto. Iti kira sikkhati, mayā vuttākārena yadi sikkhatīti attho. Evaṁ santeti",
  "anya-e0103n8:164_2": "evaṁ passambhane sati. Pabhāvanā hotīti yadipi oḷārikā kāyasaṅkhārā paṭippassambhanti,",
  "anya-e0103n8:164_3": "sukhumā pana atthevāti anukkamena paramasukhumabhāvappattassa vasena nimittuppattiyā",
  "anya-e0103n8:164_4": "ānāpānassatiyā, ānāpānassatisamādhissa ca pabhāvanā ijjhatevāti adhippāyo.",
  "anya-e0103n8:165_0": "Yathā kathaṁ viyāti yathāvuttavidhānaṁ taṁ kathaṁ viya daṭṭhabbaṁ, atthi kiñci tadatthasampaṭipādane",
  "anya-e0103n8:165_1": "opammanti adhippāyo. Idāni opammaṁ dassetuṁ ‘‘seyyathāpī’’tiādi vuttaṁ. Tattha seyyathāpīti",
  "anya-e0103n8:165_2": "opammatthe nipāto. Kaṁseti kaṁsabhājane. Nimittanti nimittassa, tesaṁ saddānaṁ pavattākārassāti",
  "anya-e0103n8:165_3": "attho. Sāmiatthe hi idaṁ upayogavacanaṁ. Suggahitattāti suṭṭhu gahitattā. Sumanasikatattāti",
  "anya-e0103n8:165_4": "suṭṭhu citte ṭhapitattā. Sūpadhāritattāti sammadeva upadhāritattā sallakkhitattā.",
  "anya-e0103n8:165_5": "Sukhumakā saddāti anurave āha, ye appakā. Appattho hi ayaṁ ka-saddo. Sukhumasaddanimittārammaṇatāpīti",
  "anya-e0103n8:165_6": "sukhumo saddova nimittaṁ sukhumasaddanimittaṁ, tadārammaṇatāyapi. Kiṁ vuttaṁ hoti?",
  "anya-e0103n8:165_7": "Kāmaṁ tadāsukhumāpi saddā niruddhā, saddanimittassa pana suggahitattā sukhumatarasaddanimittārammaṇabhāvenāpi",
  "anya-e0103n8:165_8": "cittaṁ pavattati. Ādito paṭṭhāya hi tassa tassa niruddhassa saddassa nimittaṁ avikkhittena",
  "anya-e0103n8:165_9": "cittena upadhārentassa anukkamena pariyosāne atisukhumasaddanimittampi ārammaṇaṁ",
  "anya-e0103n8:165_10": "katvā cittaṁ pavattateva. Cittaṁ na vikkhepaṁ gacchati tasmiṁ yathāupaṭṭhite nimitte",
  "anya-e0103n8:165_11": "samādhānasabbhāvato.",
  "anya-e0103n8:166_0": "Evaṁ santetiādi vuttassevatthassa nigamanavasena vuttaṁ. Tattha yassa suttapadassa",
  "anya-e0103n8:166_1": "saddhiṁ codanāsodhanāhi attho vutto, taṁ uddharitvā kāyānupassanāsatipaṭṭhānāni vibhāgato",
  "anya-e0103n8:166_2": "dassetuṁ ‘‘passambhaya’’ntiādi vuttaṁ. Taṁ sabbaṁ vuttanayattā uttānameva.",
  "anya-e0103n8:167_0": "222.Ādikammikassakammaṭṭhānavasenāti samathakammaṭṭhānaṁ sandhāya vuttaṁ. Vipassanaṁ",
  "anya-e0103n8:167_1": "kammaṭṭhānaṁ pana itaracatukkesupi labbhateva. Etthāti paṭhamacatukke. Pañcasandhikanti",
  "anya-e0103n8:167_2": "pañcapabbaṁ, pañcabhāganti attho.",
  "anya-e0103n8:168_0": "Kammaṭṭhānassa uggaṇhananti kammaṭṭhānaganthassa uggaṇhanaṁ. Tadatthaparipucchā kammaṭṭhānassa",
  "anya-e0103n8:168_1": "paripucchanā. Atha vā ganthato, atthato ca kammaṭṭhānassa uggaṇhanaṁ uggaho. Tattha",
  "anya-e0103n8:168_2": "saṁsayaparipucchanā paripucchā. Kammaṭṭhānassa upaṭṭhānanti nimittupaṭṭhānaṁ, evaṁ",
  "anya-e0103n8:168_3": "bhāvanamanuyuñjantassa ‘‘evamidha nimittaṁ upaṭṭhātī’’ti upadhāraṇaṁ, tathā kammaṭṭhānappanā",
  "anya-e0103n8:168_4": "‘‘evaṁ jhānamappetī’’ti. Kammaṭṭhānassa lakkhaṇanti gaṇanānubandhanāphusanānaṁ vasena",
  "anya-e0103n8:168_5": "bhāvanaṁ ussukkāpetvā ṭhapanāya sampatti, tato parampi vā sallakkhaṇādivasena matthakappattīti",
  "anya-e0103n8:168_6": "kammaṭṭhānasabhāvassa sallakkhaṇaṁ. Tenāha ‘‘kammaṭṭhānasabhāvūpadhāraṇanti vuttaṁ hotī’’ti.",
  "anya-e0103n8:169_0": "Attanāpi na kilamati odhiso kammaṭṭhānassa uggaṇhanato. Tato eva ācariyampi na viheseti",
  "anya-e0103n8:169_1": "dhammādhikaraṇampi bhāvanāya matthakaṁ pāpanato. Tasmāti taṁ nimittaṁ attano akilamanaācariyāvihesanahetu.",
  "anya-e0103n8:169_2": "Thokanti thokaṁ thokaṁ. Uggahetabbato uggaho, sabbopi kammaṭṭhānavidhi, na pubbe",
  "anya-e0103n8:169_3": "vuttauggahamattaṁ. Ācariyato uggaho ācariyuggaho, tato. Ekapadampīti ekakoṭṭhāsampi.",
  "anya-e0103n8:170_0": "223.Anuvahanāti assāsapassāsānaṁ anugamanavasena satiyā nirantaraṁ anupavattanā.",
  "anya-e0103n8:170_1": "Phusanāti assāsapassāse gaṇentassa gaṇanaṁ paṭisaṁharitvā te satiyā anubandhantassa",
  "anya-e0103n8:170_2": "yathā appanā hoti, tathā cittaṁ ṭhapentassa ca nāsikaggādiṭṭhānassa nesaṁ phusanā.",
  "anya-e0103n8:170_3": "Yasmā pana gaṇanādivasena viya phusanāvasena visuṁ manasikāro natthi, phuṭṭhaphuṭṭhaṭṭhāneyeva",
  "anya-e0103n8:170_4": "gaṇanādi kātabbanti dassetuṁ idha phusanāgahaṇanti dīpento ‘‘phusanāti phuṭṭhaṭṭhāna’’nti",
  "anya-e0103n8:170_5": "āha. Ṭhapanāti samādhānaṁ. Taṁ hi sammadeva ārammaṇe cittassa ādhānaṁ ṭhapanaṁ hoti.",
  "anya-e0103n8:170_6": "Tathā hi samādhi ‘‘cittassa ṭhiti saṇṭhitī’’ti (dha. sa. 11.15) niddiṭṭho. Samādhippadhānā",
  "anya-e0103n8:170_7": "pana appanāti āha ‘‘ṭhapanāti appanā’’ti. Aniccatādīnaṁ sallakkhaṇato sallakkhaṇā",
  "anya-e0103n8:170_8": "vipassanā. Pavattato, nimittato ca vinivaṭṭanato vivaṭṭanā nāma maggo. Sakalasaṁkilesapaṭippassaddhibhāvato",
  "anya-e0103n8:170_9": "sabbaso suddhīti pārisuddhi phalaṁ. Tesanti vivaṭṭanāpārisuddhīnaṁ. Paṭipassanāti",
  "anya-e0103n8:170_10": "paṭi paṭi dassanaṁ pekkhanaṁ. Tenāha ‘‘paccavekkhaṇā’’ti.",
  "anya-e0103n8:171_0": "Khaṇḍanti ekaṁ tīṇi pañcāti evaṁ gaṇanāya khaṇḍanaṁ. Okāseti gaṇanavidhiṁ sandhāyāha.",
  "anya-e0103n8:171_1": "Gaṇananissitova na kammaṭṭhānanissito. ‘‘Sikhāppattaṁ nu kho’’ti idaṁ cirataraṁ gaṇanāya",
  "anya-e0103n8:171_2": "manasi karontassa vasena vuttaṁ. So hi tathā laddhaṁ avikkhepamattaṁ nissāya evaṁ",
  "anya-e0103n8:171_3": "maññeyya . ‘‘Assāsapassāsesu yo upaṭṭhāti, taṁ gahetvā’’ti idaṁ assāsapassāsesu yassa",
  "anya-e0103n8:171_4": "ekova paṭhamaṁ upaṭṭhāti, taṁ sandhāya vuttaṁ, yassa pana ubhopi upaṭṭhahanti, tena",
  "anya-e0103n8:171_5": "ubhayampi gahetvā gaṇetabbaṁ. ‘‘Yo upaṭṭhātī’’ti iminā ca dvīsu nāsāpuṭavātesu yo",
  "anya-e0103n8:171_6": "pākaṭataro upaṭṭhāti, so gahetabboti ayampi attho dīpitoti daṭṭhabbaṁ. Pavattamānaṁ",
  "anya-e0103n8:171_7": "pavattamānanti āmeḍitavacanena nirantaraṁ assāsapassāsānaṁ upalakkhaṇaṁ dasseti.",
  "anya-e0103n8:171_8": "Evanti vuttappakārena upalakkhetvā vāti attho. Pākaṭā honti gaṇanāvasena bahiddhā vikkhepābhāvato.",
  "anya-e0103n8:172_0": "Palighassa parivattanaṁ, taṁ yattha nikkhipanti, so palighatthambho. Tiyāmarattinti",
  "anya-e0103n8:172_1": "accantasaṁyoge upayogavacanaṁ. Purimanayenāti sīghagaṇanāya, gopālakagaṇanāyāti attho.",
  "anya-e0103n8:172_2": "Eko dve tīṇi cattāri pañcāti gaṇanāvidhidassanaṁ. Tasmā aṭṭhātiādīsupi ekato paṭṭhāyeva",
  "anya-e0103n8:172_3": "paccekaṁ aṭṭhādīni pāpetabbāni. Sīghaṁ sīghaṁ gaṇetabbameva. Kasmāti tattha kāraṇaṁ,",
  "anya-e0103n8:172_4": "nidassanañca dasseti ‘‘gaṇanapaṭibaddhe hī’’tiādinā. Tattha arīyati tena nāvāti arittaṁ,",
  "anya-e0103n8:172_5": "pājanadaṇḍo. Arittena upatthambhanaṁ arittupatthambhanaṁ, tassa vasena.",
  "anya-e0103n8:173_0": "Nippariyāyato nirantarappavatti nāma ṭhapanāyamevāti āha ‘‘nirantaraṁ pavattaṁ viyā’’ti.",
  "anya-e0103n8:173_1": "Anto pavisantaṁ vātaṁ manasi karonto anto cittaṁ paveseti nāma. Bahi cittanīharaṇepi",
  "anya-e0103n8:173_2": "eseva nayo. Vātabbhāhatanti abbhantaragataṁ vātaṁ bahulaṁ manasi karontassa vātena",
  "anya-e0103n8:173_3": "taṁ ṭhānaṁ abbhāhataṁ viya, medena pūritaṁ viya ca hoti, tathā upaṭṭhāti. Nīharato",
  "anya-e0103n8:173_4": "phuṭṭhokāsaṁ muñcitvā, tathā pana nīharato vātassa gatisamannesanamukhena nānārammaṇesu",
  "anya-e0103n8:173_5": "cittaṁ vidhāvatīti āha ‘‘puthuttārammaṇe cittaṁ vikkhipatī’’ti.",
  "anya-e0103n8:174": "Etanti etaṁ assāsapassāsajātaṁ.",
  "anya-e0103n8:175_0": "224.Anugamananti pavattapavattānaṁ assāsapassāsānaṁ ārammaṇakaraṇavasena satiyā anu",
  "anya-e0103n8:175_1": "anu pavattanaṁ anugacchanaṁ. Tenevāha ‘‘tañca kho na ādimajjhapariyosānānugamanavasenā’’ti.",
  "anya-e0103n8:175_2": "Nābhi ādi tattha paṭhamaṁ uppajjanato. Paṭhamuppattivasena hi idha ādicintā, na uppattimattavasena.",
  "anya-e0103n8:175_3": "Tathā hi te nābhito paṭṭhāya yāva nāsikaggā sabbattha uppajjanteva. Yattha yattha",
  "anya-e0103n8:175_4": "ca uppajjanti, tattha tattheva bhijjanti dhammānaṁ gamanābhāvato. Yathāpaccayaṁ pana",
  "anya-e0103n8:175_5": "desantaruppattiyaṁ gatisamaññā. Hadayaṁ majjhanti hadayasamīpaṁ tassa uparibhāgo",
  "anya-e0103n8:175_6": "majjhaṁ. Nāsikaggaṁ pariyosānanti nāsikaṭṭhānaṁ tassa pariyosānaṁ assāsapassāsasamaññāya",
  "anya-e0103n8:175_7": "tadavadhibhāvato. Tathā hete ‘‘cittasamuṭṭhānā’’ti vuttā, na ca bahiddhā cittasamuṭṭhānānaṁ",
  "anya-e0103n8:175_8": "sambhavo atthi. Tenāha ‘‘abbhantaraṁ pavisanavātassa nāsikaggaṁ ādī’’ti. Pavisananikkhamanapariyāyo",
  "anya-e0103n8:175_9": "pana taṁsadisavasena vuttoti veditabbo. Vikkhepagatanti vikkhepaṁ upagataṁ, vikkhittaṁ",
  "anya-e0103n8:175_10": "asamāhitanti attho. Sāraddhāyāti sadarathabhāvāya. Iñjanāyāti kammaṭṭhānamanasikārassa calanāya.",
  "anya-e0103n8:176": "Vikkhepagatena cittenāti hetumhi karaṇavacanaṁ, itthambhūtalakkhaṇe vā. Sāraddhāti sadarathā. Iñjitāti iñjanakā calanakā. Tathā phanditā.",
  "anya-e0103n8:177_0": "Ādimajjhapariyosānavasenāti ādimajjhapariyosānānugamanavasena na manasi kātabbanti",
  "anya-e0103n8:177_1": "sambandho. ‘‘Anubandhanāya manasi karontena phusanāvasena ca ṭhapanāvasena ca manasi",
  "anya-e0103n8:177_2": "kātabba’’nti yenādhippāyena vuttaṁ, taṁ vivarituṁ ‘‘gaṇanānubandhanāvasena viyā’’tiādimāha.",
  "anya-e0103n8:177_3": "Tattha visuṁ manasikāro natthīti gaṇanāya, anubandhanāya ca vinā yathākkamaṁ kevalaṁ",
  "anya-e0103n8:177_4": "phusanāvasena, ṭhapanāvasena ca kammaṭṭhānamanasikāro natthi. Nanu phusanāya vinā",
  "anya-e0103n8:177_5": "ṭhapanāya viya, phusanāya vinā gaṇanāyapi manasikāro natthiyeva? Yadipi natthi, gaṇanā",
  "anya-e0103n8:177_6": "pana yathā kammaṭṭhānamanasikārassa mūlabhāvato padhānabhāvena gahetabbā, evaṁ anubandhanā",
  "anya-e0103n8:177_7": "ṭhapanāya, tāya vinā ṭhapanāya asambhavato. Tasmā satipi phusanāya nānantarikabhāve",
  "anya-e0103n8:177_8": "gaṇanānubandhanā eva mūlabhāvato padhānabhāvena gahetvā itarāsaṁ tadabhāvaṁ dassento",
  "anya-e0103n8:177_9": "āha ‘‘gaṇanānubandhanāvasena viya hi phusanāṭhapanāvasena visuṁ manasikāro natthī’’ti.",
  "anya-e0103n8:177_10": "Yadi evaṁ tā kasmā uddese visuṁ gahitāti āha ‘‘phuṭṭhaphuṭṭhaṭṭhāneyevā’’tiādi. Tattha",
  "anya-e0103n8:177_11": "‘‘phuṭṭhaphuṭṭhaṭṭhāneyeva gaṇento’’ti iminā gaṇanāya phusanā aṅganti dasseti. Tenāha",
  "anya-e0103n8:177_12": "‘‘gaṇanāya ca phusanāya ca manasi karotī’’ti. Tatthevāti phuṭṭhaphuṭṭhaṭṭhāneyeva.",
  "anya-e0103n8:177_13": "Teti assāsapassāse. Satiyā anubandhantoti gaṇanāvīthiṁ anugantvā satiyā nibandhanto,",
  "anya-e0103n8:177_14": "phuṭṭhokāseyeva te nirantaraṁ upadhārentoti attho. Appanāvasena cittaṁ ṭhapentoti",
  "anya-e0103n8:177_15": "yathā appanā hoti, evaṁ yathāupaṭṭhite nimitte cittaṁ ṭhapento samādahanto. Anubandhanāya",
  "anya-e0103n8:177_16": "cātiādīsu anubandhanāya ca phusanāya ca ṭhapanāya ca manasi karotīti vuccatīti yojanā.",
  "anya-e0103n8:177_17": "Svāyamatthoti yvāyaṁ ‘‘phuṭṭhaphuṭṭhaṭṭhāneyeva gaṇento, tattheva gaṇanaṁ paṭisaṁharitvā",
  "anya-e0103n8:177_18": "te satiyā anubandhanto’’ti ca vutto, so ayamattho. Yā accantāya na minoti na vinicchināti,",
  "anya-e0103n8:177_19": "sā mānassa samīpeti upamā yathā ‘‘goṇo viya gavayo’’ti.",
  "anya-e0103n8:178_0": "225.Paṅguḷoti pīṭhasappī. Dolā pekholo. Kīḷatanti kīḷantānaṁ. Mātāputtānanti attano",
  "anya-e0103n8:178_1": "bhariyāya, puttassa ca. Ubho koṭiyoti āgacchantassa purimakoṭiṁ, gacchantassa pacchimakoṭinti",
  "anya-e0103n8:178_2": "dvepi koṭiyo. Majjhanti dolāphalakasseva majjhaṁ. Upanibandhanathambho viyāti upanibandhanathambho,",
  "anya-e0103n8:178_3": "nāsikaggaṁ, mukhanimittaṁ vā, tassa mūle samīpe ṭhatvā. Kathaṁ ṭhatvā? Satiyā vasena.",
  "anya-e0103n8:178_4": "Satiñhi tattha sūpaṭṭhitaṁ karonto yogāvacaro tattha ṭhito nāma hoti, avayavadhammena",
  "anya-e0103n8:178_5": "samudāyassa apadisitabbato. Nimitteti nāsikaggādinimitte. Satiyā nisīdantoti sativasena",
  "anya-e0103n8:178_6": "nisīdanto. ‘‘Satiñhi tatthā’’tiādinā ṭhāne viya vattabbaṁ. Tatthāti phuṭṭhaphuṭṭhaṭṭhāne.",
  "anya-e0103n8:179": "226.Teti nagarassa antobahigatā manussā, tesaṁ saṅgahā ca hatthagatā.",
  "anya-e0103n8:180_0": "227.Ādito paṭṭhāyāti upameyyatthadassanato paṭṭhāya. Gāthāyaṁ nimittanti upanibandhanānimittaṁ.",
  "anya-e0103n8:180_1": "Anārammaṇamekacittassāti ekassa cittassa na ārammaṇaṁ, ārammaṇaṁ na hontīti attho.",
  "anya-e0103n8:180_2": "Ajānato ca tayo dhammeti nimittaṁ assāso passāsoti ime tayo dhamme ārammaṇakaraṇavasena",
  "anya-e0103n8:180_3": "avindantassa. Ca-saddo byatireke. Bhāvanāti ānāpānassatisamādhibhāvanā. Nupalabbhatīti",
  "anya-e0103n8:180_4": "na upalabbhati na sijjhatīti ayaṁ codanāgāthāya attho, dutiyā pana parihāragāthā suviññeyyāva.",
  "anya-e0103n8:181_0": "Kathanti tāsaṁ atthaṁ vivarituṁ kathetukamyatāpucchā. Ime tayo dhammātiādīsu padayojanāya",
  "anya-e0103n8:181_1": "saddhiṁ ayamatthaniddeso – ime nimittādayo tayo dhammā ekacittassa kathaṁ ārammaṇaṁ",
  "anya-e0103n8:181_2": "na honti, tathāpi na cime na ca ime tayo dhammā aviditā honti, kathaṁ na ca honti",
  "anya-e0103n8:181_3": "aviditā? Tesañhi aviditatte cittañca kathaṁ vikkhepaṁ na gacchati, padhānañca bhāvanāya",
  "anya-e0103n8:181_4": "nipphādakaṁ vīriyañca kathaṁ paññāyati, nīvaraṇānaṁ vikkhambhakaṁ sammadeva samādhānāvahaṁ",
  "anya-e0103n8:181_5": "bhāvanānuyogasaṅkhātaṁ payogañca yogī kathaṁ sādheti, uparūpari lokiyalokuttarañca",
  "anya-e0103n8:181_6": "visesaṁ kathamadhigacchatīti.",
  "anya-e0103n8:182_0": "Idāni tamatthaṁ kakacūpamāya sādhetuṁ ‘‘seyyathāpī’’tiādi vuttaṁ. Bhūmibhāgassa visamatāya",
  "anya-e0103n8:182_1": "cañcale rukkhe chedanakiriyā na sukarā siyā, tathā ca sati kakacadantagati dubbiññeyyāti",
  "anya-e0103n8:182_2": "āha ‘‘same bhūmibhāge’’ti. Kakacenāti khuddakena kharapattena. Tenāha ‘‘puriso’’ti.",
  "anya-e0103n8:182_3": "Phuṭṭhakakacadantānanti phuṭṭhaphuṭṭhakakacadantānaṁ vasena. Tena kakacadantehi phuṭṭhaphuṭṭhaṭṭhāneyeva",
  "anya-e0103n8:182_4": "purisassa satiyā upaṭṭhānaṁ dasseti. Tenāha ‘‘na āgate vā gate vā kakacadante manasi",
  "anya-e0103n8:182_5": "karotī’’ti. Kakacassa ākaḍḍhanakāle purisābhimukhaṁ pavattā āgatā. Pellanakāle tato",
  "anya-e0103n8:182_6": "vigatā ‘‘gatā’’ti vuttā. Na ca āgatā vā gatā vā kakacadantā aviditā honti sabbattha",
  "anya-e0103n8:182_7": "satiyā upaṭṭhitattā chinditabbaṭṭhānaṁ aphusitvā gacchantānaṁ, āgacchantānañca kakacadantānaṁ",
  "anya-e0103n8:182_8": "abhāvato. Padhānanti rukkhassa chedanavīriyaṁ . Payoganti tasseva chedanakiriyaṁ.",
  "anya-e0103n8:182_9": "Visesanti anekabhāvāpādanaṁ, tena ca sādhetabbaṁ payojanavisesaṁ.",
  "anya-e0103n8:183_0": "Yathā rukkhotiādi upamāsaṁsandanaṁ. Upanibandhati ārammaṇe cittaṁ etāyāti sati upanibandhanā",
  "anya-e0103n8:183_1": "nāma, tassā assāsapassāsānaṁ sallakkhaṇassa nimittanti upanibandhanānimittaṁ, nāsikaggaṁ,",
  "anya-e0103n8:183_2": "mukhanimittaṁ vā. Evamevāti yathāpi so puriso kakacena rukkhaṁ chindanto āgatagate",
  "anya-e0103n8:183_3": "kakacadante amanasikarontopi phuṭṭhaphuṭṭhaṭṭhāneyeva satiyā upaṭṭhapanena āgatagate",
  "anya-e0103n8:183_4": "kakacadante jānāti, suttapadañca avirajjhanto atthakiccaṁ sādheti, evameva. Nāsikagge",
  "anya-e0103n8:183_5": "mukhanimitteti dīghanāsiko nāsikagge itaro mukhaṁ dasanaṁ nimīyati chādīyati etenāti",
  "anya-e0103n8:183_6": "mukhanimittanti laddhanāme uttaroṭṭhe.",
  "anya-e0103n8:184_0": "Idaṁ padhānanti yena vīriyārambhena āraddhavīriyassa yogino kāyopi cittampi kammaniyaṁ",
  "anya-e0103n8:184_1": "bhāvanākammakkhamaṁ bhāvanākammayoggaṁ hoti, idaṁ vīriyaṁ padhānanti phalena hetuṁ",
  "anya-e0103n8:184_2": "dasseti. Upakkilesā pahīyantīti cittassa upakkilesabhūtāni nīvaraṇāni vikkhambhanavasena",
  "anya-e0103n8:184_3": "pahīyanti. Vitakkā vūpasamantīti tato eva kāmavitakkādayo micchāvitakkā upasamaṁ",
  "anya-e0103n8:184_4": "gacchanti, nīvaraṇappahānena vā paṭhamajjhānādhigamaṁ dassetvā vitakkavūpasamāpadesena",
  "anya-e0103n8:184_5": "dutiyajjhānādīnamadhigamamāha. Ayaṁ payogoti ayaṁ jhānādhigamassa hetubhūto kammaṭṭhānānuyogo",
  "anya-e0103n8:184_6": "payogo. Saṁyojanā pahīyantīti dasapi saṁyojanāni maggapaṭipāṭiyā samucchedavasena",
  "anya-e0103n8:184_7": "pahīyanti. Anusayā byantī hontīti tathā sattapi anusayā anuppattidhammatāpādanena",
  "anya-e0103n8:184_8": "bhaṅgamattassapi anavasesato vigatantā honti. Ettha ca saṁyojanappahānaṁ nāma anusayanirodheneva",
  "anya-e0103n8:184_9": "hoti, pahīnesu ca saṁyojanesu anusayānaṁ lesopi na bhavissatīti ca dassanatthaṁ ‘‘saṁyojanā",
  "anya-e0103n8:184_10": "pahīyanti anusayā byantī hontī’’ti vuttaṁ. Ayaṁ visesoti imaṁ samādhiṁ nissāya anukkamena",
  "anya-e0103n8:184_11": "labbhamāno ayaṁ saṁyojanappahānādiko imassa samādhissa visesoti attho.",
  "anya-e0103n8:185_0": "Yassāti yena. Anupubbanti anukkamena. Paricitāti pariciṇṇā. Ayaṁ hettha saṅkhepattho",
  "anya-e0103n8:185_1": "– ānāpānassati yathā buddhena bhagavatā desitā , tatheva yena dīgharassapajānanādividhinā",
  "anya-e0103n8:185_2": "anupubbaṁ paricitā suṭṭhu bhāvitā, tato eva paripuṇṇā soḷasannaṁ vatthūnaṁ pāripūriyā",
  "anya-e0103n8:185_3": "sabbaso puṇṇā. So bhikkhu imaṁ attano khandhādilokaṁ paññobhāsena pabhāseti. Yathā",
  "anya-e0103n8:185_4": "kiṁ abbhā muttova candimā abbhupakkilesavimutto candimā tārakarājā viyāti.",
  "anya-e0103n8:186_0": "Idhāti kakacūpamāyaṁ. Assāti yogino. Idhāti vā imasmiṁ ṭhāne. Assāti upamābhūtassa",
  "anya-e0103n8:186_1": "kakacassa. Āgatagatavasena yathā tassa purisassa amanasikāro, evaṁ assāsapassāsānaṁ",
  "anya-e0103n8:186_2": "āgatagatavasena amanasikāramattameva payojanaṁ.",
  "anya-e0103n8:187_0": "228.Nimittanti paṭibhāganimittaṁ. Avasesajhānaṅgapaṭimaṇḍitāti appanāvitakkādiavasesajhānaṅgapaṭimaṇḍitāti",
  "anya-e0103n8:187_1": "vadanti, vicārādīti pana vattabbaṁ nippariyāyena vitakkassa appanābhāvato. So hi",
  "anya-e0103n8:187_2": "pāḷiyaṁ ‘‘appanā byappanā’’ti (dha. sa. 7) niddiṭṭho, taṁsampayogato vā yasmā jhānaṁ",
  "anya-e0103n8:187_3": "‘‘appanā’’ti aṭṭhakathāvohāro, jhānaṅgesu ca samādhi padhānaṁ, tasmā taṁ ‘‘appanā’’ti",
  "anya-e0103n8:187_4": "dassento ‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’ti āha.",
  "anya-e0103n8:187_5": "Kassaci pana gaṇanāvaseneva manasikārakālato pabhutīti ettha ‘‘anukkamato…pe… laṅghanākārappattaṁ",
  "anya-e0103n8:187_6": "viya hotī’’ti ettako gantho parihīno.",
  "anya-e0103n8:188_0": "Sāraddhakāyassa kassaci puggalassa. Onamati paṭṭikādīnaṁ palambanena. Vikūjatīti",
  "anya-e0103n8:188_1": "saddaṁ karoti. Gattānisadakapparādīnaṁ sandhiṭṭhānesu valiṁ gaṇhāti tattha tattha",
  "anya-e0103n8:188_2": "valitaṁ hoti. Kasmā? Yasmā sāraddhakāyo garuko hotīti kāyadarathavūpasamena saddhiṁ",
  "anya-e0103n8:188_3": "sijjhamāno oḷārikaassāsapassāsanirodho byatirekamukhena tassa sādhanaṁ viya vutto.",
  "anya-e0103n8:188_4": "Oḷārikaassāsapassāsanirodhavasenāti anvayavasena tadatthasādhanaṁ. Tattha kāyadarathe",
  "anya-e0103n8:188_5": "vūpasanteti cittajarūpānaṁ lahumudukammaññabhāvena yo sesatisantatirūpānampi lahuādibhāvo,",
  "anya-e0103n8:188_6": "so idha kāyassa lahubhāvoti adhippeto. Svāyaṁ yasmā cittassa lahuādibhāvena vinā",
  "anya-e0103n8:188_7": "natthi, tasmā vuttaṁ ‘‘kāyopi cittampi lahukaṁ hotī’’ti.",
  "anya-e0103n8:189": "Oḷārikeassāsapassāse niruddhetiādi heṭṭhā vuttanayampi vicetabbākārappattassa kāyasaṅkhārassa vicayanavidhiṁ dassetuṁ ānītaṁ.",
  "anya-e0103n8:190": "229.Uparūpari vibhūtānīti bhāvanābalena uddhaṁ uddhaṁ pākaṭāni honti. Desatoti pakatiyā phusanadesato, pubbe attanā phusanavasena upadhāritaṭṭhānato.",
  "anya-e0103n8:191_0": "‘‘Kattha natthī’’ti ṭhānavasena, ‘‘kassa natthī’’ti puggalavasena vīmaṁsiyamānamatthaṁ",
  "anya-e0103n8:191_1": "ekajjhaṁ katvā vibhāvetuṁ ‘‘antomātukucchiya’’ntiādi vuttaṁ. Tattha yathā udake nimuggassa",
  "anya-e0103n8:191_2": "puggalassa niruddhokāsatāya assāsapassāsā na pavattanti, evaṁ antomātukucchiyaṁ.",
  "anya-e0103n8:191_3": "Yathā matānaṁ samuṭṭhāpakacittābhāvato, evaṁ asaññībhūtānaṁ mucchāparetānaṁ, asaññīsu",
  "anya-e0103n8:191_4": "vā jātānaṁ, tathā nirodhasamāpannānaṁ. Catutthajjhānasamāpannānaṁ pana dhammatāvaseneva",
  "anya-e0103n8:191_5": "nesaṁ anuppajjanaṁ, tathā rūpārūpabhavasamaṅgīnaṁ. Keci pana ‘‘anupubbato sukhumabhāvappattiyā",
  "anya-e0103n8:191_6": "catutthajjhānasamāpannassa, rūpabhave rūpānaṁ bhavaṅgassa ca sukhumabhāvato rūpabhavasamaṅgīnaṁ",
  "anya-e0103n8:191_7": "natthī’’ti kāraṇaṁ vadanti. Atthiyeva te assāsapassāsā pariyesatoti adhippāyo, yathāvuttasattaṭṭhānavinimuttassa",
  "anya-e0103n8:191_8": "assāsapassāsānaṁ anuppajjanaṭṭhānassa abhāvato. Pakatiphuṭṭhavasenāti pakatiyā phusanaṭṭhānavasena.",
  "anya-e0103n8:191_9": "Nimittaṁ ṭhapetabbanti satiyā tattha tattha sukhappavattanatthaṁ thiratarasañjānanaṁ",
  "anya-e0103n8:191_10": "pavattetabbaṁ. Thirasaññāpadaṭṭhānā hi sati. Imamevāti imaṁ eva anupaṭṭhahantassa",
  "anya-e0103n8:191_11": "kāyasaṅkhārassa kaṇṭakuṭṭhāpananayena upaṭṭhāpanavidhimeva. Atthavasanti hetuṁ. Atthoti",
  "anya-e0103n8:191_12": "hi phalaṁ, so yassa vasena pavattati, so atthavasoti. Muṭṭhassatissāti vinaṭṭhassatissa.",
  "anya-e0103n8:191_13": "Asampajānassāti sampajaññarahitassa, bhāventassa anukkamena anupaṭṭhahante assāsapassāse",
  "anya-e0103n8:191_14": "vīmaṁsitvā ‘‘ime te’’ti upadhāretuṁ, sammadeva pajānituñca samatthāhi satipaññāhi",
  "anya-e0103n8:191_15": "virahitassāti adhippāyo.",
  "anya-e0103n8:192_0": "230.Ito aññaṁ kammaṭṭhānaṁ. Garukanti bhāriyaṁ. Sā cassa garukatā bhāvanāya sudukkarabhāvenāti",
  "anya-e0103n8:192_1": "āha ‘‘garukabhāvana’’nti. Uparūpari santasukhumabhāvappattito ‘‘balavatī suvisadā",
  "anya-e0103n8:192_2": "sūrā ca satipaññā ca icchitabbā’’ti vatvā sukhumassa nāma atthassa sādhanenāpi sukhumeneva",
  "anya-e0103n8:192_3": "bhavitabbanti dassetuṁ ‘‘yathā hī’’tiādi vuttaṁ. Idāni anupaṭṭhahantānaṁ assāsapassāsānaṁ",
  "anya-e0103n8:192_4": "pariyesanupāyaṁ dassento ‘‘tāhi ca panā’’tiādimāha. Tattha gocaramukheti gocarābhimukhe.",
  "anya-e0103n8:192_5": "Anupadanti padānupadaṁ. Caritvāti gocaraṁ gahetvā. Tasmiṁyeva ṭhāneti upanibandhanānimittasaññitaṭṭhāne.",
  "anya-e0103n8:192_6": "Yojetvāti manasikārena yojetvā. Satirasmiyā bandhitvāti vā vuttamevatthamāha ‘‘tasmiṁyeva",
  "anya-e0103n8:192_7": "ṭhāne yojetvā’’ti. Na hi upameyye bandhanayojanaṭṭhānāni visuṁ labbhanti.",
  "anya-e0103n8:193": "231.Nimittanti uggahanimittaṁ, paṭibhāganimittaṁ vā. Ubhayampi hi idha ekajjhaṁ vuttaṁ. Tathā hi tūlapicuādiupamattayaṁ uggahe yujjati, sesaṁ ubhayattha. Ekacceti eke ācariyā.",
  "anya-e0103n8:194_0": "Tārakarūpaṁ viyāti tārakāya pabhārūpaṁ viya. Maṇiguḷikādiupamā paṭibhāge vaṭṭanti.",
  "anya-e0103n8:194_1": "Kathaṁ panetaṁ ekaṁyeva kammaṭṭhānaṁ anekākārato upaṭṭhātīti āha ‘‘tañca paneta’’ntiādi.",
  "anya-e0103n8:194_2": "Suttantanti ekaṁ suttaṁ. Paguṇappavattibhāvena avicchedaṁ, mahāvisayatañca sandhāyāha",
  "anya-e0103n8:194_3": "‘‘mahatī pabbateyyā nadī viyā’’ti. Atthabyañjanasampattiyā samantabhaddakaṁ suttaṁ",
  "anya-e0103n8:194_4": "sabbabhāgamanoharā sabbapāliphullā vanaghaṭā viyāti āha ‘‘ekā vanarāji viyā’’ti.",
  "anya-e0103n8:194_5": "Tenāha bhagavā – ‘‘vanappagumbe yatha phussitagge’’ti (khu. pā. 6.13; su. ni. 236).",
  "anya-e0103n8:194_6": "Nānānusandhikaṁ nānāpeyyālaṁ vividhanayanipuṇaṁ bahuvidhakammaṭṭhānamukhasuttantaṁ",
  "anya-e0103n8:194_7": "atthikehi sakkaccaṁ samupajīvitabbanti āha ‘‘sītacchāyo…pe… rukkho viyā’’ti. Saññānānatāyāti",
  "anya-e0103n8:194_8": "nimittupaṭṭhānato pubbeva pavattasaññānaṁ nānāvidhabhāvato.",
  "anya-e0103n8:195_0": "Ime tayo dhammāti assāso, passāso, nimittanti ime tayo dhammā. Natthīti kammaṭṭhānavasena",
  "anya-e0103n8:195_1": "manasikātabbabhāvena natthi na upalabbhanti. Na ca upacāranti upacārampi na pāpuṇāti,",
  "anya-e0103n8:195_2": "pageva appananti adhippāyo. Yassa panāti vijjamānapakkho vuttanayānusārena veditabbo.",
  "anya-e0103n8:196": "Idāni vuttasseva atthassa samatthanatthaṁ kakacūpamāyaṁ āgatā ‘‘nimitta’’ntiādikā gāthā paccānītā.",
  "anya-e0103n8:197_0": "232.Nimitteti yathāvutte paṭibhāganimitte. Evaṁ hotīti bhāvanamanuyuttassa eva hoti.",
  "anya-e0103n8:197_1": "Tasmā ‘‘punappunaṁ evaṁ manasi karohī’’ti vattabbo. Vosānaṁ āpajjeyyāti ‘‘nimittaṁ",
  "anya-e0103n8:197_2": "nāma dukkaraṁ uppādetuṁ, tayidaṁ laddhaṁ, handāhaṁ dāni yadā vā tadā vā visesaṁ nibbattessāmī’’ti",
  "anya-e0103n8:197_3": "saṅkocaṁ āpajjeyya. Visīdeyyāti ‘‘ettakaṁ kālaṁ bhāvanamanuyuttassa nimittampi na",
  "anya-e0103n8:197_4": "uppannaṁ, abhabbo maññe visesassā’’ti visādaṁ āpajjeyya.",
  "anya-e0103n8:198_0": "‘‘Imāya paṭipadāya jarāmaraṇato muccissāmīti paṭipannassa nimitta’’nti vutte kathaṁ",
  "anya-e0103n8:198_1": "saṅkocāpatti, bhiyyoso mattāya ussāhameva kareyyāti ‘‘nimittamidaṁ…pe… vattabbo’’ti",
  "anya-e0103n8:198_2": "majjhimabhāṇakā āhu. Evanti vuttappakārena paṭibhāganimitteyeva bhāvanācittassa ṭhapanena.",
  "anya-e0103n8:198_3": "Ito pabhutīti ito paṭibhāganimittuppattito paṭṭhāya. Pubbe yaṁ vuttaṁ ‘‘anubandhanāya",
  "anya-e0103n8:198_4": "ca phusanāya ca ṭhapanāya ca manasi karotī’’ti (visuddhi. 1.224), tattha anubandhanaṁ,",
  "anya-e0103n8:198_5": "phusanañca vissajjetvā ṭhapanāvasena bhāvanā hotīti ṭhapanāvaseneva bhāvetabbanti attho.",
  "anya-e0103n8:199_0": "Porāṇehi vuttovāyamatthoti ‘‘nimitte’’ti gāthamāha. Tattha nimitteti paṭibhāganimitte.",
  "anya-e0103n8:199_1": "Ṭhapayaṁ cittanti bhāvanācittaṁ ṭhapento, ṭhapanāvasena manasi karontoti attho. Nānākāranti",
  "anya-e0103n8:199_2": "‘‘cattāro vaṇṇā’’ti (visuddhi. 1.219; pārā. aṭṭha. 2.165; paṭi. ma. aṭṭha. 2.1.163)",
  "anya-e0103n8:199_3": "evaṁ vuttaṁ nānākāraṁ. Ākārasāmaññavasena hetaṁ ekavacanaṁ. Vibhāvayanti vibhāvento",
  "anya-e0103n8:199_4": "antaradhāpento. Nimittuppattito paṭṭhāya hi te ākārā amanasikaroto antarahitā viya",
  "anya-e0103n8:199_5": "honti. Assāsapassāseti assāsapassāse yo nānākāro, taṁ vibhāvayaṁ, assāsapassāsasambhūte",
  "anya-e0103n8:199_6": "vā nimitte. Sakaṁ cittaṁ nibandhatīti tāya eva ṭhapanāya attano cittaṁ upanibandhati,",
  "anya-e0103n8:199_7": "appetīti attho. Ye pana ‘‘vibhāvayanti vibhāvento viditaṁ pākaṭaṁ karonto’’ti atthaṁ",
  "anya-e0103n8:199_8": "vadanti, taṁ pubbabhāgavasena yujjeyya. Ayañhettha attho – dhitisampannattā dhīro",
  "anya-e0103n8:199_9": "yogī assāsapassāse nānākāraṁ vibhāvento nānākārato te pajānanto vidite pākaṭe karonto,",
  "anya-e0103n8:199_10": "nānākāraṁ vā oḷārikoḷārike passambhento vūpasamento tattha yaṁ laddhaṁ nimittaṁ,",
  "anya-e0103n8:199_11": "tasmiṁ cittaṁ ṭhapento anukkamena sakaṁ cittaṁ nibandhati appetīti.",
  "anya-e0103n8:200_0": "Vaṇṇatoti picupiṇḍatārakarūpādīsu viya upaṭṭhitavaṇṇato. Lakkhaṇatoti kharabhāvādisabhāvato,",
  "anya-e0103n8:200_1": "aniccādilakkhaṇato vā. Rakkhitabbaṁ taṁ nimittanti sambandho. Nimittassa rakkhaṇaṁ",
  "anya-e0103n8:200_2": "nāma tattha paṭiladdhassa upacārajhānassa rakkhaṇeneva hotīti āha ‘‘punappunaṁ manasikāravasena",
  "anya-e0103n8:200_3": "vuddhiṁ viruḷhiṁ gamayitvā’’ti.",
  "anya-e0103n8:201_0": "233.Etthāti etissaṁ kāyānupassanāyaṁ. Pārisuddhiṁ pattukāmoti adhigantukāmo, samāpajjitukāmo",
  "anya-e0103n8:201_1": "ca, tattha sallakkhaṇāvivaṭṭanāvasena adhigantukāmo, sallakkhaṇāvasena samāpajjitukāmoti",
  "anya-e0103n8:201_2": "yojetabbaṁ. Nāmarūpaṁ vavatthapetvā vipassanaṁ paṭṭhapetīti saṅkhepato vuttamatthaṁ",
  "anya-e0103n8:201_3": "vitthārato dassetuṁ ‘‘katha’’ntiādi vuttaṁ. Tattha yathā hītiādi kāyassa, cittassa",
  "anya-e0103n8:201_4": "ca assāsapassāsānaṁ samudayabhāvadassanaṁ. Kammāragaggariyāti kammārānaṁ ukkāyaṁ",
  "anya-e0103n8:201_5": "aggidhamanabhastā. Dhamamānāyāti dhamayantiyā, vātaṁ gāhāpentiyāti attho. Tajjanti",
  "anya-e0103n8:201_6": "tadanurūpaṁ. Evamevāti ettha kammāragaggarī viya karajakāyo, vāyāmo viya cittaṁ daṭṭhabbaṁ.",
  "anya-e0103n8:201_7": "Kiñcāpi assāsapassāsā cittasamuṭṭhānā, karajakāyaṁ pana vinā tesaṁ appavattanato",
  "anya-e0103n8:201_8": "‘‘kāyañca cittañca paṭicca assāsapassāsā’’ti vuttaṁ.",
  "anya-e0103n8:202_0": "Tassāti nāmarūpassa. Paccayaṁ pariyesatīti ‘‘avijjāsamudayā rūpasamudayo’’tiādinā",
  "anya-e0103n8:202_1": "(paṭi. ma. 1.50) avijjādikaṁ paccayaṁ vīmaṁsati pariggaṇhāti. Kaṅkhaṁ vitaratīti",
  "anya-e0103n8:202_2": "‘‘ahosiṁ nu kho ahaṁ atītamaddhāna’’nti (ma. ni. 1.18; saṁ. ni. 2.20) ādinayappavattaṁ",
  "anya-e0103n8:202_3": "soḷasavatthukaṁ vicikicchaṁ atikkamati pajahati. ‘‘Yaṁ kiñci rūpaṁ atītānāgatapaccuppanna’’nti",
  "anya-e0103n8:202_4": "(ma. ni. 1.347; 361; 3.86; a. ni. 4.181) ādinayappavattaṁ kalāpasammasanaṁ. Pubbabhāgeti",
  "anya-e0103n8:202_5": "paṭipadāñāṇadassanavisuddhipariyāpannāya udayabbayānupassanāya pubbabhāge uppanne.",
  "anya-e0103n8:202_6": "Obhāsādayoti obhāso ñāṇaṁ pīti passaddhi sukhaṁ adhimokkho paggaho upekkhā upaṭṭhānaṁ",
  "anya-e0103n8:202_7": "nikantīti ime obhāsādayo dasa. Udayaṁ pahāyāti udayabbayānupassanāya gahitaṁ saṅkhārānaṁ",
  "anya-e0103n8:202_8": "udayaṁ vissajjetvā tesaṁ bhaṅgasseva anupassanato bhaṅgānupassanaṁ ñāṇaṁ patvā ādīnavānupassanāpubbaṅgamāya",
  "anya-e0103n8:202_9": "nibbidānupassanāya nibbindanto. Muñcitukamyatāpaṭisaṅkhānupassanāsaṅkhārupekkhānulomañāṇānaṁ",
  "anya-e0103n8:202_10": "ciṇṇapariyante uppannagotrabhuñāṇānantaraṁ uppannena maggañāṇena sabbasaṅkhāresu",
  "anya-e0103n8:202_11": "virajjanto vimuccanto. Maggakkhaṇe hi ariyo virajjati vimuccatīti ca vuccati. Tenāha",
  "anya-e0103n8:202_12": "‘‘yathākkamena cattāro ariyamagge pāpuṇitvā’’ti. Maggaphalanibbānapahīnāvasiṭṭhakilesasaṅkhātassa",
  "anya-e0103n8:202_13": "paccavekkhitabbassa pabhedena ekūnavīsatibhedassa. Arahato hi avasiṭṭhakilesābhāvena",
  "anya-e0103n8:202_14": "ekūnavīsatitā. Assāti ānāpānakammaṭṭhānikassa.",
  "anya-e0103n8:203": "234.Visuṁ kammaṭṭhānabhāvanānayo nāma natthi paṭhamacatukkavasena adhigatajhānassa vedanācittadhammānupassanāvasena desitattā. Tesanti tiṇṇaṁ catukkānaṁ.",
  "anya-e0103n8:204_0": "Pītipaṭisaṁvedīti pītiyā paṭi paṭi sammadeva vedanāsīlo, tassā vā paṭi paṭi sammadeva",
  "anya-e0103n8:204_1": "vedo etassa atthi, taṁ vā paṭi paṭi sammadeva vedayamāno. Tattha kāmaṁ saṁvedana-ggahaṇeneva",
  "anya-e0103n8:204_2": "pītiyā sakkaccaṁ viditabhāvo bodhito hoti, yehi pana pakārehi tassā saṁvedanaṁ icchitaṁ,",
  "anya-e0103n8:204_3": "taṁ dassetuṁ paṭi-saddaggahaṇaṁ ‘‘paṭi paṭi saṁvedīti paṭisaṁvedī’’ti. Tenāha ‘‘dvīhākārehī’’tiādi.",
  "anya-e0103n8:205_0": "Tattha kathaṁ ārammaṇato pīti paṭisaṁviditā hotīti pucchāvacanaṁ. Sappītike dve jhāne",
  "anya-e0103n8:205_1": "samāpajjatīti pītisahagatāni dve paṭhamadutiyajhānāni paṭipāṭiyā samāpajjati. Tassāti",
  "anya-e0103n8:205_2": "tena. ‘‘Paṭisaṁviditā’’ti hi padaṁ apekkhitvā kattuatthe etaṁ sāmivacanaṁ. Samāpattikkhaṇeti",
  "anya-e0103n8:205_3": "samāpannakkhaṇe. Jhānapaṭilābhenāti jhānena samaṅgibhāvena. Ārammaṇatoti ārammaṇamukhena,",
  "anya-e0103n8:205_4": "tadārammaṇajhānapariyāpannā pīti paṭisaṁviditā hoti ārammaṇassa paṭisaṁviditattā.",
  "anya-e0103n8:205_5": "Kiṁ vuttaṁ hoti? Yathā nāma sappapariyesanaṁ carantena tassa āsaye paṭisaṁvidite",
  "anya-e0103n8:205_6": "sopi paṭisaṁvidito gahito eva hoti mantāgadabalena tassa gahaṇassa sukarattā, evaṁ",
  "anya-e0103n8:205_7": "pītiyā āsayabhūte ārammaṇe paṭisaṁvidite sā pīti paṭisaṁviditā eva hoti salakkhaṇato,",
  "anya-e0103n8:205_8": "sāmaññato ca tassā gahaṇassa sukarattāti.",
  "anya-e0103n8:206_0": "Kathaṁ asammohato pīti paṭisaṁviditā hotīti ānetvā sambandhitabbaṁ. Vipassanākkhaṇeti",
  "anya-e0103n8:206_1": "vipassanāpaññāya tikkhavisadappattāya visayato dassanakkhaṇe. Lakkhaṇapaṭivedhenāti",
  "anya-e0103n8:206_2": "pītiyā salakkhaṇassa, sāmaññalakkhaṇassa ca paṭivijjhanena. Yaṁ hi yassa visesato,",
  "anya-e0103n8:206_3": "sāmaññato ca lakkhaṇaṁ, tasmiṁ vidite so yāthāvato vidito eva hoti. Tenāha ‘‘asammohato",
  "anya-e0103n8:206_4": "pīti paṭisaṁviditā hotī’’ti.",
  "anya-e0103n8:207_0": "Idāni tamatthaṁ pāḷiyā eva vibhāvetuṁ ‘‘vuttañheta’’ntiādimāha. Tattha dīghaṁ assāsavasenātiādīsu",
  "anya-e0103n8:207_1": "yaṁ vattabbaṁ, taṁ heṭṭhā vuttameva. Tattha pana satokāritādassanavasena pāḷi āgatā,",
  "anya-e0103n8:207_2": "idha pītipaṭisaṁveditāvasena, pītipaṭisaṁveditā ca atthato vibhattā eva. Apica ayamettha",
  "anya-e0103n8:207_3": "saṅkhepattho – dīghaṁ assāsavasenāti dīghassa assāsassa ārammaṇabhūtassa vasena pajānato",
  "anya-e0103n8:207_4": "sā pīti paṭisaṁviditā hotīti sambandho. Cittassa ekaggataṁ avikkhepaṁ pajānatoti",
  "anya-e0103n8:207_5": "jhānapariyāpannaṁ ‘‘avikkhepo’’ti laddhanāmaṁ cittassekaggataṁ taṁsampayuttāya paññāya",
  "anya-e0103n8:207_6": "pajānato. Yatheva hi ārammaṇamukhena pīti paṭisaṁviditā hoti, evaṁ taṁsampayuttadhammāpi",
  "anya-e0103n8:207_7": "ārammaṇamukhena paṭisaṁviditā eva hontīti. Sati upaṭṭhitā hotīti dīghaṁ assāsavasena",
  "anya-e0103n8:207_8": "jhānasampayuttā sati tassa ārammaṇe upaṭṭhitā ārammaṇamukhena jhānepi upaṭṭhitā nāma",
  "anya-e0103n8:207_9": "hoti. Tāya satiyāti evaṁ upaṭṭhitāya tāya satiyā yathāvuttena tena ñāṇena suppaṭividitattā",
  "anya-e0103n8:207_10": "ārammaṇassa tassa vasena tadārammaṇā sā pīti paṭisaṁviditā hoti. Dīghaṁ passāsavasenātiādīsupi",
  "anya-e0103n8:207_11": "imināva nayena attho veditabbo.",
  "anya-e0103n8:208_0": "Evaṁ paṭhamacatukkavasena dassitaṁ pītipaṭisaṁvedanaṁ ārammaṇato, asammohato ca vibhāgaso",
  "anya-e0103n8:208_1": "dassetuṁ ‘‘āvajjato’’tiādi vuttaṁ. Tattha āvajjatoti jhānaṁ āvajjantassa. Sā pītīti",
  "anya-e0103n8:208_2": "sā jhānapariyāpannā pīti. Jānatoti samāpannakkhaṇe ārammaṇamukhena jānato. Tassa",
  "anya-e0103n8:208_3": "sā pīti paṭisaṁviditā hotīti sambandho. Passatoti dassanabhūtena ñāṇena jhānato vuṭṭhāya",
  "anya-e0103n8:208_4": "passantassa. Paccavekkhatoti jhānaṁ paccavekkhantassa. Cittaṁ adhiṭṭhahatoti ‘‘ettakaṁ",
  "anya-e0103n8:208_5": "velaṁ jhānasamaṅgī bhavissāmī’’ti jhānacittaṁ adhiṭṭhahantassa. Evaṁ pañcannaṁ vasībhāvānaṁ",
  "anya-e0103n8:208_6": "vasena jhānassa pajānanamukhena ārammaṇato pītiyā paṭisaṁvedanā dassitā.",
  "anya-e0103n8:209_0": "Idāni yehi dhammehi jhānaṁ, vipassanā ca sijjhanti; tesaṁ jhānapariyāpannānaṁ, vipassanāmaggapariyāpannānañca",
  "anya-e0103n8:209_1": "saddhādīnaṁ vasena pītipaṭisaṁvedanaṁ dassetuṁ ‘‘saddhāya adhimuccato’’tiādi vuttaṁ.",
  "anya-e0103n8:209_2": "Tattha adhimuccatoti saddahantassa, samathavipassanāvasenāti adhippāyo. Vīriyaṁ paggaṇhatotiādīsupi",
  "anya-e0103n8:209_3": "eseva nayo. Abhiññeyyanti abhivisiṭṭhāya paññāya jānitabbaṁ. Abhijānatoti vipassanāpaññāpubbaṅgamāya",
  "anya-e0103n8:209_4": "maggapaññāya jānato. Pariññeyyanti dukkhasaccaṁ tīraṇapariññāya, maggapaññāya ca",
  "anya-e0103n8:209_5": "parijānato. Pahātabbanti samudayasaccaṁ pahānapariññāya, maggapaññāya ca pajahato.",
  "anya-e0103n8:209_6": "Bhāvayato sacchikaroto bhāvetabbaṁ maggasaccaṁ , sacchikātabbaṁ nirodhasaccaṁ. Keci",
  "anya-e0103n8:209_7": "panettha pītiyā eva vasena abhiññeyyādīni uddharanti, taṁ ayuttaṁ jhānādisamudāyaṁ",
  "anya-e0103n8:209_8": "uddharitvā tato pītiyā niddhāraṇassa adhippetattā.",
  "anya-e0103n8:210_0": "Ettha ca ‘‘dīghaṁ assāsavasenā’’tiādinā paṭhamacatukkavasena ārammaṇato pītipaṭisaṁvedanaṁ",
  "anya-e0103n8:210_1": "vuttaṁ, tathā ‘‘āvajjato’’tiādīhi pañcahi padehi. ‘‘Abhiññeyyaṁ abhijānato’’tiādīhi",
  "anya-e0103n8:210_2": "pana asammohato. ‘‘Saddhāya adhimuccato’’tiādīhi ubhayathāpīti saṅkhepato samathavasena",
  "anya-e0103n8:210_3": "ārammaṇato, vipassanāvasena asammohato pītipaṭisaṁvedanaṁ vuttanti daṭṭhabbaṁ. Kasmā",
  "anya-e0103n8:210_4": "panettha vedanānupassanāyaṁ pītisīsena vedanā gahitā, na sarūpato evāti? Bhūmivibhāgādivasena",
  "anya-e0103n8:210_5": "vedanaṁ bhinditvā catudhā vedanānupassanaṁ dassetuṁ. Apica vedanākammaṭṭhānaṁ dassento",
  "anya-e0103n8:210_6": "bhagavā pītiyā oḷārikattā taṁsampayuttasukhaṁ sukhaggahaṇatthaṁ pītisīsena dasseti.",
  "anya-e0103n8:211_0": "Eteneva nayena avasesapadānīti ‘‘sukhapaṭisaṁvedī cittasaṅkhārapaṭisaṁvedī’’ti padāni",
  "anya-e0103n8:211_1": "pītipaṭisaṁvedipade āgatanayeneva atthato veditabbāni. Sakkā hi ‘‘dvīhākārehi sukhapaṭisaṁveditā",
  "anya-e0103n8:211_2": "hoti, cittasaṅkhārapaṭisaṁveditā hoti ārammaṇato’’tiādinā pītiṭṭhāne sukhādipadāni",
  "anya-e0103n8:211_3": "pakkhipitvā ‘‘sukhasahagatāni tīṇi jhānāni, cattāri vā jhānāni samāpajjatī’’tiādinā",
  "anya-e0103n8:211_4": "atthaṁ viññātuṁ. Tenāha ‘‘tiṇṇaṁ jhānānaṁ vasenā’’tiādi. Vedanādayoti ādi-saddena",
  "anya-e0103n8:211_5": "saññā gahitā. Tenāha ‘‘dve khandhā’’ti. Vipassanābhūmidassanatthanti pakiṇṇakasaṅkhārasammasanavasena",
  "anya-e0103n8:211_6": "vipassanāya bhūmidassanatthaṁ ‘‘sukhanti dve sukhānī’’tiādi vuttaṁ samathe kāyikasukhābhāvato.",
  "anya-e0103n8:211_7": "Soti so passambhanapariyāyena vutto nirodho. ‘‘Imassa hi bhikkhuno pubbe apariggahitakāle’’tiādinā",
  "anya-e0103n8:211_8": "(visuddhi. 1.220) vitthārato kāyasaṅkhāre vutto, tasmā vuttanayeneva veditabbo. Tattha",
  "anya-e0103n8:211_9": "kāyasaṅkhāravasena āgato, idha cittasaṅkhāravasenāti ayameva viseso.",
  "anya-e0103n8:212_0": "Evaṁ cittasaṅkhārassa passambhanaṁ atidesena dassetvā yadaññaṁ imasmiṁ catukke vattabbaṁ,",
  "anya-e0103n8:212_1": "taṁ dassetuṁ ‘‘apicā’’tiādi vuttaṁ. Tattha pītipadeti ‘‘pītipaṭisaṁvedī’’tiādinā",
  "anya-e0103n8:212_2": "desitakoṭṭhāse. Pītisīsena vedanā vuttāti pītiapadesena taṁsampayuttā vedanā vuttā,",
  "anya-e0103n8:212_3": "na pītīti adhippāyo. Tattha kāraṇaṁ heṭṭhā vuttameva. Dvīsu cittasaṅkhārapadesūti",
  "anya-e0103n8:212_4": "‘‘cittasaṅkhārapaṭisaṁvedī passambhayaṁ cittasaṅkhāra’’nti cittasaṅkhārapaṭisaṁyuttesu",
  "anya-e0103n8:212_5": "dvīsu padesu. ‘‘Viññāṇapaccayā nāmarūpa’’nti (mahāva. 1; ma. ni. 3.126; udā. 1) vacanato",
  "anya-e0103n8:212_6": "cittena paṭibaddhāti cittapaṭibaddhā. Tato eva kāmaṁ cittena saṅkharīyantīti cittasaṅkhārā,",
  "anya-e0103n8:212_7": "saññāvedanādayo, idha pana upalakkhaṇamattaṁ saññā vedanāva adhippetāti āha ‘‘saññāsampayuttā vedanā’’ti.",
  "anya-e0103n8:213_0": "235. Cittapaṭisaṁvedīti ettha dvīhākārehi cittapaṭisaṁveditā hoti ārammaṇato, asammohato",
  "anya-e0103n8:213_1": "ca. Kathaṁ ārammaṇato? Cattāri jhānāni samāpajjati, tassa samāpattikkhaṇe jhānapaṭilābhenātiādinā",
  "anya-e0103n8:213_2": "vuttanayānusārena sabbaṁ suviññeyyanti āha ‘‘catunnaṁ jhānānaṁ vasena cittapaṭisaṁveditā",
  "anya-e0103n8:213_3": "veditabbā’’ti. Cittaṁ modentoti jhānasampayuttaṁ cittaṁ sampayuttāya pītiyā modayamāno,",
  "anya-e0103n8:213_4": "taṁ vā pītiṁ ārammaṇaṁ katvā pavattaṁ vipassanācittaṁ tāya eva ārammaṇabhūtāya pītiyā",
  "anya-e0103n8:213_5": "modayamāno. Pamodentotiādīni padāni tasseva vevacanāni pītipariyāyabhāvato.",
  "anya-e0103n8:214_0": "Sampayuttāya pītiyā cittaṁ āmodetīti jhānacittasampayuttāya pītisambojjhaṅgabhūtāya",
  "anya-e0103n8:214_1": "odagyalakkhaṇāya jhānapītiyā tameva jhānacittaṁ sahajātādipaccayavasena ceva jhānapaccayavasena",
  "anya-e0103n8:214_2": "ca paribrūhento haṭṭhapahaṭṭhākāraṁ pāpento āmodeti pamodeti ca. Ārammaṇaṁ katvāti",
  "anya-e0103n8:214_3": "uḷāraṁ jhānasampayuttaṁ pītiṁ ārammaṇaṁ katvā pavattamānaṁ vipassanācittaṁ tāya eva",
  "anya-e0103n8:214_4": "ārammaṇabhūtāya pītiyā yogāvacaro haṭṭhapahaṭṭhākāraṁ pāpento ‘‘āmodeti pamodetī’’ti vuccati.",
  "anya-e0103n8:215_0": "Samaṁ ṭhapentoti yathā īsakampi līnapakkhaṁ, uddhaccapakkhañca anupagamma anonataṁ",
  "anya-e0103n8:215_1": "anunnataṁ yathā indriyānaṁ samattapaṭipattiyā avisamaṁ, samādhissa vā ukkaṁsagamanena",
  "anya-e0103n8:215_2": "āneñjappattiyā sammadeva ṭhitaṁ hoti, evaṁ appanāvasena ṭhapento. Lakkhaṇapaṭivedhenāti",
  "anya-e0103n8:215_3": "aniccādikassa lakkhaṇassa paṭi paṭi vijjhanena khaṇe khaṇe avabodhena. Khaṇikacittekaggatāti",
  "anya-e0103n8:215_4": "khaṇamattaṭṭhitiko samādhi. Sopi hi ārammaṇe nirantaraṁ ekākārena pavattamāno paṭipakkhena",
  "anya-e0103n8:215_5": "anabhibhūto appito viya cittaṁ niccalaṁ ṭhapeti. Tena vuttaṁ ‘‘evaṁ uppannāyā’’tiādi.",
  "anya-e0103n8:216_0": "Mocentoti vikkhambhanavimuttivasena vivecento visuṁ karonto, nīvaraṇāni pajahantoti",
  "anya-e0103n8:216_1": "attho. Vipassanākkhaṇeti bhaṅgānupassanākkhaṇe. Bhaṅgo hi nāma aniccatāya paramā",
  "anya-e0103n8:216_2": "koṭi, tasmā tāya bhaṅgānupassako yogāvacaro cittamukhena sabbasaṅkhāragataṁ aniccato",
  "anya-e0103n8:216_3": "passati, no niccato. Aniccassa dukkhattā, dukkhassa ca anattakattā tadeva dukkhato",
  "anya-e0103n8:216_4": "anupassati, no sukhato. Anattato anupassati, no attato. Yasmā pana yaṁ aniccaṁ dukkhaṁ",
  "anya-e0103n8:216_5": "anattā, na taṁ abhinanditabbaṁ. Yañca na abhinanditabbaṁ, na taṁ rañjitabbaṁ. Tasmā",
  "anya-e0103n8:216_6": "bhaṅgadassanānusārena ‘‘aniccaṁ dukkhaṁ anattā’’ti saṅkhāragate diṭṭhe tasmiṁ nibbindati,",
  "anya-e0103n8:216_7": "no nandati. Virajjati, no rajjati. So evaṁ nibbindanto virajjanto lokiyeneva tāva",
  "anya-e0103n8:216_8": "ñāṇena rāgaṁ nirodheti, no samudeti, nāssa samudayaṁ karotīti attho. Atha vā so evaṁ",
  "anya-e0103n8:216_9": "viratto yathā diṭṭhaṁ saṅkhāragataṁ, tathā adiṭṭhaṁ attano ñāṇena nirodheti, no samudeti.",
  "anya-e0103n8:216_10": "Nirodhamevassa manasikaroti, no samudayanti attho. So evaṁ paṭipanno paṭinissajjati,",
  "anya-e0103n8:216_11": "no ādiyati. Kiṁ vuttaṁ hoti? Ayañhi aniccādianupassanā saddhiṁ khandhābhisaṅkhārehi",
  "anya-e0103n8:216_12": "kilesānaṁ pariccajanato, saṅkhatadosadassanena tabbiparīte nibbāne tanninnatāya pakkhandanato",
  "anya-e0103n8:216_13": "pariccāgapaṭinissaggo pakkhandanapaṭinissaggo cāti vuccati. Tasmā tāya samannāgato",
  "anya-e0103n8:216_14": "yogāvacaro vuttanayena kilese ca pariccajati, nibbāne ca pakkhandati. Tena vuttaṁ",
  "anya-e0103n8:216_15": "‘‘so vipassanākkhaṇe aniccānupassanāya niccasaññāto cittaṁ mocento vimocento…pe…",
  "anya-e0103n8:216_16": "paṭinissaggānupassanāya ādānato cittaṁ mocento vimocento assasati ceva passasati cā’’ti.",
  "anya-e0103n8:217_0": "Tattha aniccassa, aniccanti vā anupassanā aniccānupassanā. Tebhūmakadhammānaṁ aniccataṁ",
  "anya-e0103n8:217_1": "gahetvā pavattāya vipassanāya etaṁ nāmaṁ. Niccasaññātoti saṅkhatadhamme ‘‘niccā sassatā’’ti",
  "anya-e0103n8:217_2": "pavattāya micchāsaññāya. Saññāsīsena cittadiṭṭhīnampi gahaṇaṁ daṭṭhabbaṁ. Esa nayo",
  "anya-e0103n8:217_3": "sukhasaññādīsupi. Nibbidānupassanāyāti saṅkhāresu nibbindanākārena pavattāya anupassanāya.",
  "anya-e0103n8:217_4": "Nanditoti sappītikataṇhāto. Virāgānupassanāyāti tathā virajjanākārena pavattāya anupassanāya.",
  "anya-e0103n8:217_5": "Tena vuttaṁ ‘‘rāgato mocento’’ti. Nirodhānupassanāyāti saṅkhārānaṁ nirodhassa anupassanāya.",
  "anya-e0103n8:217_6": "Yathā saṅkhārā nirujjhantiyeva, āyatiṁ punabbhavavasena na uppajjanti, evaṁ vā anupassanā",
  "anya-e0103n8:217_7": "nirodhānupassanā. Muñcitukamyatā hi ayaṁ balappattā. Tenāha ‘‘samudayato mocento’’ti.",
  "anya-e0103n8:217_8": "Paṭinissajjanākārena pavattā anupassanā paṭinissaggānupassanā. Ādānatoti niccādivasena",
  "anya-e0103n8:217_9": "gahaṇato, paṭisandhiggahaṇato vāti evamettha attho daṭṭhabbo.",
  "anya-e0103n8:218_0": "236. Aniccanti anupassī, aniccassa vā anupassanasīlo aniccānupassīti ettha kiṁ panetaṁ",
  "anya-e0103n8:218_1": "aniccaṁ, kathaṁ vā aniccaṁ, kā vā aniccānupassanā, kassa vā aniccānupassanāti catukkaṁ",
  "anya-e0103n8:218_2": "vibhāvetabbanti taṁ dassento ‘‘aniccaṁ veditabba’’ntiādimāha.",
  "anya-e0103n8:219_0": "Tattha niccaṁ nāma dhuvaṁ sassataṁ yathā taṁ nibbānaṁ, na niccanti aniccaṁ, udayabbayavantaṁ,",
  "anya-e0103n8:219_1": "atthato saṅkhatā dhammāti āha ‘‘aniccanti pañcakkhandhā. Kasmā? Uppādavayaññathattabhāvā’’ti,",
  "anya-e0103n8:219_2": "uppādavayaññathattasabbhāvāti attho. Tattha saṅkhatadhammānaṁ hetupaccayehi uppajjanaṁ",
  "anya-e0103n8:219_3": "ahutvā sambhavo attalābho uppādo. Uppannānaṁ tesaṁ khaṇanirodho vināso vayo. Jarāya",
  "anya-e0103n8:219_4": "aññathābhāvo aññathattaṁ. Yathā hi uppādāvatthāya bhinnāya bhaṅgāvatthāyaṁ vatthubhedo",
  "anya-e0103n8:219_5": "natthi, evaṁ ṭhitisaṅkhātāya bhaṅgābhimukhāvatthāyampi vatthubhedo natthi, yattha",
  "anya-e0103n8:219_6": "jarāvohāro. Tasmā ekassāpi dhammassa jarā yujjati, yā khaṇikajarāti vuccati. Ekaṁsena",
  "anya-e0103n8:219_7": "ca uppādabhaṅgāvatthāsu vatthuno abhedo icchitabbo, aññathā ‘‘añño uppajjati, añño",
  "anya-e0103n8:219_8": "bhijjatī’’ti āpajjeyya . Tayimaṁ khaṇikajaraṁ sandhāyāha ‘‘aññathatta’’nti. Yaṁ panettha",
  "anya-e0103n8:219_9": "vattabbaṁ, taṁ parato kathayissāma.",
  "anya-e0103n8:220_0": "Yassa lakkhaṇattayassa bhāvā khandhesu aniccasamaññā, tasmiṁ lakkhaṇattaye aniccatāsamaññāti",
  "anya-e0103n8:220_1": "‘‘aniccatāti tesaṁyeva uppādavayaññathatta’’nti vatvā visesato dhammānaṁ khaṇikanirodhe",
  "anya-e0103n8:220_2": "aniccatāvohāroti dassento ‘‘hutvā abhāvo vā’’tiādimāha. Tattha uppādapubbakattā abhāvassa",
  "anya-e0103n8:220_3": "hutvāgahaṇaṁ. Tena pākabhāvapubbakattaṁ vināsabhāvassa dasseti. Tenevākārenāti nibbattanākāreneva.",
  "anya-e0103n8:220_4": "Khaṇabhaṅgenāti khaṇikanirodhena. Tassā aniccatāyāti khaṇikabhaṅgasaṅkhātāya aniccatāya.",
  "anya-e0103n8:220_5": "Tāya anupassanāyāti yathāvuttāya aniccānupassanāya. Samannāgatoti samaṅgibhūto yogāvacaro.",
  "anya-e0103n8:221_0": "Khayo saṅkhārānaṁ vināso, virajjanaṁ tesaṁyeva vilujjanaṁ virāgo, khayo eva virāgo",
  "anya-e0103n8:221_1": "khayavirāgo, khaṇikanirodho. Accantamettha etasmiṁ adhigate saṅkhārā virajjanti nirujjhantīti",
  "anya-e0103n8:221_2": "accantavirāgo, nibbānaṁ. Tenāha ‘‘khayavirāgo saṅkhārānaṁ khaṇabhaṅgo, accantavirāgo",
  "anya-e0103n8:221_3": "nibbāna’’nti. Tadubhayavasena pavattāti khayavirāgānupassanāvasena vipassanāya, accantavirāgānupassanāvasena",
  "anya-e0103n8:221_4": "maggassa pavatti yojetabbā. Ārammaṇato vā vipassanāya khayavirāgānupassanāvasena",
  "anya-e0103n8:221_5": "pavatti, tanninnabhāvato accantavirāgānupassanāvasena, maggassa pana asammohato khayavirāgānupassanāvasena,",
  "anya-e0103n8:221_6": "ārammaṇato accantavirāgānupassanāvasena pavatti veditabbā. ‘‘Eseva nayo’’ti iminā",
  "anya-e0103n8:221_7": "yasmā virāgānupassī-pade vuttanayānusārena ‘‘dve nirodhā khayanirodho ca accantanirodho",
  "anya-e0103n8:221_8": "cā’’ti evamādiatthavaṇṇanaṁ atidisati, tasmā virāgaṭṭhāne nirodhapadaṁ pakkhipitvā",
  "anya-e0103n8:221_9": "‘‘khayo saṅkhārānaṁ vināso’’tiādinā idha vuttanayena tassa atthavaṇṇanā veditabbā.",
  "anya-e0103n8:222_0": "Paṭinissajjanaṁ pahātabbassa tadaṅgavasena vā samucchedavasena vā pariccajanaṁ pariccāgapaṭinissaggo.",
  "anya-e0103n8:222_1": "Tathā sabbūpadhīnaṁ paṭinissaggabhūte visaṅkhāre attano nissajjanaṁ, tanninnatāya",
  "anya-e0103n8:222_2": "vā tadārammaṇatāya vā tattha pakkhandanaṁ pakkhandanapaṭinissaggo.",
  "anya-e0103n8:223_0": "Tadaṅgavasenāti ettha aniccānupassanā tāva tadaṅgappahānavasena niccasaññaṁ pariccajati,",
  "anya-e0103n8:223_1": "pariccajantī ca tathā appavattiyaṁ ye ‘‘nicca’’nti gahaṇavasena kilesā, tammūlakā",
  "anya-e0103n8:223_2": "abhisaṅkhārā, tadubhayamūlakā ca vipākakkhandhā anāgate uppajjeyyuṁ, te sabbepi appavattikaraṇavasena",
  "anya-e0103n8:223_3": "pariccajati, tathā dukkhasaññādayo. Tenāha ‘‘vipassanā hi tadaṅgavasena saddhiṁ khandhābhisaṅkhārehi",
  "anya-e0103n8:223_4": "kilese pariccajatī’’ti.",
  "anya-e0103n8:224_0": "Saṅkhatadosadassanenāti saṅkhate tebhūmake saṅkhāragate aniccatādidosadassanena.",
  "anya-e0103n8:224_1": "Niccādibhāvena tabbiparīte. Tanninnatāyāti tadadhimuttatāya. Pakkhandatīti anupavisati",
  "anya-e0103n8:224_2": "anupavisantaṁ viya hoti. Saddhiṁ khandhābhisaṅkhārehi kilese pariccajatīti maggena",
  "anya-e0103n8:224_3": "kilesesu pariccattesu avipākadhammatāpādanena abhisaṅkhārā, tammūlakā ca khandhā",
  "anya-e0103n8:224_4": "anuppattirahabhāvena pariccattā nāma hontīti sabbepi te maggo pariccajatīti vuttaṁ.",
  "anya-e0103n8:224_5": "Ubhayanti vipassanāñāṇaṁ, maggañāṇañca. Maggañāṇampi hi gotrabhuñāṇassa anu pacchā",
  "anya-e0103n8:224_6": "nibbānadassanato ‘‘anupassanā’’ti vuccati.",
  "anya-e0103n8:225": "Soḷasavatthuvasena cāti soḷasannaṁ vatthūnaṁ vasenāpi vuccamānasantabhāvādivasenāpīti samuccayattho ca-saddo. ‘‘Ānāpānassati bhāvitā’’ti padaṁ ānetvā sambandhitabbaṁ.",
  "anya-e0103n8:226_0": "237.Assāti ānāpānassatisamādhissa. Kāmavitakkādivitakkupacchedasamatthatāyapi mahānisaṁsatā",
  "anya-e0103n8:226_1": "veditabbāti sambandho. Ayanti ānāpānassatisamādhi. Uccāvacesu ārammaṇesu pavattiyeva",
  "anya-e0103n8:226_2": "ito cito ca cittassa vidhāvanaṁ.",
  "anya-e0103n8:227_0": "Vijjā nāma maggo. Vimutti phalaṁ. Mūlabhāvo vipassanāya pādakabhāvo. Cattāro satipaṭṭhāne",
  "anya-e0103n8:227_1": "paripūreti kāyānupassanādīnaṁ catunnaṁ anupassanānaṁ vasena tassā bhāvanāya pavattanato.",
  "anya-e0103n8:227_2": "Satta bojjhaṅge paripūrenti bojjhaṅgabhāvanāya vinā satipaṭṭhānabhāvanāpāripūriyā",
  "anya-e0103n8:227_3": "abhāvato. Vijjāvimuttiṁ paripūrenti bojjhaṅgabhāvanāya tāsaṁ sikhāppattibhāvato.",
  "anya-e0103n8:227_4": "Carimakānanti antimakānaṁ.",
  "anya-e0103n8:228_0": "238.Nirodhavasenāti nirujjhanavasena. Bhavacarimakāti bhavavasena carimakā nihīnabhavapavattino.",
  "anya-e0103n8:228_1": "Tathā jhānacarimakā veditabbā. Cuticarimakāti cutiyā carimakā cutikkhaṇapavattino",
  "anya-e0103n8:228_2": "sabbapariyosānakā. Tasmāti tīsu bhavesu nihīne kāmabhave pavattanato. Teti assāsapassāsā.",
  "anya-e0103n8:228_3": "Puratoti heṭṭhā. Yasmā vibhaṅgaṭṭhakathāyaṁ (vibha. aṭṭha. 26 pakiṇṇakakathā) rūpadhammānaṁ",
  "anya-e0103n8:228_4": "soḷasacittakkhaṇāyukatā vibhāvitā, tasmā ‘‘soḷasamena cittena saddhiṁ uppajjitvā’’ti",
  "anya-e0103n8:228_5": "vuttaṁ. Cuticittassa puratoti vā cuticittaṁ avadhibhāvena gahetvā tato oraṁ soḷasamena",
  "anya-e0103n8:228_6": "cittena saddhiṁ uppajjitvāti evaṁ pana atthe gayhamāne sattarasacittakkhaṇāyukatāva",
  "anya-e0103n8:228_7": "assāsapassāsānaṁ vuttā hoti.",
  "anya-e0103n8:229_0": "Ime kira imaṁ kammaṭṭhānaṁ anuyuttassa bhikkhuno pākaṭā hontīti ānetvā sambandho.",
  "anya-e0103n8:229_1": "Tattha kāraṇamāha ‘‘ānāpānārammaṇassa suṭṭhu pariggahitattā’’ti. Tamevatthaṁ vibhāvetuṁ",
  "anya-e0103n8:229_2": "‘‘cuticittassā’’tiādi vuttaṁ.",
  "anya-e0103n8:230": "Tattha āyuantaraṁ nāma jīvitantaraṁ jīvanakkhaṇāvadhi. Dhammatāya evāti sabhāveneva, rucivasenevāti attho.",
  "anya-e0103n8:231_0": "Candālokaṁ oloketvāti juṇhapakkhe padosavelāyaṁ samantato āsiñcamānakhīradhāraṁ viya",
  "anya-e0103n8:231_1": "gaganatalaṁ, rajatapattasadisavālikāsanthatañca bhūmibhāgaṁ disvā ‘‘ramaṇīyo vatāyaṁ",
  "anya-e0103n8:231_2": "kālo, deso ca mama ajjhāsayasadiso, kīva ciraṁ nu kho ayaṁ dukkhabhāro vahitabbo’’ti",
  "anya-e0103n8:231_3": "attano āyusaṅkhāre upadhāretvā parikkhīṇeti adhippāyo. Lekhaṁ katvāti caṅkame tiriyaṁ lekhaṁ katvā.",
  "anya-e0103n8:232": "Anuyuñjethāti anuyuñjeyya, bhāveyyāti attho.",
  "anya-e0103n8:233": "Upasamānussatikathāvaṇṇanā",
  "anya-e0103n8:234": "239.Evanti yathāvuttena virāgādiguṇānussaraṇappakārena. Sabbadukkhūpasamasaṅkhātassāti dukkhadukkhādibhedaṁ sabbampi dukkhaṁ upasammati etthāti sabbadukkhūpasamoti saṅkhātabbassa.",
  "anya-e0103n8:235_0": "‘‘Paññattidhammā’’tiādīsu asabhāvopi ñāṇena dhārīyati avadhārīyatīti dhammoti vuccatīti",
  "anya-e0103n8:235_1": "tato nivattento ‘‘dhammāti sabhāvā’’ti āha . Bhavanaṁ paramatthato vijjamānatā bhāvo,",
  "anya-e0103n8:235_2": "saha bhāvenāti sabhāvā, sacchikaṭṭhaparamatthato labbhamānarūpāti attho. Te hi attano",
  "anya-e0103n8:235_3": "sabhāvassa dhāraṇato dhammāti, yathāvuttenaṭṭhena sabhāvāti ca vuccanti. Saṅgammāti",
  "anya-e0103n8:235_4": "paccayasamodhānalakkhaṇena saṅgamena sannipatitvā. Samāgammāti tasseva vevacanaṁ.",
  "anya-e0103n8:235_5": "Paccayehīti anurūpehi paccayehi. Katāti nibbattitā. Akatāti kehicipi paccayehi na",
  "anya-e0103n8:235_6": "katā. Asaṅkhatāti bahuvacanassa kāraṇaṁ heṭṭhā vuttameva. Aggamakkhāyatīti aggo akkhāyati,",
  "anya-e0103n8:235_7": "ma-kāro padasandhikaro. So asaṅkhatalakkhaṇo sabhāvadhammo virāgoti paccetabbo, virajjati",
  "anya-e0103n8:235_8": "ettha saṁkilesadhammoti. Nibbānaṁ ārammaṇaṁ katvā pavattamānena ariyamaggena pahīyamānā",
  "anya-e0103n8:235_9": "mānamadādayo taṁ patvā pahīyanti nāmāti āha ‘‘tamāgamma…pe… vinassantī’’ti. Tattha",
  "anya-e0103n8:235_10": "‘‘seyyohamasmī’’tiādinā (dha. sa. 1121; saṁ. ni. 4.108) maññanāvasena pavatto māno",
  "anya-e0103n8:235_11": "eva mānamado. Purisabhāvaṁ nissāya uppajjanakamado purisamado. Ādi-saddena jātimadādīnaṁ",
  "anya-e0103n8:235_12": "saṅgaho daṭṭhabbo. Nimmadāti vigatamadabhāvā. Imameva hi atthaṁ dassetuṁ ‘‘amadā’’ti",
  "anya-e0103n8:235_13": "vuttaṁ. Madā nimmadīyanti ettha amadabhāvaṁ vināsaṁ gacchantīti madanimmadano. Eseva",
  "anya-e0103n8:235_14": "nayo sesapadesupi. Kāmapipāsāti kāmānaṁ pātukamyatā, kāmataṇhā. Kāmaguṇā eva āliyanti",
  "anya-e0103n8:235_15": "ettha sattāti kāmaguṇālayā. Tebhūmakaṁ vaṭṭanti tīsu bhūmīsu kammakilesavipākavaṭṭaṁ.",
  "anya-e0103n8:235_16": "Esa asaṅkhatadhammo. Aparāparabhāvāyāti aparāparaṁ yoniādito yoniādibhāvāya. Ābandhanaṁ",
  "anya-e0103n8:235_17": "gaṇṭhikaraṇaṁ. Saṁsibbanaṁ tunnakāraṇaṁ. Nikkhamanaṁ, nissaraṇañcassa taṇhāya visaṁyogo",
  "anya-e0103n8:235_18": "evāti āha ‘‘visaṁyutto’’ti.",
  "anya-e0103n8:236_0": "Ye guṇe nimittaṁ katvā madanimmadanādināmāni nibbāne niruḷhāni, te madanimmadanatādike",
  "anya-e0103n8:236_1": "yathāvutte nibbattitanibbānaguṇe eva gahetvā āha ‘‘madanimmadanatādīnaṁ guṇānaṁ vasenā’’ti,",
  "anya-e0103n8:236_2": "na pana madā nimmadīyanti etenāti evamādike. Te hi ariyamaggaguṇā . Bhagavatā upasamaguṇā",
  "anya-e0103n8:236_3": "vuttāti sambandho. Kattha pana vuttāti? Asaṅkhatasaṁyuttādīsu (saṁ. ni. 4.366 ādayo).",
  "anya-e0103n8:236_4": "Tattha saccanti avitathaṁ. Nibbānaṁ hi kenaci pariyāyena asantabhāvābhāvato ekaṁseneva",
  "anya-e0103n8:236_5": "santattā aviparītaṭṭhena saccaṁ. Tenāha ‘‘ekaṁ hi saccaṁ, na dutiyamatthī’’ti (su.",
  "anya-e0103n8:236_6": "ni. 890). Pāranti saṁsārassa paratīrabhūtaṁ. Tenevāha ‘‘tiṇṇo pāraṅgato thale tiṭṭhati",
  "anya-e0103n8:236_7": "brāhmaṇo’’ti (itivu. 69), ‘‘appakā te manussesu, ye janā pāragāmino’’ti (dha. pa.",
  "anya-e0103n8:236_8": "85) ca. Sududdasanti paramagambhīratāya, atisukhumasantasabhāvatāya ca anupacitañāṇasambhārehi",
  "anya-e0103n8:236_9": "daṭṭhuṁ asakkuṇeyyatāya suṭṭhu duddasaṁ. Natthi ettha jarā, etasmiṁ vā adhigate puggalassa",
  "anya-e0103n8:236_10": "jarābhāvoti ajaraṁ. Tato eva jarādīhi apalokiyatāya thiraṭṭhena dhuvaṁ. Taṇhādipapañcābhāvato",
  "anya-e0103n8:236_11": "nippapañcaṁ. Natthi ettha matanti amataṁ. Asivabhāvakarānaṁ saṁkilesadhammānaṁ abhāvena",
  "anya-e0103n8:236_12": "sivaṁ. Catūhi yogehi anupaddutattā khemaṁ. Visaṅkhārabhāvena acchariyatāya, abhūtapubbatāya",
  "anya-e0103n8:236_13": "ca abbhutaṁ. Sabbāsaṁ ītīnaṁ anatthānaṁ abhāvena anītikaṁ. Niddukkhatāya abyābajjhaṁ.",
  "anya-e0103n8:236_14": "Sabbasaṁkilesamalato accantasuddhiyā visesato suddhīti visuddhi. Catūhipi oghehi",
  "anya-e0103n8:236_15": "anajjhottharaṇīyatāya dīpaṁ. Sakalavaṭṭadukkhato paripālanaṭṭhena tāṇaṁ.",
  "anya-e0103n8:237_0": "‘‘Saccañca vo, bhikkhave, desessāmī’’tiādikā pāḷi saṁkhittāti veditabbā. Ādi-saddena",
  "anya-e0103n8:237_1": "anantaanāsavanipuṇaajajjaraapalokitaanidassanapaṇītaacchariyaanītikadhammamuttileṇaparāyaṇagambhīrādivacanehi",
  "anya-e0103n8:237_2": "ca bodhitā idha avuttā guṇā saṅgayhanti, tattha natthi etassa uppādanto vā vayanto",
  "anya-e0103n8:237_3": "vāti ananto, asaṅkhatadhammo. Āsavānaṁ anārammaṇatāya anāsavo. Nipuṇañāṇagocaratāya",
  "anya-e0103n8:237_4": "nipuṇo. Saṅkhatadhammo viya jarāya ajajjaritatāya ajajjaro. Byādhiādīhi apalokiyatāya",
  "anya-e0103n8:237_5": "apalokitaṁ. Acakkhuviññāṇaviññeyyatāya anidassano. Atittikaraṭṭhena paṇīto. Apacuratāya",
  "anya-e0103n8:237_6": "acchariyo. Ītīhi anabhibhavanīyasabhāvattā, anītikabhāvahetuto ca anītikadhammo.",
  "anya-e0103n8:237_7": "Vaṭṭadukkhamuttinimittatāya mutti. Saṁsāraṁ bhayato passantehi nilīyanīyato leṇaṁ.",
  "anya-e0103n8:237_8": "Tesaṁyeva parā gatīti parāyaṇo. Pakatiñāṇena aladdhapatiṭṭhatāya agādhaṭṭhena gambhīro.",
  "anya-e0103n8:237_9": "Katapuññehipi dukkhena kicchena anubujjhitabbato duranubodho. Sacchikiriyaṁ muñcitvā",
  "anya-e0103n8:237_10": "na takkañāṇena avacaritabboti atakkāvacaro. Buddhādīhi paṇḍiteheva veditabbato adhigantabbato",
  "anya-e0103n8:237_11": "paṇḍitavedanīyoti evamattho veditabbo.",
  "anya-e0103n8:238_0": "Ariyasāvakassevaijjhati sacchikiriyābhisamayavasena nibbānaguṇānaṁ pākaṭabhāvato.",
  "anya-e0103n8:238_1": "Aṭṭhāne cāyaṁ eva-saddo vutto, ijjhati evāti yojanā. Sukhasiddhivasena vā evaṁ vuttaṁ",
  "anya-e0103n8:238_2": "‘‘ariyasāvakassevā’’ti. Tenevāha ‘‘evaṁ santepī’’tiādi. Upasamagarukenāti nibbānaninnena.",
  "anya-e0103n8:238_3": "Manasi kātabbā yathāvuttā upasamaguṇā. Sukhaṁ supatītiādīsu vattabbaṁ mettākathāyaṁ",
  "anya-e0103n8:238_4": "āvi bhavissati. Paṇītādhimuttiko hoti nibbānādhimuttattā.",
  "anya-e0103n8:239": "Anussatikammaṭṭhānaniddesavaṇṇanā niṭṭhitā.",
  "anya-e0103n8:240": "Iti aṭṭhamaparicchedavaṇṇanā."
}