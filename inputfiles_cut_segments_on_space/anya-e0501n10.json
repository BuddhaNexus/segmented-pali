{
  "anya-e0501n10:0": "11. Pacchājātapaccayo",
  "anya-e0501n10:1_0": "Pacchimaṁ pacchimaṁ paccuppannaṁ cittaṁ purejātassa paccuppannassa catu samuṭṭhānikassa",
  "anya-e0501n10:1_1": "rūpakāyassa vuḍḍhiviruḷhiyā pacchājātapaccayo. Yathā taṁ pacchimavassesu anuvassaṁ",
  "anya-e0501n10:1_2": "vassamānāni vassodakāni purimavassesu jātānaṁ rukkhapotakānaṁ vuḍḍhiviruḷhiyā pacchājāta paccayā hontīti.",
  "anya-e0501n10:2_0": "Tattha pacchimaṁ pacchimaṁ cittanti paṭhamabhavaṅgato paṭṭhāya yāva cuti cittā sabbaṁ",
  "anya-e0501n10:2_1": "cittaṁ vuccati. Purejātassāti paṭisandhicittena sahuppannaṁ kammajarūpakāyaṁ ādiṁ",
  "anya-e0501n10:2_2": "katvā ajjhattasantānapariyāpanno sabbo catusamuṭṭhānikarūpakāyo vuccati.",
  "anya-e0501n10:3_0": "Paṭisandhicittena sahuppannassa kammajarūpakāyassa paṭhama bhavaṅgādīni pannarasabhavaṅgacittāni",
  "anya-e0501n10:3_1": "pacchājātapaccayā honti. Paṭisandhi cittaṁ pana tena kāyena sahuppannattā pacchajātaṁ",
  "anya-e0501n10:3_2": "na hoti. Soḷasamabhavaṅgacittañca tassa kāyassa bhijjanakkhette uppannattā paccayo",
  "anya-e0501n10:3_3": "na hoti. Tasmā pannarasabhavaṅgacittānīti vuttaṁ.",
  "anya-e0501n10:4_0": "Paṭisandhicittassa ṭhitikkhaṇe pana dve rūpakāyā uppajjanti kammajarūpakāyo ca utujarūpakāyoca.",
  "anya-e0501n10:4_1": "Tathā bhaṅgakkhaṇepi. Paṭhamabhavaṅgassa uppādakkhaṇe pana tayo rūpakāyā uppajjanti",
  "anya-e0501n10:4_2": "kammajarūpakāyo ca utujarūpakāyo ca cittajarūpakāyo ca. Yadā bahiddhāhārappharaṇaṁ",
  "anya-e0501n10:4_3": "labhitvā ajjhattāhāro āhārajarūpakāyaṁ janeti, tato paṭṭhāya catusamuṭṭhānikā cattāro",
  "anya-e0501n10:4_4": "rūpakāyā dīpa jālā viya pavattanti. Te uppādakkhaṇaṁ atikkamma yāva ṭhitibhāvena",
  "anya-e0501n10:4_5": "dharanti, tāva pannarasacittāni tesaṁ kāyānaṁ pacchājātapaccayā hontiyeva.",
  "anya-e0501n10:5_0": "Vuḍḍhiviruḷhiyāti catusamuṭṭhānikarūpasantatiyā uparūpari vuḍḍhiyā ca viruḷhiyā ca.",
  "anya-e0501n10:5_1": "Tathāhi purimā purimā cattāro rūpakāyā sace pacchājāta paccayaṁ punappunaṁ labhanti,",
  "anya-e0501n10:5_2": "evaṁ sati te nirujjhantāpi pacchārūpasantatiparamparānaṁ vuḍḍhiyā ca viruḷhiyā ca",
  "anya-e0501n10:5_3": "vepullāya ca balava paccayā hutvā nirujjhantīti. Pacchājātapaccayadīpanā niṭṭhitā."
}