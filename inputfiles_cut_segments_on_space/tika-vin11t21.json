{
  "tika-vin11t21:0": "Cammakkhandhakakathāvaṇṇanā",
  "tika-vin11t21:1_0": "2650. Eḷakā ca ajā ca migā cāti viggaho. Pasūnaṁ dvande ekattanapuṁsakattassa vibhāsitattā",
  "tika-vin11t21:1_1": "bahuvacananiddeso. Eḷakānañca ajānañca migānaṁ rohiteṇikuruṅgānañca. Pasadā ca migamātā",
  "tika-vin11t21:1_2": "ca pasadamigamātā, “pasadamigamātuyā”ti vattabbe gāthābandhavasena “pasada”nti niggahitāgamo.",
  "tika-vin11t21:1_3": "Pasadamigamātuyā ca cammaṁ bhikkhuno vaṭṭatīti yojanā. “Migāna”nti iminā gahitānamevettha",
  "tika-vin11t21:1_4": "vibhāgadassanaṁ “rohiteṇī”tiādi. Rohitādayo migavibhāgavisesā.",
  "tika-vin11t21:2": "2651.Etesaṁ yathāvuttasattānaṁ cammaṁ ṭhapetvā aññaṁ cammaṁ dukkaṭāpattiyā vatthubhūtanti attho. Aññanti ca –",
  "tika-vin11t21:3": "“Makkaṭo kāḷasīho ca, sarabho kadalīmigo;",
  "tika-vin11t21:4": "Ye ca vāḷamigā honti, tesaṁ cammaṁ na vaṭṭatī”ti. –",
  "tika-vin11t21:5_0": "Aṭṭhakathāya paṭikkhittaṁ cammamāha. Makkaṭo nāma sākhamigo. Kāḷasīho nāma mahāmukhavānarajātiko.",
  "tika-vin11t21:5_1": "Vāḷamigā nāma sīhabyagghādayo. Yathāha – “tattha vāḷamigāti sīhabyagghaacchataracchā,",
  "tika-vin11t21:5_2": "na kevalañca eteyeva, yesaṁ pana cammaṁ vaṭṭatīti vuttaṁ, te ṭhapetvā avasesā antamaso",
  "tika-vin11t21:5_3": "gomahiṁsassamiḷārādayopi sabbe imasmiṁ atthe ‘vāḷamigā’tveva veditabbā”ti.",
  "tika-vin11t21:6_0": "Thavikā ca upāhanā ca thavikopāhanaṁ. Amānusaṁ manussacammarahitaṁ sabbaṁ cammaṁ",
  "tika-vin11t21:6_1": "thavikopāhane vaṭṭatīti yojanā. Ettha thavikāti upāhanādikosakassa gahaṇaṁ. Yathāha",
  "tika-vin11t21:6_2": "“manussacammaṁ ṭhapetvā yena kenaci cammena upāhanā vaṭṭati. Upāhanākosakasatthakakosakakuñjikākosakesupi eseva nayo”ti.",
  "tika-vin11t21:7_0": "2652. “Anujānāmi, bhikkhave, sabbapaccantimesu janapadesu guṇaṅguṇūpāhana”nti vacanato",
  "tika-vin11t21:7_1": "“vaṭṭanti majjhime dese, na guṇaṅguṇūpāhanā”ti vuttaṁ. Majjhime deseti “puratthimāya",
  "tika-vin11t21:7_2": "disāya gajaṅgalaṁ nāma nigamo”tiādinā vuttasīmāparicchede majjhimadese. Guṇaṅguṇūpāhanāti",
  "tika-vin11t21:7_3": "catupaṭalato paṭṭhāya bahupaṭalā upāhanā. Yathāha – “guṇaṅguṇūpāhanāti catupaṭalato",
  "tika-vin11t21:7_4": "paṭṭhāya vuccatī”ti. Majjhimadese guṇaṅguṇūpāhanā na vaṭṭantīti yojanā. Antoārāmeti",
  "tika-vin11t21:7_5": "ettha pakaraṇato “sabbesa”nti labbhati, gilānānamitaresañca sabbesanti attho. Sabbatthāpi",
  "tika-vin11t21:7_6": "cāti antoārāme, bahi cāti sabbatthāpi. Roginoti gilānassa vaṭṭantīti yojanā.",
  "tika-vin11t21:8_0": "2653. Puṭabaddhā khallakabaddhācāti paccekaṁ yojetabbaṁ. Viseso panetāsaṁ aṭṭhakathāyameva",
  "tika-vin11t21:8_1": "vutto “puṭabaddhāti yonakaupāhanā vuccati, yā yāvajaṅghato sabbapādaṁ paṭicchādeti.",
  "tika-vin11t21:8_2": "Khallakabaddhāti paṇhipidhānatthaṁ tale khallakaṁ bandhitvā katā”ti. Pāliguṇṭhimā",
  "tika-vin11t21:8_3": "ca “paliguṇṭhitvā katā, yā upari pādamattameva paṭicchādeti, na jaṅgha”nti aṭṭhakathāyaṁ",
  "tika-vin11t21:8_4": "dassitāva. Tūlapuṇṇāti tūlapicunā pūretvā katā.",
  "tika-vin11t21:9_0": "Sabbāva nīlā sabbanīlā, sā ādi yāsaṁ tā sabbanīlādayo. Ādi-saddena mahānāmarattapariyantānaṁ",
  "tika-vin11t21:9_1": "gahaṇaṁ. Etāsaṁ sarūpaṁ aṭṭhakathāyameva vuttaṁ “nīlikā umāpupphavaṇṇā hoti, pītikā",
  "tika-vin11t21:9_2": "kaṇikārapupphavaṇṇā, lohitikā jayasumanapupphavaṇṇā, mañjiṭṭhikā mañjiṭṭhavaṇṇā eva,",
  "tika-vin11t21:9_3": "kaṇhā addāriṭṭhakavaṇṇā, mahāraṅgarattā satapadipiṭṭhivaṇṇā, mahānāmarattā sambhinnavaṇṇā",
  "tika-vin11t21:9_4": "hoti paṇḍupalāsavaṇṇā. Kurundiyaṁ pana ‘padumapupphavaṇṇā’ti vutta”nti. Sabbanīlādayopi",
  "tika-vin11t21:9_5": "cāti api-saddena nīlādivaddhikānaṁ gahaṇaṁ.",
  "tika-vin11t21:10_0": "2654.Citrāti vicitrā. Meṇḍavisāṇūpamavaddhikāti meṇḍānaṁ visāṇasadisavaddhikā, kaṇṇikaṭṭhāne",
  "tika-vin11t21:10_1": "meṇḍasiṅgasaṇṭhāne vaddhe yojetvā katāti attho. “Meṇḍavisāṇūpamavaddhikā”ti idaṁ",
  "tika-vin11t21:10_2": "ajavisāṇūpamavaddhikānaṁ upalakkhaṇaṁ. Morassa piñchena parisibbitāti talesu vā vaddhesu",
  "tika-vin11t21:10_3": "vā morapiñchehi suttakasadisehi parisibbitā. Upāhanā na ca vaṭṭantīti yojanā.",
  "tika-vin11t21:11_0": "2655.Majjārāti biḷārā. Kāḷakā rukkhakaṇṭakā. Ūlūkā pakkhibiḷālā. Sīhāti kesarasīhādayo",
  "tika-vin11t21:11_1": "sīhā. Uddāti catuppadajātikā. Dīpī saddalā. Ajinassāti evaṁnāmikassa. Parikkhaṭāti",
  "tika-vin11t21:11_2": "upāhanapariyante cīvare anuvātaṁ viya vuttappakāraṁ cammaṁ yojetvā katā.",
  "tika-vin11t21:12_0": "2656. Sace īdisā upāhanā labhanti, tāsaṁ vaḷañjanappakāraṁ dassetumāha “puṭādiṁ apanetvā”tiādi.",
  "tika-vin11t21:12_1": "Puṭādiṁ sabbaso chinditvā vā apanetvā vā upāhanā dhāretabbāti yojanā. Evamakatvā",
  "tika-vin11t21:12_2": "laddhanīhāreneva dhārentassa dukkaṭaṁ. Yathāha – “etāsu yaṁ kiñci labhitvā sace tāni",
  "tika-vin11t21:12_3": "khallakādīni apanetvā sakkā honti vaḷañjituṁ, vaḷañjetabbā, tesu pana sati vaḷañjantassa dukkaṭa”nti.",
  "tika-vin11t21:13_0": "Vaṇṇabhedaṁtathā katvāti ettha “ekadesenā”ti seso. “Sabbaso vā”ti āharitvā sabbaso",
  "tika-vin11t21:13_1": "vā ekadesena vā vaṇṇabhedaṁ katvā sabbanīlādayo upāhanā dhāretabbāti yojanā. Tathā",
  "tika-vin11t21:13_2": "akatvā dhārentassa dukkaṭaṁ. Yathāha “etāsu yaṁ kiñci labhitvā rajanaṁ coḷakena puñchitvā",
  "tika-vin11t21:13_3": "vaṇṇaṁ bhinditvā dhāretuṁ vaṭṭati. Appamattakepi bhinne vaṭṭatiyevā”ti. Nīlavaddhikādayopi",
  "tika-vin11t21:13_4": "vaṇṇabhedaṁ katvā dhāretabbā.",
  "tika-vin11t21:14": "2657.Tattha ṭhāne passāvapādukā, vaccapādukā, ācamanapādukāti tisso pādukāyo ṭhapetvā sabbāpi pādukā tālapattikādibhedā sabbāpi saṅkamanīyā pādukā dhāretuṁ na vaṭṭantīti yojanā.",
  "tika-vin11t21:15_0": "2658. Atikkantapamāṇaṁ uccāsayanasaññitaṁ āsandiñceva pallaṅkañca sevamānassa dukkaṭanti",
  "tika-vin11t21:15_1": "yojanā. Āsandī vuttalakkhaṇāva. Pallaṅkoti pādesu āharimāni vāḷarūpāni ṭhapetvā kato,",
  "tika-vin11t21:15_2": "ekasmiṁyeva dārumhi kaṭṭhakammavasena chinditvā katāni asaṁhārimāni tatraṭṭhāneva",
  "tika-vin11t21:15_3": "vāḷarūpāni yassa pādesu santi, evarūpo pallaṅko kappatīti “āharimenā”ti imināva dīpitaṁ.",
  "tika-vin11t21:15_4": "“Akappiyarūpakato akappiyamañco pallaṅko”ti hi sārasamāse vuttaṁ.",
  "tika-vin11t21:16_0": "2659.Gonakanti dīghalomakamahākojavaṁ. Caturaṅgulādhikāni kira tassa lomāni, kāḷavaṇṇañca",
  "tika-vin11t21:16_1": "hoti. “Caturaṅgulato ūnakappamāṇalomo kojavo vaṭṭatī”ti vadanti. Kuttakanti soḷasannaṁ",
  "tika-vin11t21:16_2": "nāṭakitthīnaṁ ṭhatvā naccanayoggaṁ uṇṇāmayattharaṇaṁ. Cittanti bhitticchiddādikavicitraṁ",
  "tika-vin11t21:16_3": "uṇṇāmayattharaṇaṁ. Paṭikanti uṇṇāmayaṁ setattharaṇaṁ. Paṭalikanti ghanapupphakaṁ",
  "tika-vin11t21:16_4": "uṇṇāmayaṁ lohitattharaṇaṁ, yo “āmalakapatto”tipi vuccati.",
  "tika-vin11t21:17_0": "Ekantalominti ubhato uggatalomaṁ uṇṇāmayattharaṇaṁ. Vikatinti sīhabyagghādirūpavicitraṁ",
  "tika-vin11t21:17_1": "uṇṇāmayattharaṇaṁ. “Ekantalomīti ekatodasaṁ uṇṇāmayattharaṇa”nti dīghanikā. Tūlikanti",
  "tika-vin11t21:17_2": "rukkhatūlalatātūlapoṭakitūlasaṅkhātānaṁ tiṇṇaṁ tūlānaṁ aññatarapuṇṇaṁ pakatitūlikaṁ.",
  "tika-vin11t21:17_3": "Uddalomikanti ekato uggatalomaṁ uṇṇāmayattharaṇaṁ. “Uddalomīti ubhatodasaṁ uṇṇāmayattharaṇaṁ.",
  "tika-vin11t21:17_4": "Ekantalomīti ekatodasaṁ uṇṇāmayattharaṇa”nti dīghanikāyaṭṭhakathāyaṁ vuttaṁ. Sārasamāse",
  "tika-vin11t21:17_5": "pana “uddalomīti ekato uggatapupphaṁ. Ekantalomīti ubhato uggatapuppha”nti vuttaṁ.",
  "tika-vin11t21:18_0": "2660.Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ. “Koseyyakaṭṭissamayanti",
  "tika-vin11t21:18_1": "koseyyakasaṭamaya”nti ācariyadhammapālattherena vuttaṁ, kantitakoseyyapuṭamayanti",
  "tika-vin11t21:18_2": "attho. Koseyyanti ratanaparisibbitaṁ kosiyasuttamayaṁ paccattharaṇaṁ. Ratanaparisibbanarahitaṁ",
  "tika-vin11t21:18_3": "suddhakoseyyaṁ pana vaṭṭati.",
  "tika-vin11t21:19_0": "Dīghanikāyaṭṭhakathāyaṁ panettha “ṭhapetvā tūlikaṁ sabbāneva gonakādīni ratanaparisibbitāni",
  "tika-vin11t21:19_1": "na vaṭṭantī”ti vuttaṁ. Tattha “ṭhapetvā tūlika”nti etena ratanaparisibbanarahitāpi",
  "tika-vin11t21:19_2": "tūlikā na vaṭṭatīti dīpeti. “Ratanaparisibbitāni na vaṭṭantī”ti iminā pana yāni ratanaparisibbitāni,",
  "tika-vin11t21:19_3": "tāni bhūmattharaṇavasena yathānurūpaṁ mañcādīsu ca upanetuṁ vaṭṭatīti dīpitanti veditabbaṁ.",
  "tika-vin11t21:19_4": "Ettha ca vinayapariyāyaṁ patvā garuke ṭhātabbattā idha vuttanayenevettha vinicchayo",
  "tika-vin11t21:19_5": "veditabbo. Suttantikadesanāyaṁ pana gahaṭṭhānampi vasena vuttattā nesaṁ saṅgaṇhanatthaṁ",
  "tika-vin11t21:19_6": "“ṭhapetvā tūlikaṁ…pe… vaṭṭantīti vutta”nti apare.",
  "tika-vin11t21:20_0": "Hatthiassarathattharanti hatthipiṭṭhe attharitaṁ attharaṇaṁ hatthattharaṇaṁ nāma.",
  "tika-vin11t21:20_1": "Assarathattharepi eseva nayo. Kadalimigapavara-paccattharaṇakampi cāti kadalimigacammaṁ",
  "tika-vin11t21:20_2": "nāma atthi, tena kataṁ pavarapaccattharaṇanti attho. Taṁ kira setavatthassa upari",
  "tika-vin11t21:20_3": "kadalimigacammaṁ pattharitvā sibbetvā karonti. Pi-saddena ajinappaveṇī gahitā. Ajinappaveṇī",
  "tika-vin11t21:20_4": "nāma ajinacammehi mañcapamāṇena sibbetvā katā paveṇī. Tāni kira cammāni sukhumatarāni,",
  "tika-vin11t21:20_5": "tasmā dupaṭṭatipaṭṭāni katvā sibbanti. Tena vuttaṁ “ajinappaveṇī”ti.",
  "tika-vin11t21:21_0": "2661.Rattavitānassa heṭṭhāti kusumbhādirattassa lohitavitānassa heṭṭhā kappiyapaccattharaṇehi",
  "tika-vin11t21:21_1": "atthataṁ sayanāsanañca. Kasāvarattavitānassa pana heṭṭhā kappiyapaccattharaṇena atthataṁ",
  "tika-vin11t21:21_2": "vaṭṭati. Teneva vakkhati “heṭṭhā akappiye”tiādi.",
  "tika-vin11t21:22_0": "Dvidhārattūpadhānakanti sīsapasse, pādapasse cāti ubhatopasse paññattarattabibbohanavantañca",
  "tika-vin11t21:22_1": "sayanāsanaṁ. Idaṁ sabbaṁ akappiyaṁ paribhuñjato dukkaṭaṁ hoti. “Yaṁ pana ekameva",
  "tika-vin11t21:22_2": "upadhānaṁ ubhosu passesu rattaṁ vā hoti padumavaṇṇaṁ vā vicitraṁ vā, sace pamāṇayuttaṁ,",
  "tika-vin11t21:22_3": "vaṭṭatī”ti aṭṭhakathāvinicchayo eteneva byatirekato vutto hoti. “Yebhuyyarattānipi",
  "tika-vin11t21:22_4": "dve bibbohanāni na vaṭṭantī”ti gaṇṭhipade vuttaṁ. Teneva yebhuyyena rattavitānampi",
  "tika-vin11t21:22_5": "na vaṭṭatīti viññāyati.",
  "tika-vin11t21:23_0": "Ettha ca kiñcāpi dīghanikāyaṭṭhakathāyaṁ “alohitakāni dvepi vaṭṭantiyeva, tato uttari",
  "tika-vin11t21:23_1": "labhitvā aññesaṁ dātabbāni, dātuṁ asakkonto mañce tiriyaṁ attharitvā upari paccattharaṇaṁ",
  "tika-vin11t21:23_2": "datvā nipajjitumpi labhatī”ti avisesena vuttaṁ. Senāsanakkhandhakasaṁvaṇṇanāyaṁ pana",
  "tika-vin11t21:23_3": "“agilānassa sīsūpadhānañca pādūpadhānañcāti dvayameva vaṭṭati, gilānassa bibbohanāni",
  "tika-vin11t21:23_4": "santharitvā upari paccattharaṇaṁ datvā nipajjitumpi vaṭṭatī”ti vuttattā gilānoyeva",
  "tika-vin11t21:23_5": "mañce tiriyaṁ attharitvā nipajjituṁ labhatīti veditabbaṁ.",
  "tika-vin11t21:24": "2662. Uddhaṁ setavitānampi heṭṭhā akappiye paccattharaṇe sati na vaṭṭatīti yojanā. Tasminti akappiyapaccattharaṇe.",
  "tika-vin11t21:25_0": "2663.“Ṭhapetvā”ti iminā āsandādittayassa vaṭṭanākāro natthīti dīpeti. Sesaṁ sabbanti",
  "tika-vin11t21:25_1": "gonakādi dvidhārattūpadhānakapariyantaṁ sabbaṁ. Gihisantakanti gihīnaṁ santakaṁ tehiyeva",
  "tika-vin11t21:25_2": "paññattaṁ, iminā pañcasu sahadhammikesu aññatarena vā tesaṁ āṇattiyā vā paññattaṁ",
  "tika-vin11t21:25_3": "na vaṭṭatīti dīpeti. Labhateti nisīdituṁ labhati.",
  "tika-vin11t21:26_0": "2664. Taṁ kattha labhatīti padesaniyamaṁ dassetumāha “dhammāsane”tiādi. Dhammāsaneti",
  "tika-vin11t21:26_1": "ettha aṭṭhakathāyaṁ “yadi dhammāsane saṅghikampi gonakādiṁ bhikkhūhi anāṇattā ārāmikādayo",
  "tika-vin11t21:26_2": "sayameva paññāpenti ceva nīharanti ca, etaṁ gihivikatanīhāraṁ nāma. Iminā gihivikatanīhārena",
  "tika-vin11t21:26_3": "vaṭṭatī”ti vuttaṁ. Bhattagge vāti vihāre nisīdāpetvā parivesanaṭṭhāne vā bhojanasālāyaṁ",
  "tika-vin11t21:26_4": "vā. Apisaddena gihīnaṁ gehepi tehi paññatte gonakādimhi nisīdituṁ anāpattīti dīpeti.",
  "tika-vin11t21:26_5": "Dhammāsanādipadesaniyamanena tato aññattha gihipaññattepi tattha nisīdituṁ na vaṭṭatīti",
  "tika-vin11t21:26_6": "byatirekato viññāyati.",
  "tika-vin11t21:27_0": "Bhūmattharaṇaketi ettha “kate”ti seso. Tatthāti saṅghike vā gihisantake vā gonakādimhi",
  "tika-vin11t21:27_1": "sahadhammikehi anāṇattehi gihīhi eva bhūmattharaṇe kate. Sayitunti upari attano paccattharaṇaṁ",
  "tika-vin11t21:27_2": "datvā nipajjituṁ vaṭṭati. Api-saddena nisīditumpi vāti samuccinoti. “Bhūmattharaṇake”ti",
  "tika-vin11t21:27_3": "iminā gihīhi eva mañcādīsu sayanatthaṁ atthate upari attano paccattharaṇaṁ datvā",
  "tika-vin11t21:27_4": "sayituṁ vā nisīdituṁ vā na vaṭṭatīti dīpeti.",
  "tika-vin11t21:28": "Cammakkhandhakakathāvaṇṇanā."
}