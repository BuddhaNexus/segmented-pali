{
  "tika-abh02t35:0": "18. Dhammahadayavibhaṅgo",
  "tika-abh02t35:1": "1. Sabbasaṅgāhikavāravaṇṇanā",
  "tika-abh02t35:2_0": "978.Dhātusambhava…pe…saṅgahitattāti ettha khandhādīnaṁ kāmadhātuādidhātūsu sambhavabhedabhinnānaṁ",
  "tika-abh02t35:2_1": "niravasesato saṅgahitattāti vibhāgena yojanā, tathā sesesupi pariyāpannapabhedabhinnānantiādinā.",
  "tika-abh02t35:2_2": "Tattha ‘‘niravasesato saṅgahitattā’’ti iminā ‘‘sabbasaṅgāhikavāro’’ti ayamassa atthānugatā",
  "tika-abh02t35:2_3": "samaññāti dasseti. Yasmā cettha khandhādīnaṁ dvādasannaṁ koṭṭhāsānaṁ anavasesasaṅgaho,",
  "tika-abh02t35:2_4": "tasmā evaṁ dutiyavārādīnañcettha anuppaveso veditabbo. Khandhādīnameva hi tesaṁ sambhavādivicāro",
  "tika-abh02t35:2_5": "uppattānuppattidassanavāroti vattuṁ yuttoti yojanā. Anuppattidassanañcettha atthāpattisiddhaṁ",
  "tika-abh02t35:2_6": "veditabbaṁ. Na hi tattha ‘‘kati khandhā na pātubhavantī’’tiādipāḷi atthi.",
  "tika-abh02t35:3_0": "979.Pucchānurūpanti yenādhippāyena pucchā katā, tadanurūpaṁ. Avitathabyākaraṇaṁ nāma",
  "tika-abh02t35:3_1": "buddhānaṁ eva āveṇikaṁ, aññesaṁ taṁ yādicchikaṁ sutakkharasadisanti āha ‘‘sabbaññuvacanaṁ",
  "tika-abh02t35:3_2": "viññāya katattā’’ti.",
  "tika-abh02t35:4": "Sabbasaṅgāhikavāravaṇṇanā niṭṭhitā.",
  "tika-abh02t35:5": "2. Uppattānuppattivāravaṇṇanā",
  "tika-abh02t35:6_0": "991. ‘‘Kāmabhave’’ti idaṁ okāsavasena vatvā puna sattasantānavasena vattuṁ ‘‘kāmadhātusambhūtānañcā’’ti",
  "tika-abh02t35:6_1": "vuttanti tamatthavisesaṁ dassento ‘‘iddhiyā…pe… attho’’ti āha. ‘‘Na vattabbaṁ siyā’’ti",
  "tika-abh02t35:6_2": "kasmā vuttaṁ, yadipi asaññasattānaṁ acakkhukattā rūpāyatanaṁ accantasukhumattā heṭṭhimabhūmikānañca",
  "tika-abh02t35:6_3": "agocaro, samānabhūmikānaṁ pana vehapphalānaṁ, uparibhūmikānañca suddhāvāsānaṁ cakkhāyatanassa",
  "tika-abh02t35:6_4": "gocaro hotīti āyatanādikiccaṁ karotiyevāti sakkā vattuṁ. Yaṁ panettha vitthārato",
  "tika-abh02t35:6_5": "vattabbaṁ, taṁ heṭṭhā vuttameva. ‘‘Heṭṭhato avīcinirayaṁ pariyantaṁ katvā uparito",
  "tika-abh02t35:6_6": "paranimmitavasavattideve antokaritvā yaṁ etasmi’’ntiādinā (dha. sa. 1287) vuttapadesā",
  "tika-abh02t35:6_7": "kāmāvacarādiokāsā. Te sattanikāyā ca dhātūti vuccanti samudāyassa avayavādhārabhāvato",
  "tika-abh02t35:6_8": "yathā ‘‘māsapuñjo māso’’ti. Sattā uppajjanti etthāti sattuppatti, uppajjanaṭṭhena",
  "tika-abh02t35:6_9": "sattāva uppatti sattuppattīti evaṁ okāsasattalokadvayassa sattuppattipariyāyo veditabbo.",
  "tika-abh02t35:6_10": "Sattabhāvena uppatti, na anupādinnakkhandhā viya saṅkhārabhāvenevāti adhippāyo. Ke",
  "tika-abh02t35:6_11": "pana teti āha ‘‘sattāvāsavasena…pe… upādinnakakkhandhā’’ti. Taṁtaṁpariyāpannānanti",
  "tika-abh02t35:6_12": "taṁtaṁsattāvāsapariyāpannānaṁ sattānaṁ, saṅkhārānameva vā. Sadisādhiṭṭhānabhāvenāti",
  "tika-abh02t35:6_13": "sadisākārena pavattamānānaṁ khandhānaṁ patiṭṭhānabhāvena. Yebhuyyena hi tasmiṁ sattāvāse",
  "tika-abh02t35:6_14": "dhammā samānākārena pavattanti.",
  "tika-abh02t35:7": "Uppattānuppattivāravaṇṇanā niṭṭhitā.",
  "tika-abh02t35:8": "3. Pariyāpannāpariyāpannavāravaṇṇanā",
  "tika-abh02t35:9": "999.Tattha, aññattha cāti tasmiṁ, aññasmiñca bhave, okāse ca. Paricchedakārikāya kāmāditaṇhāya paricchijja āpannā gahitāti pariyāpannāti taṁtaṁbhavādiantogadhā taṁtaṁpariyāpannā.",
  "tika-abh02t35:10": "Pariyāpannāpariyāpannavāravaṇṇanā niṭṭhitā.",
  "tika-abh02t35:11": "6. Uppādakakammaāyuppamāṇavāro",
  "tika-abh02t35:12": "1. Uppādakakammavaṇṇanā",
  "tika-abh02t35:13": "1021.Dhātuttayabhūtadevavasenāti kāmādidhātuttaye nibbattadevānaṁ vasena.",
  "tika-abh02t35:14": "Uppādakakammavaṇṇanā niṭṭhitā.",
  "tika-abh02t35:15": "2. Āyuppamāṇavaṇṇanā",
  "tika-abh02t35:16": "1026. Suparimajjitakañcanādāsaṁ viya sobhati vijjotatīti subho, sarīrobhāso, tena subhena kiṇṇā vikiṇṇāti subhakiṇṇā.",
  "tika-abh02t35:17_0": "1027.Taṁtaṁmanasikāranti parittapathavīkasiṇādigatamanasikāraṁ. Appanākkhaṇepīti",
  "tika-abh02t35:17_1": "pi-saddena pubbabhāgaṁ sampiṇḍeti. Chandanaṁ ārammaṇapariyesanaṁ chando, kattukamyatāchando.",
  "tika-abh02t35:17_2": "Paṇidhānaṁ cittaṭṭhapanā paṇidhi, saññāvirāgādīhi ārammaṇassa visesanaṁ tathāpavattāya",
  "tika-abh02t35:17_3": "bhāvanāya ārammaṇakaraṇameva.",
  "tika-abh02t35:18": "Vipulaṁ vuccati mahantaṁ, santabhāvopi mahanīyatāya mahantamevāti āha ‘‘vipulā phalāti vipulasantasukhāyuvaṇṇādiphalā’’ti.",
  "tika-abh02t35:19_0": "1028. Yaṁ cātumahārājikānaṁ āyuppamāṇaṁ, sañjīve eso eko rattidivo, tāya rattiyā",
  "tika-abh02t35:19_1": "tiṁsa rattiyo māso, tena māsena dvādasamāsiko saṁvaccharo, tena saṁvaccharena pañca",
  "tika-abh02t35:19_2": "vassasatāni sañjīve āyuppamāṇaṁ. Yaṁ tāvatiṁsānaṁ āyuppamāṇaṁ, eso kāḷasutte eko",
  "tika-abh02t35:19_3": "rattidivo…pe… tena saṁvaccharena vassasahassaṁ kāḷasutte āyuppamāṇaṁ. Yaṁ yāmānaṁ",
  "tika-abh02t35:19_4": "āyuppamāṇaṁ, eso saṅghāte eko rattidivo…pe… tena saṁvaccharena dve vassasahassāni",
  "tika-abh02t35:19_5": "saṅghāte āyuppamāṇaṁ. Yaṁ tusitānaṁ āyuppamāṇaṁ, roruve eso eko rattidivo…pe… tena",
  "tika-abh02t35:19_6": "saṁvaccharena cattāri vassasahassāni roruve āyuppamāṇaṁ. Yaṁ nimmānaratīnaṁ āyuppamāṇaṁ,",
  "tika-abh02t35:19_7": "mahāroruve eso eko rattidivo…pe… tena saṁvaccharena aṭṭha vassasahassāni mahāroruve",
  "tika-abh02t35:19_8": "āyuppamāṇaṁ. Yaṁ paranimmitavasavattīnaṁ devānaṁ āyuppamāṇaṁ, tāpane eso eko rattidivo…pe…",
  "tika-abh02t35:19_9": "tena saṁvaccharena soḷasa vassasahassāni tāpane āyuppamāṇaṁ. Mahātāpane upaḍḍhantarakappo.",
  "tika-abh02t35:19_10": "Avīciyaṁ eko antarakappo ca āyuppamāṇanti vadanti. Devānaṁ adhimuttakālakiriyā viya",
  "tika-abh02t35:19_11": "tādisena puññabalena antarāpi maraṇaṁ hotīti ‘‘kammameva pamāṇa’’nti vuttanti veditabbaṁ.",
  "tika-abh02t35:19_12": "Evañca katvā abbudādiāyuparicchedopi yuttataro hotīti.",
  "tika-abh02t35:20_0": "Kiṁjhānanti aṭṭhasu jhānesu kataraṁ jhānaṁ. Bhavasīsānīti bhavaggāni, puthujjanabhavaggaṁ",
  "tika-abh02t35:20_1": "ariyabhavaggaṁ sabbabhavagganti vehapphalādīnaṁ samaññā. Kassaci sattāti puthujjanassa,",
  "tika-abh02t35:20_2": "kassaci pañcāti sotāpannassa, sakadāgāmino ca, kassaci tayoti anāgāmino vasena vuttaṁ.",
  "tika-abh02t35:20_3": "Tasmā so brahmakāyikādīhi cuto arūpaṁ upapajjanto veditabbo. ‘‘Navasu brahmalokesu",
  "tika-abh02t35:20_4": "nibbattaariyasāvakānaṁ tatrūpapattiyeva hoti, na heṭṭhūpapattī’’ti (vibha. aṭṭha.",
  "tika-abh02t35:20_5": "1028) ayaṁ aṭṭhakathāpāṭhoti adhippāyena ‘‘yaṁ panā’’tiādi vuttaṁ. ‘‘Tatrūpapattipi",
  "tika-abh02t35:20_6": "hoti uparūpapattipi, na heṭṭhūpapattī’’ti pana pāṭhoti tena ‘‘heṭṭhūpapattiyeva nivāritā’’tiādivacanena",
  "tika-abh02t35:20_7": "payojanaṁ natthi. Arūpadhātūpapatti ca na nivāritāti sambandho. Arūpadhātūpapatti",
  "tika-abh02t35:20_8": "na nivāritā ‘‘matthake ṭhitova parinibbātī’’ti niyamassa anicchitattā.",
  "tika-abh02t35:21_0": "Aññatthāti kāmaloke. Tatthāti rūpaloke. Ayaṁ aṭṭhakathāti ‘‘paṭhamajjhānabhūmiyaṁ",
  "tika-abh02t35:21_1": "nibbatto…pe… parinibbātī’’ti evaṁ pavattā aṭṭhakathā. Tenevāti yasmā rūpadhātuyaṁ",
  "tika-abh02t35:21_2": "upapanno adhippeto, na upapajjanāraho, teneva kāraṇena. Tassāti yathāvuttassa rūpadhātuyaṁ",
  "tika-abh02t35:21_3": "upapannassa ariyasāvakassa. Yena rūparāgena tattha rūpabhave upapanno, tasmiṁ arūpajjhānena",
  "tika-abh02t35:21_4": "vikkhambhite sammadeva diṭṭhādīnavesu yathā kāmarūpabhavesu āyatiṁ bhavābhilāso na",
  "tika-abh02t35:21_5": "bhavissati, evaṁ arūpabhavepīti dassento āha ‘‘puna…pe… bhavissatiyevā’’ti. Tattha",
  "tika-abh02t35:21_6": "nibbattoti rūpadhātuyaṁ upapanno. Ariyamaggaṁ bhāvetvāti heṭṭhimaṁ ariyamaggaṁ sampādetvā.",
  "tika-abh02t35:21_7": "Nibbattabhavādīnavadassanavasenāti tasmiṁ rūpabhave nibbattopi tattheva ādīnavadassanavasena.",
  "tika-abh02t35:21_8": "Anivattitabhavābhilāsoti upari arūpabhave avissaṭṭhabhavapatthano, yato arūpadhātuyaṁ",
  "tika-abh02t35:21_9": "upapajjanāraho. Tassa vasenāti tādisassa ariyasāvakassa vasena. ‘‘Kassaci pañca,",
  "tika-abh02t35:21_10": "kassaci tayo anusayā anusentī’’ti ayaṁ yamakapāḷi (yama. 2.anusayayamaka.312) pavattā.",
  "tika-abh02t35:22": "Āyuppamāṇavaṇṇanā niṭṭhitā.",
  "tika-abh02t35:23": "7. Abhiññeyyādivāravaṇṇanā",
  "tika-abh02t35:24": "1030. ‘‘Ruppanalakkhaṇaṁ rūpaṁ, anubhavanalakkhaṇā vedanā’’tiādinā sāmaññalakkhaṇapariggāhikā. ‘‘Phusanalakkhaṇo phasso, sātalakkhaṇaṁ sukha’’ntiādinā visesalakkhaṇapariggāhikā.",
  "tika-abh02t35:25_0": "‘‘Cattāro khandhā siyā kusalā’’tiādīsu idha yaṁ vattabbaṁ, taṁ khandhavibhaṅgādīsu",
  "tika-abh02t35:25_1": "vuttaṁ, tasmā tattha vuttanayeneva gahetabbanti adhippāyo. Sesaṁ yadettha na vuttaṁ,",
  "tika-abh02t35:25_2": "taṁ suviññeyyamevāti.",
  "tika-abh02t35:26": "Abhiññeyyādivāravaṇṇanā niṭṭhitā.",
  "tika-abh02t35:27": "Dhammahadayavibhaṅgavaṇṇanā niṭṭhitā.",
  "tika-abh02t35:28": "Iti sammohavinodaniyā ṭīkāya līnatthavaṇṇanā",
  "tika-abh02t35:29": "Vibhaṅga-anuṭīkā samattā."
}