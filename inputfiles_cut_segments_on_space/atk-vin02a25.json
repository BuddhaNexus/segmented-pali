{
  "atk-vin02a25:0": "6. Bhesajjakkhandhakaṁ",
  "atk-vin02a25:1": "Pañcabhesajjādikathā",
  "atk-vin02a25:2_0": "260. Bhesajjakkhandhake – sāradikena ābādhenāti saradakāle uppannena pittābādhena,",
  "atk-vin02a25:2_1": "tasmiñhi kāle vassodakenapi tementi, kaddamampi maddanti, antarantarā ātapopi kharo",
  "atk-vin02a25:2_2": "hoti, tena tesaṁ pittaṁ koṭṭhabbhantaragataṁ hoti. Āhāratthañca phareyyāti āhāratthaṁ sādheyya.",
  "atk-vin02a25:3": "261.Nacchādentīti na jiranti, na vātarogaṁ paṭippassambhetuṁ sakkonti. Senesitānīti siniddhāni. Bhattācchādakenāti bhattaṁ arocikena.",
  "atk-vin02a25:4_0": "262.Acchavasantiādīsu nissaggiyavaṇṇanāyaṁ vuttanayeneva vinicchayo veditabbo. Kāle",
  "atk-vin02a25:4_1": "paṭiggahitantiādīsu majjhanhike avītivatte paṭiggahetvā pacitvā parissāvetvā cāti",
  "atk-vin02a25:4_2": "attho. Telaparibhogenaparibhuñjitunti sattāhakālikatelaparibhogena paribhuñjituṁ.",
  "atk-vin02a25:5_0": "263.Mūlabhesajjādi vinicchayopi khuddakavaṇṇanāyaṁ vuttoyeva. Tasmā idha yaṁ yaṁ",
  "atk-vin02a25:5_1": "pubbe avuttaṁ taṁ tadeva vaṇṇayissāma. Vacattanti setavacaṁ. Nisadaṁ nisadapotakanti",
  "atk-vin02a25:5_2": "pisanasilā ca pisanapoto ca. Phaggavanti latājāti. Nattamālanti karañjaṁ. Hiṅguhiṅgujatuhiṅgusipāṭikā",
  "atk-vin02a25:5_3": "hiṅgujātiyoyeva. Takatakapattitakapaṇṇiyo lākhājātiyo.",
  "atk-vin02a25:6_0": "Sāmuddanti samuddatīre vālukā viya santiṭṭhati. Kāḷaloṇanti pakatiloṇaṁ. Sindhavanti",
  "atk-vin02a25:6_1": "setavaṇṇaṁ pabbate uṭṭhahati. Ubbhidanti bhūmito aṅkuraṁ uṭṭhahati. Bilanti dabbasambhārehi",
  "atk-vin02a25:6_2": "saddhiṁ pacitaṁ, taṁ rattavaṇṇaṁ.",
  "atk-vin02a25:7_0": "264-6.Kāyo vā duggandhoti kassaci assādīnaṁ viya kāyagandho hoti, tassāpi sirīsakosumbādicuṇṇāni",
  "atk-vin02a25:7_1": "vā gandhacuṇṇāni vā sabbāni vaṭṭanti. Chakaṇanti gomayaṁ. Rajananippakkanti rajanakasaṭaṁ.",
  "atk-vin02a25:7_2": "Pākatikacuṇṇampi koṭṭetvā udakena temetvā nhāyituṁ vaṭṭati; etampi rajananippakkasaṅkhepameva gacchati.",
  "atk-vin02a25:8": "Āmakamaṁsañcakhādi āmakalohitañca pivīti na taṁ bhikkhu khādi na pivi, amanusso khāditvā ca pivitvā ca pakkanto, tena vuttaṁ – ‘‘tassa so amanussikābādho paṭippassambhī’’ti.",
  "atk-vin02a25:9_0": "Añjananti sabbasaṅgāhikavacanametaṁ. Kāḷñjananti ekā añjanajāti. Rasañjanaṁ nānāsambhārehi",
  "atk-vin02a25:9_1": "kataṁ. Sotañjananti nadīsotādīsu uppajjanakaṁ añjanaṁ. Geruko nāma suvaṇṇageruko.",
  "atk-vin02a25:9_2": "Kapallanti dīpasikhato gahitamasi. Añjanūpapiṁsanehīti añjanena saddhiṁ ekato piṁsitabbehi,",
  "atk-vin02a25:9_3": "na hi kiñci aññanūpapiṁsanaṁ na vaṭṭati. Candananti lohitacandanādikaṁ yaṁkiñci.",
  "atk-vin02a25:9_4": "Tagarādīni pākaṭāni, aññānipi nīluppalādīni vaṭṭantiyeva.",
  "atk-vin02a25:10_0": "Aṭṭhimayanti manussaṭṭhiṁ ṭhapetvā avasesaaṭṭhimayaṁ. Dantamayanti hatthidantādisabbadantamayaṁ.",
  "atk-vin02a25:10_1": "Visāṇamayepi akappiyaṁ nāma natthi, naḷamayādayo ekantakappiyāyeva. Salākaṭṭhāniyanti",
  "atk-vin02a25:10_2": "yattha salākaṁ odahanti, taṁ susiradaṇḍakaṁ vā thavikaṁ vā anujānāmīti attho. Aṁsabaddhakoti",
  "atk-vin02a25:10_3": "añjanitthavikāya aṁsabaddhako. Yamakanatthukaraṇinti samasotāhi dvīhi panāḷikāhi ekaṁ natthukaraṇiṁ.",
  "atk-vin02a25:11": "267.Anujānāmi bhikkhave telapākanti yaṁkiñci bhesajjapakkhittaṁ sabbaṁ anuññātameva hoti. Atipakkhittamajjānīti ativiya khittamajjāni; bahuṁ majjaṁ pakkhipitvā yojitānīti attho.",
  "atk-vin02a25:12_0": "Aṅgavātoti hatthapāde vāto. Sambhārasedanti nānāvidhapaṇṇabhaṅgasedaṁ. Mahāsedanti",
  "atk-vin02a25:12_1": "mahantaṁ sedaṁ; porisappamāṇaṁ āvāṭaṁ aṅgārānaṁ pūretvā paṁsuvālikādīhi pidahitvā",
  "atk-vin02a25:12_2": "tattha nānāvidhāni vātaharaṇapaṇṇāni santharitvā telamakkhitena gattena tattha nipajjitvā",
  "atk-vin02a25:12_3": "samparivattantena sarīraṁ sedetuṁ anujānāmīti attho. Bhaṅgodakanti nānāpaṇṇabhaṅgakuthitaṁ",
  "atk-vin02a25:12_4": "udakaṁ; tehi paṇṇehi ca udakena ca siñcitvā siñcitvā sedetabbo. Udakakoṭṭhakanti",
  "atk-vin02a25:12_5": "udakakoṭṭhe cāṭiṁ vā doṇiṁ vā uṇhodakassa pūretvā tattha pavisitvā sedakammakaraṇaṁ anujānāmīti attho.",
  "atk-vin02a25:13_0": "Pabbavātohotīti pabbe pabbe vāto vijjhati. Lohitaṁ mocetunti satthakena lohitaṁ mocetuṁ.",
  "atk-vin02a25:13_1": "Pajjaṁ abhisaṅkharitunti yena phālitapādā pākatikā honti; taṁ nāḷikerādīsu nānābhesajjāni",
  "atk-vin02a25:13_2": "pakkhipitvā pajjaṁ abhisaṅkharituṁ; pādānaṁ sappāyabhesajjaṁ pacitunti attho. Tilakakkena",
  "atk-vin02a25:13_3": "atthoti piṭṭhehi tilehi attho. Kabaḷikanti vaṇamukhe sattupiṇḍaṁ pakkhipituṁ. Sāsapakuḍḍenāti",
  "atk-vin02a25:13_4": "sāsapapiṭṭhena. Vaḍḍhamaṁsanti adhikamaṁsaṁ āṇi viya uṭṭhahati. Loṇasakkharikāya",
  "atk-vin02a25:13_5": "chinditunti khurena chindituṁ. Vikāsikanti telarundhanapilotikaṁ. Sabbaṁ vaṇapaṭikammanti",
  "atk-vin02a25:13_6": "yaṁkiñci vaṇaparikammaṁ nāma atthi; sabbaṁ anujānāmīti attho.",
  "atk-vin02a25:14_0": "268.Sāmaṁ gahetvāti idaṁ na kevalaṁ sappadaṭṭhasseva, aññasmimpi daṭṭhavise sati",
  "atk-vin02a25:14_1": "sāmaṁ gahetvā paribhuñjitabbaṁ; aññesu pana kāraṇesu paṭiggahitameva vaṭṭati. Kato",
  "atk-vin02a25:14_2": "na puna paṭiggahetabboti sace bhūmippatto, paṭiggahetabbo; appattaṁ pana gahetuṁ vaṭṭati.",
  "atk-vin02a25:15": "269.Gharadinnakābādhoti vasīkaraṇapānakasamuṭṭhitarogo. Sītāloḷinti naṅgalena kasantassa phāle laggamattikaṁ udakena āloḷetvā pāyetuṁ anujānāmīti attho.",
  "atk-vin02a25:16_0": "Duṭṭhagahaṇikoti vipannagahaṇiko; kicchena uccāro nikkhamatīti attho. Āmisakhāranti",
  "atk-vin02a25:16_1": "sukkhodanaṁ jhāpetvā tāya chārikāya paggharitaṁ khārodakaṁ. Muttaharītakanti gomuttaparibhāvitaṁ",
  "atk-vin02a25:16_2": "harītakaṁ. Abhisannakāyoti ussannadosakāyo. Acchakañjiyanti taṇḍulodakamaṇḍo. Akaṭayusanti",
  "atk-vin02a25:16_3": "asiniddho muggapacitapānīyo. Kaṭākaṭanti sova dhotasiniddho. Paṭicchādanīyenāti maṁsarasena.",
  "atk-vin02a25:17": "Guḷādianujānanakathā",
  "atk-vin02a25:18": "272.Sace bhikkhave pakkāpi muggā jāyantīti pakkā muggā sacepi jāyanti, yathāsukhaṁ paribhuñjitabbā. Pakkattā hi te kappiyā eva.",
  "atk-vin02a25:19_0": "274.Antovutthanti akappiyakuṭiyaṁ vutthaṁ. Sāmaṁ pakkanti ettha yaṁkiñci āmisaṁ bhikkhuno",
  "atk-vin02a25:19_1": "pacituṁ na vaṭṭati. Sacepissa uṇhayāguyā sulasipaṇṇāni vā siṅgiveraṁ vā loṇaṁ vā",
  "atk-vin02a25:19_2": "pakkhipanti, tampi cāletuṁ na vaṭṭati, ‘‘yāguṁ nibbāpemī’’ti pana cāletuṁ vaṭṭati.",
  "atk-vin02a25:19_3": "Uttaṇḍulabhattaṁ labhitvāpi pidahituṁ na vaṭṭati. Sace pana manussā pidahitvāva denti,",
  "atk-vin02a25:19_4": "vaṭṭati; ‘‘bhattaṁ vā mā nibbāyatū’’ti pidahituṁ vaṭṭati. Khīratakkādīsu pana sakiṁ",
  "atk-vin02a25:19_5": "kuthitesu aggiṁ dātuṁ vaṭṭati, punapākassa anuññātattā. Ukkapiṇḍakāpi khādantīti",
  "atk-vin02a25:19_6": "biḷāmūsikagodhāmaṅgusā khādanti. Damakāti vighāsādā.",
  "atk-vin02a25:20": "276.Tato nīhaṭanti yattha nimantitā bhuñjanti, tato nīhaṭaṁ.",
  "atk-vin02a25:21_0": "278.Vanaṭṭhaṁ pokkharaṭṭhanti vane ceva paduminigacche ca jātaṁ. Abījanti taruṇaphalaṁ,",
  "atk-vin02a25:21_1": "yassa bījaṁ na aṅkuraṁ janeti. Nibbaṭṭabījanti bījaṁ nibbaṭṭetvā apanetvā paribhuñjitabbakaṁ ambapanasādi.",
  "atk-vin02a25:22_0": "279.Duropayo vaṇoti dukkhena ruhati, dukkhena pākatiko hotīti attho. Dupparihāraṁ",
  "atk-vin02a25:22_1": "satthanti sambādhe dukkhena satthaṁ parihareyyaṁ. Satthakammaṁ vā vatthikammaṁ vāti",
  "atk-vin02a25:22_2": "yathāparicchinne okāse yena kenaci satthena vā sūciyā vā kaṇṭakena vā sattikāya vā",
  "atk-vin02a25:22_3": "pāsāṇasakkhalikāya vā nakhena vā chindanaṁ vā phālanaṁ vā vijjhanaṁ vā lekhanaṁ vā",
  "atk-vin02a25:22_4": "na kātabbaṁ; sabbañhetaṁ satthakammameva hoti. Yena kenaci pana cammena vā vatthena",
  "atk-vin02a25:22_5": "vā vatthipīḷanampi na kātabbaṁ; sabbañhetaṁ vatthikammameva hoti. Ettha ca sambādhassa",
  "atk-vin02a25:22_6": "sāmantā dvaṅgulāti idaṁ satthakammaṁyeva sandhāya vuttaṁ. Vatthikammaṁ pana sambādheyeva",
  "atk-vin02a25:22_7": "paṭikkhittaṁ. Tattha pana khāraṁ ādātuṁ yena kenaci rajjukena vā bandhituṁ vaṭṭati.",
  "atk-vin02a25:22_8": "Yadi tena chijjati, succhinnaṁ. Aṇḍavuḍḍhirogepi satthakammaṁ na vaṭṭati, tasmā aṇḍaṁ",
  "atk-vin02a25:22_9": "phāletvā bījāni uddharitvā ‘‘arogaṁ karissāmī’’ti na kattabbaṁ. Aggitāpanabhesajjālimpanesu",
  "atk-vin02a25:22_10": "pana paṭikkhepo natthi. Vaccamagge bhesajjamakkhitā ādānavaṭṭi vā veḷunāḷikā vā vaṭṭati,",
  "atk-vin02a25:22_11": "yāya khārakammaṁ vā karonti, telaṁ vā pavesenti.",
  "atk-vin02a25:23_0": "280.Pavattamaṁsanti matassa maṁsaṁ. Māghātoti taṁ divasaṁ na labbhā kenaci kiñci",
  "atk-vin02a25:23_1": "jīvitā voropetuṁ. Potthanikanti maṁsacchedanasatthakaṁ vuccati. Kimpimāyāti kimpi",
  "atk-vin02a25:23_2": "imāya. Na bhagavā ussahatīti na bhagavā sakkoti. Yatra hi nāmāti yasmā nāma. Paṭivekkhīti",
  "atk-vin02a25:23_3": "vīmaṁsi; paṭipucchīti vuttaṁ hoti. Appaṭivekkhitvāti appaṭipucchitvā. Sace pana asukamaṁsanti",
  "atk-vin02a25:23_4": "jānāti, paṭipucchanakiccaṁ natthi, ajānantena pana pucchitvāva khāditabbaṁ.",
  "atk-vin02a25:24": "Hatthimaṁsādipaṭikkhepakathā",
  "atk-vin02a25:25_0": "281.Sunakhamaṁsanti ettha araññakokā nāma sunakhasadisā honti, tesaṁ maṁsaṁ vaṭṭati.",
  "atk-vin02a25:25_1": "Yo pana gāmasunakhiyā vā kokena kokasunakhiyā vā gāmasunakhena saṁyogā uppanno, tassa",
  "atk-vin02a25:25_2": "maṁsaṁ na vaṭṭati, so hi ubhayaṁ bhajatīti. Ahimaṁsanti kassaci apādakassa dīghajātikassa",
  "atk-vin02a25:25_3": "maṁsaṁ na vaṭṭati. Sīhamaṁsādīni pākaṭāneva.",
  "atk-vin02a25:26_0": "Ettha ca manussamaṁsaṁ sajātitāya paṭikkhittaṁ, hatthiassamaṁsaṁ rājaṅgatāya, sunakhamaṁsañca",
  "atk-vin02a25:26_1": "ahimaṁsañca paṭikūlatāya, sīhamaṁsādīni pañca attano anupaddavatthāyāti. Imesaṁ manussādīnaṁ",
  "atk-vin02a25:26_2": "dasannaṁ maṁsampi aṭṭhipi lohitampi cammampi lomampi sabbaṁ na vaṭṭati, yaṁkiñci",
  "atk-vin02a25:26_3": "ñatvā vā añatvā vā khādantassa āpattiyeva. Yadā jānāti, tadā desetabbā. ‘‘Apucchitvā",
  "atk-vin02a25:26_4": "khādissāmī’’ti gaṇhato paṭiggahaṇe dukkaṭaṁ, ‘‘pucchitvā khādissāmī’’ti gaṇhato anāpatti.",
  "atk-vin02a25:26_5": "Uddissa kataṁ pana jānitvā khādantasseva āpatti, pacchā jānanto āpattiyā na kāretabboti.",
  "atk-vin02a25:27": "Yāgumadhugoḷakādikathā",
  "atk-vin02a25:28_0": "282.Ekattakoti ekako, natthi me dutiyoti attho. Pahūtaṁ yāguñca madhugoḷakañca paṭiyādāpetvāti",
  "atk-vin02a25:28_1": "so kira satasahassaṁ vayaṁ katvā paṭiyādāpesi. Anumodanāgāthāpariyosāne ‘‘patthayataṁ",
  "atk-vin02a25:28_2": "icchata’’nti padānaṁ ‘‘alameva dātu’’nti iminā sambandho. Sace pana ‘‘patthayatā",
  "atk-vin02a25:28_3": "icchatā’’ti pāṭho atthi, soyeva gahetabbo.",
  "atk-vin02a25:29_0": "283.Bhojjayāgunti yā pavāraṇaṁ janeti. Yadaggenāti yaṁ ādiṁ katvā. Saggā te āraddhāti",
  "atk-vin02a25:29_1": "sagganibbattakapuññaṁ upacitanti attho. Yathādhammokāretabboti paramparabhojanena",
  "atk-vin02a25:29_2": "kāretabbo, bhojjayāguyā hi pavāraṇā hotīti.",
  "atk-vin02a25:30_0": "284.Nāhaṁ taṁ kaccānāti tasmiṁ kira avasiṭṭhaguḷe devatā sukhumojaṁ pakkhipiṁsu,",
  "atk-vin02a25:30_1": "sā aññesaṁ pariṇāmaṁ na gacchati, tasmā evamāha. Gilānassa guḷanti tathārūpena byādhinā",
  "atk-vin02a25:30_2": "gilānassa pacchābhattaṁ guḷaṁ anujānāmīti attho.",
  "atk-vin02a25:31": "Pāṭaligāmavatthukathā",
  "atk-vin02a25:32": "285.Sabbasantharinti yathā sabbaṁ santhataṁ hoti, evaṁ.",
  "atk-vin02a25:33_0": "286.Sunidhavassakārāti sunidho ca vassakāro ca dve brāhmaṇā magadharañño mahāmattā",
  "atk-vin02a25:33_1": "mahāmaccā. Vajjīnaṁ paṭibāhāyāti vajjirājakulānaṁ āyamukhapacchindanatthaṁ. Vatthūnīti",
  "atk-vin02a25:33_2": "gharavatthūni. Cittāni namanti nivesanāni māpetunti tā kira devatā vatthuvijjāpāṭhakānaṁ",
  "atk-vin02a25:33_3": "sarīre adhimuccitvā evaṁ cittāni nāmenti. Kasmā? Amhākaṁ yathānurūpaṁ sakkāraṁ karissantīti",
  "atk-vin02a25:33_4": "attho. Tāvatiṁsehīti loke kira sakkaṁ devarājānaṁ vissakammañca upādāya tāvatiṁsā",
  "atk-vin02a25:33_5": "paṇḍitāti saddo abbhuggato, tenevāha tāvatiṁsehīti, tāvatiṁsehi saddhiṁ mantetvā",
  "atk-vin02a25:33_6": "viya māpentīti attho. Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ",
  "atk-vin02a25:33_7": "nāma atthi. Yāvatā vaṇippathoti yattakaṁ vāṇijānaṁ ābhatabhaṇḍassa rāsivaseneva kayavikkayaṭṭhānaṁ",
  "atk-vin02a25:33_8": "nāma atthi. Idaṁ agganagaranti tesaṁ ariyāyatanavaṇippathānaṁ idaṁ agganagaraṁ bhavissati.",
  "atk-vin02a25:33_9": "Puṭabhedananti puṭabhedanaṭṭhānaṁ mocanaṭṭhānanti vuttaṁ hoti. Aggito vātiādīsu samuccayattho",
  "atk-vin02a25:33_10": "vā saddo. Tatra hi ekassa koṭṭhāsassa aggito, ekassa udakato, ekassa abbhantarato,",
  "atk-vin02a25:33_11": "aññamaññabhedā antarāyo bhavissati. Uḷumpanti pāragamanatthāya āṇiyo ākoṭetvā kataṁ.",
  "atk-vin02a25:33_12": "Kullanti valliādīhi bandhitvā kataṁ.",
  "atk-vin02a25:34_0": "Aṇṇavanti sabbantimena paricchedena yojanamattaṁ gambhīrassa ca puthullassa ca udakaṭṭhānassetaṁ",
  "atk-vin02a25:34_1": "adhivacanaṁ. Saranti idha nadī adhippetā. Idaṁ vuttaṁ hoti – ye gambhīraṁ vitthataṁ",
  "atk-vin02a25:34_2": "taṇhāsaraṁ taranti, te ariyamaggasaṅkhātaṁ setuṁ katvāna visajja pallalāni anāmasitvāva",
  "atk-vin02a25:34_3": "udakabharitāni ninnaṭṭhānāni; ayaṁ pana idaṁ appamattakaṁ udakaṁ uttaritukāmopi kullañhi",
  "atk-vin02a25:34_4": "parijano bandhati, buddhā pana buddhasāvakā ca vinā eva kullena tiṇṇā medhāvino janāti.",
  "atk-vin02a25:35_0": "287.Ananubodhāti abujjhanena. Sandhāvitanti bhavato bhavaṁ gamanavasena sandhāvitaṁ.",
  "atk-vin02a25:35_1": "Saṁsaritanti punappunaṁ gamanavasena saṁsaritaṁ. Mamañceva tumhākañcāti mayā ca tumhehi",
  "atk-vin02a25:35_2": "ca. Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca",
  "atk-vin02a25:35_3": "ahosīti evamettha attho daṭṭhabbo. Saṁsitanti saṁsaritaṁ. Bhavanetti samūhatāti bhavato",
  "atk-vin02a25:35_4": "bhavagamanā sandhāvanā taṇhārajju suṭṭhu hatā chinnā appavattikatā.",
  "atk-vin02a25:36_0": "289.Nīlāti idaṁ sabbasaṅgāhakaṁ. Nīlavaṇṇātiādi tasseva vibhāgadassanatthaṁ. Tattha",
  "atk-vin02a25:36_1": "na tesaṁ pakativaṇṇā nīlā, nīlavilepanānaṁ vicittatāvasenetaṁ vuttaṁ. Paṭivaṭṭesīti",
  "atk-vin02a25:36_2": "pahāresi. Sāhāraṁ dajjeyyāthāti sajanapadaṁ dadeyyātha. Aṅguliṁ phoṭesunti aṅguliṁ",
  "atk-vin02a25:36_3": "cālesuṁ. Ambakāyāti itthikāya. Olokethāti passatha. Apalokethāti punappunaṁ passatha.",
  "atk-vin02a25:36_4": "Upasaṁharathāti upanetha. Imaṁ licchaviparisaṁ tumhākaṁ cittena tāvatiṁsaparisaṁ",
  "atk-vin02a25:36_5": "haratha, tāvatiṁsassa samakaṁ katvā passathāti attho.",
  "atk-vin02a25:37": "Sīhasenāpativatthuādikathā",
  "atk-vin02a25:38_0": "290.Dhammassa ca anudhammaṁ byākarontīti bhagavatā vuttakāraṇassa anukāraṇaṁ kathenti.",
  "atk-vin02a25:38_1": "Sahadhammiko vādānuvādoti aparehi vuttakāraṇena sakāraṇo hutvā tumhākaṁ vādo viññugarahitabbaṁ",
  "atk-vin02a25:38_2": "kāraṇaṁ koci appamattakopi kiṁ na āgacchati. Idaṁ vuttaṁ hoti ‘‘kiṁ sabbakārenāpi",
  "atk-vin02a25:38_3": "tumhākaṁ vāde gārayhakāraṇaṁ natthī’’ti. Anabbhakkhātukāmāti abhibhavitvā na ācikkhitukāmā.",
  "atk-vin02a25:39_0": "293.Anuviccakāranti anuviditvā cintetvā tulayitvā kātabbaṁ karohīti vuttaṁ hoti.",
  "atk-vin02a25:39_1": "Ñātamanussānanti loke pākaṭānaṁ. Sādhu hotīti sundaraṁ hoti. Paṭākaṁ parihareyyunti",
  "atk-vin02a25:39_2": "paṭākaṁ ukkhipitvā nagare ghosantā āhiṇḍeyyuṁ. Kasmā? ‘‘Evaṁ no amhākaṁ mahantabhāvo",
  "atk-vin02a25:39_3": "bhavissatī’’ti. Opānabhūtanti paṭiyattaudapāno viya ṭhitaṁ. Kulanti nivesanaṁ. Dātabbaṁ",
  "atk-vin02a25:39_4": "maññeyyāsīti mā imesaṁ deyyadhammaṁ upacchindittha, sampattānañhi dātabbamevāti ovadati.",
  "atk-vin02a25:39_5": "Okāroti avakāro lāmakabhāvo. Sāmukkaṁsikāti attanāyeva uddharitvā gahitā; asādhāraṇaṁ",
  "atk-vin02a25:39_6": "aññesanti attho. Uddissa katanti uddisitvā kataṁ.",
  "atk-vin02a25:40_0": "294.Paṭiccakammanti attānaṁ paṭicca katanti attho. Atha vā paṭiccakammanti nimittakammassetaṁ",
  "atk-vin02a25:40_1": "adhivacanaṁ, taṁ paṭiccakammaṁ ettha atthīti maṁsampi paṭiccakammanti vuttaṁ. Yo",
  "atk-vin02a25:40_2": "hi evarūpaṁ maṁsaṁ paribhuñjati, sopi tassa kammassa dāyādo hoti, vadhakassa viya",
  "atk-vin02a25:40_3": "tassāpi pāṇaghātakammaṁ hotīti adhippāyo . Jiridantiti jiranti abbhācikkhantā na",
  "atk-vin02a25:40_4": "jiranti, abbhakkhānassa antaṁ na gacchantīti attho. Tikoṭiparisuddhakathā saṅghabhedasikkhāpadavaṇṇanāyaṁ vuttā.",
  "atk-vin02a25:41": "Kappiyabhūmianujānanakathā",
  "atk-vin02a25:42_0": "295.Sakaṭaparivaṭṭanti sakaṭehi parikkhepaṁ viya katvā acchanti. Paccantimanti abhilāpamattametaṁ",
  "atk-vin02a25:42_1": "‘‘yaṁ saṅgho ākaṅkhatī’’ti vuttattā pana dhuravihāropi sammannituṁ vaṭṭati, kammavācaṁ",
  "atk-vin02a25:42_2": "avatvā apalokanenāpi vaṭṭatiyeva. Kākoravasaddanti tattha tattha paviṭṭhānaṁ āmisakhādanatthāya",
  "atk-vin02a25:42_3": "anuppageyeva sannipatitānaṁ kākānaṁ oravasaddaṁ. Yasojo nāma kapilasuttapariyosāne",
  "atk-vin02a25:42_4": "pabbajitānaṁ pañcannaṁ satānaṁ aggapuriso.",
  "atk-vin02a25:43_0": "Ussāvanantikantiādīsu ussāvanantikā tāva evaṁ kattabbā. Yo thambhānaṁ vā upari bhittipāde",
  "atk-vin02a25:43_1": "vā nikhanitvā vihāro kariyati, tassa heṭṭhā thambhapaṭicchakā pāsāṇā bhūmigatikā",
  "atk-vin02a25:43_2": "eva. Paṭhamathambhaṁ pana paṭhamabhittipādaṁ vā patiṭṭhāpentehi bahūhi samparivāretvā",
  "atk-vin02a25:43_3": "‘‘kappiyakuṭiṁ karoma, kappiyakuṭiṁ karomā’’ti vācaṁ nicchārentehi manussesu ukkhipitvā",
  "atk-vin02a25:43_4": "patiṭṭhāpentesu āmasitvā vā sayaṁ ukkhipitvā vā thambhe vā bhittipādo vā patiṭṭhāpetabbo.",
  "atk-vin02a25:43_5": "Kurundimahāpaccarīsu pana ‘‘kappiyakuṭi kappiyakuṭī’’ti vatvā patiṭṭhāpetabbanti",
  "atk-vin02a25:43_6": "vuttaṁ. Andhakaṭṭhakathāyaṁ ‘‘saṅghassa kappiyakuṭiṁ adhiṭṭhāmī’’ti vuttaṁ. Taṁ pana",
  "atk-vin02a25:43_7": "avatvāpi aṭṭhakathāsu vuttanayena vutte doso natthi. Idaṁ panettha sādhāraṇalakkhaṇaṁ,",
  "atk-vin02a25:43_8": "thambhapatiṭṭhānañca vacanapariyosānañca samakālaṁ vaṭṭati. Sace hi aniṭṭhite vacane",
  "atk-vin02a25:43_9": "thambho patiṭṭhāti, appatiṭṭhite vā tasmiṁ vacanaṁ niṭṭhāti, akatā hoti kappiyakuṭi.",
  "atk-vin02a25:43_10": "Teneva mahāpaccariyaṁ vuttaṁ – ‘‘bahūhi samparivāretvā vattabbaṁ, avassañhi ettha",
  "atk-vin02a25:43_11": "ekassapi vacananiṭṭhānañca thambhapatiṭṭhānañca ekato bhavissatī’’ti.",
  "atk-vin02a25:44_0": "Iṭṭhakasilāmattikākuṭṭikāsu pana kuṭīsu heṭṭhā cayaṁ bandhitvā vā abandhitvā vā karontu,",
  "atk-vin02a25:44_1": "yato paṭṭhāya bhittiṁ uṭṭhāpetukāmā honti, taṁ sabbapaṭhamaṁ iṭṭhakaṁ vā silaṁ vā",
  "atk-vin02a25:44_2": "mattikāpiṇḍaṁ vā gahetvā vuttanayeneva kappiyakuṭi kātabbā. Iṭṭhakādayo hi bhittiyā",
  "atk-vin02a25:44_3": "paṭhamiṭṭhakādīnaṁ heṭṭhā na vaṭṭanti, thambhā pana upari uggacchanti, tasmā vaṭṭanti.",
  "atk-vin02a25:44_4": "Andhakaṭṭhakathāyaṁ ‘‘thambhehi kariyamāne catūsu koṇesu cattāro thambhā iṭṭhakādikuṭṭe",
  "atk-vin02a25:44_5": "catūsu koṇesu dve tisso iṭṭhakā adhiṭṭhātabbā’’ti vuttaṁ. Tathā pana akatāyapi doso",
  "atk-vin02a25:44_6": "natthi, aṭṭhakathāsu hi vuttameva pamāṇaṁ.",
  "atk-vin02a25:45_0": "Gonisādikā duvidhā – ārāmagonisādikā, vihāragonisādikāti. Tāsu yattha neva ārāmo",
  "atk-vin02a25:45_1": "na senāsanāni parikkhittāni honti, ayaṁ ‘‘ārāmagonisādikā’’ nāma. Yattha senāsanāni",
  "atk-vin02a25:45_2": "sabbāni vā ekaccāni vā parikkhittāni, ārāmo aparikkhitto, ayaṁ ‘‘vihāragonisādikā’’",
  "atk-vin02a25:45_3": "nāma. Iti ubhayatrāpi ārāmassa aparikkhittabhāvoyeva pamāṇaṁ. Ārāmo pana upaḍḍhaparikkhittopi",
  "atk-vin02a25:45_4": "bahutaraṁ parikkhittopi parikkhittoyeva nāmāti kurundimahaāpaccariyādīsu vuttaṁ.",
  "atk-vin02a25:45_5": "Ettha kappiyakuṭiṁ laddhuṁ vaṭṭati.",
  "atk-vin02a25:46_0": "Gahapatīti manussā āvāsaṁ katvā ‘‘kappiyakuṭiṁ dema, paribhuñjathā’’ti vadanti, esā",
  "atk-vin02a25:46_1": "gahapati nāma. ‘‘Kappiyakuṭiṁ kātuṁ demā’’ti vuttepi vaṭṭatiyeva. Andhakaṭṭhakathāyaṁ",
  "atk-vin02a25:46_2": "pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato",
  "atk-vin02a25:46_3": "paṭiggaho ca sannidhi ca antovutthañca tesaṁ santakaṁ bhikkhussa vaṭṭati, tasmā tesaṁ",
  "atk-vin02a25:46_4": "gehāni vā tehi dinnā kappiyakuṭi vā gahapatīti vuccatī’’ti vuttaṁ. Punapi vuttaṁ",
  "atk-vin02a25:46_5": "– ‘‘bhikkhusaṅghassa vihāraṁ ṭhapetvā bhikkhunupassayo vā ārāmikānaṁ vā titthiyānaṁ",
  "atk-vin02a25:46_6": "vā devatānaṁ vā nāgānaṁ vā api brahmānaṁ vimānaṁ kappiyakuṭi hotī’’ti, taṁ suvuttaṁ;",
  "atk-vin02a25:46_7": "saṅghasantakameva hi bhikkhusantakaṁ vā gehaṁ gahapatikuṭikā na hoti. Sammutikā nāma",
  "atk-vin02a25:46_8": "kammavācaṁ sāvetvā katāti.",
  "atk-vin02a25:47_0": "Yaṁ imāsu catūsu kappiyabhūmīsu vutthaṁ āmisaṁ, taṁ sabbaṁ antovutthasaṅkhyaṁ na",
  "atk-vin02a25:47_1": "gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo",
  "atk-vin02a25:47_2": "anuññātā. Yaṁ pana akappiyabhūmiyaṁ sahaseyyappahonake gehe vutthaṁ saṅghikaṁ vā",
  "atk-vin02a25:47_3": "puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ, taṁ antovutthaṁ;",
  "atk-vin02a25:47_4": "tattha pakkañca antopakkaṁ nāma hoti, etaṁ na kappati. Sattāhakālikaṁ pana yāvajīvikañca vaṭṭati.",
  "atk-vin02a25:48_0": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ",
  "atk-vin02a25:48_1": "nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ",
  "atk-vin02a25:48_2": "nikkhittasappiādīsu yaṁkiñci pakkhipitvā deti, mukhasannidhi nāma hoti. Mahāpaccariyaṁ",
  "atk-vin02a25:48_3": "pana ‘‘antovutthaṁ hotī’’ti vuttaṁ. Tattha nāmamattameva nānākaraṇaṁ. Bhikkhu akappiyakuṭiyaṁ",
  "atk-vin02a25:48_4": "ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ",
  "atk-vin02a25:48_5": "vaṭṭati. Sace āmisasaṁsaṭṭhaṁ katvā paribhuñjati, antovutthañceva sāmaṁpākañca hoti.",
  "atk-vin02a25:48_6": "Etenupāyena sabbasaṁsaggā veditabbā.",
  "atk-vin02a25:49_0": "Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṁ",
  "atk-vin02a25:49_1": "upari bhittipāde vā nikhaṇitvā katā, sā sabbesu thambhesu ca bhittipādesu ca apanītesu",
  "atk-vin02a25:49_2": "jahitavatthukā hoti. Sace pana thambhe vā bhittipāde vā parivattenti, yo yo ṭhito",
  "atk-vin02a25:49_3": "tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi",
  "atk-vin02a25:49_4": "katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁkatvā",
  "atk-vin02a25:49_5": "vināsitakāle jahitavatthukā hoti. Yehi pana iṭṭhakādīhi adhiṭṭhitā, tesu apanītesupi",
  "atk-vin02a25:49_6": "tadaññāsu patiṭṭhitāsu ajahitavatthukāva hoti.",
  "atk-vin02a25:50_0": "Gonisādikā pākārādīhi parikkhepe kate jahitavatthukā hoti. Puna tasmiṁ ārāme kappiyakuṭi",
  "atk-vin02a25:50_1": "laddhuṁ vaṭṭati. Sace pana punapi pākārādayo tattha tattha khaṇḍā honti, tato tato",
  "atk-vin02a25:50_2": "gāvo pavisanti, puna kappiyakuṭi hoti. Itarā pana dve gopānasīmattaṁ ṭhapetvā sabbasmiṁ",
  "atk-vin02a25:50_3": "chadane vinaṭṭhe jahitavatthukā honti. Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "atk-vin02a25:51_0": "Yatra panimā catassopi kappiyabhūmiyo natthi, tattha kiṁ kātabbaṁ? Anupasampannassa",
  "atk-vin02a25:51_1": "datvā tassa santakaṁ katvā paribhuñjitabbaṁ. Tatridaṁ vatthu – karavikatissatthero",
  "atk-vin02a25:51_2": "kira vinayadharapāmokkho mahāsīvattherassa santikaṁ agamāsi. So dīpālokena sappikumbhaṁ",
  "atk-vin02a25:51_3": "passitvā ‘‘bhante kimeta’’nti pucchi. Thero ‘‘āvuso gāmato sappikumbho ābhato, lūkhadivase",
  "atk-vin02a25:51_4": "sappinā bhuñjanatthāyā’’ti āha. Tato naṁ tissatthero ‘‘na vaṭṭati bhante’’ti āha.",
  "atk-vin02a25:51_5": "Thero punadivase pamukhe nikkhipāpesi. Tissatthero puna ekadivase āgato taṁ disvā",
  "atk-vin02a25:51_6": "tatheva pucchitvā ‘‘bhante sahaseyyappahonakaṭṭhāne ṭhapetuṁ na vaṭṭatī’’ti āha.",
  "atk-vin02a25:51_7": "Thero punadivase bahi nīharāpetvā nikkhipāpesi, taṁ corā hariṁsu. So puna ekadivasaṁ",
  "atk-vin02a25:51_8": "āgataṁ tissattheraṁ āha – ‘‘āvuso tayā ‘na vaṭṭatī’ti vutto so kumbho bahi nikkhitto",
  "atk-vin02a25:51_9": "corehi avahato’’ti. Tato naṁ tissatthero āha – ‘‘nanu bhante anupasampannassa dātabbo",
  "atk-vin02a25:51_10": "assa, anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "atk-vin02a25:52_0": "296-9. Meṇḍakavatthu uttānameva. Api cettha anujānāmi bhikkhave pañca goraseti ime",
  "atk-vin02a25:52_1": "pañca gorase visuṁ paribhogena paribhuñjitumpi anujānāmīti attho. Pātheyyaṁ pariyesitunti",
  "atk-vin02a25:52_2": "ettha sace keci sayameva ñatvā denti, iccetaṁ kusalaṁ; no ce denti, ñātipavāritaṭṭhānato",
  "atk-vin02a25:52_3": "vā bhikkhācāravattena vā pariyesitabbaṁ. Tathā alabhantena aññātikaapavāritaṭṭhānato",
  "atk-vin02a25:52_4": "yācitvāpi gahetabbaṁ. Ekadivasena gamanīye magge ekabhattatthāya pariyesitabbaṁ.",
  "atk-vin02a25:52_5": "Dīghe addhāne yattakena kantāraṁ nittharati, tattakaṁ pariyesitabbaṁ.",
  "atk-vin02a25:53": "Keṇiyajaṭilavatthukathā",
  "atk-vin02a25:54_0": "300.Kājehi gāhāpetvāti pañcahi kājasatehi susaṅkhatassa badarapānassa kuṭasahassaṁ",
  "atk-vin02a25:54_1": "gāhāpetvā. Etasmiṁ nidāne etasmiṁ pakaraṇe dhammiṁ kathaṁ katvāti ‘‘sādhu bhikkhave",
  "atk-vin02a25:54_2": "pānaṁ apivantā samaṇassa gotamassa sāvakā paccayabāhullikāti vādaṁ na uppādayittha,",
  "atk-vin02a25:54_3": "mayi ca gāravaṁ akattha, mama ca tumhesu gāravaṁ janayittha, iti vo ahaṁ iminā kāraṇena",
  "atk-vin02a25:54_4": "suṭṭhu pasanno’’tiādinā nayena dhammiṁ kathaṁ katvā anujānāmi bhikkhave aṭṭha pānānītiādimāha.",
  "atk-vin02a25:55_0": "Tattha ambapānanti āmehi vā pakkehi vā ambehi katapānaṁ. Tattha āmehi karontena ambataruṇāni",
  "atk-vin02a25:55_1": "bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi",
  "atk-vin02a25:55_2": "madhusakkarakappūrādīhi yojetvā kātabbaṁ. Evaṁ kataṁ purebhattameva kappati. Anupasampannehi",
  "atk-vin02a25:55_3": "kataṁ labhitvā pana purebhattaṁ paṭiggahitaṁ purebhattaṁ sāmisaparibhogenāpi vaṭṭati,",
  "atk-vin02a25:55_4": "pacchābhattaṁ nirāmisaparibhogena yāva aruṇuggamanā vaṭṭatiyeva. Esa nayo sabbapānesu.",
  "atk-vin02a25:56_0": "Tesu pana jambupānanti jambuphalehi katapānaṁ. Cocapānanti aṭṭhikehi kadaliphalehi",
  "atk-vin02a25:56_1": "katapānaṁ. Mocapānanti anaṭṭhikehi kadaliphalehi katapānaṁ. Madhukapānanti madhukānaṁ",
  "atk-vin02a25:56_2": "jātirasena katapānaṁ; taṁ pana udakasambhinnaṁ vaṭṭati, suddhaṁ na vaṭṭati. Muddikapānanti",
  "atk-vin02a25:56_3": "muddikā udake madditvā ambapānaṁ viya katapānaṁ. Sālūkapānanti rattuppalanīluppalādīnaṁ",
  "atk-vin02a25:56_4": "sālūke madditvā katapānaṁ. Phārusakapānanti phārusakaphalehi ambapānaṁ viya katapānaṁ.",
  "atk-vin02a25:56_5": "Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti. Dhaññaphalarasanti",
  "atk-vin02a25:56_6": "sattannaṁ dhaññānaṁ phalarasaṁ. Ḍākarasanti pakkaḍākarasaṁ. Yāvakālikapattānañhi",
  "atk-vin02a25:56_7": "purebhattaṁyeva raso kappati. Yāvajīvikānaṁ paṭiggahetvā ṭhapitasappiādīhi saddhiṁ",
  "atk-vin02a25:56_8": "pakkānaṁ sattāhaṁ kappati. Sace pana suddhaudakena pacati, yāvajīvampi vaṭṭati. Khīrādīhi",
  "atk-vin02a25:56_9": "pana saddhiṁ pacituṁ na vaṭṭati. Aññehi pakkampi ḍākarasasaṅkhyameva gacchati. Kurundiyaṁ",
  "atk-vin02a25:56_10": "pana ‘‘yāvakālikapattānampi sītodakena madditvā kataraso vā ādiccapāko vā vaṭṭatī’’ti",
  "atk-vin02a25:56_11": "vuttaṁ. Ṭhapetvā madhukapuppharasanti ettha madhukapuppharaso aggipāko vā hotu ādiccapāko",
  "atk-vin02a25:56_12": "vā, pacchābhattaṁ na vaṭṭati. Purebhattampi yaṁ pānaṁ gahetvā majjaṁ karonti, so",
  "atk-vin02a25:56_13": "ādito paṭṭhāya na vaṭṭati. Madhukapupphaṁ pana allaṁ vā sukkhaṁ vā bhajjitaṁ vā tena",
  "atk-vin02a25:56_14": "kataphāṇitaṁ vā yato paṭṭhāya majjaṁ na karonti, taṁ sabbaṁ purebhattaṁ vaṭṭati.",
  "atk-vin02a25:56_15": "Ucchuraso nikasaṭo pacchābhattaṁ vaṭṭati . Iti pānāni anujānantena imepi cattāro",
  "atk-vin02a25:56_16": "rasā anuññātāti. Aggihuttamukhā yaññātiādīsu aggihutaṁ seṭṭhaṁ, aggihutaṁ mukhanti vuttaṁ hoti.",
  "atk-vin02a25:57": "Rojamallādivatthukathā",
  "atk-vin02a25:58_0": "301-2. Rojavatthu uttānatthameva. Tattha saṅkaraṁ akaṁsūti katikaṁ akaṁsu. Uḷāraṁ",
  "atk-vin02a25:58_1": "kho te idanti sundaraṁ kho te idaṁ. Nāhaṁ bhante ānanda bahukatoti nāhaṁ buddhādigatapasādabahumānena",
  "atk-vin02a25:58_2": "idhāgatoti dasseti. Sabbañca ḍākanti sappiādīhi pakkaṁ vā apakkaṁ vā yaṁkiñci ḍākaṁ.",
  "atk-vin02a25:58_3": "Piṭṭhakhādanīyanti piṭṭhamayaṁ khādanīyaṁ; rojo kira idaṁ ubhayampi satasahassaṁ",
  "atk-vin02a25:58_4": "vayaṁ katvā paṭiyādāpesi.",
  "atk-vin02a25:59_0": "303.Mañjukāti madhuravacanā. Paṭibhāneyyakāti sake sippe paṭibhānasampannā. Dakkhāti",
  "atk-vin02a25:59_1": "chekā, analasā vā. Pariyodātasippāti niddosasippā. Nāḷiyāvāpakenāti nāḷiyā ca āvāpakena",
  "atk-vin02a25:59_2": "ca. Āvāpako nāma yattha laddhaṁ laddhaṁ āvapanti, pakkhipantīti vuttaṁ hoti. Na ca",
  "atk-vin02a25:59_3": "bhikkhave nahāpitapubbena khurabhaṇḍanti ettha gahetvā pariharitumeva na vaṭṭati,",
  "atk-vin02a25:59_4": "aññassa santakena kese chedetuṁ vaṭṭati. Sace vetanaṁ gahetvā chindati, na vaṭṭati.",
  "atk-vin02a25:59_5": "Yo anahāpitapubbo tassa pariharitumpi vaṭṭati, taṁ vā aññaṁ vā gahetvā kese chedetumpi vaṭṭati.",
  "atk-vin02a25:60": "304.Bhāgaṁ datvāti dasamabhāgaṁ datvā; idaṁ kira jambudīpe porāṇakacārittaṁ, tasmā dasakoṭṭhāse katvā eko koṭṭhāso bhūmisāmikānaṁ dātabbo.",
  "atk-vin02a25:61": "Catumahāpadesakathā",
  "atk-vin02a25:62_0": "305.Yaṁ bhikkhave mayā idaṁ na kappatīti ime cattāro mahāpadese bhagavā bhikkhūnaṁ",
  "atk-vin02a25:62_1": "nayaggahaṇatthāya āha. Tattha dhammasaṅgāhakattherā suttaṁ gahetvā parimaddantā idaṁ",
  "atk-vin02a25:62_2": "addasaṁsu. Ṭhapetvā dhaññaphalarasanti sattadhaññarasāni pacchābhattaṁ na kappantīti",
  "atk-vin02a25:62_3": "paṭikkhittāni. Tālanāḷikerapanasalabujaalābukumbhaṇḍapussaphalatipusaphalaeḷālukāni",
  "atk-vin02a25:62_4": ", nava mahāphalāni sabbañca aparaṇṇaṁ, dhaññagatikameva. Taṁ kiñcāpi na paṭikkhittaṁ,",
  "atk-vin02a25:62_5": "atha kho akappiyaṁ anulometi, tasmā pacchābhattaṁ na kappati. Aṭṭha pānāni anuññātāni.",
  "atk-vin02a25:62_6": "Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagatikāneva,",
  "atk-vin02a25:62_7": "tāni kiñcāpi na anuññātāni, atha kho kappiyaṁ anulomenti, tasmā kappanti. Ṭhapetvā",
  "atk-vin02a25:62_8": "hi sānulomaṁ dhaññaphalarasaṁ aññaṁ phalapānaṁ nāma akappiyaṁ natthi, sabbaṁ yāmakālikaṁyevāti kurundiyaṁ vuttaṁ.",
  "atk-vin02a25:63_0": "Bhagavatā cha cīvarāni anuññātāni. Dhammasaṅgāhakattherehi tesaṁ anulomāni dukūlaṁ,",
  "atk-vin02a25:63_1": "pattuṇṇaṁ, cīnapaṭṭaṁ, somārapaṭṭaṁ, iddhimayikaṁ, devadattiyanti aparāni cha anuññātāni.",
  "atk-vin02a25:63_2": "Tattha ‘‘pattuṇṇa’’nti pattuṇṇadese pāṇakehi sañjātavatthaṁ. Dve paṭā desanāmeneva",
  "atk-vin02a25:63_3": "vuttā. Tāni tīṇi koseyyassānulomāni. Dukūlaṁ sāṇassa, itarāni dve kappāsikassa vā sabbesaṁ vā.",
  "atk-vin02a25:64_0": "Bhagavatā ekādasa patte paṭikkhipitvā dve pattā anuññātā – lohapatto ceva mattikāpatto",
  "atk-vin02a25:64_1": "ca. Lohathālakaṁ, mattikāthālakaṁ, tambalohathālakanti tesaṁyeva anulomāni. Bhagavatā",
  "atk-vin02a25:64_2": "tayo tumbā anuññātā – lohatumbo, kaṭṭhatumbo, phalatumboti. Kuṇḍikā, kañcanako, udakatumboti",
  "atk-vin02a25:64_3": "tesaṁyeva anulomāni. Kurundiyaṁ pana ‘‘pānīyasaṅkhapānīyasarāvakāni etesaṁ anulomānī’’ti",
  "atk-vin02a25:64_4": "vuttaṁ. Paṭṭikā, sūkarantanti dve kāyabandhanāni anuññātāni, dussapaṭṭena rajjukena",
  "atk-vin02a25:64_5": "ca katakāyabandhanāni tesaṁ anulomāni. Setacchattaṁ, kilañjacchattaṁ, paṇṇacchattanti",
  "atk-vin02a25:64_6": "tīṇi chattāni anuññātāni. Ekapaṇṇacchattaṁ tesaṁyeva anulomanti iminā nayena pāḷiñca",
  "atk-vin02a25:64_7": "aṭṭhakathañca anupekkhitvā aññānipi kappiyākappiyānaṁ anulomāni veditabbāni.",
  "atk-vin02a25:65_0": "Tadahupaṭiggahitaṁ kāle kappatītiādi sabbaṁ sambhinnarasaṁ sandhāya vuttaṁ. Sace",
  "atk-vin02a25:65_1": "hi challimpi anapanetvā sakaleneva nāḷikeraphalena saddhiṁ pānakaṁ paṭiggahitaṁ hoti",
  "atk-vin02a25:65_2": ", nāḷikeraṁ apanetvā taṁ vikālepi kappati. Upari sappipiṇḍaṁ ṭhapetvā sītalapāyāsaṁ",
  "atk-vin02a25:65_3": "denti, yaṁ pāyāsena asaṁsaṭṭhaṁ sappi, taṁ apanetvā sattāhaṁ paribhuñjituṁ vaṭṭati.",
  "atk-vin02a25:65_4": "Baddhamadhuphāṇitādīsupi eseva nayo. Takkolajātiphalādīhi alaṅkaritvā piṇḍapātaṁ",
  "atk-vin02a25:65_5": "denti, tāni uddharitvā dhovitvā yāvajīvaṁ paribhuñjitabbāni. Yāguyaṁ pakkhipitvā",
  "atk-vin02a25:65_6": "dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo. Evaṁ",
  "atk-vin02a25:65_7": "yaṁ yaṁ asambhinnarasaṁ hoti, taṁ taṁ ekato paṭiggahitampi yathā suddhaṁ hoti, tathā",
  "atk-vin02a25:65_8": "dhovitvā vā tacchetvā vā tassa tassa kālavasena paribhuñjituṁ vaṭṭati.",
  "atk-vin02a25:66_0": "Sace pana sambhinnarasaṁ hoti saṁsaṭṭhaṁ, na vaṭṭati. Yāvakālikañhi attanā saddhiṁ",
  "atk-vin02a25:66_1": "sambhinnarasāni tīṇipi yāmakālikādīni attano sabhāvaṁ upaneti, yāmakālikaṁ dvepi",
  "atk-vin02a25:66_2": "sattāhakālikādīni attano sabhāvaṁ upaneti, sattāhakālikampi attanā saddhiṁ saṁsaṭṭhaṁ",
  "atk-vin02a25:66_3": "yāvajīvikaṁ attano sabhāvaññeva upaneti; tasmā tena tadahupaṭiggahitena saddhiṁ tadahupaṭiggahitaṁ",
  "atk-vin02a25:66_4": "vā purepaṭiggahitaṁ vā yāvajīvikaṁ sattāhaṁ kappati dvīhapaṭiggahitena chāhaṁ, tīhapaṭiggahitena",
  "atk-vin02a25:66_5": "pañcāhaṁ…pe… sattāhapaṭiggahitena tadaheva kappatīti veditabbaṁ. Tasmāyeva hi ‘‘sattāhakālikena",
  "atk-vin02a25:66_6": "bhikkhave yāvajīvikaṁ tadahupaṭiggahita’’nti avatvā ‘‘paṭiggahitaṁ sattāhaṁ kappatī’’ti vuttaṁ.",
  "atk-vin02a25:67_0": "Kālayāmasattāhātikkamesu cettha vikālabhojanasannidhibhesajjasikkhāpadānaṁ vasena",
  "atk-vin02a25:67_1": "āpattiyo veditabbā. Imesu ca pana catūsu kālikesu yāvakālikaṁ yāmakālikanti idameva",
  "atk-vin02a25:67_2": "dvayaṁ antovutthakañceva sannidhikārakañca hoti, sattāhakālikañca yāvajīvikañca akappiyakuṭiyaṁ",
  "atk-vin02a25:67_3": "nikkhipitumpi vaṭṭati, sannidhimpi na janetīti. Sesaṁ sabbattha uttānamevāti.",
  "atk-vin02a25:68": "Bhesajjakkhandhakavaṇṇanā niṭṭhitā."
}