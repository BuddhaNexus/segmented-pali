{
  "anya-e0702n9:0": "9. Mahāraṭṭhasāsanavaṁsakathāmaggo",
  "anya-e0702n9:1": "9. Ito paraṁ mahāraṭṭhasāsanavaṁsakathāmaggaṁ kathayissāmi yathāvuttamātikāvasena.",
  "anya-e0702n9:2": "Tatiyasaṅgītāvasāne hi mahāmoggaliputtatissatthero mahādhammarakkhittheraṁ mahāraṭṭhaṁ pesesi,-tvaṁ etaṁ raṭṭhaṁ gantvā ettha sāsanaṁ patiṭṭhāpesīti.",
  "anya-e0702n9:3_0": "Mahādhammarakkhitattheroca attapañcamo hutvā mahāraṭṭhaṁ gantvā mahānāradakassapajātakakathāya",
  "anya-e0702n9:3_1": "mahāraṭṭhake pasādetvā caturāsītipāṇasahassāni maggaphalesu patiṭṭhāpesi. Terasasahassāni",
  "anya-e0702n9:3_2": "pabbajiṁsu. Evaṁ so tattha sāsanaṁ patiṭṭhāpesi.",
  "anya-e0702n9:4": "Mahāraṭṭhaṁ isi gantvā, so mahā dhammarakkhito;",
  "anya-e0702n9:5": "Jātakaṁ kathayitvāna, pasādesi mahājananti.",
  "anya-e0702n9:6_0": "Tattha kira manussā pubbe aggihutādimicchākammaṁ yebhuyyena akaṁsu. Teneva thero",
  "anya-e0702n9:6_1": "mahānāradakassapajātakakathaṁ desesi. Tato paṭṭhāya tattha manussā jātaka kathaṁ",
  "anya-e0702n9:6_2": "yebhuyyena sotuṁ ativiya icchanti. Bhikkhūca yebhuyyena gahaṭṭhānaṁ jātakakathaṁyeva",
  "anya-e0702n9:6_3": "desenti. Visesato pana vassantarajātakakathaṁ te manussā bahūhi dātabbavatthūhi pūjetvā suṇanti.",
  "anya-e0702n9:7_0": "Tañca mahāraṭṭhaṁ nāma syāmaraṭṭhasamīpe ṭhitaṁ, teneva syāmaraṭṭhavāsinopi bhikkhū",
  "anya-e0702n9:7_1": "gahaṭṭhāca yebhuyyena sotuṁ icchantīti. Mahādhammarakkhitattheropi mahāraṭṭhavāsīhi",
  "anya-e0702n9:7_2": "saddhiṁ sakalasyāmaraṭṭhavāsīnaṁ dhammaṁ desesi, amatarasaṁ pāyesi, yathā yonakadhammarakkhitatthero",
  "anya-e0702n9:7_3": "aparantaraṭṭhaṁ gantvā sakalamarammaraṭṭhavāsīnanti.",
  "anya-e0702n9:8_0": "Yaṁ pana yonakaraṭṭhasāsanavaṁsakathāyaṁ vuttaṁ, tampi sabbaṁ etthāpi daṭṭhabbaṁyeva,",
  "anya-e0702n9:8_1": "tehi tassa ekasadisattena ṭhitattāti. Tathā hi nāgasenattheropi yonakaraṭṭhe vasitvā",
  "anya-e0702n9:8_2": "syāmaraṭṭhādīsupi sāsanaṁ patiṭṭhāpesi. Yonakaraṭṭhavāsino mahādhammagambhīrattheramahāmedhaṅkarattherāca",
  "anya-e0702n9:8_3": "saddhiṁ bahūhi bhikkhūhi sīhaḷadīpaṁ gantvā tato punāgantvā syāmaraṭṭhe sokkatayanagaraṁ",
  "anya-e0702n9:8_4": "patvā tattha nisīditvā sāsanaṁ paggaṇhitvā pacchā lakunnanagare nisīditvā sāsanaṁ",
  "anya-e0702n9:8_5": "paggaṇhi. Evaṁ yonakaraṭṭhe sāsanaṁ ṭhitaṁ syāmādīsupi ṭhitaṁyevāti daṭṭhabbaṁ.",
  "anya-e0702n9:9_0": "Buddhassa bhagavato parinibbānato dvisatādhikānaṁ dvinnaṁ vassasahassānaṁ upari navutime",
  "anya-e0702n9:9_1": "vassa sīhaḷadīpe rajjaṁ pattassa kittissirirājasīhamahārājassa abhisekato tatiye",
  "anya-e0702n9:9_2": "vasse teneva kittissirirājasīhamahāraññā pahitapaṇṇākārasāsanaṁ āgamma sarāmādhipatidhammikamahārājādhirājenāṇattehi",
  "anya-e0702n9:9_3": "laṅkādīpaṁ āgatehi upālitthe rādīhi patiṭṭhāpito vaṁso upālivaṁsoti pākaṭo. Soca",
  "anya-e0702n9:9_4": "duvidho pubbārāmavihāravāsīabhayagirivihāravāsīvasenāti. Evaṁ mahānagarayonakalyāmaraṭṭhesu",
  "anya-e0702n9:9_5": "sāsanaṁ thiraṁ hutvā tiṭṭhatīti veditabbanti.",
  "anya-e0702n9:10": "Iti sāsanavaṁse mahāraṭṭhasāsanavaṁsakathāmaggo nāma",
  "anya-e0702n9:11": "Navamo paricchedo."
}