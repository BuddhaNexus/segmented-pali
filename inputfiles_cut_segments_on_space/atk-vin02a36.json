{
  "atk-vin02a36:0": "7. Saṅghabhedakakkhandhakaṁ",
  "atk-vin02a36:1": "Chasakyapabbajjākathā",
  "atk-vin02a36:2_0": "330. Saṅghabhedakakkhandhake abhiññātā abhiññātāti pākaṭā pākaṭā. Sakyakumārā nāma",
  "atk-vin02a36:2_1": "kāḷudāyippabhutayo dasa dūtā saddhiṁ parivārehi aññe ca bahū janā. Amhākanti amhesu;",
  "atk-vin02a36:2_2": "amhākaṁ kulatoti vā vuttaṁ hoti. Gharāvāsatthaṁ anusāsissāmīti gharāvāse yaṁ kattabbaṁ,",
  "atk-vin02a36:2_3": "taṁ jānāpessāmi. Udakaṁ ninnetabbanti yathā udakaṁ sabbaṭṭhāne samaṁ hoti, evaṁ kātabbaṁ.",
  "atk-vin02a36:2_4": "Niddhāpetabbanti tiṇāni uddharitabbāni. Bhusikā uddharāpetabbāti sukhumapalālamissadhaññā",
  "atk-vin02a36:2_5": "palālikā palāpetabbā. Opunāpetabbanti sukhumapalālaṁ apanetabbaṁ. Tvaññeva gharāvāsatthena",
  "atk-vin02a36:2_6": "upajānāhīti tvaññeva gharāvāsatthaṁ jānāhi. Ahaṁ tayā yathāsukhaṁ pabbajāhīti ettha",
  "atk-vin02a36:2_7": "ahaṁ tayā saddhiṁ pabbajissāmīti sahāyasinehena sahasā vattukāmo hutvā puna rajjasirilobhena",
  "atk-vin02a36:2_8": "parikaḍḍhiyamānahadayo ‘‘ahaṁ tayā’’ti ettakameva vatvā sesaṁ vattuṁ nāsakkhīti evamattho veditabbo .",
  "atk-vin02a36:3": "331.Nippātitāti nikkhamitā. Mānassinoti mānassayino; mānanissitāti vuttaṁ hoti.",
  "atk-vin02a36:4_0": "332.Yassantarato na santi kopāti tatiyamaggena samūhatattā yassa citte kopā na santi.",
  "atk-vin02a36:4_1": "Yasmā pana bhavoti sampatti, vibhavoti vipatti; tathā bhavoti vuḍḍhi, vibhavoti hāni;",
  "atk-vin02a36:4_2": "bhavoti sassataṁ, vibhavoti ucchedo; bhavoti puññaṁ, vibhavoti pāpaṁ; vibhavoti ca",
  "atk-vin02a36:4_3": "abhavoti ca atthato ekameva, tasmā itibhavābhavatañca vītivattoti ettha yā esā sampattivipattivuḍḍhihānisassatucchedapuññapāpavasena",
  "atk-vin02a36:4_4": "iti anekappakārā bhavābhavatā vuccati; catūhipi maggehi yathāsambhavaṁ tena tena",
  "atk-vin02a36:4_5": "nayena taṁ itibhavābhavatañca vītivattoti evamattho daṭṭhabbo. Nānubhavantīti na",
  "atk-vin02a36:4_6": "sampāpuṇanti; tassa dassanaṁ devānampi dullabhanti adhippāyo.",
  "atk-vin02a36:5": "333.Ahimekhalikāti ahiṁ kaṭiyaṁ bandhitvā. Ucchaṅgeti aṅke.",
  "atk-vin02a36:6": "334.Sammannatīti sammāneti. Yaṁ tumo karissatīti yaṁ so karissati.",
  "atk-vin02a36:7": "Chasakyapabbajjākathā niṭṭhitā.",
  "atk-vin02a36:8": "Pakāsanīyakammādikathā",
  "atk-vin02a36:9": "336.Kheḷāsakassāti ettha micchājīvena uppannapaccayā ariyehi vantabbā kheḷasadisā, tathārūpe paccaye ayaṁ ajjhoharatīti katvā kheḷāsakoti bhagavatā vutto.",
  "atk-vin02a36:10": "340.Patthaddhena kāyenāti potthakarūpasadisena niccalena kāyena.",
  "atk-vin02a36:11": "342.Mayaṁ kho bhaṇe rājañātakā nāmāti rājā amhe jānātīti rājañātakassa bhāvena attānaṁ ukkaṁsanto āha. Pahaṭṭhakaṇṇavāloti bandhane niccale katvā.",
  "atk-vin02a36:12": "Dukkhañhi kuñjara nāgamāsadoti bho kuñjara buddhanāgaṁ āsādanaṁ vadhakacittena upagamanaṁ nāma dukkhaṁ. Nāgahatassāti buddhanāgaṁ ghātakassa.",
  "atk-vin02a36:13_0": "Paṭikuṭiyova osakkīti tathāgatābhimukhoyeva piṭṭhimehi pādehi avasakki. Alakkhikoti",
  "atk-vin02a36:13_1": "ettha na lakkhetīti alakkhiko; na jānātīti attho , ahaṁ pāpakammaṁ karomīti na jānāti.",
  "atk-vin02a36:13_2": "Na lakkhitabboti vā alakkhiko; na passitabboti attho.",
  "atk-vin02a36:14_0": "343.Tikabhojananti ettha tīhi janehi bhuñjitabbabhojanaṁ. Taṁ paññāpessāmīti taṁ",
  "atk-vin02a36:14_1": "anujānissāmi . Gaṇabhojane pana yathādhammo kāretabboti. Pañcavatthuyācanakathā saṅghādisesavaṇṇanāyaṁ",
  "atk-vin02a36:14_2": "vuttā. Kappanti āyukappaṁ. Brahmaṁ puññanti seṭṭhaṁ puññaṁ. Kappaṁ saggamhīti āyukappameva.",
  "atk-vin02a36:15": "Pakāsanīyakammādikathā niṭṭhitā.",
  "atk-vin02a36:16": "Saṅghabhedakakathā",
  "atk-vin02a36:17": "344.Atha kho devadatto saṅghaṁ bhinditvāti so kira evaṁ salākaṁ gāhetvā tattheva āveṇikaṁ uposathaṁ katvā gato, tenetaṁ vuttaṁ.",
  "atk-vin02a36:18_0": "345.Piṭṭhime āgilāyatīti ciranisajjāya vedanābhibhūtā bādhati. Tamahaṁ āyamissāmīti",
  "atk-vin02a36:18_1": "taṁ ahaṁ pasāressāmi. Ādesanāpāṭihāriyānusāsanī nāma ‘‘evampi te mano, tathāpi te",
  "atk-vin02a36:18_2": "mano’’ti evaṁ parassa cittaṁ jānitvā tadanurūpā dhammadesanā.",
  "atk-vin02a36:19_0": "346.Mamānukubbanti mamānukiriyaṁ kurumāno. Kapaṇoti dukkhito. Mahāvarāhassāti mahānāgassa.",
  "atk-vin02a36:19_1": "Mahiṁ vikubbatoti pathaviṁ padālentassa. Bhisaṁ ghasamānassāti bhisaṁ khādantassa.",
  "atk-vin02a36:19_2": "Nadīsu jaggatoti ettha so kira hatthināgo sāyanhasamayaṁ taṁ nadināmakaṁ pokkharaṇiṁ",
  "atk-vin02a36:19_3": "ogāhetvā kilanto sabbarattiṁ vītināmesi, jālikaṁ karoti, tena vuttaṁ ‘‘nadīsu jaggato’’ti.",
  "atk-vin02a36:20": "347.Sutāti sotā. Asandiddho ca akkhātīti nissandeho hutvā akkhāti anusandhivasena yojetvā yojetvā.",
  "atk-vin02a36:21": "350. Apāye nibbattissatīti āpāyiko. Evaṁ nerayiko. Kappaṁ ṭhassatīti kappaṭṭho. Idāni buddhasahassenāpi tikicchituṁ na sakkāti atekiccho.",
  "atk-vin02a36:22_0": "Mā jātu koci lokasminti mā kadācipi koci satto lokasmiṁ. Udapajjathāti upapajjatha",
  "atk-vin02a36:22_1": ". Jalaṁva yasasā aṭṭhāti yasasā jalanto viya ṭhito. Devadattoti me sutanti ‘‘īdiso",
  "atk-vin02a36:22_2": "devadatto’’ti bhagavatā sutampi atthi, tadeva gahetvā idaṁ vuttaṁ. So pamādamanuciṇṇoti",
  "atk-vin02a36:22_3": "ettha pamādaṁ anucinātīti anuciṇṇo, pamādo appahīnoti attho. Āsajja nanti pāpakena",
  "atk-vin02a36:22_4": "cittena patvā, visosetvāti vā attho. Avīcinirayaṁ pattoti idaṁ pana āsīsāyaṁ atītavacanaṁ. Bhesmāti bhayānako.",
  "atk-vin02a36:23": "Saṅghabhedakakathā niṭṭhitā.",
  "atk-vin02a36:24": "Upālipañhākathā",
  "atk-vin02a36:25_0": "351.Ekato upāli ekoti dhammavādipakkhe eko. Ekato dveti adhammavādipakkhe dve. Catuttho",
  "atk-vin02a36:25_1": "anussāvetīti saṅghaṁ bhindissāmīti adhammavādicatuttho hutvā anussāveti; anunayanto",
  "atk-vin02a36:25_2": "sāveti ‘‘na tumhākaṁyeva narakabhayaṁ atthi, amhākampi atthi, na amhākaṁ avīcimaggo",
  "atk-vin02a36:25_3": "pihito, na mayaṁ akusalā na bhāyāma. Yadi hi ayaṁ adhammo avinayo asatthusāsanaṁ",
  "atk-vin02a36:25_4": "vā bhaveyya, na mayaṁ gaṇheyyāmā’’tiādinā nayena ‘‘adhammaṁ dhammo’’ti evaṁ aṭṭhārasa",
  "atk-vin02a36:25_5": "bhedakaravatthūni bodhetīti attho. Salākaṁ gāhetīti evaṁ anussāvetvā pana ‘‘idaṁ",
  "atk-vin02a36:25_6": "gaṇhatha, idaṁ rocethā’’ti vadanto salākaṁ gāheti.",
  "atk-vin02a36:26": "Ekato upāli dve hontītiādīsupi eseva nayo. Evaṁ kho upāli saṅgharāji ceva hoti saṅghabhedo cāti evaṁ hoti; na pana ettāvatā saṅgho bhinno hoti.",
  "atk-vin02a36:27_0": "Bhikkhu kho upāli pakatatto samānasaṁvāsako samānasīmāyaṁ ṭhito saṅghaṁ bhindatīti",
  "atk-vin02a36:27_1": "ettha siyā evaṁ ‘‘devadatto kathaṁ pakatatto’’ti. Kathaṁ tāva na pakatatto, rañño",
  "atk-vin02a36:27_2": "ghātāpitattā ruhiruppādassa ca katattāti? Tattha vadāma – āṇattiyā tāva viraddhattā",
  "atk-vin02a36:27_3": "rañño ghātāpanaṁ natthi. ‘‘Tena hi tvaṁ, kumāra, pitaraṁ hantvā rājā hohi, ahaṁ bhagavantaṁ",
  "atk-vin02a36:27_4": "hantvā buddho bhavissāmī’’ti evañhi tassa āṇatti. Kumāro pana rājā hutvā pacchā pitaraṁ",
  "atk-vin02a36:27_5": "māresi; evaṁ tāva āṇattiyā viraddhattā rañño ghātāpanaṁ natthi. Ruhiruppāde pana",
  "atk-vin02a36:27_6": "katamatteyeva ruhiruppādapaccayā bhagavatā abhabbatā na vuttā, na ca sakkā bhagavato",
  "atk-vin02a36:27_7": "vacanaṁ vināyeva tassa abhabbatā āropetuṁ.",
  "atk-vin02a36:28": "‘‘Ruhiruppādako, bhikkhave, anupasampanno na upasampādetabbo, upasampanno nāsetabbo’’ti –",
  "atk-vin02a36:29": "Idaṁ pana bhagavatā saṅghabhedato pacchā vuttaṁ, tasmā pakatatteneva tena saṅgho bhinnoti.",
  "atk-vin02a36:30_0": "Adhammaṁ dhammoti dīpentītiādīsu aṭṭhārasasu bhedakaravatthūsu suttantapariyāyena",
  "atk-vin02a36:30_1": "tāva dasa kusalakammapathā dhammo, dasa akusalakammapathā adhammo. Tathā cattāro",
  "atk-vin02a36:30_2": "satipaṭṭhānā, cattāro sammappadhānā, cattāro iddhipādā, pañcindriyāni, pañca balāni,",
  "atk-vin02a36:30_3": "satta bojjhaṅgā, ariyo aṭṭhaṅgiko maggoti sattatiṁsa bodhipakkhiyadhammā dhammo nāma;",
  "atk-vin02a36:30_4": "tayo satipaṭṭhānā , tayo sammappadhānā, tayo iddhipādā, cha indriyāni, cha balāni,",
  "atk-vin02a36:30_5": "aṭṭha bojjhaṅgā, navaṅgiko maggoti ca cattāro upādānā, pañca nīvaraṇā, satta anusayā,",
  "atk-vin02a36:30_6": "aṭṭha micchattāti ca ayaṁ adhammo.",
  "atk-vin02a36:31_0": "Tattha yaṁkiñci ekaṁ adhammakoṭṭhāsaṁ gahetvā ‘‘imaṁ adhammaṁ dhammoti karissāma;",
  "atk-vin02a36:31_1": "evaṁ amhākaṁ ācariyakulaṁ nissāya niyyānikaṁ bhavissati, mayañca loke pākaṭā bhavissāmā’’ti",
  "atk-vin02a36:31_2": "taṁ adhammaṁ ‘‘dhammo aya’’nti kathayantā adhammaṁ dhammoti dīpenti nāma. Tatheva",
  "atk-vin02a36:31_3": "dhammakoṭṭhāsesu ca ekaṁ gahetvā ayaṁ adhammoti kathentā dhammaṁ adhammoti dīpenti",
  "atk-vin02a36:31_4": "nāma. Vinayapariyāyena pana bhūtena vatthunā codetvā sāretvā yathāpaṭiññāya kātabbaṁ",
  "atk-vin02a36:31_5": "kammaṁ dhammo nāma, abhūtena vatthunā acodetvā asāretvā apaṭiññāya kātabbaṁ kammaṁ adhammo nāma.",
  "atk-vin02a36:32_0": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti",
  "atk-vin02a36:32_1": "ayaṁ vinayo nāma, rāgādīnaṁ avinayo asaṁvaro appahānaṁ appaṭisaṅkhāti ayaṁ avinayo",
  "atk-vin02a36:32_2": "nāma. Vinayapariyāyena vatthusampatti ñattisampatti anussāvanasampatti sīmāsampatti",
  "atk-vin02a36:32_3": "parisāsampattīti ayaṁ vinayo nāma, vatthuvipatti…pe… parisāvipattīti ayaṁ avinayo nāma.",
  "atk-vin02a36:33_0": "Suttantapariyāyena cattāro satipaṭṭhānā… aṭṭhaṅgiko maggoti idaṁ bhāsitaṁ lapitaṁ",
  "atk-vin02a36:33_1": "tathāgatena ; tayo satipaṭṭhānā, tayo sammappadhānā, tayo iddhipādā, cha indriyāni,",
  "atk-vin02a36:33_2": "cha balāni, aṭṭha bojjhaṅgā, navaṅgiko maggoti idaṁ abhāsitaṁ alapitaṁ tathāgatena.",
  "atk-vin02a36:33_3": "Vinayapariyāyena cattāro pārājikā, terasa saṅghādisesā, dve aniyatā, tiṁsa nissaggiyā",
  "atk-vin02a36:33_4": "pācittiyāti idaṁ bhāsitaṁ lapitaṁ tathāgatena; tayo pārājikā, cuddasa saṅghādisesā,",
  "atk-vin02a36:33_5": "tayo aniyatā, ekattiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-vin02a36:34_0": "Suttantapariyāyena devasikaṁ phalasamāpattisamāpajjanaṁ, mahākaruṇāsamāpattisamāpajjanaṁ,",
  "atk-vin02a36:34_1": "buddhacakkhunā lokavolokanaṁ, aṭṭhuppattivasena suttantadesanā, jātakakathāti idaṁ",
  "atk-vin02a36:34_2": "āciṇṇaṁ; na devasikaṁ phalasamāpattisamāpajjanaṁ…pe… na jātakakathāti idaṁ anāciṇṇaṁ.",
  "atk-vin02a36:34_3": "Vinayapariyāyena nimantitassa vassāvāsaṁ vasitvā apaloketvā cāriyapakkamanaṁ, pavāretvā",
  "atk-vin02a36:34_4": "cāriyapakkamanaṁ, āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ;",
  "atk-vin02a36:34_5": "tasseva āciṇṇassa akaraṇaṁ anāciṇṇaṁ nāma.",
  "atk-vin02a36:35_0": "Suttantapariyāyena cattāro satipaṭṭhānā…pe… aṭṭhaṅgiko maggoti idaṁ paññattaṁ nāma;",
  "atk-vin02a36:35_1": "tayo satipaṭṭhānā…pe… navaṅgiko maggoti idaṁ apaññattaṁ nāma. Vinayapariyāyena cattāro",
  "atk-vin02a36:35_2": "pārājikā…pe… tiṁsa nissaggiyā pācittiyāti idaṁ paññattaṁ nāma; tayo pārājikā…pe…",
  "atk-vin02a36:35_3": "ekattiṁsa nissaggiyā pācittiyāti idaṁ apaññattaṁ nāma.",
  "atk-vin02a36:36_0": "‘‘Anāpatti ajānantassa, atheyyacittassa, na maraṇādhippāyassa, anullapanādhippāyassa,",
  "atk-vin02a36:36_1": "na mocanādhippāyassā’’ti tattha tattha vuttā anāpatti anāpatti nāma. ‘‘Jānantassa,",
  "atk-vin02a36:36_2": "theyyacittassā’’tiādinā nayena vuttā āpatti āpatti nāma. Pañcāpattikkhandhā lahukāpatti",
  "atk-vin02a36:36_3": "nāma, dve āpattikkhandhā garukāpatti nāma. Cha āpattikkhandhā sāvasesāpatti nāma,",
  "atk-vin02a36:36_4": "eko pārājikāpattikkhandho anavasesāpatti nāma. Dve āpattikkhandhā duṭṭhullāpatti",
  "atk-vin02a36:36_5": "nāma, pañcāpattikkhandhā aduṭṭhullāpatti nāma.",
  "atk-vin02a36:37_0": "Purimanayeneva panettha vuttappakāraṁ dhammaṁ ‘‘adhammo aya’’nti kathayantā ‘‘dhammaṁ",
  "atk-vin02a36:37_1": "adhammo’’ti dīpenti nāma. Avinayaṁ ‘‘vinayo aya’’nti…pe… aduṭṭhullāpattiṁ ‘‘duṭṭhullāpatti",
  "atk-vin02a36:37_2": "aya’’nti kathayantā ‘‘aduṭṭhullāpattiṁ duṭṭhullāpattī’’ti dīpenti nāma. Evaṁ ‘‘adhammaṁ",
  "atk-vin02a36:37_3": "dhammo’’ti vā…pe… ‘‘aduṭṭhullāpattiṁ duṭṭhullāpattī’’ti vā dīpetvā pakkhaṁ labhitvā",
  "atk-vin02a36:37_4": "catunnaṁ saṅghakammānaṁ aññataraṁ saṅghakammaṁ ekasīmāyaṁ visuṁ karontehi saṅgho",
  "atk-vin02a36:37_5": "bhinno nāma hoti. Tena vuttaṁ – ‘‘te imehi aṭṭhārasahi vatthūhi apakassantī’’tiādi.",
  "atk-vin02a36:38_0": "Tattha apakassantīti parisaṁ ākaḍḍhanti, vijaṭenti, ekamantaṁ ussārenti ca. Avapakāsantīti",
  "atk-vin02a36:38_1": "ati viya pakāsenti yathā visaṁsaṭṭhāva honti, evaṁ karonti. Āveninti visuṁ. Ettāvatā",
  "atk-vin02a36:38_2": "kho upāli saṅgho bhinno hotīti evaṁ aṭṭhārasasu bhedakaravatthūsu yaṁkiñci ekampi",
  "atk-vin02a36:38_3": "vatthuṁ dīpetvā tena tena kāraṇena ‘‘imaṁ gaṇhatha, imaṁ rocethā’’ti saññāpetvā salākaṁ",
  "atk-vin02a36:38_4": "gāhāpetvā visuṁ saṅghakamme kate saṅgho bhinno hoti. Parivāre pana ‘‘pañcahi upāli",
  "atk-vin02a36:38_5": "ākārehi saṅgho bhijjatī’’tiādi vuttaṁ, tassa iminā idha vuttena saṅghabhedalakkhaṇena",
  "atk-vin02a36:38_6": "atthato nānākaraṇaṁ natthi. Taṁ panassa nānākaraṇābhāvaṁ tattheva pakāsayissāma.",
  "atk-vin02a36:38_7": "Sesaṁ sabbattha uttānamevāti.",
  "atk-vin02a36:39": "Upālipañhākathā niṭṭhitā.",
  "atk-vin02a36:40": "Saṅghabhedakakkhandhakavaṇṇanā niṭṭhitā."
}