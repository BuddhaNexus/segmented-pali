{
  "anya-e0103n6:0": "6. Asubhakammaṭṭhānaniddesavaṇṇanā",
  "anya-e0103n6:1": "Uddhumātakādipadatthavaṇṇanā",
  "anya-e0103n6:2_0": "102.‘‘Aviññāṇakāsubhesū’’ti idaṁ uddhumātakādīnaṁ sabhāvadassanavasena vuttaṁ. Tasmā",
  "anya-e0103n6:2_1": "bhūtakathanamattaṁ daṭṭhabbaṁ, na saviññāṇakaasubhassa akammaṭṭhānabhāvato. Tathā",
  "anya-e0103n6:2_2": "hi vakkhati ‘‘na kevalaṁ matasarīra’’ntiādi (visuddhi. 1.122). Uddhaṁ jīvitapariyādānāti",
  "anya-e0103n6:2_3": "jīvitakkhayato upari maraṇato paraṁ. Samuggatenāti uṭṭhitena. Uddhumātattāti uddhaṁ",
  "anya-e0103n6:2_4": "uddhaṁ dhumātattā sūnattā. Uddhumātameva uddhumātakanti ka-kārena padavaḍḍhanamāha",
  "anya-e0103n6:2_5": "anatthantarato yathā ‘‘pītakaṁ lohitaka’’nti. Paṭikkūlattāti jigucchanīyattā. Kucchitaṁ",
  "anya-e0103n6:2_6": "uddhumātaṁ uddhumātakanti kucchanatthe vā ayaṁ ka-kāroti dassetuṁ vuttaṁ yathā ‘‘pāpako",
  "anya-e0103n6:2_7": "kittisaddo abbhuggacchatī’’ti (mahāva. 285; pari. 325; dī. ni. 2.149; a. ni. 5.213).",
  "anya-e0103n6:2_8": "Tathārūpassāti ‘‘bhastā viya vāyunā’’tiādinā yathārūpaṁ vuttaṁ, tathārūpassa.",
  "anya-e0103n6:3": "Setarattehi paribhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁ vinīlaṁ.",
  "anya-e0103n6:4": "Paribhinnaṭṭhānesu kākakaṅkādīhi. Vissandamānapubbanti vissavantapubbaṁ, tahaṁ tahaṁ paggharantapubbanti attho.",
  "anya-e0103n6:5": "Apadhāritanti vivaṭaṁ ugghāṭitaṁ. Khittanti chaḍḍitaṁ, soṇasiṅgālādīhi visuṁ katvā khādanena sarīrasaṅghātato luñcitvā tahaṁ tahaṁ chaḍḍitaṁ. Vividhaṁ khittanti vikkhittaṁ.",
  "anya-e0103n6:6_0": "Purimanayenāti ‘‘vividhaṁ khitta’’ntiādinā pubbe vuttanayena. Satthena hanitvāti",
  "anya-e0103n6:6_1": "verīhi khaggakaravālādinā satthena paharitvā. Vuttanayenāti ‘‘aññena hattha’’ntiādinā pubbe vuttanayena.",
  "anya-e0103n6:7": "Abbhantarato nikkhamantehi kimīhi paggharantakimikulaṁ puḷavakanti āha ‘‘kimiparipuṇṇassā’’ti.",
  "anya-e0103n6:8": "Uddhumātakādīni āmakasusānādīsu chaḍḍitāsubhāni. Nissāyāti paṭicca tānipi ārabbha. Nimittānanti uggahapaṭibhāganimittānaṁ. Etāneva uddhumātakādīneva nāmāni.",
  "anya-e0103n6:9": "Uddhumātakakammaṭṭhānavaṇṇanā",
  "anya-e0103n6:10_0": "103.Bhāvetukāmenāti uppādetukāmena. Tenāti ācariyena. Assāti yogino. Asubhanimittatthāyāti",
  "anya-e0103n6:10_1": "asubhanimittassa uggaṇhanatthāya, asubhe vā uggahanimittassa atthāya. Gamanavidhānanti",
  "anya-e0103n6:10_2": "gamanavidhi. Yena vidhinā gantabbaṁ, so vidhi. Uggahanimittassa uppannakālato paṭṭhāya",
  "anya-e0103n6:10_3": "pathavīkasiṇe vuttaṁ paṭipajjanavidhiṁ sandhāyāha ‘‘appanāvidhānapariyosāna’’nti.",
  "anya-e0103n6:11_0": "104.Tāvadevāti sutakkhaṇeyeva. Atitthena puṇṇanadīādiṁ pakkhandantena viya anupavisantena",
  "anya-e0103n6:11_1": "viya. Kedārakoṭiyāti kedāramariyādāya. Visabhāgarūpanti khettarakkhikādivisabhāgavatthurūpaṁ.",
  "anya-e0103n6:11_2": "Sarīranti uddhumātakakaḷevaraṁ. Adhunāmatanti aciramataṁ uddhumātakabhāvaṁ appattaṁ.",
  "anya-e0103n6:11_3": "Takkayatīti sambhāveti bhāriyaṁ katvā na maññati.",
  "anya-e0103n6:12_0": "105.Rūpasaddādīti ettha amanussānaṁ rūpehi, sīhabyagghādīnaṁ saddādīhi, amanussānampi",
  "anya-e0103n6:12_1": "vā rūpasaddādīhi. Tathā sīhabyagghādīnanti yathārahaṁ yojetabbaṁ. Aniṭṭhārammaṇābhibhūtassāti",
  "anya-e0103n6:12_2": "bheravādibhāvena aniṭṭhehi ārammaṇehi abhibhūtassa ajjhotthaṭassa. Na paṭisaṇṭhātīti",
  "anya-e0103n6:12_3": "vidāhavasena āsaye na tiṭṭhati, ucchaḍḍetabbaṁ hotīti attho. Aññoti amanussādīnaṁ",
  "anya-e0103n6:12_4": "vasena vā aññathā vā vuttappakārato añño ābādho hoti. Soti saṅghatthero, abhiññātabhikkhu",
  "anya-e0103n6:12_5": "vā. Yassānena ārocitaṁ, so. Katakammāti katatheyyakammā. Akatakammāti theyyakammaṁ",
  "anya-e0103n6:12_6": "kātukāmā. Katakammā pana idhādhippetā. Tasmā teti katakammā corā. Saha oḍḍhenāti",
  "anya-e0103n6:12_7": "sahoḍḍhaṁ, thenetvā gahiyamānabhaṇḍena saddhinti attho. Yajamānoti yaññaṁ yajanto",
  "anya-e0103n6:12_8": "yaññasāmiko. ‘‘Addhā imāya paṭipattiyā jarāmaraṇato muccissāmī’’ti pītisomanassaṁ uppādetvā.",
  "anya-e0103n6:13_0": "Evaṁ gamanavidhānaṁ ekadesena vatvā idāni aṭṭhakathāsu āgatanayena taṁ dassetuṁ ‘‘aṭṭhakathāsu",
  "anya-e0103n6:13_1": "vuttena vidhinā’’tiādimāha. Tattha uggaṇhantoti uggaṇhanahetu. Ekoti ayaṁ eka-saddo",
  "anya-e0103n6:13_2": "asahāyattho, na aññādiatthoti ‘‘adutiyo’’ti vuttaṁ. Yathā vaṇṇādito vavatthānaṁ ekaṁsato",
  "anya-e0103n6:13_3": "samuditameva icchitabbaṁ sabbatthakabhāvato, na tathā sandhiāditoti dassanatthaṁ",
  "anya-e0103n6:13_4": "‘‘vaṇṇatopī’’tiādinā chasu ṭhānesu sampiṇḍanattho pi-saddo gahito. Puna eko adutiyotiādi",
  "anya-e0103n6:13_5": "gahitanimittassa yogino nivattitvā vasanaṭṭhānagamanaṁ sandhāya vuttaṁ. Tabbhāgiyaññevāti",
  "anya-e0103n6:13_6": "tappakkhiyaṁyeva asubhanimittamanasikārasahitameva. Āsanaṁ paññapetīti nisajjaṁ kappeti.",
  "anya-e0103n6:13_7": "Yaṁ pana ‘‘asubhanimittadisābhimukhe bhūmippadese’’ti (visuddhi. 1.113) vakkhati,",
  "anya-e0103n6:13_8": "tampi imamevatthaṁ sandhāya vuttaṁ. Na hi kevalena disābhimukhabhāvena kiñci ijjhati.",
  "anya-e0103n6:14_0": "Samantā nimittupalakkhaṇāti uddhumātakassa samantā pāsāṇādinimittasallakkhaṇā. Asammohatthāti",
  "anya-e0103n6:14_1": "uggahanimitte upaṭṭhite uppajjanakasammohavigamatthā. Ekādasavidhenāti vaṇṇādivasena",
  "anya-e0103n6:14_2": "ekādasavidhena. Upanibandhanatthoti asubhārammaṇe cittaṁ upanetvā nibandhanattho.",
  "anya-e0103n6:14_3": "Vīthisampaṭipādanatthāti kammaṭṭhānavīthiyā sammadeva paṭipādanatthā. Puññakiriyavatthu",
  "anya-e0103n6:14_4": "adhigataṁ hotīti sambandho.",
  "anya-e0103n6:15_0": "106.Tasmāti yasmā asubhanimittassa uggaṇhanaṁ ariyamaggapadaṭṭhānassa paṭhamajjhānassa",
  "anya-e0103n6:15_1": "adhigamupāyo, yasmā vā ‘‘asubhanimittaṁ uggaṇhanto eko adutiyo gacchatī’’ti vuttaṁ,",
  "anya-e0103n6:15_2": "tasmā. Cittasaññattatthāyāti sarīrasabhāvasallakkhaṇena, saṁvegajananena ca attano",
  "anya-e0103n6:15_3": "cittassa saññattiatthaṁ saññāpanatthaṁ. ‘‘Cittasaññatatthāyā’’ti vā pāṭho, kilesavasena",
  "anya-e0103n6:15_4": "asaṁyatassa cittassa saṁyamanatthaṁ damanatthaṁ, na kammaṭṭhānatthanti attho. Kammaṭṭhānasīsenāti",
  "anya-e0103n6:15_5": "kammaṭṭhānena sīsabhūtena, taṁ uttamaṅgaṁ padhānaṁ kāraṇaṁ katvā. Mūlakammaṭṭhānanti",
  "anya-e0103n6:15_6": "pakatiyā attanā kālena kālaṁ parihariyamānaṁ buddhānussatiādisabbatthakakammaṭṭhānaṁ.",
  "anya-e0103n6:15_7": "‘‘Kammaṭṭhānasīsena gacchāmī’’ti taṁ avissajjetvā. Tenāha ‘‘taṁ manasikarontenevā’’ti.",
  "anya-e0103n6:15_8": "Sūpaṭṭhitabhāvasampādanenāti mūlakammaṭṭhāne suṭṭhu upaṭṭhitabhāvassa sampādanena.",
  "anya-e0103n6:15_9": "Evaṁ hi sati asammuṭṭhā nāma hoti. Bahiddhā puthuttārammaṇe appavattitvā kammaṭṭhāneyeva",
  "anya-e0103n6:15_10": "pavattamānaṁ mānasaṁ abahigataṁ nāma. Tathābhūtena cānena rūpindriyāni appavattakiccāni",
  "anya-e0103n6:15_11": "katāni hontīti āha ‘‘manacchaṭṭhānaṁ…pe… gantabba’’nti.",
  "anya-e0103n6:16_0": "Dvāraṁ sallakkhetabbanti vihāre puratthimādīsu disāsu asukadisāya idaṁ dvāraṁ, tato",
  "anya-e0103n6:16_1": "eva tāya disāya sallakkhitena asukadvārena nikkhantomhīti dvāraṁ upadhāretabbaṁ.",
  "anya-e0103n6:16_2": "Tatoti dvārasallakkhaṇato pacchā. Yena maggena gacchati sayaṁ. Nimittaṭṭhānanti asubhanimittassa",
  "anya-e0103n6:16_3": "gaṇhanaṭṭhānaṁ. Āhāraṁ chaḍḍāpeyyāti vamanaṁ kārāpeyya. Kaṇṭakaṭṭhānanti kaṇṭakavantaṁ ṭhānaṁ.",
  "anya-e0103n6:17_0": "107.Disā vavatthapetabbāti saṅkhepato vuttamatthaṁ vivarituṁ ‘‘ekasmiṁ hī’’tiādi",
  "anya-e0103n6:17_1": "vuttaṁ. Khāyatīti upaṭṭhāti. Kammaniyanti bhāvanāya kammakkhamaṁ. Ubbāḷhassāti bādhitassa.",
  "anya-e0103n6:17_2": "Vidhāvatīti nānārammaṇe visarati. Ukkammāti ujukaṁ anuvātato apakkamma. Matakaḷevaraṁ",
  "anya-e0103n6:17_3": "puthujjanassa yebhuyyena bhayato upaṭṭhātīti āha ‘‘accāsanne bhayamuppajjatī’’ti.",
  "anya-e0103n6:17_4": "Anupādanti pādasamīpaṁ. Yattha ṭhitassa sukhena oloketuṁ sakkā, taṁ olokentassa phāsukaṭṭhānaṁ.",
  "anya-e0103n6:18_0": "108.Samantāti samantato. Puna samantāti sāmantā samīpe. Kacchakoti kāḷakacchako,",
  "anya-e0103n6:18_1": "‘‘pilakkho’’tipi vadanti. Kapītanoti pippalirukkho. Sindīti khuddakakhajjurī. Karamandādayo",
  "anya-e0103n6:18_2": "pākaṭā eva. Sāmāti sāmalatā. Kāḷavallīti kāḷavaṇṇā apattikā ekā latājāti. Pūtilatāti",
  "anya-e0103n6:18_3": "jīvanavalli, yā ‘‘galocī’’ti vuccati.",
  "anya-e0103n6:19_0": "109.Taṁ nimittakaraṇādi idheva yathāvutte pāsāṇādinimittakaraṇe eva antogadhaṁ pariyāpannaṁ.",
  "anya-e0103n6:19_1": "Sanimittaṁ karotīti saha nimittaṁ karoti, asubhaṁ pāsāṇādinimittena saha karoti vavatthapeti.",
  "anya-e0103n6:19_2": "Atha vā asubhanimittaṁ, pāsāṇādinimittañca saha ekajjhaṁ karonto vavatthapento ‘‘sanimittaṁ",
  "anya-e0103n6:19_3": "karotī’’ti vutto. Samānakālatādīpakena hi saha-saddena ayaṁ samāso yathā ‘‘sacakkaṁ",
  "anya-e0103n6:19_4": "dehī’’ti. Tayidaṁ nimittakaraṇaṁ aparāparaṁ sallakkhaṇena hoti, na ekavāramevāti",
  "anya-e0103n6:19_5": "āha ‘‘punappunaṁ vavatthapento hi sanimittaṁ karotī’’ti. Dveti pāsāṇāsubhanimittāni.",
  "anya-e0103n6:19_6": "Samāsetvā saṅgahetvā ekajjhaṁ katvā. Sārammaṇanti asubhārammaṇena saddhiṁ pāsāṇādiṁ",
  "anya-e0103n6:19_7": "samānārammaṇaṁ karoti, saha vā ārammaṇaṁ karoti, ekārammaṇaṁ viya ubhayaṁ ārammaṇaṁ",
  "anya-e0103n6:19_8": "karoti, ekajjhaṁ viya ca aparāparaṁ sallakkhento pāsāṇādiṁ, asubhanimittañcāti dvayaṁ",
  "anya-e0103n6:19_9": "ārammaṇaṁ karotīti attho.",
  "anya-e0103n6:20_0": "Attaniyoti sako. Vaṇitanti sūnaṁ. Sabhāvena sarasenāti uddhumātakabhāvasaṅkhātena",
  "anya-e0103n6:20_1": "attano lakkhaṇena, paresaṁ jigucchuppādanasaṅkhātena attano kiccena ca, sabhāvo eva",
  "anya-e0103n6:20_2": "vā tathā nipphajjanato ‘‘raso’’ti vutto.",
  "anya-e0103n6:21_0": "110.Chabbidhena nimittaṁ gahetabbanti vaṇṇādinā chappakārena tāva uddhumātakaasubhanimittaṁ",
  "anya-e0103n6:21_1": "gahetabbaṁ. Keci ‘‘kaḷevarassa dīgharassādippamāṇena saddhiṁ sattavidhenā’’ti vadanti,",
  "anya-e0103n6:21_2": "taṁ aṭṭhakathāyaṁ natthi. Liṅgatoti ettha liṅgaṁ nāma vayo liṅgaṁ, na thanamassuādi",
  "anya-e0103n6:21_3": "itthipurisaliṅganti dassentena ‘‘itthiliṅgaṁ vā’’tiādi vuttaṁ. Ṭhitassa sattassa",
  "anya-e0103n6:21_4": "idaṁ sarīranti sambandho. Uddhumātakasaṇṭhānavaseneva, na pākatikasaṇṭhānavasena.",
  "anya-e0103n6:21_5": "Etena yadi tattha koci anuddhumātakabhāvappatto padeso siyā, so na gahetabboti dasseti.",
  "anya-e0103n6:21_6": "Oḷārikāvayavavasena idaṁ saṇṭhānavavatthānaṁ, na sukhumāvayavavasenāti sīsasaṇṭhānādikaṁ",
  "anya-e0103n6:21_7": "navavidhameva saṇṭhānaṁ gahitaṁ.",
  "anya-e0103n6:22_0": "Imissā disāyāti imissā puratthimāya, dakkhiṇapacchimauttarāya disāya, anudisāya vā",
  "anya-e0103n6:22_1": "ṭhitoti yojanā. Imasmiṁ nāma okāse hatthāti imasmiṁ nāma bhūmippadese imassa kaḷevarassa",
  "anya-e0103n6:22_2": "hatthā ṭhitāti vavatthapetabbanti yojanā.",
  "anya-e0103n6:23_0": "Adho pādatalenātiādi nābhiyā heṭṭhā adho, tato uddhaṁ uparīti imassa vavatthānassa",
  "anya-e0103n6:23_1": "vasena vuttaṁ. Hatthaparicchedo heṭṭhā aṅguliaggena upari aṁsakūṭasandhinā tiriyaṁ",
  "anya-e0103n6:23_2": "tacapariyantena gahetabbo. Esa nayo pādaparicchedādīsupi. Yattakaṁ vā pana ṭhānaṁ",
  "anya-e0103n6:23_3": "gaṇhatīti sace sabbaṁ sarīraṁ paricchinditvā gahetuṁ na sakkoti, padeso tassa uddhumāto,",
  "anya-e0103n6:23_4": "so yattakaṁ sarīrappadesaṁ uddhumātakavasena ñāṇena pariggaṇhāti, tattakameva yathāpariggahitameva.",
  "anya-e0103n6:23_5": "Idaṁ īdisanti idaṁ hatthādikaṁ īdisaṁ evamākāraṁ. Uddhumātakanti yathāsabhāvato paricchinditabbaṁ.",
  "anya-e0103n6:23_6": "Visabhāge sarīre ārammaṇanti kammaṭṭhānaṁ paṭikkūlākāro na upaṭṭhāti na khāyati,",
  "anya-e0103n6:23_7": "subhato upaṭṭhaheyya. Tenāha ‘‘vipphandanasseva paccayo hotī’’ti, kilesaparipphandanasseva",
  "anya-e0103n6:23_8": "nimittaṁ hotīti attho. Ugghāṭitāpīti uddhumātabhāvappattāpi, sabbaso kuthitasarīrāpīti",
  "anya-e0103n6:23_9": "vā attho. Svāyamattho paṭhamapārājike (pārā. 67 ādayo) vinītavatthūhi dīpetabbo.",
  "anya-e0103n6:24_0": "111.Āsevitakammaṭṭhānoti asubhakammaṭṭhāne kataparicayo. Sosānikaṅgādīnaṁ vasena",
  "anya-e0103n6:24_1": "parihatadhutaṅgo. Catudhātuvavatthānavasena parimadditamahābhūto. Salakkhaṇato ñāṇena",
  "anya-e0103n6:24_2": "pariggahitasaṅkhāro. Paccayapariggahavasena vavatthāpitanāmarūpo. Salakkhaṇārammaṇikavipassanāya",
  "anya-e0103n6:24_3": "ukkaṁsanena suññatānupassanābalena ugghāṭitasattasañño. Vipassanāya paṭipadāñāṇadassanavisuddhisampāpanena",
  "anya-e0103n6:24_4": "katasamaṇadhammo. Tato eva sabbaso kusalavāsanāya, kusalabhāvanāya ca pūraṇena vāsitavāsano",
  "anya-e0103n6:24_5": "bhāvitabhāvano. Vivaṭṭūpanissayakusalabījena sabījo. Ñāṇassa paripakkabhāvena ñāṇuttaro.",
  "anya-e0103n6:24_6": "Yathāvuttāya paṭipattiyā kilesānaṁ tanukaraṇena appakileso. Olokitolokitaṭṭhāneyevāti",
  "anya-e0103n6:24_7": "uddhumātakādiasubhassa yattha yattha olokitolokitaṭṭhāne eva, tādisassa kālaviseso,",
  "anya-e0103n6:24_8": "asubhassa padesaviseso vā apekkhitabbo natthīti attho. No ce evaṁ upaṭṭhātīti evaṁ",
  "anya-e0103n6:24_9": "yathāvuttapurisavisesassa viya paṭibhāganimittaṁ no ce upaṭṭhāti. Evaṁ chabbidhenāti",
  "anya-e0103n6:24_10": "evaṁ vuttākārena vaṇṇādivasena chabbidhena. Punapīti pi-saddo sampiṇḍanattho. Tena",
  "anya-e0103n6:24_11": "nimittaggahaṇavidhiṁ sampiṇḍeti, na pañcavidhataṁ. Chabbidhena hi pubbe nimittaggahaṇaṁ vihitaṁ.",
  "anya-e0103n6:25_0": "112.Asītisatasandhitoti sabbepi sandhayo tadāpi atthevāti dassanatthaṁ vatvā uddhumātabhāvena",
  "anya-e0103n6:25_1": "yebhuyyena na paññāyanti. Ye pana paññāyanti, te vavatthapetabbāti dassetuṁ ‘‘uddhumātake",
  "anya-e0103n6:25_2": "panā’’tiādi vuttaṁ. Tattha tayo dakkhiṇahatthasandhīti aṁsakapparamaṇibandhānaṁ vasena",
  "anya-e0103n6:25_3": "tayo dakkhiṇahatthasandhayo. Tathā vāmahatthasandhayo. Kaṭijaṇṇugopphakānaṁ vasena",
  "anya-e0103n6:25_4": "tayo dakkhiṇapādasandhayo. Tathā vāmapādasandhayo. Eko kaṭisandhīti kaṭiyā saddhiṁ",
  "anya-e0103n6:25_5": "piṭṭhikaṇṭakasandhiṁ sandhāya vadati. Hatthantaranti dakkhiṇahatthadakkhiṇapassānaṁ,",
  "anya-e0103n6:25_6": "vāmahatthavāmapassānañca antaraṁ vivaraṁ. Pādantaranti ubhinnaṁ pādānaṁ vemajjhaṁ.",
  "anya-e0103n6:25_7": "Udarantaranti nābhiṭṭhānasaññitaṁ kucchivemajjhaṁ, udarassa vā abbhantaraṁ. Kaṇṇantaranti",
  "anya-e0103n6:25_8": "kaṇṇachiddaṁ. Iti-saddo ādiattho, tena nāsacchiddādīnampi saṅgaho daṭṭhabbo. Akkhīnaṁ,",
  "anya-e0103n6:25_9": "mukhassa ca vasenāpi vivaraṁ labbhatevāti dassetuṁ ‘‘akkhīnampī’’tiādi vuttaṁ. Samantatoti",
  "anya-e0103n6:25_10": "evaṁ sandhiādito uddhumātakaṁ vavatthapentassa ce nimittaṁ upatiṭṭhati, iccetaṁ kusalaṁ.",
  "anya-e0103n6:25_11": "No ce, samantato vavatthapetabbanti vavatthāpanavidhiṁ dassetuṁ ‘‘sakalasarīre’’tiādi",
  "anya-e0103n6:25_12": "vuttaṁ. Tattha ñāṇaṁ cāretvāti sabbatthakameva sarīraṁ āvajjetvā tattha paṭikkūlākārasahitaṁ",
  "anya-e0103n6:25_13": "uddhumātakabhāvaṁ ārabbha nirantaraṁ bhāvanāñāṇaṁ pavattetvā. Yaṁ ṭhānanti evaṁ pana",
  "anya-e0103n6:25_14": "ñāṇaṁ cārentassa tasmiṁ sarīre yo padeso vibhūto hutvā uddhumātakākārena vibhūtabhāvena",
  "anya-e0103n6:25_15": "upaṭṭhāti. Udarapariyosānaṁ uparimasarīraṁ.",
  "anya-e0103n6:26": "Vinicchayakathāvaṇṇanā",
  "anya-e0103n6:27_0": "113.Vinicchayakathāti vinicchayasahitā atthavaṇṇanā. Yathāvuttanimittaggāhavasenāti",
  "anya-e0103n6:27_1": "vaṇṇādito, sandhiādito ca vuttappakārauddhumātakanimittaggahaṇavasena. Suṭṭhu nimittaṁ",
  "anya-e0103n6:27_2": "gaṇhitabbanti yathā uggahanimittaṁ upaṭṭhahati, evaṁ sammadeva asubhanimittaṁ gahetabbaṁ.",
  "anya-e0103n6:27_3": "Idāni tameva nimittassa suṭṭhu gahaṇākāraṁ upadisanto ‘‘satiṁ sūpaṭṭhitaṁ katvā’’tiādimāha.",
  "anya-e0103n6:27_4": "Tattha evaṁ punappunaṁ karontenāti yathā ‘‘imāya paṭipadāya jarāmaraṇato muccissāmī’’ti",
  "anya-e0103n6:27_5": "sañjātādarena satisampajaññañca suṭṭhu upaṭṭhapetvā uddhumātakaasubhaṁ paṭhamaṁ āvajjitaṁ,",
  "anya-e0103n6:27_6": "evaṁ punappunaṁ tattha āvajjanaṁ karontena. Sādhukaṁ upadhāretabbañceva vavatthapetabbañcāti",
  "anya-e0103n6:27_7": "sakkaccaṁ satiyā sallakkhetabbañceva paññāya nicchetabbañca. Sati hi ‘‘dhāraṇā’’ti",
  "anya-e0103n6:27_8": "niddiṭṭhā, dhāraṇañcettha sallakkhaṇaṁ. Paññā ‘‘pavicayo’’ti (dha. sa. 16) niddiṭṭhā,",
  "anya-e0103n6:27_9": "pavicayo cettha nicchayoti. Atha vā upadhāretabbanti satipubbaṅgamāya paññāya upalakkhetabbaṁ",
  "anya-e0103n6:27_10": ". Na hi kadāci satirahitā paññā atthi. Vavatthapetabbanti paññāpubbaṅgamāya satiyā",
  "anya-e0103n6:27_11": "nicchinitabbaṁ. Paññāsahitā eva hi sati idhādhippetā, na tabbirahitā. Addhakkhiapaṅgādivasenāpi",
  "anya-e0103n6:27_12": "olokanaṁ atthīti ‘‘ummīletvā oloketvā’’ti vuttaṁ. Tena paribyattameva olokanaṁ dasseti.",
  "anya-e0103n6:27_13": "Evaṁ punappunaṁ karontassāti vuttappakārena cakkhuṁ ummīletvā olokanaṁ, nimmīletvā",
  "anya-e0103n6:27_14": "āvajjanañca aparāparaṁ anekavāraṁ karontassa. Uggahanimittanti uddhumātake uggaṇhananimittaṁ.",
  "anya-e0103n6:27_15": "Suggahitanti suṭṭhu gahitaṁ. Yathā na vinassati na pamuṭṭhaṁ hoti, evaṁ gahitaṁ.",
  "anya-e0103n6:27_16": "Ekasadisanti samānasadisaṁ. Samānattho hi ayaṁ eka-saddo, yathā ‘‘ariyavinayeti vā,",
  "anya-e0103n6:27_17": "sappurisavinayeti vā, esese eke ekaṭṭhe same samabhāge tajjāte taññe vā’’ti.",
  "anya-e0103n6:28_0": "Āgamanakāleti vihārato susānaṁ uddissa āgamanakāle. Vuttanayenevāti atidesavasena",
  "anya-e0103n6:28_1": "dīpitampi atthaṁ ‘‘ekakenā’’tiādinā sarūpato dasseti. Tattha tadeva kammaṭṭhānanti",
  "anya-e0103n6:28_2": "uddhumātakakammaṭṭhānaṁ. Mūlakammaṭṭhānanti eke, tadayuttaṁ. Upaṭṭhitanimittaṁ hi",
  "anya-e0103n6:28_3": "kammaṭṭhānaṁ vissajjetvā kammaṭṭhānantaramanasikāro rañño rajjaṁ chaḍḍetvā videsagamanaṁ",
  "anya-e0103n6:28_4": "viyāti. Āgatenāti attano vasanaṭṭhānaṁ āgatena.",
  "anya-e0103n6:29_0": "114.Avelāyanti sañjhāvelādiayuttavelāyaṁ. Bībhacchanti virūpaṁ. Bheravārammaṇanti",
  "anya-e0103n6:29_1": "vetāḷasadisaṁ bhayānakaṁ visayaṁ. Vikkhittacittoti bhīrukapuriso viya pisācādiṁ disvā",
  "anya-e0103n6:29_2": "cittavikkhepaṁ patto. Ummattako viyāti yakkhummattako viya ekacco hoti. Jhānavibbhantakoti",
  "anya-e0103n6:29_3": "jhānato viccutako sīlavibbhantakamantavibbhantakā viya. Santhambhetvāti uppannaparittāsavūpasamanena",
  "anya-e0103n6:29_4": "vigatakampatāya niccalo hutvā. Satiṁ sūpaṭṭhitantiādi santhambhanassa upāyadassanaṁ.",
  "anya-e0103n6:29_5": "Matasarīraṁ uṭṭhahitvā anubandhanakaṁ nāma natthi asati tādise mantappayoge. Sopi",
  "anya-e0103n6:29_6": "uddhumātakādibhāvamappatte avinaṭṭharūpe eva ijjhati, tathā devatādhiggaho, na evarūpeti",
  "anya-e0103n6:29_7": "adhippāyo. Saññajoti bhāvanāparikappasaññāya jāto. Tato eva saññāsambhavo saññāmattasamuṭṭhāno.",
  "anya-e0103n6:29_8": "Tāsaṁ vinodetvāti nimittupaṭṭhānanimittaṁ uppannacittasantāsaṁ vuttappakārena vinodetvā",
  "anya-e0103n6:29_9": "vūpasametvā . ‘‘Idāni tava parissamo sapphalo jāto’’ti hāsaṁ pītiṁ pamodanaṁ uppādetvā.",
  "anya-e0103n6:29_10": "Cittaṁ sañcarāpetabbanti bhāvanācittaṁ pavattetabbaṁ manasikātabbaṁ.",
  "anya-e0103n6:30_0": "Nimittaggāhanti nimittassa uggaṇhanaṁ, uggahanimittaṁ. Sampādentoti sādhento nipphādento.",
  "anya-e0103n6:30_1": "Kammaṭṭhānaṁ upanibandhatīti bhāvanaṁ yathāvutte nimitte upanento nibandhati. Yogakammaṁ",
  "anya-e0103n6:30_2": "hi yogino sukhavisesānaṁ kāraṇabhāvato ‘‘kammaṭṭhāna’’nti adhippetaṁ, yogakammassa",
  "anya-e0103n6:30_3": "vā pavattiṭṭhānatāya yathāupaṭṭhitanimittaṁ kammaṭṭhānaṁ, taṁ bhāvanācitte upanibandhati.",
  "anya-e0103n6:30_4": "Taṁ panassa upanibandhanaṁ sandhāya cittaṁ sañcarāpetabbaṁ. Evaṁ ‘‘visesamadhigacchatī’’ti",
  "anya-e0103n6:30_5": "vuttanti dassento ‘‘tassa hī’’tiādimāha. Tattha tassāti yogino, tassa vā uddhumātakāsubhassa.",
  "anya-e0103n6:30_6": "Mānasaṁ cārentassāti bhāvanācittaṁ aparāparaṁ pavattentassa, uggahanimittaṁ punappunaṁ",
  "anya-e0103n6:30_7": "manasi karontassāti attho.",
  "anya-e0103n6:31_0": "115.‘‘Vīthisampaṭipādanatthā’’ti padassa ‘‘kammaṭṭhānavīthiyā sampaṭipādanatthā’’ti",
  "anya-e0103n6:31_1": "atthaṁ vatvā taṁ pana kammaṭṭhānavīthiṁ, tassā ca sampaṭipādanavidhiṁ vitthārato",
  "anya-e0103n6:31_2": "dassetuṁ ‘‘sace hī’’tiādi vuttaṁ. Tattha katimīti pakkhassa katamī, kiṁ dutiyā, tatiyādīsu",
  "anya-e0103n6:31_3": "vā aññatarāti attho. Tuṇhībhūtena gantuṁ na vaṭṭati pucchantānaṁ cittassa aññathattapariharaṇatthaṁ.",
  "anya-e0103n6:31_4": "Appasannānañhi pasādāya, pasannānañca bhiyyobhāvāya sāsanasampaṭipatti. Nassatīti",
  "anya-e0103n6:31_5": "na dissati , na upaṭṭhātīti attho. ‘‘Āgantukapaṭisanthāro kātabbo’’ti iminā āgantukavattaṁ",
  "anya-e0103n6:31_6": "ekadesena dassitanti ‘‘avasesānipī’’ti vatvā āgantukavattaṁ paripuṇṇaṁ gahetuṁ puna",
  "anya-e0103n6:31_7": "āgantukaggahaṇaṁ kataṁ. Gamikavattādīnīti ādi-saddena āvāsikaanumodanapiṇḍacārikaanumodanapiṇḍacārikaāraññikasenāsanavaccakuṭivattādīnaṁ",
  "anya-e0103n6:31_8": "saṅgaho daṭṭhabbo. Vattakkhandhake (cūḷava. 356) hi āgatāni mahāvattāni idha ‘‘khandhakavattānī’’ti",
  "anya-e0103n6:31_9": "vuttāni. Tajjanīyakammakatādikāle pana pārivāsikādikāle ca caritabbāni imassa bhikkhuno",
  "anya-e0103n6:31_10": "asambhavato idha nādhippetāni. Nimittaṁ vā antaradhāyatīti susāne ṭhitaṁ asubhanimittaṁ",
  "anya-e0103n6:31_11": "uddhumātakabhāvāpagamena antaradhāyati. Tenāha ‘‘uddhumātaka’’ntiādi. Tasmāti tena",
  "anya-e0103n6:31_12": "kāraṇena, imassa kammaṭṭhānassa dullabhattāti attho. Nisīditvā paccavekkhitabboti sambandho.",
  "anya-e0103n6:32_0": "Nimittaṁ gahetuṁ gamane viya nimittaṁ gahetvā nivattanepi yathāsallakkhitadisādipaccavekkhaṇaṁ",
  "anya-e0103n6:32_1": "yāva nimittavināsā pavattitakiriyāya avicchedena upadhāraṇatthaṁ. Sati hi tassa nirantarūpadhāraṇe",
  "anya-e0103n6:32_2": "vihāraṁ pavisitvā nisinnakāle kammaṭṭhānassa upaṭṭhitākāro samathanimittassa gahaṇe",
  "anya-e0103n6:32_3": "cittassa samāhitākāro viya pākaṭo hutvā upatiṭṭheyyāti. Tenāha ‘‘tassevaṁ…pe… vīthiṁ",
  "anya-e0103n6:32_4": "paṭipajjatī’’ti. Purimākārena nimittassa pākaṭabhāvena upaṭṭhitattā purimākāreneva",
  "anya-e0103n6:32_5": "kammaṭṭhānamanasikāro bhāvanāvīthiṁ paṭipajjati.",
  "anya-e0103n6:33_0": "116. Uddhumātakaṁ nāma ativiya asuciduggandhajegucchapaṭikkūlaṁ bībhacchaṁ bhayānakañca,",
  "anya-e0103n6:33_1": "evarūpe ārammaṇe bhāvanamanuyuñjantassa evaṁ ābaddhaparikammassa thirībhūtasseva",
  "anya-e0103n6:33_2": "yogino adhippāyo samijjhatīti dassetuṁ ‘‘ānisaṁsadassāvī’’tiādi vuttaṁ. Evanti evameva",
  "anya-e0103n6:33_3": "vuttappakāreneva ānisaṁsadassāvinā. Taṁ rakkheyyāti ‘‘addhā iminā sukhaṁ jīvissāmī’’ti",
  "anya-e0103n6:33_4": "attano jīvitaṁ viya taṁ maṇiratanaṁ rakkheyya. Catudhātukammaṭṭhānikotiādi nesaṁ",
  "anya-e0103n6:33_5": "kammaṭṭhānānaṁ sulabhatādassanaṁ. Tattha catudhātukammaṭṭhānikoti catudhātukammaṭṭhānaṁ",
  "anya-e0103n6:33_6": "vā tattha vā niyutto, catudhātukammaṭṭhānaṁ vā pariharanto. Itarānīti vuttāvasiṭṭhāni",
  "anya-e0103n6:33_7": "anussatibrahmavihārādīni. Taṁ nimittanti taṁ yathāladdhaṁ uggahanimittaṁ. ‘‘Rakkhitabba’’nti",
  "anya-e0103n6:33_8": "vatvā rakkhaṇavidhiṁ puna dassetuṁ ‘‘rattiṭṭhāne’’tiādi vuttaṁ.",
  "anya-e0103n6:34_0": "117. Nānā karīyati etenāti nānākaraṇaṁ, bhedo. Bībhacchaṁ bheravadassanaṁ hutvā upaṭṭhāti",
  "anya-e0103n6:34_1": "manasikārassa anuḷāratāya, anupasantatāya ca ārammaṇassa. Tabbipariyāyato ‘‘paṭibhāganimittaṁ",
  "anya-e0103n6:34_2": "thūlaṅgapaccaṅgapuriso viya upaṭṭhātī’’ti ānetvā sambandhitabbaṁ. Bahiddhāti gocarajjhattato",
  "anya-e0103n6:34_3": "bahiddhā. Kāmānaṁ amanasikārāti asubhabhāvanānubhāvena kāmasaññāya dūrasamussāritattā",
  "anya-e0103n6:34_4": "kāmaguṇe ārabbha manasikārasseva abhāvā. Amanasikārāti vā manasikārapaṭipakkhahetu.",
  "anya-e0103n6:34_5": "Yāya hi kāmasaññāya vasena sattā kāme manasi karonti, tassā paṭipakkhabhūtā asubhasaññā",
  "anya-e0103n6:34_6": "kāmānaṁ amanasikāro, tannimittanti attho. Tenāha ‘‘vikkhambhanavasena kāmacchando",
  "anya-e0103n6:34_7": "pahīyatī’’ti. Paṭibhāganimittārammaṇāya hi asubhasaññāya saddhiṁ balappatto samādhi",
  "anya-e0103n6:34_8": "uppajjamānova kāmacchandaṁ vikkhambheti, anurodhamūlako āghāto mūlakāraṇe vikkhambhite",
  "anya-e0103n6:34_9": "vikkhambhitoyeva hotīti āha ‘‘anunaya…pe… pahīyatī’’ti. Na hi kadāci pahīnānunayassa",
  "anya-e0103n6:34_10": "byāpādo sambhavati. Yathāvuttaasubhasaññāsahagatā hi pīti sātisayā pavattamānāva",
  "anya-e0103n6:34_11": "byāpādaṁ vikkhambhentī pavattati. Tathā āraddhavīriyatāyāti yathā upacārajjhānaṁ",
  "anya-e0103n6:34_12": "uppajjati, tathā kammaṭṭhānamanasikāravasena paggahitavīriyatāya. Vīriyañhi paggaṇhantassa",
  "anya-e0103n6:34_13": "sammāsaṅkappo micchāsaṅkappaṁ viya savipphāratāya thinamiddhaṁ vikkhambhentameva uppajjati.",
  "anya-e0103n6:35_0": "Vippaṭisāro pacchānutāpo, tappaṭipakkhato avippaṭisāro darathapariḷāhābhāvena cittassa",
  "anya-e0103n6:35_1": "nibbutatā. Tassa avippaṭisārassa paccayabhūtaṁ sīlaṁ, taṁsahagatā tadupanissayā ca",
  "anya-e0103n6:35_2": "pītipassaddhisukhādayo sabhāvato, hetuto ca santasabhāvā, tesaṁ anuyuñjanena avūpasantasabhāvaṁ",
  "anya-e0103n6:35_3": "uddhaccakukkuccaṁ pahīyatīti āha ‘‘avippaṭisārakarasantadhammānuyogavasena uddhaccakukkuccaṁ",
  "anya-e0103n6:35_4": "pahīyatī’’ti. Bhāvanāya hi pubbenāparaṁ visesaṁ āvahantiyā yaṁ sātisayaṁ sukhaṁ labbhati,",
  "anya-e0103n6:35_5": "taṁ anupasantasabhāvaṁ uddhaccakukkuccaṁ vikkhambhentameva uppajjati. Adhigatavisesassāti",
  "anya-e0103n6:35_6": "yathādhigatassa bhāvanāvisesassa. Paccakkhatāyāti paṭipajjantassa yogino paccakkhabhāvato",
  "anya-e0103n6:35_7": "‘‘sammāsambuddho vata so bhagavā, yo evarūpiṁ sammāpaṭipattiṁ desetī’’ti paṭipattidesake",
  "anya-e0103n6:35_8": "satthari. Paṭipattiyanti paṭipajjamānajjhānapaṭipattiyaṁ. Paṭipattiphaleti tāya sādhetabbe",
  "anya-e0103n6:35_9": "lokiyalokuttaraphale. Vicikicchā pahīyati dhammanvayavicārāhitabalena vicārabalena.",
  "anya-e0103n6:35_10": "Iti pañca nīvaraṇāni pahīyantīti evaṁ paṭibhāganimittapaṭilābhasamakālameva heṭṭhā",
  "anya-e0103n6:35_11": "pavattabhāvanānubhāvanipphannehi samādhiādīhi kāmacchandādīni pañca nīvaraṇāni vikkhambhanavasena",
  "anya-e0103n6:35_12": "pahīyanti. Na hi paṭipakkhena vinā pahātabbassa pahānaṁ sambhavati, paṭipakkhā ca",
  "anya-e0103n6:35_13": "samādhiādayo kāmacchandādīnaṁ. Yathāha peṭake ‘‘samādhi kāmacchandassa paṭipakkho’’tiādi.",
  "anya-e0103n6:36_0": "Teneva ca ‘‘imehi tesaṁ nīvaraṇānaṁ pahāna’’nti pahānaparidīpanamukhena jhānaṅgāni",
  "anya-e0103n6:36_1": "sarūpato dassetuṁ ‘‘tasmiññeva cā’’tiādi vuttaṁ. Tattha tasmiññeva cāti yaṁ taṁ yathāupaṭṭhitaṁ",
  "anya-e0103n6:36_2": "uggahanimittaṁ bhinditvā viya upaṭṭhitaṁ, tassa paṭicchannabhūtaṁ paṭibhāganimittaṁ,",
  "anya-e0103n6:36_3": "tasmiññeva nimitte. Cetasoti attanā sampayuttacittassa. Abhiniropanalakkhaṇoti āropanalakkhaṇo,",
  "anya-e0103n6:36_4": "appanāsabhāvoti attho. Nimittānumajjanaṁ paṭibhāganimitte anuvicaraṇaṁ. Ārammaṇe",
  "anya-e0103n6:36_5": "hi bhamarassa padumassūpari anuparibbhamanaṁ viya vicārassa anuvicāraṇākārena pavatti",
  "anya-e0103n6:36_6": "anumajjanakiccaṁ. Viseso eva adhigantabbato visesādhigamo, paṭiladdho ca so visesādhigamo",
  "anya-e0103n6:36_7": "cāti paṭi…pe… gamo, tappaccayā taṁhetukā paṭiladdhavisesādhigamapaccayā pīti. Pītimanassa",
  "anya-e0103n6:36_8": "pītisahitacittassa. Passaddhisambhavatoti kāyacittapassaddhīnaṁ saṁsijjhanato. ‘‘Pītimanassa",
  "anya-e0103n6:36_9": "kāyo passambhatī’’ti hi vuttaṁ. Passaddhinimittaṁ passaddhihetukaṁ sukhaṁ ‘‘passaddhakāyo",
  "anya-e0103n6:36_10": "sukhaṁ vediyatī’’ti vacanato. Sukhanimittā sukhapaccayā ekaggatā. ‘‘Sukhino cittaṁ",
  "anya-e0103n6:36_11": "samādhiyatī’’ti (dī. ni. 1.466; a. ni. 3.96; 11.12) hi vuttaṁ. Iti jhānaṅgāni pātubhavantīti",
  "anya-e0103n6:36_12": "evaṁ etāni vitakkādīni jhānaṅgāni tasmiṁyeva nimitte uppajjanti. Paṭhamajjhānapaṭibimbabhūtanti",
  "anya-e0103n6:36_13": "paṭhamajjhānassa paṭicchannabhūtaṁ. Taṅkhaṇaññeva paṭibhāganimittapaṭilābhasamakālameva",
  "anya-e0103n6:36_14": "upacārajjhānampi nibbattati, na nīvaraṇappahānamevāti adhippāyo.",
  "anya-e0103n6:37": "Vinīlakādikammaṭṭhānavaṇṇanā",
  "anya-e0103n6:38_0": "118.Vinīlakādīsupi kammaṭṭhānesu. Lakkhaṇaṁ vuttanti yaṁ taṁ nimittaggahaṇalakkhaṇaṁ",
  "anya-e0103n6:38_1": "vuttaṁ. Vuttanayenevāti uddhumātake vuttanayeneva. Saha vinicchayena, adhippāyena",
  "anya-e0103n6:38_2": "cāti savinicchayādhippāyaṁ. Taṁ sabbaṁ lakkhaṇaṁ veditabbanti sambandho.",
  "anya-e0103n6:39": "Kabarakabaravaṇṇanti yebhuyyena sabalavaṇṇaṁ. Ussadavasenāti rattasetanīlavaṇṇesu ussadassa vaṇṇassa vasena.",
  "anya-e0103n6:40": "Sannisinnanti niccalabhāveneva sabbaso thirataṁ.",
  "anya-e0103n6:41_0": "Corāṭaviyanti corehi pariyuṭṭhitaaraññe. Yatthāti yasmiṁ āghātane. Chinnapurisaṭṭhāneti",
  "anya-e0103n6:41_1": "chinnapurisavante ṭhāne. Nānādisāyaṁ patitampīti chinnaṁ hutvā sarīrassa khaṇḍadvayaṁ",
  "anya-e0103n6:41_2": "visuṁ disāsu patitampi. Ekāvajjanenāti ekasamannāhārena. Āpāthamāgacchatīti ekajjhaṁ",
  "anya-e0103n6:41_3": "āpāthaṁ āgacchati. Vissāsaṁ āpajjatīti ajegucchitaṁ upagaccheyya seyyathāpi chavaḍāhako.",
  "anya-e0103n6:41_4": "Sahatthā aparāmasane jigucchā saṇṭhātiyevāti āha ‘‘kattarayaṭṭhiyā vā daṇḍakena vā…pe…",
  "anya-e0103n6:41_5": "upanāmetabba’’nti. Vicchiddakabhāvapaññāyanatthaṁ ekaṅgulantarakaraṇaṁ. Upanāmetabbanti upanetabbaṁ.",
  "anya-e0103n6:42": "Khāyitasadisamevāti khāyitāsubhasadisameva. Aṅgulaṅgulantaranti vividhaṁ khittaṁ sarīrāvayavaṁ aṅgulantaraṁ aṅgulantaraṁ. Katvā vāti kattarayaṭṭhiyā vā daṇḍakena vā sayaṁ katvā vā.",
  "anya-e0103n6:43": "Laddhappahārānanti laddhāvudhappahārānaṁ mukhatoti sambandho. Mukhatoti pahārādimukhato. Paggharamānakāleti lohitaṁ paggharamānakāle. Lohitakaṁ labbhatīti yojanā.",
  "anya-e0103n6:44": "Tanti puḷavakaṁ. Tesūti soṇādisarīresu. Aṭṭhikanti aṭṭhikaasubhaṁ nānappakārato vuttanti sambandho. Purimanayenevāti pubbe uddhumātake vuttanayeneva.",
  "anya-e0103n6:45_0": "119.Tanti aṭṭhikaṁ. Na upaṭṭhātīti sabhāvato na upaṭṭhāti, paṭikkūlavasena na upaṭṭhātīti",
  "anya-e0103n6:45_1": "attho. Tenāha ‘‘odātakasiṇasambhedo hotī’’ti. Aṭṭhike paṭhamavayādisaṁlakkhaṇaṁ na",
  "anya-e0103n6:45_2": "sakkāti ‘‘liṅganti idha hatthādīnaṁ nāma’’nti vuttaṁ. Aṭṭhikasaṅkhalikā pana ‘‘ayaṁ",
  "anya-e0103n6:45_3": "daharassa, ayaṁ yobbane ṭhitassa, ayaṁ avayavehi vuddhipattissā’’ti evaṁ vayavasena",
  "anya-e0103n6:45_4": "vavatthapetuṁ sakkuṇeyyāva, abyāpitāya pana na gahitanti veditabbaṁ. Yadipi aṭṭhikasaṅkhalikāyaṁ",
  "anya-e0103n6:45_5": "sandhito vavatthāpanaṁ labbhati, aṭṭhike pana na labbhatīti tassa aniyatabhāvadīpanatthaṁ",
  "anya-e0103n6:45_6": "kamavilaṅghanaṁ katvā ‘‘tassa tassa aṭṭhino ninnaṭṭhānathalaṭṭhānavasenā’’tiādi vuttaṁ.",
  "anya-e0103n6:45_7": "Tattha ninnaṭṭhānaṁ nāma aṭṭhino vinatappadeso. Thalaṭṭhānaṁ unnatappadeso. Ghaṭitaghaṭitaṭṭhānavasenāti",
  "anya-e0103n6:45_8": "anupagatanhārubandhānaṁ, itaresañca aññamaññaṁ saṁkiliṭṭhasaṁkiliṭṭhaṭṭhānavasena.",
  "anya-e0103n6:45_9": "Antaravasenāti aññamaññassa antaravasena, susiravasena ca. Sabbatthevāti sakalāya",
  "anya-e0103n6:45_10": "aṭṭhisaṅkhalikāya, sabbasmiṁ vā aṭṭhike.",
  "anya-e0103n6:46_0": "120.Etthāti etasmiṁ aṭṭhikāsubhe. Yujjamānavasena sallakkhetabbanti yaṁ nimittaggahaṇaṁ",
  "anya-e0103n6:46_1": "yattha yujjati, taṁ tattha uggaṇhanatthaṁ nimittaggahaṇavasena upalakkhetabbaṁ. Sakalāyāti",
  "anya-e0103n6:46_2": "anavasesabhāgāya paripuṇṇāvayavāya. Sampajjati nimittupaṭṭhānavasena. Tesūti aṭṭhikasaṅkhalikaṭṭhikesu.",
  "anya-e0103n6:46_3": "Vuttaṁ aṭṭhakathāyaṁ. Tanti ‘‘ekasadisamevā’’ti vacanaṁ. Ekasmiṁ aṭṭhike yuttanti",
  "anya-e0103n6:46_4": "idaṁ yathā vinīlakādīsu ubhinnaṁ nimittānaṁ yathārahaṁ vaṇṇavisesato, paripuṇṇāparipuṇṇato,",
  "anya-e0103n6:46_5": "savivarāvivarato, calācalato ca viseso labbhati, na evametassāti katvā vuttaṁ, na",
  "anya-e0103n6:46_6": "pana sabbena sabbaṁ visesābhāvato. Tenevāha ‘‘ekaṭṭhikepi cā’’tiādi. Tattha bībhacchenāti",
  "anya-e0103n6:46_7": "suvibhūtaaṭṭhirūpattā aṭṭhibhāveneva virūpena. Bhayānakenāti teneva pākatikasattānaṁ",
  "anya-e0103n6:46_8": "bhayāvahena. Pītisomanassajanakenāti saṇhamaṭṭhabhāvena upaṭṭhānato, bhāvanāya ca",
  "anya-e0103n6:46_9": "savisesattā pītiyā, somanassassa ca uppādakena. Tenevāha ‘‘upacārāvahattā’’ti.",
  "anya-e0103n6:47_0": "Imasmiṁ okāseti uggahapaṭibhāganimittānaṁ vuttaṭṭhāne. Dvāraṁ datvā vāti ‘‘paṭikkūlabhāveyeva",
  "anya-e0103n6:47_1": "diṭṭhe nimittaṁ nāma hotī’’ti ettake eva aṭṭhatvā anantarameva ‘‘duvidhaṁ idha nimitta’’ntiādinā",
  "anya-e0103n6:47_2": "uggahapaṭibhāganimittāni vibhajitvā vacanena yathāvuttassa nimittavibhāgassa dvāraṁ",
  "anya-e0103n6:47_3": "datvāva vuttaṁ. Nibbikappanti ‘‘subha’’nti vikappena nibbikappaṁ, asubhantvevāti",
  "anya-e0103n6:47_4": "attho. Vicāretvāti ‘‘ekasmiṁ aṭṭhike yutta’’ntiādinā vicāretvā.",
  "anya-e0103n6:48_0": "Mahātissattherassāti cetiyapabbatavāsīmahātissattherassa. Nidassanānīti dantaṭṭhikamattadassanena",
  "anya-e0103n6:48_1": "sakalassāpi tassā itthiyā sarīrassa aṭṭhisaṅghātabhāvena upaṭṭhānādīni ettha aṭṭhikakammaṭṭhāne",
  "anya-e0103n6:48_2": "uggahapaṭibhāganimittānaṁ visesavibhāvanāni udāharaṇāni.",
  "anya-e0103n6:49_0": "Subhaguṇoti savāsanānaṁ kilesānaṁ pahīnattā suparisuddhaguṇo. Dasasatalocanenāti",
  "anya-e0103n6:49_1": "sahassakkhena devānamindena. So hi ekāsaneneva sahassaatthānaṁ vicāraṇasamatthena",
  "anya-e0103n6:49_2": "paññācakkhunā samannāgatattā ‘‘sahassakkho’’ti vuccati. Thutakittīti ‘‘yo dhīro sabbadhi",
  "anya-e0103n6:49_3": "danto’’tiādinā (mahāva. 58) abhitthutakittisaddo.",
  "anya-e0103n6:50": "Pakiṇṇakakathāvaṇṇanā",
  "anya-e0103n6:51_0": "121. Ujupaṭipakkhena pahīnabhāvaṁ sandhāyāha ‘‘suvikkhambhitarāgattā’’ti. Asubhappabhedoti",
  "anya-e0103n6:51_1": "uddhumātakādiasubhavibhāgo. Sarīrasabhāvappattivasenāti sarīrassa attano sabhāvūpagamanavasena.",
  "anya-e0103n6:51_2": "Sarīrañhi vinassamānaṁ aññarūpena ṭhitassa rakkhasassa viya sabhāvappattivaseneva",
  "anya-e0103n6:51_3": "vinassati. Rāgacaritabhedavasenāti rāgacaritavibhāgavasena. Yadi sarīrasabhāvappattivasena",
  "anya-e0103n6:51_4": "ayamasubhappabhedo vutto, mahāsatipaṭṭhānādīsu (dī. ni. 2.372 ādayo; ma. ni. 1.105",
  "anya-e0103n6:51_5": "ādayo) kathaṁ navappabhedoti? So sarasato eva sabhāvappattivasena vutto, ayaṁ pana",
  "anya-e0103n6:51_6": "parūpakkamenāpi. Tattha ca idhāgatesu dasasu asubhesu ekaccāneva gahitāni, aṭṭhikañca",
  "anya-e0103n6:51_7": "pañcavidhā vibhattaṁ. Tāni ca vipassanāvasena, imāni samathavasenāti pākaṭoyaṁ bhedoti.",
  "anya-e0103n6:52_0": "Imesaṁ pana dassanampi asubhabhāvasāmaññena satipi avisesato rāgacaritānaṁ sappāyabhāve",
  "anya-e0103n6:52_1": "yaṁ vuttaṁ ‘‘rāgacaritabhedavasena cā’’ti, taṁ vibhajitvā dassetuṁ ‘‘visesato’’tiādi",
  "anya-e0103n6:52_2": "vuttaṁ. Sūnabhāvena susaṇṭhitampi sarīraṁ dussaṇṭhitameva hotīti uddhumātakasarīre",
  "anya-e0103n6:52_3": "saṇṭhānavipattiṁ dīpetīti āha ‘‘sarīrasaṇṭhānavipattippakāsanato’’ti. Saṇṭhānasampattiyaṁ",
  "anya-e0103n6:52_4": "ratto saṇṭhānarāgī, tassa sappāyaṁ saṇṭhānarāgassa vikkhambhanupāyabhāvato. Kāyo",
  "anya-e0103n6:52_5": "eva kāyavaṇo, tattha paṭibaddhassa nissitassa. Susirabhāvappakāsanatoti susirassa",
  "anya-e0103n6:52_6": "vivarassa atthibhāvappakāsanato. Sarīre ghanabhāvarāginoti sarīre aṅgapaccaṅgānaṁ",
  "anya-e0103n6:52_7": "thirabhāvaṁ paṭicca uppajjanakarāgavato. Vikkhepappakāsanatoti soṇasiṅgālādīhi ito",
  "anya-e0103n6:52_8": "cito ca vikkhepassa pakāsanato aṅgapaccaṅgalīlārāgino sappāyaṁ. Īdisānaṁ kira anavaṭṭhitarūpānaṁ",
  "anya-e0103n6:52_9": "avayavānaṁ ko līḷāvilāsoti virāgasambhavato. Saṅghātabhedavikārappakāsanatoti saṅghātassa",
  "anya-e0103n6:52_10": "aṅgapaccaṅgānaṁ saṁhatabhāvassa susambandhatāya bhedo eva vikāro saṅghātabhedavikāro,",
  "anya-e0103n6:52_11": "tassa pakāsanato. Lohitaṁ makkhitaṁ hutvā paṭikkūlabhāvo lohitamakkhitapaṭikkūlabhāvo,",
  "anya-e0103n6:52_12": "tassa pakāsanato. Mamattarāginoti ‘‘mama aya’’nti uppajjanakarāgavato. Dantasampattirāginoti",
  "anya-e0103n6:52_13": "dantasampattiyaṁ rajjanasīlassa.",
  "anya-e0103n6:53_0": "Kasmā panettha uddhumātakādike paṭhamajjhānameva uppajjati, na dutiyādīnīti anuyogaṁ",
  "anya-e0103n6:53_1": "manasi katvā āha ‘‘yasmā panā’’tiādi. Aparisaṇṭhitajalāyāti sotavasena pavattiyā",
  "anya-e0103n6:53_2": "samantato aṭṭhitajalāya asannisinnasalilāya. Arittabalenāti pājanadaṇḍabalena. Dubbalattā",
  "anya-e0103n6:53_3": "ārammaṇassāti paṭikkūlabhāvena attani cittaṁ ṭhapetuṁ asamatthabhāvo ārammaṇassa",
  "anya-e0103n6:53_4": "dubbalatā. Paṭikkūle hi ārammaṇe sarasato cittaṁ pavattituṁ na sakkoti, abhiniropanalakkhaṇena",
  "anya-e0103n6:53_5": "pana vitakkena abhiniropiyamānameva cittaṁ ekaggataṁ labhati. Na vinā vitakkenāti",
  "anya-e0103n6:53_6": "vitakkarahitāni dutiyādijjhānāni tattha patiṭṭhaṁ na labhanti. Tenāha ‘‘vitakkabalenevā’’tiādi.",
  "anya-e0103n6:54_0": "Yadi paṭikkūlabhāvato uddhumātādiārammaṇe dutiyādijjhānāni na pavattanti, evaṁ sante",
  "anya-e0103n6:54_1": "paṭhamajjhānenāpi tattha na uppajjitabbaṁ. Na hi tattha pītisomanassānaṁ sambhavo",
  "anya-e0103n6:54_2": "yuttoti codanaṁ sandhāyāha ‘‘paṭikkūlepi ca etasmi’’ntiādi. Tattha ānisaṁsadassāvitānīvaraṇasantāparogavūpasamānaṁ",
  "anya-e0103n6:54_3": "yathākkamaṁ pupphacchaḍḍaka, vamanavirecanaupamā yojetabbā.",
  "anya-e0103n6:55_0": "122. Yathāvuttakāraṇena dasadhā vavatthitampi sabhāvato ekavidhamevāti dassetuṁ ‘‘dasavidhampi",
  "anya-e0103n6:55_1": "ceta’’ntiādiṁ vatvā svāyaṁ sabhāvo yathā aviññāṇakesu, evaṁ saviññāṇakesupi labbhateva.",
  "anya-e0103n6:55_2": "Tasmā tatthāpi yonisomanasikāravato bhāvanā ijjhatevāti dassento ‘‘tadetaṁ iminā",
  "anya-e0103n6:55_3": "lakkhaṇenā’’tiādimāha. Etthāti etasmiṁ jīvamānakasarīre. Alaṅkārenāti paṭijagganapubbakena",
  "anya-e0103n6:55_4": "alaṅkaraṇena. Na paññāyati pacurajanassāti adhippāyo. Atirekatisataaṭṭhikasamussayaṁ",
  "anya-e0103n6:55_5": "dantaṭṭhikehi saddhiṁ, tehi pana vinā ‘‘timattāni aṭṭhisatānī’’ti (visuddhi. 1.190)",
  "anya-e0103n6:55_6": "kāyagatāsatiyaṁ vakkhati. Chiddāvachiddanti khuddānukhuddachiddavantaṁ. Medakathālikā",
  "anya-e0103n6:55_7": "medabharitabhājanaṁ. Niccuggharitapaggharitanti niccakālaṁ upari, heṭṭhā ca vissavantaṁ.",
  "anya-e0103n6:55_8": "Vemattanti nānattaṁ. Nānāvatthehīti nānāvaṇṇehi vatthehi. Hiriyā lajjāya kopanato",
  "anya-e0103n6:55_9": "vināsanato hirikopinaṁ, uccārapassāvamaggaṁ. Yāthāvasarasanti yathābhūtaṁ sabhāvaṁ.",
  "anya-e0103n6:55_10": "Yāthāvato rasīyati ñāyatīti hi raso, sabhāvo. Ratinti abhiratiṁ abhiruciṁ. Attasinehasaṅkhātena",
  "anya-e0103n6:55_11": "rāgena rattā attasineharāgarattā. Vihaññamānenāti icchitālābhena vighātaṁ āpajjantena.",
  "anya-e0103n6:56_0": "Kiṁsukanti pālibhaddakaṁ, palāsoti keci, simbalīti apare. Atilolupoti ativiya lolasabhāvo",
  "anya-e0103n6:56_1": ". Adunti etaṁ. Nanti kesādisarīrakoṭṭhāsaṁ. Mucchitāti mohitā, mucchāpāpikāya vā",
  "anya-e0103n6:56_2": "taṇhāya vasena mucchaṁ pattā. Sabhāvanti paṭikkūlabhāvaṁ.",
  "anya-e0103n6:57_0": "Ukkarūpamoti uccārapassāvaṭṭhānasamo, vaccakūpasamo vā. Cakkhubhūtehīti cakkhuṁ pattehi",
  "anya-e0103n6:57_1": "paṭiladdhapaññācakkhukehi, lokassa vā cakkhubhūtehi. Allacammapaṭicchannoti allacammapariyonaddho.",
  "anya-e0103n6:58_0": "Dabbajātikenāti uttarimanussadhamme paṭiladdhuṁ bhabbarūpena. Yattha yattha sarīre,",
  "anya-e0103n6:58_1": "sarīrassa vā yattha yattha koṭṭhāse. Nimittaṁ gahetvāti asubhākārassa suṭṭhu sallakkhaṇavasena",
  "anya-e0103n6:58_2": "yathā uggahanimittaṁ uppajjati, evaṁ uggaṇhanavasena nimittaṁ gahetvā, uggahanimittaṁ",
  "anya-e0103n6:58_3": "uppādetvāti attho. Kammaṭṭhānaṁ appanaṁ pāpetabbanti yathāladdhe uggahanimitte kammaṁ",
  "anya-e0103n6:58_4": "karontena paṭibhāganimittaṁ uppādetvā upacārajjhāne ṭhitena tameva bhāvanaṁ ussukkāpentena",
  "anya-e0103n6:58_5": "asubhakammaṭṭhānaṁ appanaṁ pāpetabbaṁ. Adhigatappano hi paṭhamajjhāne ṭhito tameva",
  "anya-e0103n6:58_6": "jhānaṁ pādakaṁ katvā vipassanaṁ ārabhitvā saṅkhāre sammasanto nacirasseva sabbāsave khepetīti.",
  "anya-e0103n6:59": "Asubhakammaṭṭhānaniddesavaṇṇanā niṭṭhitā.",
  "anya-e0103n6:60": "Iti chaṭṭhaparicchedavaṇṇanā."
}