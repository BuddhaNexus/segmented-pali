{
  "tika-vin02t16:0": "8. Cīvarakkhandhakaṁ",
  "tika-vin02t16:1": "Jīvakavatthukathāvaṇṇanā",
  "tika-vin02t16:2": "329-330. Cīvarakkhandhake kammavipākanti kammajarogaṁ. Saṁyamassāti ānisaṁsassa, upayogatthe cetaṁ sāmivacanaṁ.",
  "tika-vin02t16:3": "Pajjotarājavatthukathādivaṇṇanā",
  "tika-vin02t16:4_0": "334-336.Vicchikassa jātoti tassa kira mātuyā utusamaye sayanagatāya vicchiko nābhippadesaṁ",
  "tika-vin02t16:4_1": "āruḷho, sā tassa samphassena gabbhaṁ gaṇhi. Taṁ sandhāya vuttaṁ ‘‘vicchikassa jāto’’ti.",
  "tika-vin02t16:4_2": "Ussannadosoti sañcitapittādidoso.",
  "tika-vin02t16:5": "Varayācanakathāvaṇṇanā",
  "tika-vin02t16:6_0": "337.Itarītarenāti itarena itarena. Itara-saddo pana aniyamavacano dvikkhattuṁ vuccamāno",
  "tika-vin02t16:6_1": "yaṁkiñci-saddehi samānattho hotīti vuttaṁ ‘‘appagghenapi mahagghenapi yena kenacī’’ti.",
  "tika-vin02t16:6_2": "Mahāpiṭṭhiyakojavanti hatthipiṭṭhīsu attharitabbatāya mahāpiṭṭhiyanti laddhasamaññaṁ",
  "tika-vin02t16:6_3": "caturaṅgulapupphaṁ kojavaṁ.",
  "tika-vin02t16:7": "Kambalānujānanādikathāvaṇṇanā",
  "tika-vin02t16:8": "340.Upacāreti susānassa āsanne padese. Chaḍḍetvā gatāti kiñci avatvāyeva chaḍḍetvā gatā. So eva sāmīti akatāya katikāya yena gahitaṁ, sova sāmī.",
  "tika-vin02t16:9": "Cīvarapaṭiggāhakasammutiādikathāvaṇṇanā",
  "tika-vin02t16:10_0": "342-343.Dhuravihāraṭṭhāneti vihāradvārassa sammukhaṭṭhāne. Vihāramajjheyeva sammannitabbanti",
  "tika-vin02t16:10_1": "sabbesaṁ jānanatthāya vihāramajjheyeva nisinnehi sammannitabbaṁ. Tulābhūtoti tulāsadiso.",
  "tika-vin02t16:10_2": "Vaṇṇāvaṇṇaṁ katvāti sabbakoṭṭhāse agghato samake katvā. Tenevāha ‘‘same paṭivīse",
  "tika-vin02t16:10_3": "ṭhapetvā’’ti. Idanti sāmaṇerānaṁ upaḍḍhapaṭivīsassa dānaṁ. Phātikammanti sammuñjanībandhanādihatthakammaṁ",
  "tika-vin02t16:10_4": ". Ukkuṭṭhiṁ karontīti mahāsaddaṁ karonti. Samapaṭivīso dātabboti karissāmāti yācantānaṁ",
  "tika-vin02t16:10_5": "paṭiññāmattenapi samakoṭṭhāso dātabbo.",
  "tika-vin02t16:11": "Cīvararajanakathāvaṇṇanā",
  "tika-vin02t16:12_0": "344.Rajanakumbhiyā majjhe ṭhapetvāti antorajanakumbhiyā majjhe ṭhapetvā evaṁ vaṭṭādhārake",
  "tika-vin02t16:12_1": "antorajanakumbhiyā pakkhitte majjhe udakaṁ tiṭṭhati, vaṭṭādhārakato bahi samantā",
  "tika-vin02t16:12_2": "antokumbhiyaṁ rajanacchalli. Rajanaṁ pakkhipitunti rajanacchalliṁ pakkhipituṁ.",
  "tika-vin02t16:13": "Ticīvarānujānanakathāvaṇṇanā",
  "tika-vin02t16:14": "346.Uddhaste aruṇeti uggate aruṇasīse. Nandimukhiyāti tuṭṭhamukhiyā.",
  "tika-vin02t16:15": "Atirekacīvarādikathāvaṇṇanā",
  "tika-vin02t16:16": "348.Acchupeyyanti patiṭṭhapeyyaṁ. Hatavatthakānanti kālātītavatthānaṁ. Uddharitvā allīyāpanakhaṇḍanti dubbalaṭṭhānaṁ apanetvā allīyāpanavatthakhaṇḍaṁ.",
  "tika-vin02t16:17": "Visākhāvatthukathāvaṇṇanā",
  "tika-vin02t16:18": "349-351. Visākhāvatthumhi kallakāyāti akilantakāyā pītisomanassehi phuṭasarīrā. Gatīti ñāṇagati ñāṇādhigamo. Abhisamparāyoti ñāṇābhisamparāyo ñāṇasahito peccabhāvo.",
  "tika-vin02t16:19_0": "Taṁbhagavā byākarissatīti ‘‘so bhikkhu sotāpanno sakadāgāmī’’tiādinā tassa taṁ ñāṇagatiṁ,",
  "tika-vin02t16:19_1": "tato paraṁ ‘‘niyato sambodhiparāyaṇo sakideva imaṁ lokaṁ āgantvā dukkhassantaṁ karissatī’’tiādinā",
  "tika-vin02t16:19_2": "(saṁ. ni. 5.1004) ñāṇābhisamparāyañca āvi karissati. Sovaggikanti saggasaṁvattanikaṁ.",
  "tika-vin02t16:19_3": "Sokaṁ nudati vinodetīti sokanudaṁ.",
  "tika-vin02t16:20": "Nisīdanādianujānanakathāvaṇṇanā",
  "tika-vin02t16:21": "353.Dukkhaṁsupatīti nānāvidhasupinaṁ passanto dukkhaṁ supati. Dukkhaṁ paṭibujjhatīti paṭibujjhantopi uttasitvā salomahaṁso dukkhaṁ paṭibujjhati.",
  "tika-vin02t16:22": "Pacchimavikappanupagacīvarādikathāvaṇṇanā",
  "tika-vin02t16:23_0": "359-362.Aṭṭhapadakacchannena pattamukhaṁ sibbitunti aṭṭhapadaphalakākārena pattamukhe",
  "tika-vin02t16:23_1": "tattha tattha gabbhaṁ dassetvā sibbituṁ. Aggaḷaguttiyeva pamāṇanti imehi catūhi nikkhepakāraṇehi",
  "tika-vin02t16:23_2": "ṭhapentenapi aggaḷaguttivihāreyeva ṭhapetuṁ vaṭṭatīti adhippāyo.",
  "tika-vin02t16:24": "Saṅghikacīvaruppādakathāvaṇṇanā",
  "tika-vin02t16:25_0": "363.Pañca māseti accantasaṁyoge upayogavacanaṁ. Vaḍḍhiṁ payojetvā ṭhapitaupanikkhepatoti",
  "tika-vin02t16:25_1": "vassāvāsikatthāya veyyāvaccakarehi vaḍḍhiṁ payojetvā ṭhapitaupanikkhepato. Tatruppādatoti",
  "tika-vin02t16:25_2": "nāḷikeraārāmāditatruppādato. ‘‘Vassāvāsikalābhavasena vā matakacīvaravasena vā tatruppādavasena",
  "tika-vin02t16:25_3": "vā aññena vā kenaci ākārena saṅghaṁ uddissa uppannacīvaraṁ, sabbaṁ tasseva atthatakathinassa",
  "tika-vin02t16:25_4": "pañca māse, anatthatakathinassa ekaṁ cīvaramāsaṁ pāpuṇātī’’ti avisesato vatvāpi puna",
  "tika-vin02t16:25_5": "vassāvāsikalābhavasena uppanne labbhamānavisesaṁ dassetuṁ ‘‘yaṁ pana ida’’ntiādi",
  "tika-vin02t16:25_6": "āraddhaṁ. Tattha idhāti abhilāpamattametaṁ. ‘‘Vassaṁvutthasaṅghassa demā’’ti vuttepi",
  "tika-vin02t16:25_7": "soyeva nayo. Anatthatakathinassapi pañca māse pāpuṇātīti vassāvāsikalābhavasena uppannattā",
  "tika-vin02t16:25_8": "anatthatakathinassapi vutthavassassa pañca māse pāpuṇāti. Kenaci pana ‘‘idha-saddena",
  "tika-vin02t16:25_9": "niyamitattā’’ti kāraṇaṁ vuttaṁ, taṁ akāraṇaṁ. Tathā hi idha-saddena aniyametvāpi",
  "tika-vin02t16:25_10": "‘‘vassaṁvutthasaṅghassa demā’’ti vā ‘‘vassāvāsikaṁ demā’’ti vā antohemante vassāvāsikalābhavasena",
  "tika-vin02t16:25_11": "dinnaṁ cīvaraṁ anatthatakathinassapi vutthavassassa pañca māse pāpuṇāti, teneva parato",
  "tika-vin02t16:25_12": "aṭṭhasu mātikāsu ‘‘vassaṁvutthasaṅghassa detī’’ti imassa mātikāpadassa vinicchaye",
  "tika-vin02t16:25_13": "(mahāva. aṭṭha. 379) ‘‘cīvaramāsato paṭṭhāya yāva hemantassa pacchimo divaso, tāva",
  "tika-vin02t16:25_14": "vassāvāsikaṁ demāti vutte kathinaṁ atthataṁ vā hotu anatthataṁ vā, atītavassaṁvutthānameva",
  "tika-vin02t16:25_15": "pāpuṇātī’’ti vuttaṁ. Tato paranti pañcamāsato paraṁ, gimhānassa paṭhamadivasato paṭṭhāyāti attho.",
  "tika-vin02t16:26_0": "‘‘Kasmā? Piṭṭhisamaye uppannattā’’ti idaṁ ‘‘udāhu anāgatavasse’’ti imassānantaraṁ",
  "tika-vin02t16:26_1": "daṭṭhabbaṁ. Gimhānassa paṭhamadivasato paṭṭhāya uppannameva hi piṭṭhisamaye uppannattā",
  "tika-vin02t16:26_2": "‘‘kiṁ atītavasse idaṁ vassāvāsika’’ntiādinā pucchitabbaṁ, teneva paratopi vakkhati",
  "tika-vin02t16:26_3": "‘‘gimhānaṁ paṭhamadivasato paṭṭhāya vutte pana mātikā āropetabbā ‘atītavassāvāsassa",
  "tika-vin02t16:26_4": "pañca māsā atikkantā, anāgato cātumāsaccayena bhavissati, kataravassāvāsassa desī’ti.",
  "tika-vin02t16:26_5": "Sace ‘atītavassaṁvutthānaṁ dammī’ti vadati, taṁantovassaṁvutthānameva pāpuṇātī’’ti",
  "tika-vin02t16:26_6": "(mahāva. aṭṭha. 379). Potthakesu pana ‘‘anatthatakathinassapi pañca māse pāpuṇātī’’ti",
  "tika-vin02t16:26_7": "imassānantaraṁ ‘‘kasmā? Piṭṭhisamaye uppannattā’’ti idaṁ likhanti, taṁ na yujjati.",
  "tika-vin02t16:26_8": "Na hi piṭṭhisamaye uppannaṁ sandhāya ‘‘anatthatakathinassapi pañca māse pāpuṇātī’’ti",
  "tika-vin02t16:26_9": "vuttaṁ, na ca piṭṭhisamaye uppannaṁ vutthavassasseva pāpuṇāti, sammukhībhūtānaṁ sabbesaṁ",
  "tika-vin02t16:26_10": "pāpuṇāti, teneva parato vakkhati ‘‘asukavihāre vassaṁvutthasaṅghassāti vadati, tatra",
  "tika-vin02t16:26_11": "vassaṁvutthānameva yāva kathinassubbhārā pāpuṇāti. Sace pana gimhānaṁ paṭhamadivasato",
  "tika-vin02t16:26_12": "paṭṭhāya evaṁ vadati, tatra sammukhībhūtānaṁ sabbesaṁ pāpuṇāti. Kasmā? Piṭṭhisamaye",
  "tika-vin02t16:26_13": "uppannattā’’ti (mahāva. aṭṭha. 379).",
  "tika-vin02t16:27_0": "Ṭhitikā pana na tiṭṭhatīti ettha aṭṭhitāya ṭhitikāya puna aññasmiṁ cīvare uppanne",
  "tika-vin02t16:27_1": "sace eko bhikkhu āgacchati, majjhe chinditvā dvīhipi gahetabbaṁ. Ṭhitāya pana ṭhitikāya",
  "tika-vin02t16:27_2": "puna aññasmiṁ cīvare uppanne sace navakataro āgacchati, ṭhitikā heṭṭhā gacchati.",
  "tika-vin02t16:27_3": "Sace vuḍḍhataro āgacchati, ṭhitikā uddhamārohati. Atha añño natthi, puna attano pāpetvā",
  "tika-vin02t16:27_4": "gahetabbaṁ. Duggahitāni hontīti ettha saṅghikāneva hontīti adhippāyo. Gahitameva",
  "tika-vin02t16:27_5": "nāmāti ‘‘imassa idaṁ patta’’nti kiñcāpi na viditaṁ, te pana bhāgā atthato tesaṁ pattāyevāti",
  "tika-vin02t16:27_6": "adhippāyo. Itovāti therānaṁ dātabbatoyeva.",
  "tika-vin02t16:28": "Saṅghikacīvaruppādakathāvaṇṇanā niṭṭhitā.",
  "tika-vin02t16:29": "Upanandasakyaputtavatthukathāvaṇṇanā",
  "tika-vin02t16:30_0": "364.Sattāhavārenaaruṇameva uṭṭhāpetīti etaṁ vacanamattameva ekasmiṁ vihāre sattāhakiccābhāvato.",
  "tika-vin02t16:30_1": "Idanti ekādhippāyadānaṁ. Nānālābhehītiādīsu nānā visuṁ visuṁ lābho etesūti nānālābhā,",
  "tika-vin02t16:30_2": "dve vihārā, tehi nānālābhehi. Nānā visuṁ visuṁ pākārādīhi paricchinno upacāro etesanti",
  "tika-vin02t16:30_3": "nānūpacārā, tehi nānūpacārehi. Ekasīmavihārehīti ekūpacārasīmāyaṁ dvīhi vihārehi.",
  "tika-vin02t16:31": "Gilānavatthukathāvaṇṇanā",
  "tika-vin02t16:32_0": "365.Palipannoti nimuggo, makkhitoti attho. Uccāretvāti ukkhipitvā. Samānācariyakoti",
  "tika-vin02t16:32_1": "ettha sacepi ekassa ācariyassa eko antevāsiko hoti, eko saddhivihāriko, etepi aññamaññaṁ",
  "tika-vin02t16:32_2": "samānācariyakā evāti vadanti.",
  "tika-vin02t16:33_0": "366.Bhesajjaṁ yojetuṁ asamattho hotīti vejjena ‘‘idañcidañca bhesajjaṁ gahetvā iminā",
  "tika-vin02t16:33_1": "yojetvā dātabba’’nti vutte tathā kātuṁ asamatthoti attho. Nīhātunti nīharituṁ, chaḍḍetunti attho.",
  "tika-vin02t16:34": "Matasantakakathāvaṇṇanā",
  "tika-vin02t16:35": "367-369.Bhikkhussa kālakateti ettha kālakata-saddo bhāvasādhanoti āha ‘‘kālakiriyāyā’’ti. Tattha tattha saṅghassāti tasmiṁ tasmiṁ vihāre saṅghassa.",
  "tika-vin02t16:36": "Saṅghe bhinne cīvaruppādakathāvaṇṇanā",
  "tika-vin02t16:37": "376.Yattha pana dakkhiṇodakaṁ pamāṇanti bhikkhū yasmiṁ raṭṭhe dakkhiṇodakapaaggahaṇamattenapi deyyadhammassa sāmino hontīti adhippāyo. Parasamuddeti jambudīpe.",
  "tika-vin02t16:38_0": "378.Matakacīvaraṁ adhiṭṭhātīti ettha maggaṁ gacchanto tassa kālakiriyaṁ sutvā avihāraṭṭhāne",
  "tika-vin02t16:38_1": "ce dvādasaratanabbhantare aññesaṁ bhikkhūnaṁ abhāvaṁ ñatvā ‘‘idaṁ cīvaraṁ mayhaṁ",
  "tika-vin02t16:38_2": "pāpuṇātī’’ti adhiṭṭhāti, svādhiṭṭhitaṁ.",
  "tika-vin02t16:39": "Aṭṭhacīvaramātikākathāvaṇṇanā",
  "tika-vin02t16:40_0": "379.Puggalādhiṭṭhānanayenavuttanti ‘‘sīmāyadāna’’ntiādinā vattabbe ‘‘sīmāya detī’’tiādi",
  "tika-vin02t16:40_1": "puggalādhiṭṭhānanayena vuttaṁ. Parikkhepārahaṭṭhānena paricchinnāti iminā aparikkhittassa",
  "tika-vin02t16:40_2": "vihārassa dhuvasannipātaṭṭhānādito paṭhamaleḍḍupātassa anto upacārasīmāti dasseti.",
  "tika-vin02t16:40_3": "Idāni dutiyaleḍḍupātassa antopi upacārasīmāyevāti dassetuṁ ‘‘apicā’’tiādi āraddhaṁ.",
  "tika-vin02t16:40_4": "Dhuvasannipātaṭṭhānampi pariyantagatameva gahetabbaṁ. Bhikkhunīnaṁ ārāmappavesanasenāsanāpucchanādi",
  "tika-vin02t16:40_5": "parivāsamānattārocanavassacchedanissayasenāsanaggāhādi vidhānanti idaṁ sabbaṁ imissāyeva",
  "tika-vin02t16:40_6": "upacārasīmāya vasena veditabbaṁ. Lābhatthāya ṭhapitasīmā lābhasīmā. Samānasaṁvāsaavippavāsasīmāsu",
  "tika-vin02t16:40_7": "dinnassa idaṁ nānattaṁ – ‘‘avippavāsasīmāya dammī’’ti dinnaṁ gāmaṭṭhānaṁ na pāpuṇāti.",
  "tika-vin02t16:40_8": "Kasmā? ‘‘Ṭhapetvā gāmañca gāmūpacārañcā’’ti vuttattā. ‘‘Samānasaṁvāsakasīmāya dammī’’ti",
  "tika-vin02t16:40_9": "dinnaṁ pana gāme ṭhitānampi pāpuṇātīti.",
  "tika-vin02t16:41_0": "Buddhādhivutthoti buddhena bhagavatā adhivuttho. Ekasminti ekasmiṁ vihāre. Pākavaṭṭanti",
  "tika-vin02t16:41_1": "dānavaṭṭaṁ. Vattatīti pavattati. Paṁsukūlikānampi vaṭṭatīti ‘‘tuyhaṁ demā’’ti avatvā",
  "tika-vin02t16:41_2": "‘‘bhikkhūnaṁ dema, therānaṁ demā’’ti vuttattā paṁsukūlikānaṁ vaṭṭati. Vicāritamevāti",
  "tika-vin02t16:41_3": "upāhanatthavikādīnamatthāya vicāritameva.",
  "tika-vin02t16:42_0": "Upaḍḍhaṁ dātabbanti yaṁ ubhatosaṅghassa dinnaṁ, tato upaḍḍhaṁ bhikkhūnaṁ, upaḍḍhaṁ",
  "tika-vin02t16:42_1": "bhikkhunīnaṁ dātabbaṁ. Sacepi eko bhikkhu hoti ekā vā bhikkhunī, antamaso anupasampannassapi",
  "tika-vin02t16:42_2": "upaḍḍhameva dātabbaṁ. ‘‘Bhikkhusaṅghassa ca bhikkhunīnañca tuyhañcā’’ti vutte pana",
  "tika-vin02t16:42_3": "puggalo visuṁ na labhatīti idaṁ aṭṭhakathāpamāṇeneva gahetabbaṁ. Na hettha visesakāraṇaṁ",
  "tika-vin02t16:42_4": "upalabbhati. Tathā hi ‘‘ubhatosaṅghassa ca tuyhañca dammī’’ti vutte sāmaññavisesavacanehi",
  "tika-vin02t16:42_5": "saṅgahitattā yathā puggalo visuṁ labhati, evamidhāpi ‘‘bhikkhusaṅghassa ca tuyhañcā’’ti",
  "tika-vin02t16:42_6": "sāmaññavisesavacanasabbhāvato bhavitabbameva visuṁ puggalapaṭivīsenāti viññāyati,",
  "tika-vin02t16:42_7": "tasmā aṭṭhakathāvacanamevettha pamāṇaṁ. Pāpuṇanaṭṭhānato ekameva labhatīti attano",
  "tika-vin02t16:42_8": "vassaggena pattaṭṭhānato ekameva koṭṭhāsaṁ labhati. Tattha kāraṇamāha ‘‘kasmā? Bhikkhusaṅghaggahaṇena",
  "tika-vin02t16:42_9": "gahitattā’’ti, bhikkhusaṅghaggahaṇeneva puggalassapi gahitattāti adhippāyo. Bhikkhusaṅghassa",
  "tika-vin02t16:42_10": "harāti vuttepi haritabbanti īdisaṁ gihiveyyāvaccaṁ na hotīti katvā vuttaṁ.",
  "tika-vin02t16:43_0": "Lakkhaṇaññū vadantīti idaṁ sanniṭṭhānavacanaṁ, aṭṭhakathāsu anāgatattā pana evaṁ",
  "tika-vin02t16:43_1": "vuttaṁ. Bahiupacārasīmāyaṁ…pe… sabbesaṁ pāpuṇātīti yattha katthaci vutthavassānaṁ",
  "tika-vin02t16:43_2": "sabbesaṁ pāpuṇātīti adhippāyo. Teneva mātikāṭṭhakathāyampi (kaṅkhā. aṭṭha. akālacīvarasikkhāpadavaṇṇanā)",
  "tika-vin02t16:43_3": "‘‘sace pana bahiupacārasīmāyaṁ ṭhito ‘vassaṁvutthasaṅghassā’ti vadati, yattha katthaci",
  "tika-vin02t16:43_4": "vutthavassānaṁ sabbesaṁ sampattānaṁ pāpuṇātī’’ti vuttaṁ. Gaṇṭhipadesu pana ‘‘vassāvāsassa",
  "tika-vin02t16:43_5": "ananurūpe padese ṭhatvā vuttattā vassaṁvutthānaṁ avutthānañca sabbesaṁ pāpuṇātī’’ti",
  "tika-vin02t16:43_6": "vuttaṁ, taṁ na gahetabbaṁ. Na hi ‘‘vassaṁvutthasaṅghassa dammī’’ti vutte avutthavassānaṁ",
  "tika-vin02t16:43_7": "pāpuṇāti. Evaṁ vadatīti ‘‘vassaṁvutthasaṅghassa dammī’’ti vadati. Uddesaṁ gahetuṁ",
  "tika-vin02t16:43_8": "āgatoti tassa santike uddesaṁ agahitapubbassapi uddesaṁ gaṇhissāmīti āgatakālato",
  "tika-vin02t16:43_9": "paṭṭhāya antevāsikabhāvūpagamanato vuttaṁ. Sesamettha suviññeyyameva.",
  "tika-vin02t16:44": "Aṭṭhacīvaramātikākathāvaṇṇanā niṭṭhitā.",
  "tika-vin02t16:45": "Cīvarakkhandhakavaṇṇanā niṭṭhitā."
}