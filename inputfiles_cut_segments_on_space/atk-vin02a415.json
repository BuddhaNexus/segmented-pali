{
  "atk-vin02a415:0": "Aparadutiyagāthāsaṅgaṇikaṁ",
  "atk-vin02a415:1": "(1) Kāyikādiāpattivaṇṇanā",
  "atk-vin02a415:2_0": "474. ‘‘Kati āpattiyo kāyikā’’tiādigāthānaṁ vissajjane cha āpattiyo kāyikāti antarapeyyāle",
  "atk-vin02a415:2_1": "catutthena āpattisamuṭṭhānena cha āpattiyo āpajjati, ‘‘bhikkhu methunaṁ dhammaṁ paṭisevati,",
  "atk-vin02a415:2_2": "āpatti pārājikassā’’tiādinā nayena vuttāpattiyo. Kāyadvāre samuṭṭhitattā hi etā kāyikāti",
  "atk-vin02a415:2_3": "vuccanti. Cha vācasikāti tasmiṁyeva antarapeyyāle pañcamena āpattisamuṭṭhānena cha",
  "atk-vin02a415:2_4": "āpattiyo āpajjati, ‘‘bhikkhu pāpiccho icchāpakato’’tiādinā nayena vuttāpattiyo. Chādentassa",
  "atk-vin02a415:2_5": "tissoti vajjapaṭicchādikāya bhikkhuniyā pārājikaṁ, bhikkhussa saṅghādisesapaṭicchādane",
  "atk-vin02a415:2_6": "pācittiyaṁ, attano duṭṭhullāpattipaṭicchādane dukkaṭaṁ. Pañca saṁsaggapaccayāti bhikkhuniyā",
  "atk-vin02a415:2_7": "kāyasaṁsagge pārājikaṁ, bhikkhuno saṅghādiseso, kāyena kāyapaṭibaddhe thullaccayaṁ,",
  "atk-vin02a415:2_8": "nissaggiyena kāyapaṭibaddhe dukkaṭaṁ, aṅgulipatodake pācittiyanti imā kāyasaṁsaggapaccayā pañcāpattiyo.",
  "atk-vin02a415:3_0": "Aruṇugge tissoti ekarattachārattasattāhadasāhamāsātikkamavasena nissaggiyaṁ pācittiyaṁ,",
  "atk-vin02a415:3_1": "bhikkhuniyā rattivippavāse saṅghādiseso, ‘‘paṭhamampi yāmaṁ chādeti, dutiyampi tatiyampi",
  "atk-vin02a415:3_2": "yāmaṁ chādeti, uddhaste aruṇe channā hoti āpatti, yo chādeti so dukkaṭaṁ desāpetabbo’’ti",
  "atk-vin02a415:3_3": "imā aruṇugge tisso āpattiyo āpajjati. Dve yāvatatiyakāti ekādasa yāvatatiyakā nāma,",
  "atk-vin02a415:3_4": "paññattivasena pana dve honti bhikkhūnaṁ yāvatatiyakā bhikkhunīnaṁ yāvatatiyakāti.",
  "atk-vin02a415:3_5": "Ekettha aṭṭhavatthukāti bhikkhunīnaṁyeva ekā ettha imasmiṁ sāsane aṭṭhavatthukā nāma.",
  "atk-vin02a415:3_6": "Ekena sabbasaṅgahoti ‘‘yassa siyā āpatti, so āvikareyyā’’ti iminā ekena nidānuddesena",
  "atk-vin02a415:3_7": "sabbasikkhāpadānañca sabbapātimokkhuddesānañca saṅgaho hoti.",
  "atk-vin02a415:4_0": "Vinayassa dve mūlānīti kāyo ceva vācā ca. Garukā dve vuttāti pārājikasaṅghādisesā",
  "atk-vin02a415:4_1": ". Dve duṭṭhullacchādanāti vajjapaṭicchādikāya pārājikaṁ saṅghādisesaṁ paṭicchādakassa",
  "atk-vin02a415:4_2": "pācittiyanti imā dve duṭṭhullacchādanāpattiyo nāma.",
  "atk-vin02a415:5_0": "Gāmantare catassoti ‘‘bhikkhu bhikkhuniyā saddhiṁ saṁvidahati, dukkaṭaṁ; aññassa",
  "atk-vin02a415:5_1": "gāmassa upacāraṁ okkamati, pācittiyaṁ; bhikkhuniyā gāmantaraṁ gacchantiyā parikkhitte",
  "atk-vin02a415:5_2": "gāme paṭhamapāde thullaccayaṁ, dutiyapāde saṅghādiseso; aparikkhittassa paṭhamapāde",
  "atk-vin02a415:5_3": "upacārokkamane thullaccayaṁ, dutiyapāde saṅghādiseso’’ti imā gāmantare dukkaṭapācittiyathullaccayasaṅghaādisesavasena",
  "atk-vin02a415:5_4": "catasso āpattiyo. Catasso nadipārapaccayāti ‘‘bhikkhu bhikkhuniyā saddhiṁ saṁvidahati,",
  "atk-vin02a415:5_5": "dukkaṭaṁ; nāvaṁ abhiruhati, pācittiyaṁ; bhikkhuniyā nadipāraṁ gacchantiyā uttaraṇakāle",
  "atk-vin02a415:5_6": "paṭhamapāde thullaccayaṁ, dutiyapāde saṅghādiseso’’ti imā catasso. Ekamaṁse thullaccayanti",
  "atk-vin02a415:5_7": "manussamaṁse. Navamaṁsesu dukkaṭanti sesaakappiyamaṁsesu.",
  "atk-vin02a415:6_0": "Dve vācasikā rattinti bhikkhunī rattandhakāre appadīpe purisena saddhiṁ hatthapāse",
  "atk-vin02a415:6_1": "ṭhitā sallapati , pācittiyaṁ; hatthapāsaṁ vijahitvā ṭhitā sallapati, dukkaṭaṁ. Dve",
  "atk-vin02a415:6_2": "vācasikā divāti bhikkhunī divā paṭicchanne okāse purisena saddhiṁ hatthapāse ṭhitā",
  "atk-vin02a415:6_3": "sallapati, pācittiyaṁ; hatthapāsaṁ vijahitvā sallapati, dukkaṭaṁ. Dadamānassa tissoti",
  "atk-vin02a415:6_4": "maraṇādhippāyo manussassa visaṁ deti, so ce tena marati, pārājikaṁ; yakkhapetānaṁ",
  "atk-vin02a415:6_5": "deti, te ce maranti, thullaccayaṁ; tiracchānagatassa deti, so ce marati, pācittiyaṁ;",
  "atk-vin02a415:6_6": "aññātikāya bhikkhuniyā cīvaradāne pācittiyanti evaṁ dadamānassa tisso āpattiyo. Cattāro",
  "atk-vin02a415:6_7": "ca paṭiggaheti hatthaggāha-veṇiggāhesu saṅghādiseso, mukhena aṅgajātaggahaṇe pārājikaṁ,",
  "atk-vin02a415:6_8": "aññātikāya bhikkhuniyā cīvarapaṭiggahaṇe nissaggiyaṁ pācittiyaṁ, avassutāya avassutassa",
  "atk-vin02a415:6_9": "hatthato khādanīyaṁ bhojanīyaṁ paṭiggaṇhantiyā thullaccayaṁ; evaṁ paṭiggahe cattāro",
  "atk-vin02a415:6_10": "āpattikkhandhā honti.",
  "atk-vin02a415:7": "(2) Desanāgāminiyādivaṇṇanā",
  "atk-vin02a415:8": "475.Pañca desanāgāminiyoti lahukā pañca. Cha sappaṭikammāti pārājikaṁ ṭhapetvā avasesā. Ekettha appaṭikammāti ekā pārājikāpatti.",
  "atk-vin02a415:9_0": "Vinayagarukādve vuttāti pārājikañceva saṅghādisesañca. Kāyavācasikāni cāti sabbāneva",
  "atk-vin02a415:9_1": "sikkhāpadāni kāyavācasikāni, manodvāre paññattaṁ ekasikkhāpadampi natthi. Eko vikāle",
  "atk-vin02a415:9_2": "dhaññarasoti loṇasovīrakaṁ. Ayameva hi eko dhaññaraso vikāle vaṭṭati. Ekā ñatticatutthena",
  "atk-vin02a415:9_3": "sammutīti bhikkhunovādakasammuti. Ayameva hi ekā ñatticatutthakammena sammuti anuññātā.",
  "atk-vin02a415:10_0": "Pārājikā kāyikā dveti bhikkhūnaṁ methunapārājikaṁ bhikkhunīnañca kāyasaṁsaggapārājikaṁ.",
  "atk-vin02a415:10_1": "Dve saṁvāsabhūmiyoti attanā vā attānaṁ samānasaṁvāsakaṁ karoti, samaggo vā saṅgho",
  "atk-vin02a415:10_2": "ukkhittaṁ osāreti. Kurundiyaṁ pana ‘‘samānasaṁvāsakabhūmi ca nānāsaṁvāsakabhūmi cā’’ti",
  "atk-vin02a415:10_3": "evaṁ dve saṁvāsabhūmiyo vuttā. Dvinnaṁ ratticchedoti pārivāsikassa ca mānattacārikassa",
  "atk-vin02a415:10_4": "ca paññattā. Dvaṅgulā duveti dve dvaṅgulapaññattiyo, ‘‘dvaṅgulapabbaparamaṁ ādātabba’’nti",
  "atk-vin02a415:10_5": "ayamekā, ‘‘dvaṅgulaṁ vā dvemāsaṁ vā’’ti ayamekā.",
  "atk-vin02a415:11_0": "Dve attānaṁ vadhitvānāti bhikkhunī attānaṁ vadhitvā dve āpattiyo āpajjati; vadhati",
  "atk-vin02a415:11_1": "rodati, āpatti pācittiyassa; vadhati na rodati, āpatti dukkaṭassa. Dvīhi saṅgho bhijjatīti",
  "atk-vin02a415:11_2": "kammena ca salākaggāhena ca. Dvetthapaṭhamāpattikāti ettha sakalepi vinaye dve paṭhamāpattikā",
  "atk-vin02a415:11_3": "ubhinnaṁ paññattivasena. Itarathā pana nava bhikkhūnaṁ nava bhikkhunīnanti aṭṭhārasa",
  "atk-vin02a415:11_4": "honti. Ñattiyā karaṇā duveti dve ñattikiccāni – kammañca kammapādakā ca. Navasu ṭhānesu",
  "atk-vin02a415:11_5": "kammaṁ hoti, dvīsu kammapādabhāvena tiṭṭhati.",
  "atk-vin02a415:12_0": "Pāṇātipāte tissoti ‘‘anodissa opātaṁ khaṇati, sace manusso marati, pārājikaṁ; yakkhapetānaṁ",
  "atk-vin02a415:12_1": "maraṇe thullaccayaṁ; tiracchānagatassa maraṇe pācittiya’’nti imā tisso honti. Vācā",
  "atk-vin02a415:12_2": "pārājikā tayoti vajjapaṭicchādikāya ukkhittānuvattikāya aṭṭhavatthukāyāti. Kurundiyaṁ",
  "atk-vin02a415:12_3": "pana ‘‘āṇattiyā adinnādāne, manussamaraṇe, uttarimanussadhammaullapane cā’’ti evaṁ",
  "atk-vin02a415:12_4": "tayo vuttā. Obhāsanā tayoti vaccamaggaṁ passāvamaggaṁ ādissa vaṇṇāvaṇṇabhāsane saṅghādiseso,",
  "atk-vin02a415:12_5": "vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇāvaṇṇabhaṇane",
  "atk-vin02a415:12_6": "thullaccayaṁ, ubbhakkhakaṁ adhojāṇumaṇḍalaṁ ādissa vaṇṇāvaṇṇabhaṇane dukkaṭaṁ. Sañcarittena",
  "atk-vin02a415:12_7": "vā tayoti paṭiggaṇhāti vīmaṁsati paccāharati , āpatti saṅghādisesassa; paṭiggaṇhāti",
  "atk-vin02a415:12_8": "vīmaṁsati na paccāharati, āpatti thullaccayassa; paṭiggaṇhāti na vīmaṁsati na paccāharati,",
  "atk-vin02a415:12_9": "āpatti dukkaṭassāti ime sañcarittena kāraṇabhūtena tayo āpattikkhandhā honti.",
  "atk-vin02a415:13_0": "Tayo puggalā na upasampādetabbāti addhānahīno aṅgahīno vatthuvipanno ca tesaṁ nānākaraṇaṁ",
  "atk-vin02a415:13_1": "vuttameva. Apicettha yo pattacīvarena aparipūro, paripūro ca na yācati, imepi aṅgahīneneva",
  "atk-vin02a415:13_2": "saṅgahitā. Mātughātakādayo ca karaṇadukkaṭakā paṇḍakaubhatobyañjanakatiracchānagatasaṅkhātena",
  "atk-vin02a415:13_3": "vatthuvipanneneva saṅgahitāti veditabbā. Esa nayo kurundiyaṁ vutto. Tayo kammānaṁ",
  "atk-vin02a415:13_4": "saṅgahāti ñattikappanā, vippakatapaccattaṁ, atītakaraṇanti. Tattha ‘‘dadeyya kareyyā’’tiādibhedā",
  "atk-vin02a415:13_5": "ñattikappanā; ‘‘deti karotī’’tiādibhedaṁ vippakatapaccattaṁ; ‘‘dinnaṁ kata’’ntiādibhedaṁ",
  "atk-vin02a415:13_6": "atītakaraṇaṁ nāmāti imehi tīhi kammāni saṅgayhanti. Aparehipi tīhi kammāni saṅgayhanti",
  "atk-vin02a415:13_7": "– vatthunā, ñattiyā, anussāvanāyāti. Vatthusampannañhi ñattisampannaṁ anussāvanasampannañca",
  "atk-vin02a415:13_8": "kammaṁ nāma hoti, tena vuttaṁ ‘‘tayo kammānaṁ saṅgahā’’ti. Nāsitakā tayo nāma mettiyaṁ",
  "atk-vin02a415:13_9": "bhikkhuniṁ nāsetha, dūsako nāsetabbo, dasahaṅgehi samannāgato sāmaṇero nāsetabbo,",
  "atk-vin02a415:13_10": "kaṇṭakaṁ samaṇuddesaṁ nāsethāti evaṁ liṅgasaṁvāsadaṇḍakammanāsanāvasena tayo nāsitakā",
  "atk-vin02a415:13_11": "veditabbā. Tiṇṇannaṁ ekavācikāti ‘‘anujānāmi bhikkhave dve tayo ekānussāvane kātu’’nti",
  "atk-vin02a415:13_12": "vacanato tiṇṇaṁ janānaṁ ekupajjhāyena nānācariyena ekānussāvanā vaṭṭati.",
  "atk-vin02a415:14_0": "Adinnādāne tissoti pāde vā atirekapāde vā pārājikaṁ, atirekamāsake thullaccayaṁ,",
  "atk-vin02a415:14_1": "māsake vā ūnamāsake vā dukkaṭaṁ. Catasso methunapaccayāti akkhayite pārājikaṁ, yebhuyyena",
  "atk-vin02a415:14_2": "khayite thullaccayaṁ, vivaṭakate mukhe dukkaṭaṁ, jatumaṭṭhake pācittiyaṁ. Chindantassa",
  "atk-vin02a415:14_3": "tissoti vanappatiṁ chindantassa pārājikaṁ, bhūtagāme pācittiyaṁ, aṅgajāte thullaccayaṁ.",
  "atk-vin02a415:14_4": "Pañca chaḍḍitapaccayāti anodissa visaṁ chaḍḍeti, sace tena manusso marati, pārājikaṁ;",
  "atk-vin02a415:14_5": "yakkhapetesu thullaccayaṁ; tiracchānagate pācittiyaṁ; vissaṭṭhichaḍḍane saṅghādiseso;",
  "atk-vin02a415:14_6": "sekhiyesu harite uccārapassāvachaḍḍane dukkaṭaṁ – imā chaḍḍitapaccayā pañcāpattiyo honti.",
  "atk-vin02a415:15_0": "Pācittiyenadukkaṭā katāti bhikkhunovādakavaggasmiṁ dasasu sikkhāpadesu pācittiyena",
  "atk-vin02a415:15_1": "saddhiṁ dukkaṭā katā evāti attho. Caturettha navakā vuttāti paṭhamasikkhāpadamhiyeva",
  "atk-vin02a415:15_2": "adhammakamme dve, dhammakamme dveti evaṁ cattāro navakā vuttāti attho. Dvinnaṁ cīvarena",
  "atk-vin02a415:15_3": "cāti bhikkhūnaṁ santike upasampannāya cīvaraṁ dentassa pācittiyaṁ, bhikkhunīnaṁ santike",
  "atk-vin02a415:15_4": "upasampannāya dentassa dukkaṭanti evaṁ dvinnaṁ bhikkhunīnaṁ cīvaraṁ dentassa cīvarena",
  "atk-vin02a415:15_5": "kāraṇabhūtena āpatti hotīti attho.",
  "atk-vin02a415:16": "Aṭṭha pāṭidesanīyāti pāḷiyaṁ āgatā eva. Bhuñjantāmakadhaññena pācittiyena dukkaṭā katāti āmakadhaññaṁ viññāpetvā bhuñjantiyā pācittiyena saddhiṁ dukkaṭā katāyeva.",
  "atk-vin02a415:17_0": "Gacchantassa catassoti bhikkhuniyā vā mātugāmena vā saddhiṁ saṁvidhāya gacchantassa",
  "atk-vin02a415:17_1": "dukkaṭaṁ, gāmūpacārokkamane pācittiyaṁ, yā bhikkhunī ekā gāmantaraṁ gacchati, tassā",
  "atk-vin02a415:17_2": "gāmūpacāraṁ okkamantiyā paṭhamapāde thullaccayaṁ, dutiyapāde saṅghādisesoti gacchantassa",
  "atk-vin02a415:17_3": "imā catasso āpattiyo honti. Ṭhitassa cāpi tattakāti ṭhitassapi catasso evāti attho.",
  "atk-vin02a415:17_4": "Kathaṁ? Bhikkhunī andhakāre vā paṭicchanne vā okāse mittasanthavavasena purisassa",
  "atk-vin02a415:17_5": "hatthapāse tiṭṭhati, pācittiyaṁ; hatthapāsaṁ vijahitvā tiṭṭhati, dukkaṭaṁ; aruṇuggamanakāle",
  "atk-vin02a415:17_6": "dutiyikāya hatthapāsaṁ vijahantī tiṭṭhati, thullaccayaṁ; vijahitvā tiṭṭhati, saṅghādisesoti",
  "atk-vin02a415:17_7": "nisinnassa catasso āpattiyo. Nipannassāpi tattakāti sacepi hi sā nisīdati vā nipajjati",
  "atk-vin02a415:17_8": "vā, etāyeva catasso āpattiyo āpajjati.",
  "atk-vin02a415:18": "(3) Pācittiyavaṇṇanā",
  "atk-vin02a415:19_0": "476.Pañca pācittiyānīti pañca bhesajjāni paṭiggahetvā nānābhājanesu vā ekabhājane",
  "atk-vin02a415:19_1": "vā amissetvā ṭhapitāni honti, sattāhātikkame so bhikkhu pañca pācittiyāni sabbāni",
  "atk-vin02a415:19_2": "nānāvatthukāni ekakkhaṇe āpajjati, ‘‘imaṁ paṭhamaṁ āpanno, imaṁ pacchā’’ti na vattabbo.",
  "atk-vin02a415:20_0": "Nava pācittiyānīti yo bhikkhu nava paṇītabhojanāni viññāpetvā tehi saddhiṁ ekato",
  "atk-vin02a415:20_1": "ekaṁ kabaḷaṁ omadditvā mukhe pakkhipitvā paragaḷaṁ atikkāmeti, ayaṁ nava pācittiyāni",
  "atk-vin02a415:20_2": "sabbāni nānāvatthukāni ekakkhaṇe āpajjati ‘‘imaṁ paṭhamaṁ āpanno, imaṁ pacchā’’ti",
  "atk-vin02a415:20_3": "na vattabbo. Ekavācāya deseyyāti ‘‘ahaṁ, bhante, pañca bhesajjāni paṭiggahetvā sattāhaṁ",
  "atk-vin02a415:20_4": "atikkāmetvā pañca āpattiyo āpanno, tā tumhamūle paṭidesemī’’ti evaṁ ekavācāya deseyya,",
  "atk-vin02a415:20_5": "desitāva honti, dvīhi tīhi vācāhi kiccaṁ nāma natthi. Dutiyavissajjanepi ‘‘ahaṁ,",
  "atk-vin02a415:20_6": "bhante, nava paṇītabhojanāni viññāpetvā bhuñjitvā nava āpattiyo āpanno, tā tumhamūle",
  "atk-vin02a415:20_7": "paṭidesemī’’ti vattabbaṁ.",
  "atk-vin02a415:21_0": "Vatthuṁ kittetvā deseyyāti ‘‘ahaṁ, bhante, pañca bhesajjāni paṭiggahetvā sattāhaṁ",
  "atk-vin02a415:21_1": "atikkāmesiṁ, yathāvatthukaṁ taṁ tumhamūle paṭidesemī’’ti evaṁ vatthuṁ kittetvā deseyya,",
  "atk-vin02a415:21_2": "desitāva honti āpattiyo, āpattiyā nāmaggahaṇena kiccaṁ natthi. Dutiyavissajjanepi",
  "atk-vin02a415:21_3": "‘‘ahaṁ, bhante, nava paṇītabhojanāni viññāpetvā bhutto, yathāvatthukaṁ taṁ tumhamūle",
  "atk-vin02a415:21_4": "paṭidesemī’’ti vattabbaṁ.",
  "atk-vin02a415:22_0": "Yāvatatiyake tissoti ukkhittānuvattikāya pārājikaṁ bhedakānuvattakānaṁ kokālikādīnaṁ",
  "atk-vin02a415:22_1": "saṅghādisesaṁ, pāpikāya diṭṭhiyā appaṭinissagge caṇḍakāḷikāya ca bhikkhuniyā pācittiyanti",
  "atk-vin02a415:22_2": "imā yāvatatiyakā tisso āpattiyo. Cha vohārapaccayāti payuttavācāpaccayā cha āpattiyo",
  "atk-vin02a415:22_3": "āpajjatīti attho. Kathaṁ? Ājīvahetu ājīvakāraṇā pāpiccho icchāpakato asantaṁ abhūtaṁ",
  "atk-vin02a415:22_4": "uttarimanussadhammaṁ ullapati, āpatti pārājikassa. Ājīvahetu ājīvakāraṇā sañcarittaṁ",
  "atk-vin02a415:22_5": "samāpajjati, āpatti saṅghādisesassa. Ājīvahetu ājīvakāraṇā yo te vihāre vasati so",
  "atk-vin02a415:22_6": "arahāti vadati, āpatti thullaccayassa. Ājīvahetu ājīvakāraṇā bhikkhu paṇītabhojanāni",
  "atk-vin02a415:22_7": "attano atthāya viññāpetvā bhuñjati, āpatti pācittiyassa. Ājīvahetu ājīvakāraṇā bhikkhunī",
  "atk-vin02a415:22_8": "paṇītabhojanāni attano atthāya viññāpetvā bhuñjati, āpatti pāṭidesanīyassa. Ājīvahetu",
  "atk-vin02a415:22_9": "ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati, āpatti dukkaṭassāti.",
  "atk-vin02a415:23_0": "Khādantassa tissoti manussamaṁse thullaccayaṁ, avasesesu akappiyamaṁsesu dukkaṭaṁ,",
  "atk-vin02a415:23_1": "bhikkhuniyā lasuṇe pācittiyaṁ. Pañca bhojanapaccayāti avassutā avassutassa purisassa",
  "atk-vin02a415:23_2": "hatthato bhojanaṁ gahetvā tattheva manussamaṁsaṁ lasuṇaṁ attano atthāya viññāpetvā",
  "atk-vin02a415:23_3": "gahitapaṇītabhojanāni avasesañca akappiyamaṁsaṁ pakkhipitvā vomissakaṁ omadditvā",
  "atk-vin02a415:23_4": "ajjhoharamānā saṅghādisesaṁ, thullaccayaṁ, pācittiyaṁ, pāṭidesanīyaṁ, dukkaṭanti",
  "atk-vin02a415:23_5": "imā pañca āpattiyo bhojanapaccayā āpajjati.",
  "atk-vin02a415:24_0": "Pañca ṭhānānīti ‘‘ukkhittānuvattikāya bhikkhuniyā yāvatatiyaṁ samanubhāsanāya appaṭinissajjantiyā",
  "atk-vin02a415:24_1": "ñattiyā dukkaṭaṁ, dvīhi kammavācāhi thullaccayaṁ, kammavācāpariyosāne āpatti pārājikassa,",
  "atk-vin02a415:24_2": "saṅghabhedāya parakkamanādīsu saṅghādiseso, pāpikāya diṭṭhiyā appaṭinissagge pācittiya’’nti",
  "atk-vin02a415:24_3": "evaṁ sabbā yāvatatiyakā pañca ṭhānāni gacchanti. Pañcannañceva āpattīti āpatti nāma",
  "atk-vin02a415:24_4": "pañcannaṁ sahadhammikānaṁ hoti, tattha dvinnaṁ nippariyāyena āpattiyeva, sikkhāmānasāmaṇerisāmaṇerānaṁ",
  "atk-vin02a415:24_5": "pana akappiyattā na vaṭṭati. Iminā pariyāyena tesaṁ āpatti na desāpetabbā, daṇḍakammaṁ",
  "atk-vin02a415:24_6": "pana tesaṁ kātabbaṁ. Pañcannaṁ adhikaraṇena cāti adhikaraṇañca pañcannamevāti attho.",
  "atk-vin02a415:24_7": "Etesaṁyeva hi pañcannaṁ pattacīvarādīnaṁ atthāya vinicchayavohāro adhikaraṇanti vuccati,",
  "atk-vin02a415:24_8": "gihīnaṁ pana aḍḍakammaṁ nāma hoti.",
  "atk-vin02a415:25_0": "Pañcannaṁ vinicchayo hotīti pañcannaṁ sahadhammikānaṁyeva vinicchayo nāma hoti. Pañcannaṁ",
  "atk-vin02a415:25_1": "vūpasamena cāti etesaṁyeva pañcannaṁ adhikaraṇaṁ vinicchitaṁ vūpasantaṁ nāma hotīti",
  "atk-vin02a415:25_2": "attho. Pañcannañceva anāpattīti etesaṁyeva pañcannaṁ anāpatti nāma hotīti attho.",
  "atk-vin02a415:25_3": "Tīhi ṭhānehi sobhatīti saṅghādīhi tīhi kāraṇehi sobhati. Katavītikkamo hi puggalo",
  "atk-vin02a415:25_4": "sappaṭikammaṁ āpattiṁ saṅghamajjhe gaṇamajjhe puggalasantike vā paṭikaritvā abbhuṇhasīlo",
  "atk-vin02a415:25_5": "pākatiko hoti, tasmā tīhi ṭhānehi sobhatīti vuccati.",
  "atk-vin02a415:26_0": "Dve kāyikā rattinti bhikkhunī rattandhakāre purisassa hatthapāse ṭhānanisajjasayanāni",
  "atk-vin02a415:26_1": "kappayamānā pācittiyaṁ, hatthapāsaṁ vijahitvā ṭhānādīni kappayamānā dukkaṭanti dve",
  "atk-vin02a415:26_2": "kāyadvārasambhavā āpattiyo rattiṁ āpajjati. Dve kāyikā divāti eteneva upāyena divā",
  "atk-vin02a415:26_3": "paṭicchanne okāse dve āpattiyo āpajjati. Nijjhāyantassa ekā āpattīti ‘‘na ca, bhikkhave,",
  "atk-vin02a415:26_4": "sārattena mātugāmassa aṅgajātaṁ upanijjhāyitabbaṁ . Yo upanijjhāyeyya, āpatti dukkaṭassā’’ti",
  "atk-vin02a415:26_5": "(pārā. 266) nijjhāyantassa ayamekā āpatti. Ekā piṇḍapātapaccayāti ‘‘na ca, bhikkhave,",
  "atk-vin02a415:26_6": "bhikkhādāyikāya mukhaṁ oloketabba’’nti (cūḷava. 366) ettha dukkaṭāpatti, antamaso",
  "atk-vin02a415:26_7": "yāguṁ vā byañjanaṁ vā dentassa sāmaṇerassāpi hi mukhaṁ ullokayato dukkaṭameva. Kurundiyaṁ",
  "atk-vin02a415:26_8": "pana ‘‘ekā piṇḍapātapaccayāti bhikkhuniparipācitaṁ piṇḍapātaṁ bhuñjantassa pācittiya’’nti vuttaṁ.",
  "atk-vin02a415:27_0": "Aṭṭhānisaṁse sampassanti kosambakakkhandhake vuttānisaṁse. Ukkhittakā tayo vuttāti",
  "atk-vin02a415:27_1": "āpattiyā adassane appaṭikamme pāpikāya ca diṭṭhiyā appaṭinissaggeti. Tecattālīsa",
  "atk-vin02a415:27_2": "sammāvattanāti tesaṁyeva ukkhittakānaṁ ettakesu vattesu vattanā.",
  "atk-vin02a415:28_0": "Pañcaṭhāne musāvādoti pārājikasaṅghādisesathullaccayapācittiyadukkaṭasaṅkhāte pañcaṭṭhāne",
  "atk-vin02a415:28_1": "musāvādo gacchati. Cuddasa paramanti vuccatīti dasāhaparamādinayena heṭṭhā vuttaṁ.",
  "atk-vin02a415:28_2": "Dvādasa pāṭidesanīyāti bhikkhūnaṁ cattāri bhikkhunīnaṁ aṭṭha. Catunnaṁ desanāya cāti",
  "atk-vin02a415:28_3": "catunnaṁ accayadesanāyāti attho. Katamā pana sāti? Devadattena payojitānaṁ abhimārānaṁ",
  "atk-vin02a415:28_4": "accayadesanā, anuruddhattherassa upaṭṭhāyikāya accayadesanā, vaḍḍhassa licchavino",
  "atk-vin02a415:28_5": "accayadesanā, vāsabhagāmiyattherassa ukkhepanīyakammaṁ katvā āgatānaṁ bhikkhūnaṁ",
  "atk-vin02a415:28_6": "accayadesanāti ayaṁ catunnaṁ accayadesanā nāma.",
  "atk-vin02a415:29_0": "Aṭṭhaṅgiko musāvādoti ‘‘pubbevassa hoti musā bhaṇissa’’nti ādiṁ katvā ‘‘vinidhāya",
  "atk-vin02a415:29_1": "sañña’’nti pariyosānehi (pāci. 4-5; pari. 459) aṭṭhahi aṅgehi aṭṭhaṅgiko. Uposathaṅgānipi",
  "atk-vin02a415:29_2": "pāṇaṁ na hanetiādinā nayena vuttāneva. Aṭṭha dūteyyaṅgānīti ‘‘idha, bhikkhave, bhikkhu",
  "atk-vin02a415:29_3": "sotā ca hoti sāvetā cā’’tiādinā (cūḷava. 347) nayena saṅghabhedake vuttāni. Aṭṭha",
  "atk-vin02a415:29_4": "titthiyavattāni mahākhandhake vuttāni.",
  "atk-vin02a415:30_0": "Aṭṭhavācikā upasampadāti bhikkhunīnaṁ upasampadaṁ sandhāya vuttaṁ. Aṭṭhannaṁ paccuṭṭhātabbanti",
  "atk-vin02a415:30_1": "bhattagge aṭṭhannaṁ bhikkhunīnaṁ itarāhi paccuṭṭhāya āsanaṁ dātabbaṁ . Bhikkhunovādako",
  "atk-vin02a415:30_2": "aṭṭhahīti aṭṭhahaṅgehi samannāgato bhikkhu bhikkhunovādako sammannitabbo.",
  "atk-vin02a415:31_0": "Ekassa chejjanti gāthāya navasu janesu yo salākaṁ gāhetvā saṅghaṁ bhindati, tasseva",
  "atk-vin02a415:31_1": "chejjaṁ hoti, devadatto viya pārājikaṁ āpajjati. Bhedakānuvattakānaṁ catunnaṁ thullaccayaṁ",
  "atk-vin02a415:31_2": "kokālikādīnaṁ viya, dhammavādīnaṁ catunnaṁ anāpatti. Imā pana āpattiyo ca anāpattiyo",
  "atk-vin02a415:31_3": "ca sabbesaṁ ekavatthukā saṅghabhedavatthukā eva.",
  "atk-vin02a415:32": "Nava āghātavatthūnīti gāthāya navahīti navahi bhikkhūhi saṅgho bhijjati. Ñattiyā karaṇā navāti ñattiyā kātabbāni kammāni navāti attho. Sesaṁ uttānameva.",
  "atk-vin02a415:33": "(4) Avandanīyapuggalādivaṇṇanā",
  "atk-vin02a415:34_0": "477.Dasa puggalā nābhivādetabbāti senāsanakkhandhake vuttā dasa janā. Añjali sāmīcena",
  "atk-vin02a415:34_1": "cāti sāmīcikammena saddhiṁ añjali ca tesaṁ na kātabbo, neva pānīyāpucchanatālavaṇṭaggahaṇādi",
  "atk-vin02a415:34_2": "khandhakavattaṁ tesaṁ dassetabbaṁ, na añjali paggaṇhitabboti attho. Dasannaṁ dukkaṭanti",
  "atk-vin02a415:34_3": "tesaṁyeva dasannaṁ evaṁ karontassa dukkaṭaṁ hoti. Dasa cīvaradhāraṇāti dasa divasāni",
  "atk-vin02a415:34_4": "atirekacīvarassa dhāraṇā anuññātāti attho.",
  "atk-vin02a415:35_0": "Pañcannaṁ vassaṁvuṭṭhānaṁ, dātabbaṁ idha cīvaranti pañcannaṁ sahadhammikānaṁ sammukhāva",
  "atk-vin02a415:35_1": "dātabbaṁ. Sattannaṁ santeti disāpakkantaummattakakhittacittavedanāṭṭānaṁ tiṇṇañca",
  "atk-vin02a415:35_2": "ukkhittakānanti imesaṁ sattannaṁ sante patirūpe gāhake parammukhāpi dātabbaṁ. Soḷasannaṁ",
  "atk-vin02a415:35_3": "na dātabbanti sesānaṁ cīvarakkhandhake vuttānaṁ paṇḍakādīnaṁ soḷasannaṁ na dātabbaṁ.",
  "atk-vin02a415:36_0": "Katisataṁ rattisataṁ, āpattiyo chādayitvānāti katisataṁ āpattiyo rattisataṁ chādayitvāna.",
  "atk-vin02a415:36_1": "Dasasataṁ rattisataṁ, āpattiyo chādayitvānāti dasasataṁ āpattiyo rattisataṁ chādayitvāna.",
  "atk-vin02a415:36_2": "Ayañhettha saṅkhepattho – yo divase sataṁ sataṁ saṅghādisesāpattiyo āpajjitvā dasa",
  "atk-vin02a415:36_3": "dasa divase paṭicchādeti, tena rattisataṁ āpattisahassaṁ paṭicchāditaṁ hoti, so sabbāva",
  "atk-vin02a415:36_4": "tā āpattiyo dasāhapaṭicchannāti parivāsaṁ yācitvā dasa rattiyo vasitvāna mucceyya pārivāsikoti.",
  "atk-vin02a415:37_0": "Dvādasa kammadosā vuttāti apalokanakammaṁ adhammenavaggaṁ, adhammenasamaggaṁ, dhammenavaggaṁ,",
  "atk-vin02a415:37_1": "tathā ñattikammañattidutiyakammañatticatutthakammānipīti evaṁ ekekasmiṁ kamme tayo",
  "atk-vin02a415:37_2": "tayo katvā dvādasa kammadosā vuttā.",
  "atk-vin02a415:38": "Catasso kammasampattiyoti apalokanakammaṁ dhammenasamaggaṁ, tathā sesānipīti evaṁ catasso kammasampattiyo vuttā.",
  "atk-vin02a415:39_0": "Cha kammānīti adhammenavaggakammaṁ, adhammenasamaggakammaṁ, dhammapatirūpakenavaggakammaṁ,",
  "atk-vin02a415:39_1": "dhammapatirūpakenasamaggakammaṁ, dhammenavaggakammaṁ, dhammenasamaggakammanti evaṁ",
  "atk-vin02a415:39_2": "cha kammāni vuttāni. Ekettha dhammikā katāti ekaṁ dhammena samaggakammamevettha dhammikaṁ",
  "atk-vin02a415:39_3": "katanti attho. Dutiyagāthāvissajjanepi etadeva dhammikaṁ.",
  "atk-vin02a415:40_0": "Yaṁ desitāti yāni desitāni vuttāni pakāsitāni. Anantajinenātiādīsu pariyantaparicchedabhāvarahitattā",
  "atk-vin02a415:40_1": "anantaṁ vuccati nibbānaṁ, taṁ bhagavatā raññā sapattagaṇaṁ abhimadditvā rajjaṁ viya",
  "atk-vin02a415:40_2": "kilesagaṇaṁ abhimadditvā jitaṁ vijitaṁ adhigataṁ sampattaṁ, tasmā bhagavā ‘‘anantajino’’ti",
  "atk-vin02a415:40_3": "vuccati. Sveva iṭṭhāniṭṭhesu nibbikāratāya tādi, vikkhambhanatadaṅgasamucchedapaṭipassaddhinissaraṇavivekasaṅkhātaṁ",
  "atk-vin02a415:40_4": "vivekapañcakaṁ addasāti vivekadassī; tena anantajinena tādinā vivekadassinā yāni",
  "atk-vin02a415:40_5": "āpattikkhandhāni desitāni vuttāni. Ekettha sammati vinā samathehīti ayamettha padasambandho,",
  "atk-vin02a415:40_6": "yāni satthārā satta āpattikkhandhāni desitāni, tattha ekāpi āpatti vinā samathehi",
  "atk-vin02a415:40_7": "na sammati, atha kho cha samathā cattāri adhikaraṇānīti sabbepime dhammā sammukhāvinayena",
  "atk-vin02a415:40_8": "sammanti, samāyogaṁ gacchanti. Ettha pana eko sammukhāvinayova vinā samathehi sammati,",
  "atk-vin02a415:40_9": "samathabhāvaṁ gacchati. Na hi tassa aññena samathena vinā anipphatti nāma atthi.",
  "atk-vin02a415:40_10": "Tena vuttaṁ – ‘‘ekettha sammati vinā samathehī’’ti. Iminā tāva adhippāyena aṭṭhakathāsu",
  "atk-vin02a415:40_11": "attho vutto. Mayaṁ pana ‘‘vinā’’ti nipātassa paṭisedhanamattamatthaṁ gahetvā ‘‘ekettha",
  "atk-vin02a415:40_12": "sammati vinā samathehī’’ti etesu sattasu āpattikkhandhesu eko pārājikāpattikkhandho",
  "atk-vin02a415:40_13": "vinā samathehi sammatīti etamatthaṁ roceyyāma. Vuttampi cetaṁ ‘‘yā sā āpatti anavasesā,",
  "atk-vin02a415:40_14": "sā āpatti na katamena adhikaraṇena katamamhi ṭhāne na katamena samathena sammatī’’ti.",
  "atk-vin02a415:41_0": "Chaūnadiyaḍḍhasatāti ‘‘idha, upāli, bhikkhu adhammaṁ dhammoti dīpeti, tasmiṁ adhammadiṭṭhi",
  "atk-vin02a415:41_1": "bhede adhammadiṭṭhi, tasmiṁ adhammadiṭṭhi bhede dhammadiṭṭhi, tasmiṁ adhammadiṭṭhi",
  "atk-vin02a415:41_2": "bhede vematiko, tasmiṁ dhammadiṭṭhi bhede adhammadiṭṭhi, tasmiṁ dhammadiṭṭhi bhede",
  "atk-vin02a415:41_3": "vematiko, tasmiṁ vematiko bhede adhammadiṭṭhi, tasmiṁ vematiko bhede dhammadiṭṭhi,",
  "atk-vin02a415:41_4": "tasmiṁ vematiko bhede vematiko’’ti evaṁ yāni aṭṭhārasannaṁ bhedakaravatthūnaṁ vasena",
  "atk-vin02a415:41_5": "aṭṭhārasa aṭṭhakāni saṅghabhedakakkhandhake vuttāni, tesaṁ vasena chaūnadiyaḍḍhasataṁ āpāyikā veditabbā.",
  "atk-vin02a415:42_0": "Aṭṭhārasa anāpāyikāti ‘‘idha, upāli, bhikkhu adhammaṁ dhammoti dīpeti, tasmiṁ dhammadiṭṭhi",
  "atk-vin02a415:42_1": "bhede dhammadiṭṭhi avinidhāya diṭṭhiṁ avinidhāya khantiṁ avinidhāya ruciṁ avinidhāya",
  "atk-vin02a415:42_2": "bhāvaṁ anussāveti, salākaṁ gāheti ‘ayaṁ dhammo, ayaṁ vinayo, idaṁ satthusāsanaṁ,",
  "atk-vin02a415:42_3": "imaṁ gaṇhatha, imaṁ rocethā’ti, ayampi kho, upāli, saṅghabhedako na āpāyiko na nerayiko",
  "atk-vin02a415:42_4": "na kappaṭṭho na atekiccho’’ti evaṁ ekekasmiṁ vatthusmiṁ ekekaṁ katvā saṅghabhedakakkhandhakāvasāne",
  "atk-vin02a415:42_5": "vuttā aṭṭhārasa janā. Aṭṭhārasa aṭṭhakā chaūnadiyaḍḍhasatavissajjane vuttāyeva.",
  "atk-vin02a415:43": "(5) Soḷasakammādivaṇṇanā",
  "atk-vin02a415:44": "478.Kati kammānītiādīnaṁ sabbagāthānaṁ vissajjanaṁ uttānamevāti.",
  "atk-vin02a415:45": "Aparadutiyagāthāsaṅgaṇikavaṇṇanā niṭṭhitā."
}