{
  "atk-s0402a39:0": "4. Cakkavaggo",
  "atk-s0402a39:1": "1. Cakkasuttavaṇṇanā",
  "atk-s0402a39:2_0": "31. Catutthassa paṭhame cakkānīti sampattiyo. Catucakkaṁ vattatīti cattāri sampatticakkāni",
  "atk-s0402a39:2_1": "vattanti ghaṭiyantiyevāti attho. Patirūpadesavāsoti yattha catasso parisā sandissanti,",
  "atk-s0402a39:2_2": "evarūpe anucchavike dese vāso. Sappurisāvassayoti buddhādīnaṁ sappurisānaṁ avassayanaṁ",
  "atk-s0402a39:2_3": "sevanaṁ bhajanaṁ, na rājānaṁ. Attasammāpaṇidhīti attano sammā ṭhapanaṁ, sace pubbe",
  "atk-s0402a39:2_4": "assaddhādīhi samannāgato hoti, tāni pahāya saddhādīsu patiṭṭhāpanaṁ. Pubbe ca katapuññatāti",
  "atk-s0402a39:2_5": "pubbe upacitakusalatā. Idameva cettha pamāṇaṁ. Yena hi ñāṇasampayuttacittena kusalakammaṁ",
  "atk-s0402a39:2_6": "kataṁ hoti, tadeva kusalaṁ taṁ purisaṁ patirūpadese upaneti, sappurise bhajāpeti,",
  "atk-s0402a39:2_7": "so eva ca puggalo attānaṁ sammā ṭhapeti. Puññakatoti katapuñño. Sukhañcetaṁdhivattatīti",
  "atk-s0402a39:2_8": "sukhañca etaṁ puggalaṁ adhivattati, avattharatīti attho.",
  "atk-s0402a39:3": "2. Saṅgahasuttavaṇṇanā",
  "atk-s0402a39:4_0": "32. Dutiye saṅgahavatthūnīti saṅgaṇhanakāraṇāni. Dānañcātiādīsu ekacco hi dāneneva",
  "atk-s0402a39:4_1": "saṅgaṇhitabbo hoti, tassa dānameva dātabbaṁ. Peyyavajjanti piyavacanaṁ. Ekacco hi",
  "atk-s0402a39:4_2": "“ayaṁ dātabbaṁ nāma deti, ekekena pana vacanena sabbaṁ makkhetvā nāseti, kiṁ tassa",
  "atk-s0402a39:4_3": "dāna”nti vattā hoti. Ekacco “ayaṁ kiñcāpi dānaṁ na deti, kathento pana telena viya",
  "atk-s0402a39:4_4": "makkheti. Esa detu vā mā vā, vacanamevassa sahassaṁ agghatī”ti vattā hoti. Evarūpo",
  "atk-s0402a39:4_5": "puggalo dānaṁ na paccāsīsati, piyavacanameva paccāsīsati. Tassa piyavacanameva vattabbaṁ.",
  "atk-s0402a39:4_6": "Atthacariyāti atthavaḍḍhanakathā. Ekacco hi neva dānaṁ, na piyavacanaṁ paccāsīsati,",
  "atk-s0402a39:4_7": "attano hitakathaṁ vaḍḍhikathameva paccāsīsati. Evarūpassa puggalassa “idaṁ te kātabbaṁ,",
  "atk-s0402a39:4_8": "idaṁ na kātabbaṁ, evarūpo puggalo sevitabbo, evarūpo na sevitabbo”ti evaṁ atthacariyakathāva",
  "atk-s0402a39:4_9": "kathetabbā. Samānattatāti samānasukhadukkhabhāvo. Ekacco hi dānādīsu ekampi na paccāsīsati,",
  "atk-s0402a39:4_10": "ekāsane nisajjaṁ, ekapallaṅke sayanaṁ, ekato bhojananti evaṁ samānasukhadukkhataṁ",
  "atk-s0402a39:4_11": "paccāsīsati. So sace gahaṭṭhassa jātiyā pabbajitassa sīlena sadiso hoti, tassāyaṁ",
  "atk-s0402a39:4_12": "samānattatā kātabbā. Tattha tattha yathārahanti tesu tesu dhammesu yathānucchavikaṁ",
  "atk-s0402a39:4_13": "samānattatāti attho. Rathassāṇīva yāyatoti yathā rathassa gacchato āṇi saṅgaho nāma",
  "atk-s0402a39:4_14": "hoti, sā rathaṁ saṅgaṇhāti, evamime saṅgahā lokaṁ saṅgaṇhanti. Na mātā puttakāraṇāti",
  "atk-s0402a39:4_15": "yadi mātā ete saṅgahe puttassa na kareyya, puttakāraṇā mānaṁ vā pūjaṁ vā na labheyya.",
  "atk-s0402a39:4_16": "Saṅgahāeteti upayogavacane paccattaṁ. Saṅgahe eteti vā pāṭho. Samavekkhantīti sammā",
  "atk-s0402a39:4_17": "pekkhanti. Pāsaṁsā ca bhavantīti pasaṁsanīyā ca bhavanti.",
  "atk-s0402a39:5": "3. Sīhasuttavaṇṇanā",
  "atk-s0402a39:6_0": "33. Tatiye sīhoti cattāro sīhā – tiṇasīho, kāḷasīho, paṇḍusīho, kesarasīhoti. Tesu",
  "atk-s0402a39:6_1": "tiṇasīho kapotavaṇṇagāvisadiso tiṇabhakkho ca hoti. Kāḷasīho kāḷagāvisadiso tiṇabhakkhoyeva.",
  "atk-s0402a39:6_2": "Paṇḍusīho paṇḍupalāsavaṇṇagāvisadiso maṁsabhakkho. Kesarasīho lākhāparikammakateneva",
  "atk-s0402a39:6_3": "mukhena agganaṅguṭṭhena catūhi ca pādapariyantehi samannāgato, matthakatopissa paṭṭhāya",
  "atk-s0402a39:6_4": "lākhātūlikāya katā viya tisso rājiyo piṭṭhimajjhena gantvā antarasatthimhi dakkhiṇāvattā",
  "atk-s0402a39:6_5": "hutvā ṭhitā. Khandhe panassa satasahassagghanikakambalaparikkhepo viya kesarabhāro",
  "atk-s0402a39:6_6": "hoti, avasesaṭṭhānaṁ parisuddhasālipiṇḍasaṅkhacuṇṇapiṇḍavaṇṇaṁ hoti. Imesu catūsu",
  "atk-s0402a39:6_7": "sīhesu ayaṁ kesarasīho idha adhippeto.",
  "atk-s0402a39:7_0": "Migarājāti sabbamigagaṇassa rājā. Āsayāti vasanaṭṭhānato, suvaṇṇaguhato vā rajatamaṇiphalikamanosilāguhato",
  "atk-s0402a39:7_1": "vā nikkhamatīti vuttaṁ hoti. Nikkhamamāno panesa catūhi kāraṇehi nikkhamati andhakārapīḷito",
  "atk-s0402a39:7_2": "vā ālokatthāya, uccārapassāvapīḷito vā tesaṁ vissajjanatthāya, jighacchāpīḷito vā",
  "atk-s0402a39:7_3": "gocaratthāya, sambhavapīḷito vā assaddhammapaṭisevanatthāya. Idha pana gocaratthāya",
  "atk-s0402a39:7_4": "nikkhamanto adhippeto.",
  "atk-s0402a39:8_0": "Vijambhatīti suvaṇṇatale vā rajatamaṇiphalikamanosilātalānaṁ vā aññatarasmiṁ dve",
  "atk-s0402a39:8_1": "pacchimapāde samaṁ patiṭṭhāpetvā purimapāde purato pasāretvā sarīrassa pacchābhāgaṁ",
  "atk-s0402a39:8_2": "ākaḍḍhitvā purimabhāgaṁ abhiharitvā piṭṭhiṁ nāmetvā gīvaṁ ukkhipitvā asanisaddaṁ",
  "atk-s0402a39:8_3": "karonto viya nāsapuṭāni pothetvā sarīralaggaṁ rajaṁ vidhunanto vijambhati. Vijambhanabhūmiyañca",
  "atk-s0402a39:8_4": "pana taruṇavacchako viya aparāparaṁ javati, javato panassa sarīraṁ andhakāre paribbhamantaṁ",
  "atk-s0402a39:8_5": "alātaṁ viya khāyati.",
  "atk-s0402a39:9_0": "Anuviloketīti kasmā anuviloketi? Parānuddayatāya. Tasmiṁ kira sīhanādaṁ nadante papātāvāṭādīsu",
  "atk-s0402a39:9_1": "visamaṭṭhānesu carantā hatthigokaṇṇamahiṁsādayo pāṇā papātepi āvāṭepi patanti, tesaṁ",
  "atk-s0402a39:9_2": "anuddayāya anuviloketi. Kiṁ panassa luddassa paramaṁsakhādino anuddayā nāma atthīti?",
  "atk-s0402a39:9_3": "Āma atthi. Tathā hi “kiṁ me bahūhi ghātitehī”ti attano gocaratthāyāpi khuddake pāṇe",
  "atk-s0402a39:9_4": "na gaṇhāti. Evaṁ anuddayaṁ karoti, vuttampi cetaṁ – “māhaṁ khuddake pāṇe visamagate",
  "atk-s0402a39:9_5": "saṅghātaṁ āpādesi”nti.",
  "atk-s0402a39:10_0": "Sīhanādaṁ nadatīti tikkhattuṁ tāva abhītanādaṁ nadati. Evañca panassa vijambhanabhūmiyaṁ",
  "atk-s0402a39:10_1": "ṭhatvā nadantassa saddo samantā tiyojanapadesaṁ ekaninnādaṁ karoti, tamassa ninnādaṁ",
  "atk-s0402a39:10_2": "sutvā tiyojanabbhantaragatā dvipadacatuppadagaṇā yathāṭhāne ṭhātuṁ na sakkonti. Gocarāya",
  "atk-s0402a39:10_3": "pakkamatīti āhāratthāya gacchati. Kathaṁ? So hi vijambhanabhūmiyaṁ ṭhatvā dakkhiṇato",
  "atk-s0402a39:10_4": "vā vāmato vā uppatanto usabhamattaṁ ṭhānaṁ gaṇhāti, uddhaṁ uppatanto cattāripi aṭṭhapi",
  "atk-s0402a39:10_5": "usabhaṭṭhānāni uppatati, same ṭhāne ujukaṁ pakkhandanto soḷasausabhamattampi vīsatiusabhamattampi",
  "atk-s0402a39:10_6": "ṭhānaṁ pakkhandati, thalā vā pabbatā vā pakkhandanto saṭṭhiusabhamattampi asītiusabhamattampi",
  "atk-s0402a39:10_7": "ṭhānaṁ pakkhandati, antarāmagge rukkhaṁ vā pabbataṁ vā disvā taṁ pariharanto vāmato",
  "atk-s0402a39:10_8": "vā dakkhiṇato vā uddhaṁ vā usabhamattaṁ apakkamati. Tatiyaṁ pana sīhanādaṁ naditvā",
  "atk-s0402a39:10_9": "teneva saddhiṁ tiyojane ṭhāne paññāyati, tiyojanaṁ gantvā nivattitvā ṭhito attanova",
  "atk-s0402a39:10_10": "nādassa anunādaṁ suṇāti. Evaṁ sīghena javena pakkamati.",
  "atk-s0402a39:11_0": "Yebhuyyenāti pāyena. Bhayaṁ santāsaṁ saṁveganti sabbaṁ cittutrāsasseva nāmaṁ. Sīhassa",
  "atk-s0402a39:11_1": "hi saddaṁ sutvā bahū bhāyanti, appakā na bhāyanti. Ke pana teti? Samasīho hatthājānīyo",
  "atk-s0402a39:11_2": "assājānīyo usabhājānīyo purisājānīyo khīṇāsavoti. Kasmā panete na bhāyantīti? Samasīho",
  "atk-s0402a39:11_3": "tāva “jātigottakulasūrabhāvehi samānosmī”ti na bhāyati, hatthājānīyādayo attano sakkāyadiṭṭhibalavatāya",
  "atk-s0402a39:11_4": "na bhāyanti, khīṇāsavo sakkāyadiṭṭhiyā pahīnattā na bhāyati.",
  "atk-s0402a39:12_0": "Bilāsayāti bile sayantā bilavāsino ahinakulagodhādayo. Udakāsayāti udakavāsino macchakacchapādayo.",
  "atk-s0402a39:12_1": "Vanāsayāti vanavāsino hatthiassagokaṇṇamigādayo. Pavisantīti “idāni āgantvā gaṇhissatī”ti",
  "atk-s0402a39:12_2": "maggaṁ oloketvā pavisanti. Daḷhehīti thirehi. Varattehīti cammarajjūhi. Mahiddhikotiādīsu",
  "atk-s0402a39:12_3": "vijambhanabhūmiyaṁ ṭhatvā dakkhiṇapassādīhi usabhamattaṁ, ujuṁ vīsatiusabhamattādilaṅghanavasena",
  "atk-s0402a39:12_4": "mahiddhikatā, sesamigānaṁ adhipatibhāvena mahesakkhatā, samantā tiyojanaṭṭhāne saddaṁ",
  "atk-s0402a39:12_5": "sutvā palāyantānaṁ vasena mahānubhāvatā veditabbā.",
  "atk-s0402a39:13_0": "Evameva khoti bhagavā tesu tesu suttantesu tathā tathā attānaṁ kathesi. “Sīhoti kho,",
  "atk-s0402a39:13_1": "bhikkhave, tathāgatassetaṁ adhivacanaṁ arahato sammāsambuddhassā”ti imasmiṁ tāva",
  "atk-s0402a39:13_2": "sutte sīhasadisaṁ attānaṁ kathesi. “Bhisakko sallakattoti kho, sunakkhatta, tathāgatassetaṁ",
  "atk-s0402a39:13_3": "adhivacana”nti imasmiṁ vejjasadisaṁ, “brāhmaṇoti kho, bhikkhave, tathāgatassetaṁ",
  "atk-s0402a39:13_4": "adhivacana”nti imasmiṁ brāhmaṇasadisaṁ, “puriso maggakusaloti kho, tissa, tathāgatassetaṁ",
  "atk-s0402a39:13_5": "adhivacana”nti imasmiṁ maggadesakapurisasadisaṁ, “rājāhamasmi, selā”ti imasmiṁ rājasadisaṁ.",
  "atk-s0402a39:13_6": "Imasmiṁ pana sutte sīhasadisameva katvā attānaṁ kathento evamāha.",
  "atk-s0402a39:14_0": "Tatrāyaṁ sadisatā – sīhassa kañcanaguhādīsu vasanakālo viya hi tathāgatassa dīpaṅkarapādamūle",
  "atk-s0402a39:14_1": "katābhinīhārassa aparimitakālaṁ pāramiyo pūretvā pacchimabhave paṭisandhiggahaṇena",
  "atk-s0402a39:14_2": "ceva mātukucchito nikkhamanena ca dasasahassilokadhātuṁ kampetvā vuddhimanvāya dibbasampattisadisaṁ",
  "atk-s0402a39:14_3": "sampattiṁ anubhavamānassa tīsu pāsādesu nivāsakālo daṭṭhabbo. Sīhassa kañcanaguhādito",
  "atk-s0402a39:14_4": "nikkhantakālo viya tathāgatassa ekūnatiṁsasaṁvacchare vivaṭena dvārena kaṇḍakaṁ āruyha",
  "atk-s0402a39:14_5": "channasahāyassa nikkhamitvā tīṇi rajjāni atikkamitvā anomānadītīre brahmunā dinnāni",
  "atk-s0402a39:14_6": "kāsāyāni paridahitvā pabbajitassa sattame divase rājagahaṁ gantvā tattha piṇḍāya",
  "atk-s0402a39:14_7": "caritvā paṇḍavagiripabbhāre katabhattakiccassa sammāsambodhiṁ patvā paṭhamameva magadharaṭṭhaṁ",
  "atk-s0402a39:14_8": "āgamanatthāya yāva rañño paṭiññādānakālo.",
  "atk-s0402a39:15_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṁ",
  "atk-s0402a39:15_1": "ādiṁ katvā yāva sujātāya dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0402a39:15_2": "Sīhassa sarīravidhunanaṁ viya sāyanhasamaye sottiyena dinnā aṭṭha tiṇamuṭṭhiyo gahetvā",
  "atk-s0402a39:15_3": "dasasahassacakkavāḷadevatāhi thomiyamānassa gandhādīhi pūjiyamānassa tikkhattuṁ bodhiṁ",
  "atk-s0402a39:15_4": "padakkhiṇaṁ katvā bodhimaṇḍaṁ āruyha cuddasahatthubbedhe ṭhāne tiṇasantharaṁ attharitvā",
  "atk-s0402a39:15_5": "caturaṅgavīriyaṁ adhiṭṭhāya nisinnassa taṁkhaṇaññeva mārabalaṁ vidhametvā tīsu yāmesu",
  "atk-s0402a39:15_6": "tisso vijjā visodhetvā anulomappaṭilomaṁ paṭiccasamuppādamahāsamuddaṁ yamakañāṇamanthanena",
  "atk-s0402a39:15_7": "manthentassa sabbaññutaññāṇe paṭividdhe tadanubhāvena dasasahassilokadhātukampanaṁ veditabbaṁ.",
  "atk-s0402a39:16_0": "Sīhassa catudisāvilokanaṁ viya paṭividdhasabbaññutaññāṇassa sattasattāhaṁ bodhimaṇḍe",
  "atk-s0402a39:16_1": "viharitvā paribhuttamadhupiṇḍikāhārassa ajapālanigrodhamūle mahābrahmuno dhammadesanāyācanaṁ",
  "atk-s0402a39:16_2": "paṭiggahetvā tattha viharantassa ekādasame divase “sve āsāḷhipuṇṇamā bhavissatī”ti",
  "atk-s0402a39:16_3": "paccūsasamaye “kassa nu kho ahaṁ paṭhamaṁ dhammaṁ deseyya”nti āḷārudakānaṁ kālakatabhāvaṁ",
  "atk-s0402a39:16_4": "ñatvā dhammadesanatthāya pañcavaggiyānaṁ olokanaṁ daṭṭhabbaṁ. Sīhassa gocaratthāya",
  "atk-s0402a39:16_5": "tiyojanaṁ gamanakālo viya attano pattacīvaraṁ ādāya “pañcavaggiyānaṁ dhammacakkaṁ",
  "atk-s0402a39:16_6": "pavattessāmī”ti pacchābhatte ajapālanigrodhato vuṭṭhitassa aṭṭhārasayojanamaggaṁ gamanakālo.",
  "atk-s0402a39:17_0": "Sīhassa sīhanādakālo viya tathāgatassa aṭṭhārasayojanamaggaṁ gantvā pañcavaggiye",
  "atk-s0402a39:17_1": "saññāpetvā acalapallaṅke nisinnassa dasahi cakkavāḷasahassehi sannipatitena devagaṇena",
  "atk-s0402a39:17_2": "parivutassa “dveme, bhikkhave, antā pabbajitena na sevitabbā”tiādinā nayena dhammacakkappavattanakālo",
  "atk-s0402a39:17_3": "veditabbo. Imasmiṁ ca pana pade desiyamāne tathāgatasīhassa dhammaghoso heṭṭhā avīciṁ",
  "atk-s0402a39:17_4": "upari bhavaggaṁ gahetvā dasasahassilokadhātuṁ paṭicchādesi. Sīhassa saddena khuddakapāṇānaṁ",
  "atk-s0402a39:17_5": "santāsāpajjanakālo viya tathāgatassa tīṇi lakkhaṇāni dīpetvā cattāri saccāni soḷasahākārehi",
  "atk-s0402a39:17_6": "saṭṭhiyā ca nayasahassehi vibhajitvā dhammaṁ kathentassa dīghāyukānaṁ devānaṁ ñāṇasantāsassa",
  "atk-s0402a39:17_7": "uppattikālo veditabbo.",
  "atk-s0402a39:18_0": "Aparo nayo – sīho viya sabbaññutaṁ patto tathāgato, āsayabhūtāya kanakaguhāya nikkhamanaṁ",
  "atk-s0402a39:18_1": "viya gandhakuṭito nikkhamanakālo, vijambhanaṁ viya dhammasabhaṁ upasaṅkamanakālo,",
  "atk-s0402a39:18_2": "disāvilokanaṁ viya parisāvilokanaṁ, sīhanādanadanaṁ viya dhammadesanākālo, gocarāya",
  "atk-s0402a39:18_3": "pakkamanaṁ viya paravādanimmaddanatthāya gamanaṁ.",
  "atk-s0402a39:19_0": "Aparo nayo – sīho viya tathāgato, himavantanissitāya kañcanaguhāya nikkhamanaṁ viya",
  "atk-s0402a39:19_1": "ārammaṇavasena nibbānanissitāya phalasamāpattiyā vuṭṭhānaṁ, vijambhanaṁ viya paccavekkhaṇañāṇaṁ,",
  "atk-s0402a39:19_2": "disāvilokanaṁ viya veneyyasattavilokanaṁ, sīhanādo viya sampattaparisāya dhammadesanā,",
  "atk-s0402a39:19_3": "gocarāya pakkamanaṁ viya asampattānaṁ veneyyasattānaṁ santikūpasaṅkamanaṁ veditabbaṁ.",
  "atk-s0402a39:20_0": "Yadāti yasmiṁ kāle. Tathāgatoti heṭṭhā vuttehi aṭṭhahi kāraṇehi tathāgato. Loketi",
  "atk-s0402a39:20_1": "sattaloke. Uppajjatīti abhinīhārato paṭṭhāya yāva bodhipallaṅkā vā arahattamaggañāṇā",
  "atk-s0402a39:20_2": "vā uppajjati nāma, arahattaphale pana patte uppanno nāma. Arahaṁ sammāsambuddhotiādīni",
  "atk-s0402a39:20_3": "visuddhimagge buddhānussatiniddese vitthāritāni.",
  "atk-s0402a39:21_0": "Iti sakkāyoti ayaṁ sakkāyo, ettako sakkāyo, na ito bhiyyo sakkāyo atthīti. Ettāvatā",
  "atk-s0402a39:21_1": "sabhāvato sarasato pariyantato paricchedato parivaṭumato sabbepi pañcupādānakkhandhā",
  "atk-s0402a39:21_2": "dassitā honti. Iti sakkāyasamudayoti ayaṁ sakkāyassa samudayo nāma. Ettāvatā “āhārasamudayā",
  "atk-s0402a39:21_3": "rūpasamudayo”tiādi sabbaṁ dassitaṁ hoti. Iti sakkāyassa atthaṅgamoti ayaṁ sakkāyassa",
  "atk-s0402a39:21_4": "atthaṅgamo. Imināpi “āhāranirodhā rūpanirodho”tiādi sabbaṁ dassitaṁ hoti.",
  "atk-s0402a39:22_0": "Vaṇṇavantoti sarīravaṇṇena vaṇṇavanto. Dhammadesanaṁ sutvāti pañcasu khandhesu paṇṇāsalakkhaṇappaṭimaṇḍitaṁ",
  "atk-s0402a39:22_1": "tathāgatassa dhammadesanaṁ sutvā. Yebhuyyenāti idha ke ṭhapeti? Ariyasāvake deve.",
  "atk-s0402a39:22_2": "Tesaṁ hi khīṇāsavattā cittutrāsabhayampi na uppajjati, saṁviggassa yoniso padhānena",
  "atk-s0402a39:22_3": "pattabbaṁ pattatāya ñāṇasaṁvegopi. Itarāsaṁ pana devatānaṁ “tāso heso, bhikkhave,",
  "atk-s0402a39:22_4": "anicca”nti manasikarontānaṁ cittutrāsabhayampi, balavavipassanākāle ñāṇabhayampi",
  "atk-s0402a39:22_5": "uppajjati. Bhoti dhammālapanamattametaṁ. Sakkāyapariyāpannāti pañcakkhandhapariyāpannā.",
  "atk-s0402a39:22_6": "Iti tesaṁ sammāsambuddhe vaṭṭadosaṁ dassetvā tilakkhaṇāhataṁ katvā dhammaṁ desente",
  "atk-s0402a39:22_7": "ñāṇabhayaṁ nāma okkamati.",
  "atk-s0402a39:23_0": "Abhiññāyāti jānitvā. Dhammacakkanti paṭivedhañāṇampi desanāñāṇampi. Paṭivedhañāṇaṁ",
  "atk-s0402a39:23_1": "nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca",
  "atk-s0402a39:23_2": "nayasahassehi paṭivijjhi. Desanāñāṇaṁ nāma yena ñāṇena tiparivaṭṭaṁ dvādasākāraṁ",
  "atk-s0402a39:23_3": "dhammacakkaṁ pavattesi. Ubhayampetaṁ dasabalassa ure jātañāṇameva. Tesu dhammadesanāñāṇaṁ",
  "atk-s0402a39:23_4": "gahetabbaṁ. Taṁ panesa yāva aṭṭhārasabrahmakoṭīhi saddhiṁ aññākoṇḍaññattherassa sotāpattiphalaṁ",
  "atk-s0402a39:23_5": "na uppajjati, tāva pavatteti nāma. Tasmiṁ uppanne pavattitaṁ nāma hotīti veditabbaṁ.",
  "atk-s0402a39:23_6": "Appaṭipuggaloti sadisapuggalarahito. Yasassinoti parivārasampannā. Tādinoti lābhālābhādīhi ekasadisassa.",
  "atk-s0402a39:24": "4. Pasādasuttavaṇṇanā",
  "atk-s0402a39:25_0": "34. Catutthe aggesu pasādā, aggā vā pasādāti aggappasādā. Yāvatāti yattakā. Apadāti",
  "atk-s0402a39:25_1": "nippadā ahimacchādayo. Dvipadāti manussapakkhiādayo. Catuppadāti hatthiassādayo.",
  "atk-s0402a39:25_2": "Bahuppadāti satapadiādayo. Nevasaññināsaññinoti bhavagge nibbattasattā. Aggamakkhāyatīti",
  "atk-s0402a39:25_3": "guṇehi aggo uttamo seṭṭhoti akkhāyati. Asaṅkhatāti nibbānameva gahetvā vuttaṁ. Virāgotiādīni",
  "atk-s0402a39:25_4": "nibbānasseva nāmāni. Tañhi āgamma sabbakilesā virajjanti, sabbe rāgamadādayo madā",
  "atk-s0402a39:25_5": "nimmadā honti, abhāvaṁ gacchanti, sabbā pipāsā vinayaṁ upenti, sabbe ālayā samugghātaṁ",
  "atk-s0402a39:25_6": "gacchanti, vaṭṭāni upacchijjanti, taṇhā khīyanti, vaṭṭadukkhā nirujjhanti, sabbe",
  "atk-s0402a39:25_7": "pariḷāhā nibbāyanti. Tasmā etāni nāmāni labhati. Sesamettha uttānatthamevāti.",
  "atk-s0402a39:26": "5. Vassakārasuttavaṇṇanā",
  "atk-s0402a39:27_0": "35. Pañcame anussaritāti anugantvā saritā, aparāparaṁ sarituṁ samatthoti attho. Dakkhoti",
  "atk-s0402a39:27_1": "cheko. Tatrupāyāyāti “imasmiṁ kāle imaṁ nāma kattabba”nti evaṁ tattha tattha upāyabhūtāya",
  "atk-s0402a39:27_2": "paññāya samannāgato. Anumoditabbanti abhinanditabbaṁ. Paṭikkositabbanti paṭikkhipitabbaṁ.",
  "atk-s0402a39:27_3": "Neva kho tyāhanti neva kho te ahaṁ. Kasmā panetaṁ bhagavā nābhinandati, nappaṭikkhipatīti?",
  "atk-s0402a39:27_4": "Lokiyattā nābhinandati, lokiyaṁ atthaṁ gahetvā ṭhitattā nappaṭikkosati. Bahussa janatāti",
  "atk-s0402a39:27_5": "bahu assa janatā. Idañca karaṇatthe sāmivacanaṁ veditabbaṁ. Ariye ñāyeti sahavipassanake",
  "atk-s0402a39:27_6": "magge. Kalyāṇadhammatā kusaladhammatātipi tasseva nāmāni. Yaṁ vitakkanti nekkhammavitakkādīsu",
  "atk-s0402a39:27_7": "aññataraṁ. Na taṁ vitakkaṁ vitakketīti kāmavitakkādīsu ekampi na vitakketi. Itaraṁ",
  "atk-s0402a39:27_8": "tasseva vevacanaṁ. Vitakkapatheti ettha vitakkoyeva vitakkapatho. Ahañhi brāhmaṇātiādīsu",
  "atk-s0402a39:27_9": "paṭhamanayena khīṇāsavassa sīlañceva bāhusaccañca kathitaṁ, dutiyatatiyehi khīṇāsavassa",
  "atk-s0402a39:27_10": "kiriyavitakkāni ceva kiriyajjhānāni ca, catutthena khīṇāsavabhāvo kathitoti veditabbo.",
  "atk-s0402a39:28": "Maccupāsappamocananti maccupāsā pamocanakaṁ maggaṁ. Ñāyaṁ dhammanti sahavipassanakaṁ maggaṁ. Disvā ca sutvā cāti ñāṇeneva passitvā ca suṇitvā ca. Sesamettha uttānameva.",
  "atk-s0402a39:29": "6. Doṇasuttavaṇṇanā",
  "atk-s0402a39:30_0": "36. Chaṭṭhe antarā ca ukkaṭṭhaṁ antarā ca setabyanti ettha ukkaṭṭhāti ukkāhi dhārīyamānāhi",
  "atk-s0402a39:30_1": "māpitattā evaṁladdhavohāraṁ nagaraṁ. Setabyanti atīte kassapasammāsambuddhassa jātanagaraṁ.",
  "atk-s0402a39:30_2": "Antarāsaddo pana kāraṇakhaṇacittavemajjhavivarādīsu vattati. “Tadantaraṁ ko jāneyya",
  "atk-s0402a39:30_3": "aññatra tathāgatā”ti ca, “janā saṅgamma mantenti, mañca tañca kimantara”nti ca ādīsu",
  "atk-s0402a39:30_4": "kāraṇe. “Addasā maṁ, bhante, aññatarā itthī vijjantarikāya bhājanaṁ dhovantī”tiādīsu",
  "atk-s0402a39:30_5": "khaṇe. “Yassantarato na santi kopā”tiādīsu citte. “Antarāvosānamāpādī”tiādīsu vemajjhe.",
  "atk-s0402a39:30_6": "“Apicāyaṁ tapodā dvinnaṁ mahānirayānaṁ antarikāya āgacchatī”tiādīsu vivare. Svāyamidha",
  "atk-s0402a39:30_7": "vivare vattati. Tasmā ukkaṭṭhāya ca setabyassa ca vivareti evamettha attho daṭṭhabbo.",
  "atk-s0402a39:30_8": "Antarāsaddena pana yuttattā upayogavacanaṁ kataṁ. Īdisesu ca ṭhānesu akkharacintakā",
  "atk-s0402a39:30_9": "“antarā gāmañca nadiñca yātī”ti evaṁ ekameva antarāsaddaṁ payuñjanti, so dutiyapadenapi",
  "atk-s0402a39:30_10": "yojetabbo hoti, ayojiyamāne upayogavacanaṁ na pāpuṇāti. Idha pana yojetvā eva vutto.",
  "atk-s0402a39:31_0": "Addhānamaggappaṭipanno hotīti addhānasaṅkhātaṁ maggaṁ paṭipanno hoti, dīghamagganti",
  "atk-s0402a39:31_1": "attho. Kasmā paṭipannoti? Taṁ divasaṁ kira bhagavā idaṁ addasa “mayi taṁ maggaṁ paṭipanne",
  "atk-s0402a39:31_2": "doṇo brāhmaṇo mama padacetiyāni passitvā padānupadiko hutvā mama nisinnaṭṭhānaṁ āgantvā",
  "atk-s0402a39:31_3": "pañhaṁ pucchissati. Athassāhaṁ ekaṁ saccadhammaṁ desessāmi. Brāhmaṇo tīṇi sāmaññaphalāni",
  "atk-s0402a39:31_4": "paṭivijjhitvā dvādasapadasahassaparimāṇaṁ doṇagajjitaṁ nāma vaṇṇaṁ vatvā mayi parinibbute",
  "atk-s0402a39:31_5": "sakalajambudīpe uppannaṁ mahākalahaṁ vūpasametvā dhātuyo bhājessatī”ti. Iminā kāraṇena",
  "atk-s0402a39:31_6": "paṭipanno. Doṇopi sudaṁ brāhmaṇoti doṇo brāhmaṇopi tayo vede paguṇe katvā pañcasate",
  "atk-s0402a39:31_7": "māṇavake sippaṁ vācento taṁdivasaṁ pātova uṭṭhāya sarīrapaṭijagganaṁ katvā satagghanakaṁ",
  "atk-s0402a39:31_8": "nivāsetvā pañcasatagghanakaṁ ekaṁsavaragataṁ katvā āmuttayaññasutto rattavaṭṭikā",
  "atk-s0402a39:31_9": "upāhanā ārohitvā pañcasatamāṇavakaparivāro tameva maggaṁ paṭipajji. Taṁ sandhāyetaṁ vuttaṁ.",
  "atk-s0402a39:32_0": "Pādesūti pādehi akkantaṭṭhānesu. Cakkānīti lakkhaṇacakkāni. Kiṁ pana bhagavato gacchantassa",
  "atk-s0402a39:32_1": "akkantaṭṭhāne padaṁ paññāyatīti? Na paññāyati. Kasmā? Sukhumattā mahābalattā mahājanānuggahena",
  "atk-s0402a39:32_2": "ca. Buddhānañhi sukhumacchavitāya akkantaṭṭhānaṁ tūlapicuno patiṭṭhitaṭṭhānaṁ viya",
  "atk-s0402a39:32_3": "hoti, padavaḷañjo na paññāyati. Yathā ca balavato vātajavasindhavassa paduminipattepi",
  "atk-s0402a39:32_4": "akkantamattameva hoti, evaṁ mahābalatāya tathāgatena akkantaṭṭhānaṁ akkantamattameva",
  "atk-s0402a39:32_5": "hoti, na tattha padavaḷañjo paññāyati. Buddhānañca anupadaṁ mahājanakāyo gacchati,",
  "atk-s0402a39:32_6": "tassa satthu padavaḷañjaṁ disvā maddituṁ avisahantassa gamanavicchedo bhaveyya. Tasmā",
  "atk-s0402a39:32_7": "akkantaakkantaṭṭhāne yopi padavaḷañjo bhaveyya, so antaradhāyateva. Doṇo pana brāhmaṇo",
  "atk-s0402a39:32_8": "tathāgatassa adhiṭṭhānavasena passi. Bhagavā hi yassa padacetiyaṁ dassetukāmo hoti,",
  "atk-s0402a39:32_9": "taṁ ārabbha “asuko nāma passatū”ti adhiṭṭhāti. Tasmā māgaṇḍiyabrāhmaṇo viya ayampi",
  "atk-s0402a39:32_10": "brāhmaṇo tathāgatassa adhiṭṭhānavasena addasa.",
  "atk-s0402a39:33_0": "Pāsādikanti pasādajanakaṁ. Itaraṁ tasseva vevacanaṁ. Uttamadamathasamathamanuppattanti",
  "atk-s0402a39:33_1": "ettha uttamadamatho nāma arahattamaggo, uttamasamatho nāma arahattamaggasamādhi,",
  "atk-s0402a39:33_2": "tadubhayaṁ pattanti attho. Dantanti nibbisevanaṁ. Guttanti gopitaṁ. Saṁyatindriyanti",
  "atk-s0402a39:33_3": "rakkhitindriyaṁ. Nāganti chandādīhi agacchanato, pahīnakilese puna anāgacchanato,",
  "atk-s0402a39:33_4": "āguṁ akaraṇato, balavantaṭṭhenāti catūhi kāraṇehi nāgaṁ.",
  "atk-s0402a39:34_0": "Devo no bhavaṁ bhavissatīti ettha “devo no bhava”nti ettāvatāpi pucchā niṭṭhitā bhaveyya,",
  "atk-s0402a39:34_1": "ayaṁ pana brāhmaṇo “anāgate mahesakkho eko devarājā bhavissatī”ti anāgatavasena pucchāsabhāgeneva",
  "atk-s0402a39:34_2": "kathento evamāha. Bhagavāpissa pucchāsabhāgeneva kathento na kho ahaṁ, brāhmaṇa,",
  "atk-s0402a39:34_3": "devo bhavissāmīti āha. Esa nayo sabbattha. Āsavānanti kāmāsavādīnaṁ catunnaṁ. Pahīnāti",
  "atk-s0402a39:34_4": "bodhipallaṅke sabbaññutaññāṇādhigameneva pahīnā. Anupalitto lokenāti taṇhādiṭṭhilepānaṁ",
  "atk-s0402a39:34_5": "pahīnattā saṅkhāralokena anupalitto. Buddhoti catunnaṁ saccānaṁ buddhattā buddho iti maṁ dhārehi.",
  "atk-s0402a39:35_0": "Yenāti yena āsavena. Devūpapatyassāti devūpapatti assa mayhaṁ bhaveyya. Vihaṅgamoti",
  "atk-s0402a39:35_1": "ākāsacaro gandhabbakāyikadevo. Viddhastāti vidhamitā. Vinaḷīkatāti vigatanaḷā vigatabandhanā",
  "atk-s0402a39:35_2": "katā. Vaggūti sundaraṁ. Toyena nupalippatīti udakato ratanamattaṁ accuggamma ṭhitaṁ",
  "atk-s0402a39:35_3": "saraṁ sobhayamānaṁ bhamaragaṇaṁ hāsayamānaṁ toyena na lippati. Tasmā buddhosmi brāhmaṇāti",
  "atk-s0402a39:35_4": "desanāpariyosāne tīṇi maggaphalāni pāpuṇitvā dvādasahi padasahassehi doṇagajjitaṁ",
  "atk-s0402a39:35_5": "nāma vaṇṇaṁ kathesi, tathāgate ca parinibbute jambudīpatale uppannaṁ mahākalahaṁ",
  "atk-s0402a39:35_6": "vūpasametvā dhātuyo bhājesīti.",
  "atk-s0402a39:36": "7. Aparihāniyasuttavaṇṇanā",
  "atk-s0402a39:37_0": "37. Sattame nibbānasseva santiketi nibbānasantikeyeva carati. Sīle patiṭṭhitoti pātimokkhasīle",
  "atk-s0402a39:37_1": "patiṭṭhito. Evaṁvihārīti evaṁ viharanto. Ātāpīti ātāpena vīriyena samannāgato. Yogakkhemassāti",
  "atk-s0402a39:37_2": "catūhi yogehi khemassa nibbānassa. Pamāde bhayadassivāti pamādaṁ bhayato passanto.",
  "atk-s0402a39:38": "8. Patilīnasuttavaṇṇanā",
  "atk-s0402a39:39_0": "38. Aṭṭhame panuṇṇapaccekasaccoti “idameva dassanaṁ saccaṁ, idameva sacca”nti evaṁ",
  "atk-s0402a39:39_1": "pāṭiekkaṁ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti",
  "atk-s0402a39:39_2": "panuṇṇapaccekasacco. Samavayasaṭṭhesanoti ettha avayāti anūnā, saṭṭhāti vissaṭṭhā,",
  "atk-s0402a39:39_3": "sammā avayā saṭṭhā esanā assāti samavayasaṭṭhesano, sammā vissaṭṭhasabbaesanoti attho.",
  "atk-s0402a39:39_4": "Patilīnoti nilīno ekībhāvaṁ upagato. Puthusamaṇabrāhmaṇānanti bahūnaṁ samaṇabrāhmaṇānaṁ.",
  "atk-s0402a39:39_5": "Ettha ca samaṇāti pabbajjūpagatā, brāhmaṇāti bhovādino. Puthupaccekasaccānīti bahūni",
  "atk-s0402a39:39_6": "pāṭekkasaccāni. Nuṇṇānīti nīhaṭāni. Panuṇṇānīti suṭṭhu nīhaṭāni. Cattānīti vissaṭṭhāni.",
  "atk-s0402a39:39_7": "Vantānīti vamitāni. Muttānīti chinnabandhanāni katāni. Pahīnānīti pajahitāni. Paṭinissaṭṭhānīti",
  "atk-s0402a39:39_8": "yathā na puna cittaṁ ārohanti, evaṁ paṭinissajjitāni. Sabbānevetāni gahitagahaṇassa",
  "atk-s0402a39:39_9": "vissaṭṭhabhāvavevacanāni.",
  "atk-s0402a39:40_0": "Kāmesanā pahīnā hotīti anāgāmimaggena pahīnā. Bhavesanā pana arahattamaggena pahīyati.",
  "atk-s0402a39:40_1": "“Brahmacariyaṁ esissāmi gavesissāmī”ti evaṁ pavattajjhāsayasaṅkhātā brahmacariyesanāpi",
  "atk-s0402a39:40_2": "arahattamaggeneva paṭippassaddhiṁ vūpasamaṁ gacchati. Diṭṭhibrahmacariyesanā pana",
  "atk-s0402a39:40_3": "sotāpattimaggeneva paṭippasambhatīti veditabbā. Evaṁ kho, bhikkhaveti evaṁ catutthajjhānena",
  "atk-s0402a39:40_4": "passaddhakāyasaṅkhāro vūpasantaassāsapassāso nāma hoti. Asmimānoti asmīti uppajjanako navavidhamāno.",
  "atk-s0402a39:41_0": "Gāthāsu kāmesanā bhavesanāti etā dve esanā, brahmacariyesanā sahāti tāhiyeva saha",
  "atk-s0402a39:41_1": "brahmacariyesanāti tissopi etā. Idha ṭhatvā esanā paṭinissaṭṭhāti iminā padena saddhiṁ",
  "atk-s0402a39:41_2": "yojanā kātabbā. Iti saccaparāmāso, diṭṭhiṭṭhānā samussayāti “iti saccaṁ iti sacca”nti",
  "atk-s0402a39:41_3": "gahaṇaparāmāso ca diṭṭhisaṅkhātāyeva diṭṭhiṭṭhānā ca ye samussitattā uggantvā ṭhitattā",
  "atk-s0402a39:41_4": "samussayāti vuccanti, te sabbepi. Idha ṭhatvā diṭṭhiṭṭhānā samūhatāti iminā padena",
  "atk-s0402a39:41_5": "saddhiṁ yojanā kātabbā. Kassa pana etā esanā paṭinissaṭṭhā, ete ca diṭṭhiṭṭhānā samūhatāti?",
  "atk-s0402a39:41_6": "Sabbarāgavirattassa taṇhākkhayavimuttino. Yo hi sabbarāgehipi viratto, taṇhākkhaye",
  "atk-s0402a39:41_7": "ca nibbāne pavattāya arahattaphalavimuttiyā samannāgato, etassa esanā paṭinissaṭṭhā,",
  "atk-s0402a39:41_8": "diṭṭhiṭṭhānā ca samūhatā. Sa ve santoti so evarūpo kilesasantatāya santo. Passaddhoti",
  "atk-s0402a39:41_9": "dvīhi kāyacittapassaddhīhi passaddho. Aparājitoti sabbakilese jinitvā ṭhitattā kenaci",
  "atk-s0402a39:41_10": "aparājito. Mānābhisamayāti mānassa pahānābhisamayena. Buddhoti cattāri saccāni bujjhitvā",
  "atk-s0402a39:41_11": "ṭhito. Iti imasmiṁ suttepi gāthāsupi khīṇāsavova kathitoti.",
  "atk-s0402a39:42": "9. Ujjayasuttavaṇṇanā",
  "atk-s0402a39:43_0": "39. Navame saṅghātaṁ āpajjantīti vadhaṁ maraṇaṁ āpajjanti. Niccadānanti salākabhattaṁ.",
  "atk-s0402a39:43_1": "Anukulayaññanti amhākaṁ pitūhi pitāmahehi dinnattā evaṁ kulānukulavasena yajitabbaṁ,",
  "atk-s0402a39:43_2": "dātabbanti attho. Assamedhantiādīsu assamettha medhantīti assamedho, dvīhi pariyaññehi",
  "atk-s0402a39:43_3": "yajitabbassa ekavīsatiyūpassa ṭhapetvā bhūmiñca purise ca avasesasabbavibhavadakkhiṇassa",
  "atk-s0402a39:43_4": "yaññassetaṁ adhivacanaṁ. Purisamettha medhantīti purisamedho, catūhi pariyaññehi",
  "atk-s0402a39:43_5": "yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0402a39:43_6": "Sammamettha pāsantīti sammāpāso, divase divase sammaṁ khipitvā tassa patitokāse vediṁ",
  "atk-s0402a39:43_7": "katvā saṁhārimehi yūpādīhi sarassatinadiyā nimuggokāsato pabhuti paṭilomaṁ gacchantena",
  "atk-s0402a39:43_8": "yajitabbassa sabbayāgassetaṁ adhivacanaṁ. Vājamettha pivantīti vājapeyyaṁ, ekena",
  "atk-s0402a39:43_9": "pariyaññena sattarasahi pasūhi yajitabbassa beluvayūpassa sattarasakadakkhiṇassa",
  "atk-s0402a39:43_10": "yaññassetaṁ adhivacanaṁ. Natthi ettha aggaḷāti niraggaḷo. Navahi pariyaññehi yajitabbassa",
  "atk-s0402a39:43_11": "saddhiṁ bhūmiyā purisehi ca assamedhe vuttavibhavadakkhiṇassa sabbamedhapariyāyanāmassa",
  "atk-s0402a39:43_12": "assamedhavikappassetaṁ adhivacanaṁ. Mahārambhāti mahākiccā mahākaraṇīyā. Apica pāṇātipātasamārambhassa",
  "atk-s0402a39:43_13": "mahantatāyapi mahārambhāyeva. Na te honti mahapphalāti ettha niravasesatthe sāvasesarūpanaṁ",
  "atk-s0402a39:43_14": "kataṁ. Tasmā iṭṭhaphalena nipphalāva hontīti attho. Idañca pāṇātipātasamārambhameva",
  "atk-s0402a39:43_15": "sandhāya vuttaṁ. Yaṁ pana tattha antarantarā dānaṁ diyyati, taṁ iminā samārambhena",
  "atk-s0402a39:43_16": "upahatattā mahapphalaṁ na hoti, mandaphalaṁ hotīti attho. Haññareti haññanti. Yajanti",
  "atk-s0402a39:43_17": "anukulaṁ sadāti ye aññe anukulaṁ yajanti, pubbapurisehi yiṭṭhattā pacchimapurisāpi",
  "atk-s0402a39:43_18": "yajantīti attho. Seyyo hotīti visesova hoti. Na pāpiyoti pāpaṁ kiñci na hoti.",
  "atk-s0402a39:44": "10. Udāyisuttavaṇṇanā",
  "atk-s0402a39:45_0": "40. Dasame abhisaṅkhatanti rāsikataṁ. Nirārambhanti pāṇasamārambharahitaṁ. Yaññanti",
  "atk-s0402a39:45_1": "deyyadhammaṁ. Tañhi yajitabbattā yaññanti vuccati. Kālenāti yuttappattakālena. Upasaṁyantīti",
  "atk-s0402a39:45_2": "upagacchanti. Kulaṁ gatinti vaṭṭakulañceva vaṭṭagatiñca atikkantā. Yaññassakovidāti",
  "atk-s0402a39:45_3": "catubhūmakayaññe kusalā. Yaññeti pakatidāne. Saddheti matakadāne. Habyaṁ katvāti",
  "atk-s0402a39:45_4": "hunitabbaṁ deyyadhammaṁ upakappetvā. Sukhette brahmacārisūti brahmacārisaṅkhāte sukhettamhīti",
  "atk-s0402a39:45_5": "attho. Suppattanti suṭṭhu pattaṁ. Dakkhiṇeyyesu yaṁ katanti yaṁ dakkhiṇāya anucchavikesu",
  "atk-s0402a39:45_6": "upakappitaṁ, taṁ suhutaṁ suyiṭṭhaṁ suppattanti attho. Saddhoti buddhadhammasaṅghaguṇānaṁ",
  "atk-s0402a39:45_7": "saddahanatāya saddho. Muttena cetasāti vissaṭṭhena cittena. Imināssa muttacāgaṁ dīpetīti.",
  "atk-s0402a39:46": "Cakkavaggo catuttho."
}