{
  "tika-vin09t19:0": "Sekhiyakaṇḍaṁ",
  "tika-vin09t19:1": "1. Parimaṇḍalasikkhāpadavaṇṇanā",
  "tika-vin09t19:2_0": "“Antaraghare”ti visesetvā na vuttattā “ārāmepi antaragharepi sabbatthā”ti vuttaṁ.",
  "tika-vin09t19:2_1": "Ārāmepīti buddhūpaṭṭhānādikālaṁ sandhāya vuttaṁ. Yathā “tatrime cattāro pārājikā",
  "tika-vin09t19:2_2": "dhammā uddesaṁ āgacchantī”tiādinā tattha tattha paricchedo kato, evametthāpi “tatrime",
  "tika-vin09t19:2_3": "pañcasattati sekhiyā dhammā uddesaṁ āgacchantī”ti kasmā paricchedo na katoti āha",
  "tika-vin09t19:2_4": "“ettha cā”tiādi. Vattakkhandhake vuttavattānipīti āgantukāvāsikagamikānumodanabhattaggapiṇḍacārikāraññasenāsanajantāgharavaccakuṭiupajjhācariyasaddhivihārikaantevāsikavattāni.",
  "tika-vin09t19:2_5": "Idañca nidassanamattaṁ aññesampi khandhakavattānaṁ ettheva saṅgahassa icchitabbattā.",
  "tika-vin09t19:2_6": "Ayañhettha adhippāyo – sekhiyaggahaṇena cettha vattakkhandhakādīsu āgatavattādīnampi",
  "tika-vin09t19:2_7": "gahaṇaṁ. Tepi hi sikkhitabbaṭṭhena “sekhiyā”ti icchitā. Tasmā mātikāyaṁ pārājikādīnaṁ",
  "tika-vin09t19:2_8": "viya sekhiyānaṁ paricchedo na katoti. Na kevalaṁ vattakkhandhakādīsu āgatavattādīnaṁ",
  "tika-vin09t19:2_9": "gahaṇatthamevāti āha “cārittavinayadassanatthañcā”ti. Etthāpi paricchedo na katoti",
  "tika-vin09t19:2_10": "ānetvā yojetabbaṁ. Mātikāya “dukkaṭa”nti avutte kathaṁ panettha dukkaṭanti veditabbanti āha “yo panā”tiādi.",
  "tika-vin09t19:3": "Aṭṭhaṅgulamattanti pakataṅgulena aṭṭhaṅgulamattaṁ. Yo pana sukkhajaṅgho vā mahāpiṇḍikamaṁso vā hoti, tassa sāruppatthāya aṭṭhaṅgulādhikampi otāretvā nivāsetuṁ vaṭṭati.",
  "tika-vin09t19:4": "Pāsantanti pāsassa antaṁ, dasāmūlanti attho.",
  "tika-vin09t19:5_0": "Aparimaṇḍalaṁ nivāsessāmīti “purato vā pacchato vā olambetvā nivāsessāmī”ti evaṁ",
  "tika-vin09t19:5_1": "asañcicca. Kiñcāpi parimaṇḍalaṁ nivāsetuṁ ajānantassa anāpatti, tathāpi nivāsanavattaṁ",
  "tika-vin09t19:5_2": "sādhukaṁ uggahetabbameva. Sañcicca anuggahaṇañhi anādariyaṁ siyāti āha “apica nivāsanavattaṁ uggahetabba”nti.",
  "tika-vin09t19:6": "Parimaṇḍalasikkhāpadavaṇṇanā niṭṭhitā.",
  "tika-vin09t19:7": "2. Dutiyaparimaṇḍalasikkhāpadavaṇṇanā",
  "tika-vin09t19:8_0": "Paṭikkhittaṁgihipārutanti khuddakavatthukhandhake paṭikkhittaṁ gihipārutaṁ. Idāni",
  "tika-vin09t19:8_1": "“na, bhikkhave”tiādinā saṅkhepena vuttamatthameva vitthāretvā dassetuṁ “tatthā”tiādimāha.",
  "tika-vin09t19:8_2": "Yaṁ kiñci aññathā pārutanti sambandho. Tasmāti yasmā setapaṭapārutādi gihipārutaṁ",
  "tika-vin09t19:8_3": "nāma, tasmā. Setapaṭāti etasseva vivaraṇaṁ. Aḍḍhapālakanigaṇṭhāti aḍḍhaṁ pālentīti",
  "tika-vin09t19:8_4": "aḍḍhapālakā, aḍḍhapālakā ca te nigaṇṭhā cāti aḍḍhapālakanigaṇṭhā. Te hi upari ekameva",
  "tika-vin09t19:8_5": "setavatthaṁ upakacchake pavesetvā paridahanti, heṭṭhā naggāpi aḍḍhameva pālenti.",
  "tika-vin09t19:8_6": "Paribbājakāti gihibandhanaṁ pahāya pabbajjūpagatā. Uraṁ vivaritvāti hadayamajjhaṁ",
  "tika-vin09t19:8_7": "vivaritvā. Akkhitārakāmattanti akkhimattaṁ. Ārāme vāti buddhūpaṭṭhānādikālaṁ sandhāya",
  "tika-vin09t19:8_8": "vuttaṁ. Antaraghare vāti antare gharāni ettha, etassāti vā “antaraghara”nti laddhanāme gāme.",
  "tika-vin09t19:9": "Dutiyaparimaṇḍalasikkhāpadavaṇṇanā niṭṭhitā.",
  "tika-vin09t19:10": "3-4. Suppaṭicchannasikkhāpadavaṇṇanā",
  "tika-vin09t19:11_0": "Suṭṭhu paṭicchannoti jattumpi urampi avivaritvā paṭicchādetabbaṭṭhāne paṭicchādanena",
  "tika-vin09t19:11_1": "paṭicchanno, na sīsapāruto. Tenāha “gaṇṭhikaṁ paṭimuñcitvā”tiādi. Tattha gaṇṭhikaṁ",
  "tika-vin09t19:11_2": "paṭimuñcitvāti gaṇṭhikaṁ pāsake paṭimuñcitvā. Antaraghare vāti gocaragāme. Ekadivasampi",
  "tika-vin09t19:11_3": "vāsūpagatassa santikaṁ yathāsukhaṁ gantuṁ vaṭṭati, ko pana vādo catuppañcāhaṁ vāsamadhiṭṭhāya",
  "tika-vin09t19:11_4": "vasitabhikkhūnaṁ santikanti gaṇṭhipade likhitaṁ.",
  "tika-vin09t19:12": "Vāsūpagatassāti rattivāsatthāya upagatassa rattibhāge vā divasabhāge vā kāyaṁ vivaritvā nisīdato anāpatti.",
  "tika-vin09t19:13": "Suppaṭicchannasikkhāpadavaṇṇanā niṭṭhitā.",
  "tika-vin09t19:14": "5-6. Susaṁvutasikkhāpadavaṇṇanā",
  "tika-vin09t19:15": "Susaṁvutoti susaṁyato. Yathā panettha susaṁvuto nāma hoti, taṁ dassetuṁ “hatthaṁ vā”tiādi vuttaṁ.",
  "tika-vin09t19:16": "Susaṁvutasikkhāpadavaṇṇanā niṭṭhitā.",
  "tika-vin09t19:17": "7-8. Okkhittacakkhusikkhāpadavaṇṇanā",
  "tika-vin09t19:18_0": "Kittakena pana okkhittacakkhu hotīti āha “yugamattaṁ bhūmibhāgaṁ pekkhamāno”ti. Yugayuttako",
  "tika-vin09t19:18_1": "hi danto ājāneyyo yugamattaṁ pekkhati, purato catuhatthappamāṇaṁ bhūmibhāgaṁ, imināpi",
  "tika-vin09t19:18_2": "ettakaṁ pekkhantena gantabbaṁ. Yo anādariyaṁ paṭicca taṁ taṁ disābhāgaṁ pāsādaṁ kūṭāgāraṁ",
  "tika-vin09t19:18_3": "vīthiṁ olokento gacchati, āpatti dukkaṭassa. Hatthiassādiparissayābhāvanti parissayanaṭṭhena,",
  "tika-vin09t19:18_4": "abhibhavanaṭṭhena, viheṭhanaṭṭhena vā parissayo, hatthiassādiyeva parissayo hatthiassādiparissayo,",
  "tika-vin09t19:18_5": "tassābhāvaṁ, hatthiassādi upaddavābhāvanti attho. “Yathā ca ekasmiṁ ṭhāne ṭhatvā,",
  "tika-vin09t19:18_6": "evaṁ gacchantopi parissayābhāvaṁ oloketuṁ labhatiyeva, tathā gāme pūja”nti vadanti.",
  "tika-vin09t19:19": "Okkhittacakkhusikkhāpadavaṇṇanā niṭṭhitā.",
  "tika-vin09t19:20": "9-10. Ukkhittakāyasikkhāpadavaṇṇanā",
  "tika-vin09t19:21": "Antoindakhīlato paṭṭhāyāti parikkhittassa gāmassa antoummārato paṭṭhāya, aparikkhittassa pana dutiyaleḍḍupātato paṭṭhāya na evaṁ gantabbaṁ.",
  "tika-vin09t19:22": "Ukkhittakāyasikkhāpadavaṇṇanā niṭṭhitā.",
  "tika-vin09t19:23": "11-12. Ujjagghikasikkhāpadavaṇṇanā",
  "tika-vin09t19:24": "Hasanīyasmiṁvatthusminti nimittatthe bhummaṁ, hasitabbavatthukāraṇāti attho.",
  "tika-vin09t19:25": "Ujjagghikasikkhāpadavaṇṇanā niṭṭhitā.",
  "tika-vin09t19:26": "13-14. Uccasaddasikkhāpadavaṇṇanā",
  "tika-vin09t19:27": "Kittāvatā appasaddo hotīti āha “ayaṁ panetthā”tiādi. Saddameva suṇātīti aparibyattakkharaṁ saddamattameva suṇāti. Tenāha “kathaṁ na vavatthapetī”ti.",
  "tika-vin09t19:28": "Uccasaddasikkhāpadavaṇṇanā niṭṭhitā.",
  "tika-vin09t19:29": "15-20. Kāyappacālakādisikkhāpadavaṇṇanā",
  "tika-vin09t19:30_0": "“Kāyādīni paggahetvā”ti etasseva vivaraṇaṁ “niccalāni ujukāni ṭhapetvā”ti gantabbañceva",
  "tika-vin09t19:30_1": "nisīditabbañcāti samena iriyāpathena gantabbañceva nisīditabbañca. Kāyappacālakādiyuttaṁ chakkaṁ.",
  "tika-vin09t19:31": "Kāyappacālakādisikkhāpadavaṇṇanā niṭṭhitā.",
  "tika-vin09t19:32": "26. Pallatthikasikkhāpadavaṇṇanā",
  "tika-vin09t19:33": "Dussapallatthikāyāti ettha āyogapallatthikāpi dussapallatthikāyeva.",
  "tika-vin09t19:34": "Pallatthikasikkhāpadavaṇṇanā niṭṭhitā.",
  "tika-vin09t19:35": "Chabbīsatisāruppasikkhāpadavaṇṇanā niṭṭhitā.",
  "tika-vin09t19:36": "27. Sakkaccapaṭiggahaṇasikkhāpadavaṇṇanā",
  "tika-vin09t19:37": "Satiṁupaṭṭhāpetvāti chaḍḍetukāmo viya ahutvā piṇḍapāte satiṁ upaṭṭhāpetvā, “piṇḍapātaṁ gaṇhissāmī”ti satiṁ upaṭṭhāpetvā.",
  "tika-vin09t19:38": "Sakkaccapaṭiggahaṇasikkhāpadavaṇṇanā niṭṭhitā.",
  "tika-vin09t19:39": "28. Pattasaññīpaṭiggahaṇasikkhāpadavaṇṇanā",
  "tika-vin09t19:40": "Upanibaddhasaññīhutvāti piṇḍapātaṁ dente anādariyaṁ paṭicca tahaṁ tahaṁ anoloketvā patte ābhogasaññī hutvā.",
  "tika-vin09t19:41": "Pattasaññīpaṭiggahaṇasikkhāpadavaṇṇanā niṭṭhitā.",
  "tika-vin09t19:42": "29. Samasūpakapaṭiggahaṇasikkhāpadavaṇṇanā",
  "tika-vin09t19:43_0": "Samasūpakanti pamāṇayuttaṁ sūpavantaṁ katvā, bhāvanapuṁsakaniddeso cāyaṁ. Byañjanaṁ",
  "tika-vin09t19:43_1": "pana anādiyitvā atthamattameva dassetuṁ “samasūpako nāmā”tiādi vuttaṁ. Sabbāpi sūpeyyabyañjanavikatīti",
  "tika-vin09t19:43_2": "oloṇisākasūpeyyamacchamaṁsarasādikā sabbāpi sūpeyyabyañjanavikati.",
  "tika-vin09t19:44": "Samasūpakapaṭiggahaṇasikkhāpadavaṇṇanā niṭṭhitā.",
  "tika-vin09t19:45": "30-32. Samatittikādisikkhāpadavaṇṇanā",
  "tika-vin09t19:46_0": "Samatittikanti bhāvanapuṁsakaniddeso, samatittikaṁ katvāti attho. Evamaññesupi īdisesu",
  "tika-vin09t19:46_1": "ṭhānesu attho daṭṭhabbo. Samapuṇṇanti pattassa antomukhavaṭṭilekhāsamapuṇṇaṁ. Samabharitanti",
  "tika-vin09t19:46_2": "etthāpi eseva nayo. Tañca kho adhiṭṭhānupagapattasseva, netarassa. Tenāha “adhiṭṭhānupagapattassā”tiādi.",
  "tika-vin09t19:46_3": "Racitanti kataṁ, pakkhittaṁ pūritanti attho. Yaṁ kiñci yāvakālikanti yāgubhattaphalāphalādiṁ",
  "tika-vin09t19:46_4": "yaṁ kiñci āmisajātikaṁ. Yattha katthacīti adhiṭṭhānupago vā hotu, anadhiṭṭhānupago",
  "tika-vin09t19:46_5": "vā yattha katthaci patte. Thūpīkatānīti thūpaṁ viya katāni, adhiṭṭhānupagassa pattassa",
  "tika-vin09t19:46_6": "antomukhavaṭṭilekhaṁ atikkamitvā katānīti attho. Idañca “yāmakālikādīnī”ti imassa",
  "tika-vin09t19:46_7": "vasena vuttaṁ, “yāvakālika”nti imassa pana vasena vacanabyattayaṁ katvā “thūpīkatampi",
  "tika-vin09t19:46_8": "vaṭṭatī”ti yojetabbaṁ. Pi-saddena athūpīkatāni vaṭṭantīti ettha kathāva natthīti",
  "tika-vin09t19:46_9": "dasseti. Heṭṭhā orohatīti samantā okāsasabbhāvato cāliyamānaṁ heṭṭhā bhassati. Takkolavaṭaṁsakādayoti",
  "tika-vin09t19:46_10": "ettha matthake ṭhapitatakkolameva vaṭaṁsakasadisattā takkolavaṭaṁsakaṁ. Ādisaddena",
  "tika-vin09t19:46_11": "pupphavaṭaṁsakakaṭukaphalādivaṭaṁsakānaṁ gahaṇaṁ, na taṁ thūpīkataṁ nāma hoti pāṭekkaṁ",
  "tika-vin09t19:46_12": "bhājanattā paṇṇādīnaṁ.",
  "tika-vin09t19:47": "Samatittikādisikkhāpadavaṇṇanā niṭṭhitā.",
  "tika-vin09t19:48": "33-34. Sapadānasikkhāpadavaṇṇanā",
  "tika-vin09t19:49_0": "Sapadānanti ettha dānaṁ vuccati avakhaṇḍanaṁ, apetaṁ dānato apadānaṁ, anavakhaṇḍanti",
  "tika-vin09t19:49_1": "attho, saha apadānena sapadānaṁ, avakhaṇḍanavirahitaṁ, anupaṭipāṭiyāti vuttaṁ hoti.",
  "tika-vin09t19:49_2": "Tenāha “tattha tattha odhiṁ akatvā anupaṭipāṭiyā”ti.",
  "tika-vin09t19:50": "Sapadānasikkhāpadavaṇṇanā niṭṭhitā.",
  "tika-vin09t19:51": "36. Odanappaṭicchādanasikkhāpadavaṇṇanā",
  "tika-vin09t19:52": "Māghātasamayādīsūti ettha yasmiṁ samaye “pāṇo na hantabbo”ti rājāno bheriṁ carāpenti, ayaṁ māghātasamayo nāma. Byañjanaṁ paṭicchādetvā dentīti byañjanaṁ channaṁ katvā denti.",
  "tika-vin09t19:53": "Odanappaṭicchādanasikkhāpadavaṇṇanā niṭṭhitā.",
  "tika-vin09t19:54": "37. Sūpodanaviññattisikkhāpadavaṇṇanā",
  "tika-vin09t19:55_0": "Ekādasameti sūpodanaviññattiyaṁ. Ettha pana yassa mukhe pakkhipitvā vippaṭisāre uppanne",
  "tika-vin09t19:55_1": "puna uggiritukāmassāpi sace sahasā pavisati, ayaṁ asañcicca paribhuñjati nāma. Yo",
  "tika-vin09t19:55_2": "pana viññattampi aviññattampi ekasmiṁ ṭhāne ṭhitaṁ sahasā anupadhāretvā gahetvā bhuñjati,",
  "tika-vin09t19:55_3": "ayaṁ asatiyā bhuñjati nāma.",
  "tika-vin09t19:56": "Sūpodanaviññattisikkhāpadavaṇṇanā niṭṭhitā.",
  "tika-vin09t19:57": "38. Ujjhānasaññīsikkhāpadavaṇṇanā",
  "tika-vin09t19:58": "Ujjhāyati etenāti ujjhānaṁ, cittaṁ, tasmiṁ saññā ujjhānasaññāti āha “ujjhānasaññī”tiādi. Olokentassāti paresaṁ pattaṁ olokentassa.",
  "tika-vin09t19:59": "Ujjhānasaññīsikkhāpadavaṇṇanā niṭṭhitā.",
  "tika-vin09t19:60": "39. Kabaḷasikkhāpadavaṇṇanā",
  "tika-vin09t19:61_0": "“Mayūraṇḍaṁ atimahanta”nti vacanato mayūraṇḍappamāṇopi kabaḷo na vaṭṭati. Keci pana",
  "tika-vin09t19:61_1": "“mayūraṇḍato mahantova na vaṭṭati, na mayūraṇḍappamāṇo”tipi vadanti, taṁ na gahetabbaṁ.",
  "tika-vin09t19:61_2": "Kukkuṭaṇḍaṁ atikhuddakanti etthāpi eseva nayo, gilānassa pana atikhuddakaṁ kabaḷaṁ karotopi anāpatti.",
  "tika-vin09t19:62": "Kabaḷasikkhāpadavaṇṇanā niṭṭhitā.",
  "tika-vin09t19:63": "41-42. Anāhaṭasikkhāpadavaṇṇanā",
  "tika-vin09t19:64_0": "Sakalaṁ hatthanti sakalā aṅguliyo. Hatthasaddo cettha tadekadesesu aṅgulīsu daṭṭhabbo",
  "tika-vin09t19:64_1": "“hatthamuddā”tiādīsu viya. Evañca katvā sabbaggahaṇaṁ samatthitaṁ hoti. Aññathā sakalaṁ",
  "tika-vin09t19:64_2": "hatthaṁ mukhe pavesetumasakkuṇeyyattā sabbaggahaṇamasamatthitameva siyā. Samudāye",
  "tika-vin09t19:64_3": "pavattassa ca vohārassa avayavepi pavattanato ekaṅgulimpi tato ekadesampi mukhe pakkhipituṁ na vaṭṭati.",
  "tika-vin09t19:65": "Anāhaṭasikkhāpadavaṇṇanā niṭṭhitā.",
  "tika-vin09t19:66": "43. Sakabaḷasikkhāpadavaṇṇanā",
  "tika-vin09t19:67": "Tattakesati vaṭṭatīti tattake mukhamhi sati kathetuṁ vaṭṭati.",
  "tika-vin09t19:68": "Sakabaḷasikkhāpadavaṇṇanā niṭṭhitā.",
  "tika-vin09t19:69": "50-51. Capucapukārakasikkhāpadavaṇṇanā",
  "tika-vin09t19:70_0": "“Capucapū”ti evaṁ saddaṁ katvāti “capu capū”ti evaṁ anukaraṇasaddaṁ katvā. “Pañcavīsatimepi",
  "tika-vin09t19:70_1": "eseva nayo”ti iminā “surusurukārakanti ‘surū surū’ti evaṁ saddaṁ katvā”ti imamatthamatidisati.",
  "tika-vin09t19:71": "Capucapukārakasikkhāpadavaṇṇanā niṭṭhitā.",
  "tika-vin09t19:72": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin09t19:73": "57. Chattapāṇisikkhāpadavaṇṇanā",
  "tika-vin09t19:74_0": "Yaṁ kiñci chattanti setacchattakilañjacchattapaṇṇacchattesu yaṁ kiñci chattaṁ. Yampi",
  "tika-vin09t19:74_1": "tatthajātakadaṇḍakena kataṁ ekapaṇṇacchattaṁ hoti, tampi chattameva. Yattha katthaci",
  "tika-vin09t19:74_2": "sarīrāvayaveti aṁsaūruādike yattha katthaci sarīrāvayaveti.",
  "tika-vin09t19:75": "Chattapāṇisikkhāpadavaṇṇanā niṭṭhitā.",
  "tika-vin09t19:76": "60. Āvudhapāṇisikkhāpadavaṇṇanā",
  "tika-vin09t19:77_0": "Sabbāpi dhanuvikatīti cāpakodaṇḍādibhedā sabbāpi dhanuvikati. Cāpoti majjhe vaṅkā",
  "tika-vin09t19:77_1": "kājadaṇḍasadisā dhanuvikati. Kodaṇḍoti vaṭṭaladaṇḍā dhanuvikati. Paṭimukkanti pavesitaṁ",
  "tika-vin09t19:77_2": "laggitaṁ. Yāva na gaṇhātīti yāva hatthena na gaṇhāti, ayameva vā pāṭho. Tāva vaṭṭatīti",
  "tika-vin09t19:77_3": "tāva dhammaṁ desetuṁ vaṭṭati.",
  "tika-vin09t19:78": "Āvudhapāṇisikkhāpadavaṇṇanā niṭṭhitā.",
  "tika-vin09t19:79": "61-62. Pādukasikkhāpadavaṇṇanā",
  "tika-vin09t19:80": "Kevalaṁakkantassāti kevalaṁ pādukaṁ akkamitvā ṭhitassa. Paṭimukkassāti paṭimuñcitvā ṭhitassa. Tenāha “pavesetvā ṭhānavasenā”ti.",
  "tika-vin09t19:81": "Pādukasikkhāpadavaṇṇanā niṭṭhitā.",
  "tika-vin09t19:82": "63. Yānasikkhāpadavaṇṇanā",
  "tika-vin09t19:83_0": "Yānagatassāti “yānaṁ nāma vayhaṁ, ratho, sakaṭaṁ, sandhamānikā, sivikā, pāṭaṅkī”ti",
  "tika-vin09t19:83_1": "vuttaṁ yānaṁ upādāya antamaso hatthasaṅghāṭamhi gatassa. Tenāha “sacepi dvīhi janehī”tiādi.",
  "tika-vin09t19:83_2": "Vayhādiketi ettha vayhanti upari maṇḍapasadisaṁ padaracchadanaṁ, sabbapāliguṇṭhimaṁ",
  "tika-vin09t19:83_3": "vā chādetvā kataṁ sakaṭavisesaṁ “vayha”nti vadanti. Ādisaddena rathādīnaṁ gahaṇaṁ.",
  "tika-vin09t19:84": "Yānasikkhāpadavaṇṇanā niṭṭhitā.",
  "tika-vin09t19:85": "75. Udakeuccārasikkhāpadavaṇṇanā",
  "tika-vin09t19:86_0": "Pakiṇṇakanti vomissakanayaṁ. Sacittakanti vatthuvijānanacittena, paṇṇattivijānanacittena",
  "tika-vin09t19:86_1": "ca sacittakaṁ. “Anādariyaṁ paṭiccā”ti vuttattā yasmā anādariyavaseneva āpajjitabbato",
  "tika-vin09t19:86_2": "idaṁ sabbaṁ kevalaṁ akusalameva, tañca pakatiyā vajjaṁ, sañcicca vītikkamanañca domanassikasseva",
  "tika-vin09t19:86_3": "hoti, tasmā “lokavajjaṁ akusalacittaṁ dukkhavedana”nti vuttaṁ. Sesesupi eseva nayo.",
  "tika-vin09t19:87": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin09t19:88": "Iti kaṅkhāvitaraṇiyā pātimokkhavaṇṇanāya",
  "tika-vin09t19:89": "Vinayatthamañjūsāyaṁ līnatthappakāsaniyaṁ",
  "tika-vin09t19:90": "Sekhiyavaṇṇanā niṭṭhitā.",
  "tika-vin09t19:91": "Adhikaraṇasamathavaṇṇanā",
  "tika-vin09t19:92_0": "Gaṇanaparicchedoti saṅkhyāparicchedo. Adhikarīyanti etthāti adhikaraṇāni. Ke adhikarīyanti?",
  "tika-vin09t19:92_1": "Samathā. Kathaṁ adhikarīyanti? Samanavasena. Tasmā te tesaṁ samanavasena pavattantīti",
  "tika-vin09t19:92_2": "āha “adhikaraṇāni samentī”tiādi. Uppannānaṁ uppannānanti uṭṭhitānaṁ uṭṭhitānaṁ. Kiñcāpi",
  "tika-vin09t19:92_3": "adhikaraṇaṭṭhena ekavidhaṁ, tathāpi vatthuvasena nānā hotīti “adhikaraṇāna”nti bahuvacanaṁ",
  "tika-vin09t19:92_4": "kataṁ. Idāni tassa nānāttaṁ dassetvā vivarituṁ “vivādādhikaraṇa”ntiādimāha. Vivādoyeva",
  "tika-vin09t19:92_5": "adhikaraṇaṁ vivādādhikaraṇaṁ. Esa nayo sesesupi. Samathatthanti samanatthaṁ.",
  "tika-vin09t19:93_0": "Adhikaraṇassa sammukhā vinayanato sammukhāvinayo. Dabbamallaputtattherasadisassa",
  "tika-vin09t19:93_1": "sativepullappattassa khīṇāsavasseva dātabbo vinayo sativinayo. Sammūḷhassa gaggabhikkhusadisassa",
  "tika-vin09t19:93_2": "ummattakassa dātabbo vinayo amūḷhavinayo. Paṭiññātena karaṇabhūtena karaṇaṁ paṭiññātakaraṇaṁ.",
  "tika-vin09t19:93_3": "Atha vā paṭiññāte āpannabhāvādike karaṇaṁ kiriyā, “āyatiṁ saṁvareyyāsī”ti parivāsadānādivasena",
  "tika-vin09t19:93_4": "ca pavattaṁ vacīkammaṁ paṭiññātakaraṇaṁ. Yassā kiriyāya dhammavādino bahutarā, esā",
  "tika-vin09t19:93_5": "yebhuyyasikā nāma. Yo pāpussannatāya pāpiyo, puggalo, tassa upavāḷabhikkhusadisassa",
  "tika-vin09t19:93_6": "kattabbato tassapāpiyasikā, aluttasamāsoyaṁ. Tiṇavatthārakasadisattā tiṇavatthārako.",
  "tika-vin09t19:93_7": "Yathā hi gūthaṁ vā muttaṁ vā ghaṭṭiyamānaṁ duggandhatāya bādhati, tiṇehi avattharitvā",
  "tika-vin09t19:93_8": "suppaṭicchāditassa panassa gandho na bādhati, evameva yaṁ adhikaraṇaṁ mūlānumūlaṁ",
  "tika-vin09t19:93_9": "gantvā vūpasamiyamānaṁ kakkhaḷattāya vāḷattāya bhedāya saṁvattati, taṁ iminā kammena",
  "tika-vin09t19:93_10": "vūpasantaṁ gūthaṁ viya tiṇavatthārakena paṭicchannaṁ suvūpasantaṁ hoti. Tena vuttaṁ",
  "tika-vin09t19:93_11": "“tiṇavatthārakasadisattā tiṇavatthārako”ti.",
  "tika-vin09t19:94_0": "Tatrāti tesu sattasu adhikaraṇasamathesu. “Aṭṭhārasahi vatthūhī”ti lakkhaṇavacanametaṁ",
  "tika-vin09t19:94_1": "“yadi me byādhikā bhaveyyuṁ, dātabbamidamosadha”ntiādinā viya. Tasmā tesu aññatarena",
  "tika-vin09t19:94_2": "vivadantā aṭṭhārasahi vatthūhi vivadantīti vuccati. Vivādoti vipaccanīkavādo. Upavadanāti",
  "tika-vin09t19:94_3": "akkoso. Codanāti anuyogo. Dveti thullaccayadubbhāsitāpattiyo dve. Catunnaṁ kammānaṁ",
  "tika-vin09t19:94_4": "karaṇanti catunnaṁ kammānaṁ antare yassa kassaci kammassa karaṇaṁ.",
  "tika-vin09t19:95_0": "Evaṁ adhikaraṇāni dassetvā idāni tesu idaṁ adhikaraṇaṁ ettakehi samathehi sammatīti",
  "tika-vin09t19:95_1": "dassetuṁ “tatthā”tiādi vuttaṁ. Yasmiṁ vihāre uppannaṁ, tasmiṁyeva vā sammatīti sambandho.",
  "tika-vin09t19:95_2": "Evaṁ sesesupi. Tattha yasmiṁ vihāre uppannanti “yasmiṁ vihāre mayhaṁ iminā patto",
  "tika-vin09t19:95_3": "gahito, cīvaraṁ gahita”ntiādinā nayena pattacīvarādīnaṁ atthāya vivādādhikaraṇaṁ",
  "tika-vin09t19:95_4": "uppannaṁ hoti. Tasmiṁyeva vā sammatīti tasmiṁ vihāreyeva āvāsikehi sannipatitvā “alaṁ,",
  "tika-vin09t19:95_5": "āvuso”ti atthapaccatthike saññāpetvā pāḷimuttakavinicchayeneva vūpasamentehi sammati.",
  "tika-vin09t19:95_6": "Sace pana taṁ adhikaraṇaṁ nevāsikā vūpasametuṁ na sakkonti, athañño vinayadharo āgantvā",
  "tika-vin09t19:95_7": "“kiṁ, āvuso, imasmiṁ vihāre uposatho vā pavāraṇā vā ṭhitā”ti pucchati, tehi ca tasmiṁ",
  "tika-vin09t19:95_8": "kāraṇe kathite taṁ adhikaraṇaṁ khandhakato ca parivārato ca suttena vinicchinitvā",
  "tika-vin09t19:95_9": "vūpasameti. Evampi etasmiṁyeva sammatīti daṭṭhabbaṁ.",
  "tika-vin09t19:96_0": "Aññattha vūpasametuṁ gacchantānaṁ antarāmagge vā sammatīti “na mayaṁ etassa vinicchaye",
  "tika-vin09t19:96_1": "tiṭṭhāma, nāyaṁ vinaye kusalo, amukasmiṁ nāma gāme vinayadharā therā vasanti, tattha",
  "tika-vin09t19:96_2": "gantvā vinicchinissāmā”ti gacchantānaṁ antarāmagge vā kāraṇaṁ sallakkhetvā aññamaññaṁ",
  "tika-vin09t19:96_3": "saññāpentehi, aññehi vā te bhikkhū nijjhāpentehi sammati. Na heva kho pana aññamaññasaññattiyā",
  "tika-vin09t19:96_4": "vā sabhāgabhikkhunijjhāpanena vā vūpasantaṁ hoti, apica kho paṭipathaṁ āgacchanto",
  "tika-vin09t19:96_5": "eko vinayadharo disvā “katthāvuso, gacchathā”ti pucchitvā “amukaṁ nāma gāmaṁ iminā",
  "tika-vin09t19:96_6": "nāma karaṇenā”ti vutte “alaṁ, āvuso, kiṁ tattha gatenā”ti tattheva dhammena vinayena",
  "tika-vin09t19:96_7": "taṁ adhikaraṇaṁ vūpasameti. Evampi antarāmagge vūpasammati nāma.",
  "tika-vin09t19:97_0": "Yattha gantvā saṅghassa niyyātitaṁ, tattha saṅghena vāti sace pana “alaṁ, āvuso,",
  "tika-vin09t19:97_1": "kiṁ tattha gatenā”ti vuccamānāpi “mayaṁ tattheva gantvā vinicchayaṁ pāpessāmā”ti",
  "tika-vin09t19:97_2": "vinayadharassa vacanaṁ anādiyitvā yattha gantvā sabhāgabhikkhusaṅghassa adhikaraṇaṁ",
  "tika-vin09t19:97_3": "niyyātitaṁ, tattha saṅghena “alaṁ, āvuso, saṅghasannipātaṁ nāma garuka”nti tattheva",
  "tika-vin09t19:97_4": "nisīditvā vinicchitaṁ sammati. Na heva kho pana sabhāgabhikkhūnaṁ saññattiyā vūpasantaṁ",
  "tika-vin09t19:97_5": "hoti, apica kho saṅghaṁ sannipātetvā ārocitaṁ saṅghamajjhe vinayadharā vūpasamenti.",
  "tika-vin09t19:97_6": "Evampi tattha saṅghena vinicchitaṁ sammati nāma.",
  "tika-vin09t19:98_0": "Ubbāhikāyasammatapuggalehi vā vinicchitanti apaloketvā vā khandhake vuttāya vā ñattidutiyakammavācāya",
  "tika-vin09t19:98_1": "sammatehi puggalehi visuṁ vā nisīditvā, tassāyeva vā parisāya “aññena na kiñci kathetabba”nti",
  "tika-vin09t19:98_2": "sāvetvā vinicchitaṁ. Ayanti ayaṁ yathāvuttā catubbidhā sammukhatā.",
  "tika-vin09t19:99_0": "Kārakasaṅghassāti vūpasametuṁ sannipatitassa kārakasaṅghassa. Saṅghasāmaggivasena",
  "tika-vin09t19:99_1": "sammukhībhāvoti “yāvatikā bhikkhū kammappattā, te āgatā honti, chandārahānaṁ chando",
  "tika-vin09t19:99_2": "āhaṭo hoti, sammukhībhūtā na paṭikkosantī”ti evaṁ vuttasaṅghasāmaggivasena sammukhībhāvo,",
  "tika-vin09t19:99_3": "etena yathā tathā padhānakārakapuggalānaṁ sammukhatāmattaṁ saṅghasammukhatā nāma",
  "tika-vin09t19:99_4": "na hotīti dasseti. Bhūtatāti tacchatā. Saccapariyāyo hi idha dhammasaddo “dhammavādī”tiādīsu",
  "tika-vin09t19:99_5": "viya. Vineti etenāti vinayo, tassa tassa adhikaraṇassa vūpasamanāya bhagavatā vuttavidhi,",
  "tika-vin09t19:99_6": "tassa vinayassa sammukhatā vinayasammukhatā. Tenāha “yathā taṁ…pe… vinayasammukhatā”ti.",
  "tika-vin09t19:99_7": "Yenāti yena puggalena. Atthapaccatthikānanti vivādavatthusaṅkhāte atthe paccatthikānaṁ.",
  "tika-vin09t19:99_8": "Saṅghasammukhatā parihāyati sammatapuggaleheva vūpasamanato.",
  "tika-vin09t19:100_0": "Nanti vivādādhikaraṇaṁ. Pañcaṅgasamannāgatanti “na chandāgatiṁ gacchati, na dosāgatiṁ",
  "tika-vin09t19:100_1": "gacchati, na mohāgatiṁ gacchati, na bhayāgatiṁ gacchati, gahitāgahitaṁ jānātī”ti",
  "tika-vin09t19:100_2": "vuttehi pañcahaṅgehi samannāgataṁ. Gūḷhakavivaṭakasakaṇṇajappakesu tīsu salākaggāhesūti",
  "tika-vin09t19:100_3": "“anujānāmi, bhikkhave, tesaṁ bhikkhūnaṁ saññattiyā tayo salākaggāhake gūḷhakaṁ, vivaṭakaṁ,",
  "tika-vin09t19:100_4": "sakaṇṇajappaka”nti samathakkhandhake vuttesu tīsu salākaggāhesu. Salākaṁ gāhetvāti",
  "tika-vin09t19:100_5": "dhammavādīnañca adhammavādīnañca salākāyo nimittasaññaṁ āropetvā cīvarabhoge katvā",
  "tika-vin09t19:100_6": "samathakkhandhake vuttanayena gāhāpetvā. Evañhi tattha vuttaṁ –",
  "tika-vin09t19:101_0": "“Kathañca, bhikkhave, gūḷhako salākaggāho hoti? Tena salākaggāhāpakena bhikkhunā",
  "tika-vin09t19:101_1": "salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo ‘ayaṁ",
  "tika-vin09t19:101_2": "evaṁvādissa salākā, ayaṁ evaṁvādissa salākā, yaṁ icchasi, taṁ gaṇhāhī’ti. Gahite",
  "tika-vin09t19:101_3": "vattabbo ‘mā ca kassaci dassehī’ti. Sace jānāti ‘adhammavādī bahutarā’ti, ‘duggaho’ti",
  "tika-vin09t19:101_4": "paccukkaḍḍhitabbaṁ. Sace jānāti ‘dhammavādī bahutarā’ti, ‘suggaho’ti sāvetabbaṁ.",
  "tika-vin09t19:101_5": "Evaṁ kho, bhikkhave, gūḷhako salākaggāho hoti.",
  "tika-vin09t19:102": "“Kathañca, bhikkhave, vivaṭako salākaggāho hoti? Sace jānāti ‘dhammavādī bahutarā’ti, vissaṭṭheneva vivaṭena gāhetabbo. Evaṁ kho, bhikkhave, vivaṭako salākaggāho hoti.",
  "tika-vin09t19:103_0": "“Kathañca, bhikkhave, sakaṇṇajappako salākaggāho hoti? Tena salākaggāhāpakena bhikkhunā",
  "tika-vin09t19:103_1": "ekamekassa bhikkhuno upakaṇṇake ārocetabbaṁ ‘ayaṁ evaṁvādissa salākā, ayaṁ evavādissa",
  "tika-vin09t19:103_2": "salākā, yaṁ icchasi, taṁ gaṇhāhī’ti. Gahite vattabbo ‘mā ca kassaci ārocehī’ti. Sace",
  "tika-vin09t19:103_3": "jānāti ‘adhammavādī bahutarā’ti, ‘duggaho’ti paccukkaḍḍhitabbaṁ. Sace jānāti ‘dhammavādī",
  "tika-vin09t19:103_4": "bahutarā’ti, ‘suggaho’ti sāvetabbaṁ. Evaṁ kho, bhikkhave, sakaṇṇajappako salākaggāho hotī”ti.",
  "tika-vin09t19:104_0": "Ettha ca alajjussannāya parisāya gūḷhako salākaggāho kātabbo, lajjussannāya vivaṭako,",
  "tika-vin09t19:104_1": "bālussannāya sakaṇṇajappakoti veditabbo. Dhammavādīnaṁ yebhuyyatāyāti dhammavādīnaṁ",
  "tika-vin09t19:104_2": "ekenapi adhikatāya, ko pana vādo dvīhi tīhi.",
  "tika-vin09t19:105_0": "“Catūhi samathehi sammatī”ti idaṁ sabbasaṅgāhakavasena vuttaṁ, tattha pana dvīhi",
  "tika-vin09t19:105_1": "eva vūpasamanaṁ daṭṭhabbaṁ. Evaṁ vinicchitanti sace āpatti natthi, ubho khamāpetvā,",
  "tika-vin09t19:105_2": "atha atthi, āpattiṁ dassetvā ropanavasena vinicchitaṁ. Paṭikammaṁ pana āpattādhikaraṇasamathe",
  "tika-vin09t19:105_3": "parato āgamissatīti. Na samaṇasāruppaṁ assāmaṇakaṁ, samaṇehi akattabbaṁ, tasmiṁ.",
  "tika-vin09t19:105_4": "Ajjhācāre vītikkame sati.",
  "tika-vin09t19:106_0": "Pārājikasāmantenavāti dukkaṭena vā thullaccayena vā. Methunadhamme hi pārājikasāmantā",
  "tika-vin09t19:106_1": "nāma dukkaṭaṁ hoti, adinnādānādīsu thullaccayaṁ. Paṭicaratoti paṭicchādentassa. Acchinnamūlo",
  "tika-vin09t19:106_2": "bhavissatīti pārājikaṁ anāpanno bhavissati, sīlavā bhavissatīti vuttaṁ hoti. Sammā",
  "tika-vin09t19:106_3": "vattitvāti vattaṁ pūretvā. Osāraṇaṁ labhissatīti kammappaṭippassaddhiṁ labhissati.",
  "tika-vin09t19:107": "Tassāti āpattādhikaraṇassa. Sammukhāvinayeneva vūpasamo natthi paṭiññāya, tathārūpāya khantiyā vā vinā avūpasamanato. Yā pana paṭiññāti sambandho.",
  "tika-vin09t19:108_0": "Etthāti āpattidesanāyaṁ. Siyāti avassaṁ. Kakkhaḷattāya vāḷattāyāti kakkhaḷabhāvāya",
  "tika-vin09t19:108_1": "ceva vāḷabhāvāya ca. Thullavajjanti pārājikañceva saṅghādisesañca. Gihippaṭisaṁyuttanti",
  "tika-vin09t19:108_2": "gihīnaṁ hīnena khuṁsanavambhanadhammikappaṭissavesu āpannaṁ āpattiṁ.",
  "tika-vin09t19:109_0": "Yathānurūpanti “dvīhi samathehi, tīhi, catūhi, ekenā”ti evaṁ vuttanayeneva yathānurūpaṁ.",
  "tika-vin09t19:109_1": "Etthāti imasmiṁ samathādhikāre. Vinicchayanayoti vinicchayanayamattaṁ. Tenāha “vitthāro",
  "tika-vin09t19:109_2": "panā”tiādi. Assāti vitthārassa. Samantapāsādikāyaṁ vuttoti samantapāsādikāya nāma",
  "tika-vin09t19:109_3": "vinayaṭṭhakathāyaṁ vutto. Tasmā tattha vuttanayeneva veditabboti adhippāyo.",
  "tika-vin09t19:110": "Ettakanti etaṁparamaṁ, na ito bhiyyo.",
  "tika-vin09t19:111": "Adhikaraṇasamathavaṇṇanā niṭṭhitā.",
  "tika-vin09t19:112": "Iti kaṅkhāvitaraṇiyā pātimokkhavaṇṇanāya",
  "tika-vin09t19:113": "Vinayatthamañjūsāyaṁ līnatthappakāsaniyaṁ",
  "tika-vin09t19:114": "Bhikkhupātimokkhavaṇṇanā niṭṭhitā.",
  "tika-vin09t19:115": "Namo tassa bhagavato arahato sammāsambuddhassa"
}