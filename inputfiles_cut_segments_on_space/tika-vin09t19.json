{
  "tika-vin09t19:0": "Sekhiyakaṇḍaṁ",
  "tika-vin09t19:1": "1. Parimaṇḍalasikkhāpadavaṇṇanā",
  "tika-vin09t19:2_0": "‘‘Antaraghare’’ti visesetvā na vuttattā ‘‘ārāmepi antaragharepi sabbatthā’’ti vuttaṁ.",
  "tika-vin09t19:2_1": "Ārāmepīti buddhūpaṭṭhānādikālaṁ sandhāya vuttaṁ. Yathā ‘‘tatrime cattāro pārājikā",
  "tika-vin09t19:2_2": "dhammā uddesaṁ āgacchantī’’tiādinā tattha tattha paricchedo kato, evametthāpi ‘‘tatrime",
  "tika-vin09t19:2_3": "pañcasattati sekhiyā dhammā uddesaṁ āgacchantī’’ti kasmā paricchedo na katoti āha",
  "tika-vin09t19:2_4": "‘‘ettha cā’’tiādi. Vattakkhandhake vuttavattānipīti āgantukāvāsikagamikānumodanabhattaggapiṇḍacārikāraññasenāsanajantāgharavaccakuṭiupajjhācariyasaddhivihārikaantevāsikavattāni.",
  "tika-vin09t19:2_5": "Idañca nidassanamattaṁ aññesampi khandhakavattānaṁ ettheva saṅgahassa icchitabbattā.",
  "tika-vin09t19:2_6": "Ayañhettha adhippāyo – sekhiyaggahaṇena cettha vattakkhandhakādīsu (cūḷava. 356 ādayo)",
  "tika-vin09t19:2_7": "āgatavattādīnampi gahaṇaṁ. Tepi hi sikkhitabbaṭṭhena ‘‘sekhiyā’’ti icchitā. Tasmā",
  "tika-vin09t19:2_8": "mātikāyaṁ pārājikādīnaṁ viya sekhiyānaṁ paricchedo na katoti. Na kevalaṁ vattakkhandhakādīsu",
  "tika-vin09t19:2_9": "(cūḷava. 356 ādayo) āgatavattādīnaṁ gahaṇatthamevāti āha ‘‘cārittavinayadassanatthañcā’’ti.",
  "tika-vin09t19:2_10": "Etthāpi paricchedo na katoti ānetvā yojetabbaṁ. Mātikāya ‘‘dukkaṭa’’nti avutte kathaṁ",
  "tika-vin09t19:2_11": "panettha dukkaṭanti veditabbanti āha ‘‘yo panā’’tiādi.",
  "tika-vin09t19:3": "Aṭṭhaṅgulamattanti pakataṅgulena aṭṭhaṅgulamattaṁ. Yo pana sukkhajaṅgho vā mahāpiṇḍikamaṁso vā hoti, tassa sāruppatthāya aṭṭhaṅgulādhikampi otāretvā nivāsetuṁ vaṭṭati.",
  "tika-vin09t19:4": "Pāsantanti pāsassa antaṁ, dasāmūlanti attho.",
  "tika-vin09t19:5_0": "Aparimaṇḍalaṁ nivāsessāmīti ‘‘purato vā pacchato vā olambetvā nivāsessāmī’’ti evaṁ",
  "tika-vin09t19:5_1": "asañcicca. Kiñcāpi parimaṇḍalaṁ nivāsetuṁ ajānantassa anāpatti, tathāpi nivāsanavattaṁ",
  "tika-vin09t19:5_2": "sādhukaṁ uggahetabbameva. Sañcicca anuggahaṇañhi anādariyaṁ siyāti āha ‘‘apica nivāsanavattaṁ uggahetabba’’nti.",
  "tika-vin09t19:6": "Parimaṇḍalasikkhāpadavaṇṇanā niṭṭhitā.",
  "tika-vin09t19:7": "2. Dutiyaparimaṇḍalasikkhāpadavaṇṇanā",
  "tika-vin09t19:8_0": "Paṭikkhittaṁgihipārutanti khuddakavatthukhandhake paṭikkhittaṁ gihipārutaṁ. Idāni",
  "tika-vin09t19:8_1": "‘‘na, bhikkhave’’tiādinā (cūḷava. 280-281) saṅkhepena vuttamatthameva vitthāretvā",
  "tika-vin09t19:8_2": "dassetuṁ ‘‘tatthā’’tiādimāha. Yaṁ kiñci aññathā pārutanti sambandho. Tasmāti yasmā",
  "tika-vin09t19:8_3": "setapaṭapārutādi gihipārutaṁ nāma, tasmā. Setapaṭāti etasseva vivaraṇaṁ. Aḍḍhapālakanigaṇṭhāti",
  "tika-vin09t19:8_4": "aḍḍhaṁ pālentīti aḍḍhapālakā, aḍḍhapālakā ca te nigaṇṭhā cāti aḍḍhapālakanigaṇṭhā.",
  "tika-vin09t19:8_5": "Te hi upari ekameva setavatthaṁ upakacchake pavesetvā paridahanti, heṭṭhā naggāpi",
  "tika-vin09t19:8_6": "aḍḍhameva pālenti. Paribbājakāti gihibandhanaṁ pahāya pabbajjūpagatā. Uraṁ vivaritvāti",
  "tika-vin09t19:8_7": "hadayamajjhaṁ vivaritvā. Akkhitārakāmattanti akkhimattaṁ. Ārāme vāti buddhūpaṭṭhānādikālaṁ",
  "tika-vin09t19:8_8": "sandhāya vuttaṁ. Antaraghare vāti antare gharāni ettha, etassāti vā ‘‘antaraghara’’nti laddhanāme gāme.",
  "tika-vin09t19:9": "Dutiyaparimaṇḍalasikkhāpadavaṇṇanā niṭṭhitā.",
  "tika-vin09t19:10": "3-4. Suppaṭicchannasikkhāpadavaṇṇanā",
  "tika-vin09t19:11_0": "Suṭṭhu paṭicchannoti jattumpi urampi avivaritvā paṭicchādetabbaṭṭhāne paṭicchādanena",
  "tika-vin09t19:11_1": "paṭicchanno, na sīsapāruto. Tenāha ‘‘gaṇṭhikaṁ paṭimuñcitvā’’tiādi. Tattha gaṇṭhikaṁ",
  "tika-vin09t19:11_2": "paṭimuñcitvāti gaṇṭhikaṁ pāsake paṭimuñcitvā. Antaraghare vāti gocaragāme. Ekadivasampi",
  "tika-vin09t19:11_3": "vāsūpagatassa santikaṁ yathāsukhaṁ gantuṁ vaṭṭati, ko pana vādo catuppañcāhaṁ vāsamadhiṭṭhāya",
  "tika-vin09t19:11_4": "vasitabhikkhūnaṁ santikanti gaṇṭhipade likhitaṁ.",
  "tika-vin09t19:12": "Vāsūpagatassāti rattivāsatthāya upagatassa rattibhāge vā divasabhāge vā kāyaṁ vivaritvā nisīdato anāpatti.",
  "tika-vin09t19:13": "Suppaṭicchannasikkhāpadavaṇṇanā niṭṭhitā.",
  "tika-vin09t19:14": "5-6. Susaṁvutasikkhāpadavaṇṇanā",
  "tika-vin09t19:15": "Susaṁvutoti susaṁyato. Yathā panettha susaṁvuto nāma hoti, taṁ dassetuṁ ‘‘hatthaṁ vā’’tiādi vuttaṁ.",
  "tika-vin09t19:16": "Susaṁvutasikkhāpadavaṇṇanā niṭṭhitā.",
  "tika-vin09t19:17": "7-8. Okkhittacakkhusikkhāpadavaṇṇanā",
  "tika-vin09t19:18_0": "Kittakena pana okkhittacakkhu hotīti āha ‘‘yugamattaṁ bhūmibhāgaṁ pekkhamāno’’ti.",
  "tika-vin09t19:18_1": "Yugayuttako hi danto ājāneyyo yugamattaṁ pekkhati, purato catuhatthappamāṇaṁ bhūmibhāgaṁ,",
  "tika-vin09t19:18_2": "imināpi ettakaṁ pekkhantena gantabbaṁ. Yo anādariyaṁ paṭicca taṁ taṁ disābhāgaṁ pāsādaṁ",
  "tika-vin09t19:18_3": "kūṭāgāraṁ vīthiṁ olokento gacchati, āpatti dukkaṭassa. Hatthiassādiparissayābhāvanti",
  "tika-vin09t19:18_4": "parissayanaṭṭhena, abhibhavanaṭṭhena, viheṭhanaṭṭhena vā parissayo, hatthiassādiyeva",
  "tika-vin09t19:18_5": "parissayo hatthiassādiparissayo, tassābhāvaṁ, hatthiassādi upaddavābhāvanti attho.",
  "tika-vin09t19:18_6": "‘‘Yathā ca ekasmiṁ ṭhāne ṭhatvā, evaṁ gacchantopi parissayābhāvaṁ oloketuṁ labhatiyeva,",
  "tika-vin09t19:18_7": "tathā gāme pūja’’nti (sārattha. ṭī. pācittiya 3.582) vadanti.",
  "tika-vin09t19:19": "Okkhittacakkhusikkhāpadavaṇṇanā niṭṭhitā.",
  "tika-vin09t19:20": "9-10. Ukkhittakāyasikkhāpadavaṇṇanā",
  "tika-vin09t19:21": "Antoindakhīlato paṭṭhāyāti parikkhittassa gāmassa antoummārato paṭṭhāya, aparikkhittassa pana dutiyaleḍḍupātato paṭṭhāya na evaṁ gantabbaṁ.",
  "tika-vin09t19:22": "Ukkhittakāyasikkhāpadavaṇṇanā niṭṭhitā.",
  "tika-vin09t19:23": "11-12. Ujjagghikasikkhāpadavaṇṇanā",
  "tika-vin09t19:24": "Hasanīyasmiṁvatthusminti nimittatthe bhummaṁ, hasitabbavatthukāraṇāti attho.",
  "tika-vin09t19:25": "Ujjagghikasikkhāpadavaṇṇanā niṭṭhitā.",
  "tika-vin09t19:26": "13-14. Uccasaddasikkhāpadavaṇṇanā",
  "tika-vin09t19:27": "Kittāvatā appasaddo hotīti āha ‘‘ayaṁ panetthā’’tiādi. Saddameva suṇātīti aparibyattakkharaṁ saddamattameva suṇāti. Tenāha ‘‘kathaṁ na vavatthapetī’’ti.",
  "tika-vin09t19:28": "Uccasaddasikkhāpadavaṇṇanā niṭṭhitā.",
  "tika-vin09t19:29": "15-20. Kāyappacālakādisikkhāpadavaṇṇanā",
  "tika-vin09t19:30_0": "‘‘Kāyādīni paggahetvā’’ti etasseva vivaraṇaṁ ‘‘niccalāni ujukāni ṭhapetvā’’ti gantabbañceva",
  "tika-vin09t19:30_1": "nisīditabbañcāti samena iriyāpathena gantabbañceva nisīditabbañca. Kāyappacālakādiyuttaṁ chakkaṁ.",
  "tika-vin09t19:31": "Kāyappacālakādisikkhāpadavaṇṇanā niṭṭhitā.",
  "tika-vin09t19:32": "26. Pallatthikasikkhāpadavaṇṇanā",
  "tika-vin09t19:33": "Dussapallatthikāyāti ettha āyogapallatthikāpi dussapallatthikāyeva.",
  "tika-vin09t19:34": "Pallatthikasikkhāpadavaṇṇanā niṭṭhitā.",
  "tika-vin09t19:35": "Chabbīsatisāruppasikkhāpadavaṇṇanā niṭṭhitā.",
  "tika-vin09t19:36": "27. Sakkaccapaṭiggahaṇasikkhāpadavaṇṇanā",
  "tika-vin09t19:37": "Satiṁupaṭṭhāpetvāti chaḍḍetukāmo viya ahutvā piṇḍapāte satiṁ upaṭṭhāpetvā, ‘‘piṇḍapātaṁ gaṇhissāmī’’ti satiṁ upaṭṭhāpetvā.",
  "tika-vin09t19:38": "Sakkaccapaṭiggahaṇasikkhāpadavaṇṇanā niṭṭhitā.",
  "tika-vin09t19:39": "28. Pattasaññīpaṭiggahaṇasikkhāpadavaṇṇanā",
  "tika-vin09t19:40": "Upanibaddhasaññīhutvāti piṇḍapātaṁ dente anādariyaṁ paṭicca tahaṁ tahaṁ anoloketvā patte ābhogasaññī hutvā.",
  "tika-vin09t19:41": "Pattasaññīpaṭiggahaṇasikkhāpadavaṇṇanā niṭṭhitā.",
  "tika-vin09t19:42": "29. Samasūpakapaṭiggahaṇasikkhāpadavaṇṇanā",
  "tika-vin09t19:43_0": "Samasūpakanti pamāṇayuttaṁ sūpavantaṁ katvā, bhāvanapuṁsakaniddeso cāyaṁ. Byañjanaṁ",
  "tika-vin09t19:43_1": "pana anādiyitvā atthamattameva dassetuṁ ‘‘samasūpako nāmā’’tiādi vuttaṁ. Sabbāpi",
  "tika-vin09t19:43_2": "sūpeyyabyañjanavikatīti oloṇisākasūpeyyamacchamaṁsarasādikā sabbāpi sūpeyyabyañjanavikati.",
  "tika-vin09t19:44": "Samasūpakapaṭiggahaṇasikkhāpadavaṇṇanā niṭṭhitā.",
  "tika-vin09t19:45": "30-32. Samatittikādisikkhāpadavaṇṇanā",
  "tika-vin09t19:46_0": "Samatittikanti bhāvanapuṁsakaniddeso, samatittikaṁ katvāti attho. Evamaññesupi īdisesu",
  "tika-vin09t19:46_1": "ṭhānesu attho daṭṭhabbo. Samapuṇṇanti (sārattha. ṭī. pācittiya 3.605) pattassa antomukhavaṭṭilekhāsamapuṇṇaṁ.",
  "tika-vin09t19:46_2": "Samabharitanti etthāpi eseva nayo. Tañca kho adhiṭṭhānupagapattasseva, netarassa.",
  "tika-vin09t19:46_3": "Tenāha ‘‘adhiṭṭhānupagapattassā’’tiādi. Racitanti kataṁ, pakkhittaṁ pūritanti attho.",
  "tika-vin09t19:46_4": "Yaṁ kiñci yāvakālikanti yāgubhattaphalāphalādiṁ yaṁ kiñci āmisajātikaṁ. Yattha katthacīti",
  "tika-vin09t19:46_5": "adhiṭṭhānupago vā hotu, anadhiṭṭhānupago vā yattha katthaci patte . Thūpīkatānīti",
  "tika-vin09t19:46_6": "thūpaṁ viya katāni, adhiṭṭhānupagassa pattassa antomukhavaṭṭilekhaṁ atikkamitvā katānīti",
  "tika-vin09t19:46_7": "attho. Idañca ‘‘yāmakālikādīnī’’ti imassa vasena vuttaṁ, ‘‘yāvakālika’’nti imassa",
  "tika-vin09t19:46_8": "pana vasena vacanabyattayaṁ katvā ‘‘thūpīkatampi vaṭṭatī’’ti yojetabbaṁ. Pi-saddena",
  "tika-vin09t19:46_9": "athūpīkatāni vaṭṭantīti ettha kathāva natthīti dasseti. Heṭṭhā orohatīti samantā",
  "tika-vin09t19:46_10": "okāsasabbhāvato cāliyamānaṁ heṭṭhā bhassati . Takkolavaṭaṁsakādayoti ettha matthake",
  "tika-vin09t19:46_11": "ṭhapitatakkolameva vaṭaṁsakasadisattā takkolavaṭaṁsakaṁ. Ādisaddena pupphavaṭaṁsakakaṭukaphalādivaṭaṁsakānaṁ",
  "tika-vin09t19:46_12": "(pāci. aṭṭha. 605) gahaṇaṁ, na taṁ thūpīkataṁ nāma hoti pāṭekkaṁ bhājanattā paṇṇādīnaṁ.",
  "tika-vin09t19:47": "Samatittikādisikkhāpadavaṇṇanā niṭṭhitā.",
  "tika-vin09t19:48": "33-34. Sapadānasikkhāpadavaṇṇanā",
  "tika-vin09t19:49_0": "Sapadānanti (sārattha. ṭī. pācittiya 3.608) ettha dānaṁ vuccati avakhaṇḍanaṁ, apetaṁ",
  "tika-vin09t19:49_1": "dānato apadānaṁ, anavakhaṇḍanti attho, saha apadānena sapadānaṁ, avakhaṇḍanavirahitaṁ,",
  "tika-vin09t19:49_2": "anupaṭipāṭiyāti vuttaṁ hoti. Tenāha ‘‘tattha tattha odhiṁ akatvā anupaṭipāṭiyā’’ti.",
  "tika-vin09t19:50": "Sapadānasikkhāpadavaṇṇanā niṭṭhitā.",
  "tika-vin09t19:51": "36. Odanappaṭicchādanasikkhāpadavaṇṇanā",
  "tika-vin09t19:52": "Māghātasamayādīsūti ettha yasmiṁ samaye ‘‘pāṇo na hantabbo’’ti rājāno bheriṁ carāpenti, ayaṁ māghātasamayo nāma. Byañjanaṁ paṭicchādetvā dentīti byañjanaṁ channaṁ katvā denti.",
  "tika-vin09t19:53": "Odanappaṭicchādanasikkhāpadavaṇṇanā niṭṭhitā.",
  "tika-vin09t19:54": "37. Sūpodanaviññattisikkhāpadavaṇṇanā",
  "tika-vin09t19:55_0": "Ekādasameti sūpodanaviññattiyaṁ. Ettha pana yassa mukhe pakkhipitvā vippaṭisāre uppanne",
  "tika-vin09t19:55_1": "puna uggiritukāmassāpi sace sahasā pavisati, ayaṁ asañcicca paribhuñjati nāma. Yo",
  "tika-vin09t19:55_2": "pana viññattampi aviññattampi ekasmiṁ ṭhāne ṭhitaṁ sahasā anupadhāretvā gahetvā bhuñjati,",
  "tika-vin09t19:55_3": "ayaṁ asatiyā bhuñjati nāma.",
  "tika-vin09t19:56": "Sūpodanaviññattisikkhāpadavaṇṇanā niṭṭhitā.",
  "tika-vin09t19:57": "38. Ujjhānasaññīsikkhāpadavaṇṇanā",
  "tika-vin09t19:58": "Ujjhāyati etenāti ujjhānaṁ, cittaṁ, tasmiṁ saññā ujjhānasaññāti āha ‘‘ujjhānasaññī’’tiādi. Olokentassāti paresaṁ pattaṁ olokentassa.",
  "tika-vin09t19:59": "Ujjhānasaññīsikkhāpadavaṇṇanā niṭṭhitā.",
  "tika-vin09t19:60": "39. Kabaḷasikkhāpadavaṇṇanā",
  "tika-vin09t19:61_0": "‘‘Mayūraṇḍaṁ atimahanta’’nti vacanato mayūraṇḍappamāṇopi kabaḷo na vaṭṭati. Keci",
  "tika-vin09t19:61_1": "pana ‘‘mayūraṇḍato mahantova na vaṭṭati, na mayūraṇḍappamāṇo’’tipi vadanti, taṁ na",
  "tika-vin09t19:61_2": "gahetabbaṁ. Kukkuṭaṇḍaṁ atikhuddakanti etthāpi eseva nayo, gilānassa pana atikhuddakaṁ",
  "tika-vin09t19:61_3": "kabaḷaṁ karotopi anāpatti.",
  "tika-vin09t19:62": "Kabaḷasikkhāpadavaṇṇanā niṭṭhitā.",
  "tika-vin09t19:63": "41-42. Anāhaṭasikkhāpadavaṇṇanā",
  "tika-vin09t19:64_0": "Sakalaṁ hatthanti sakalā aṅguliyo. Hatthasaddo cettha tadekadesesu aṅgulīsu daṭṭhabbo",
  "tika-vin09t19:64_1": "‘‘hatthamuddā’’tiādīsu viya. Evañca katvā sabbaggahaṇaṁ samatthitaṁ hoti. Aññathā",
  "tika-vin09t19:64_2": "sakalaṁ hatthaṁ mukhe pavesetumasakkuṇeyyattā sabbaggahaṇamasamatthitameva siyā.",
  "tika-vin09t19:64_3": "Samudāye pavattassa ca vohārassa avayavepi pavattanato ekaṅgulimpi tato ekadesampi",
  "tika-vin09t19:64_4": "mukhe pakkhipituṁ na vaṭṭati.",
  "tika-vin09t19:65": "Anāhaṭasikkhāpadavaṇṇanā niṭṭhitā.",
  "tika-vin09t19:66": "43. Sakabaḷasikkhāpadavaṇṇanā",
  "tika-vin09t19:67": "Tattakesati vaṭṭatīti tattake mukhamhi sati kathetuṁ vaṭṭati.",
  "tika-vin09t19:68": "Sakabaḷasikkhāpadavaṇṇanā niṭṭhitā.",
  "tika-vin09t19:69": "50-51. Capucapukārakasikkhāpadavaṇṇanā",
  "tika-vin09t19:70_0": "‘‘Capucapū’’ti evaṁ saddaṁ katvāti ‘‘capu capū’’ti evaṁ anukaraṇasaddaṁ katvā. ‘‘Pañcavīsatimepi",
  "tika-vin09t19:70_1": "eseva nayo’’ti iminā ‘‘surusurukārakanti ‘surū surū’ti evaṁ saddaṁ katvā’’ti imamatthamatidisati.",
  "tika-vin09t19:71": "Capucapukārakasikkhāpadavaṇṇanā niṭṭhitā.",
  "tika-vin09t19:72": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin09t19:73": "57. Chattapāṇisikkhāpadavaṇṇanā",
  "tika-vin09t19:74_0": "Yaṁ kiñci chattanti setacchattakilañjacchattapaṇṇacchattesu yaṁ kiñci chattaṁ. Yampi",
  "tika-vin09t19:74_1": "tatthajātakadaṇḍakena kataṁ ekapaṇṇacchattaṁ hoti, tampi chattameva. Yattha katthaci",
  "tika-vin09t19:74_2": "sarīrāvayaveti aṁsaūruādike yattha katthaci sarīrāvayaveti.",
  "tika-vin09t19:75": "Chattapāṇisikkhāpadavaṇṇanā niṭṭhitā.",
  "tika-vin09t19:76": "60. Āvudhapāṇisikkhāpadavaṇṇanā",
  "tika-vin09t19:77_0": "Sabbāpi dhanuvikatīti cāpakodaṇḍādibhedā sabbāpi dhanuvikati. Cāpoti (sārattha. ṭī.",
  "tika-vin09t19:77_1": "pācittiya 3.637) majjhe vaṅkā kājadaṇḍasadisā dhanuvikati. Kodaṇḍoti vaṭṭaladaṇḍā",
  "tika-vin09t19:77_2": "dhanuvikati. Paṭimukkanti pavesitaṁ laggitaṁ. Yāva na gaṇhātīti yāva hatthena na",
  "tika-vin09t19:77_3": "gaṇhāti, ayameva vā pāṭho. Tāva vaṭṭatīti tāva dhammaṁ desetuṁ vaṭṭati.",
  "tika-vin09t19:78": "Āvudhapāṇisikkhāpadavaṇṇanā niṭṭhitā.",
  "tika-vin09t19:79": "61-62. Pādukasikkhāpadavaṇṇanā",
  "tika-vin09t19:80": "Kevalaṁakkantassāti kevalaṁ pādukaṁ akkamitvā ṭhitassa. Paṭimukkassāti paṭimuñcitvā ṭhitassa. Tenāha ‘‘pavesetvā ṭhānavasenā’’ti.",
  "tika-vin09t19:81": "Pādukasikkhāpadavaṇṇanā niṭṭhitā.",
  "tika-vin09t19:82": "63. Yānasikkhāpadavaṇṇanā",
  "tika-vin09t19:83_0": "Yānagatassāti ‘‘yānaṁ nāma vayhaṁ, ratho, sakaṭaṁ, sandhamānikā, sivikā, pāṭaṅkī’’ti",
  "tika-vin09t19:83_1": "(pāci. 640, 1187) vuttaṁ yānaṁ upādāya antamaso hatthasaṅghāṭamhi gatassa. Tenāha",
  "tika-vin09t19:83_2": "‘‘sacepi dvīhi janehī’’tiādi. Vayhādiketi ettha vayhanti upari maṇḍapasadisaṁ padaracchadanaṁ,",
  "tika-vin09t19:83_3": "sabbapāliguṇṭhimaṁ vā chādetvā kataṁ sakaṭavisesaṁ ‘‘vayha’’nti vadanti. Ādisaddena rathādīnaṁ gahaṇaṁ.",
  "tika-vin09t19:84": "Yānasikkhāpadavaṇṇanā niṭṭhitā.",
  "tika-vin09t19:85": "75. Udakeuccārasikkhāpadavaṇṇanā",
  "tika-vin09t19:86_0": "Pakiṇṇakanti vomissakanayaṁ. Sacittakanti (sārattha. ṭī. pācittiya 3.576) vatthuvijānanacittena,",
  "tika-vin09t19:86_1": "paṇṇattivijānanacittena ca sacittakaṁ. ‘‘Anādariyaṁ paṭiccā’’ti (pāci. 654) vuttattā",
  "tika-vin09t19:86_2": "yasmā anādariyavaseneva āpajjitabbato idaṁ sabbaṁ kevalaṁ akusalameva, tañca pakatiyā",
  "tika-vin09t19:86_3": "vajjaṁ, sañcicca vītikkamanañca domanassikasseva hoti, tasmā ‘‘lokavajjaṁ akusalacittaṁ",
  "tika-vin09t19:86_4": "dukkhavedana’’nti vuttaṁ. Sesesupi eseva nayo.",
  "tika-vin09t19:87": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin09t19:88": "Iti kaṅkhāvitaraṇiyā pātimokkhavaṇṇanāya",
  "tika-vin09t19:89": "Vinayatthamañjūsāyaṁ līnatthappakāsaniyaṁ",
  "tika-vin09t19:90": "Sekhiyavaṇṇanā niṭṭhitā.",
  "tika-vin09t19:91": "Adhikaraṇasamathavaṇṇanā",
  "tika-vin09t19:92_0": "Gaṇanaparicchedoti saṅkhyāparicchedo. Adhikarīyanti etthāti adhikaraṇāni. Ke adhikarīyanti?",
  "tika-vin09t19:92_1": "Samathā. Kathaṁ adhikarīyanti? Samanavasena. Tasmā te tesaṁ samanavasena pavattantīti",
  "tika-vin09t19:92_2": "āha ‘‘adhikaraṇāni samentī’’tiādi. Uppannānaṁ uppannānanti uṭṭhitānaṁ uṭṭhitānaṁ.",
  "tika-vin09t19:92_3": "Kiñcāpi adhikaraṇaṭṭhena ekavidhaṁ, tathāpi vatthuvasena nānā hotīti ‘‘adhikaraṇāna’’nti",
  "tika-vin09t19:92_4": "bahuvacanaṁ kataṁ. Idāni tassa nānāttaṁ dassetvā vivarituṁ ‘‘vivādādhikaraṇa’’ntiādimāha.",
  "tika-vin09t19:92_5": "Vivādoyeva adhikaraṇaṁ vivādādhikaraṇaṁ. Esa nayo sesesupi. Samathatthanti samanatthaṁ.",
  "tika-vin09t19:93_0": "Adhikaraṇassa sammukhā vinayanato sammukhāvinayo. Dabbamallaputtattherasadisassa",
  "tika-vin09t19:93_1": "sativepullappattassa khīṇāsavasseva dātabbo vinayo sativinayo. Sammūḷhassa gaggabhikkhusadisassa",
  "tika-vin09t19:93_2": "ummattakassa dātabbo vinayo amūḷhavinayo. Paṭiññātena karaṇabhūtena karaṇaṁ paṭiññātakaraṇaṁ.",
  "tika-vin09t19:93_3": "Atha vā paṭiññāte āpannabhāvādike karaṇaṁ kiriyā, ‘‘āyatiṁ saṁvareyyāsī’’ti parivāsadānādivasena",
  "tika-vin09t19:93_4": "ca pavattaṁ vacīkammaṁ paṭiññātakaraṇaṁ. Yassā kiriyāya dhammavādino bahutarā, esā",
  "tika-vin09t19:93_5": "yebhuyyasikā nāma. Yo pāpussannatāya pāpiyo, puggalo, tassa upavāḷabhikkhusadisassa",
  "tika-vin09t19:93_6": "kattabbato tassapāpiyasikā, aluttasamāsoyaṁ. Tiṇavatthārakasadisattā tiṇavatthārako.",
  "tika-vin09t19:93_7": "Yathā (cūḷava. aṭṭha. 212) hi gūthaṁ vā muttaṁ vā ghaṭṭiyamānaṁ duggandhatāya bādhati,",
  "tika-vin09t19:93_8": "tiṇehi avattharitvā suppaṭicchāditassa panassa gandho na bādhati, evameva yaṁ adhikaraṇaṁ",
  "tika-vin09t19:93_9": "mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati, taṁ",
  "tika-vin09t19:93_10": "iminā kammena vūpasantaṁ gūthaṁ viya tiṇavatthārakena paṭicchannaṁ suvūpasantaṁ hoti.",
  "tika-vin09t19:93_11": "Tena vuttaṁ ‘‘tiṇavatthārakasadisattā tiṇavatthārako’’ti.",
  "tika-vin09t19:94_0": "Tatrāti tesu sattasu adhikaraṇasamathesu. ‘‘Aṭṭhārasahi vatthūhī’’ti lakkhaṇavacanametaṁ",
  "tika-vin09t19:94_1": "‘‘yadi me byādhikā bhaveyyuṁ, dātabbamidamosadha’’ntiādinā (saṁ. ni. ṭī. 2.3.39-42)",
  "tika-vin09t19:94_2": "viya. Tasmā tesu aññatarena vivadantā aṭṭhārasahi vatthūhi vivadantīti vuccati. Vivādoti",
  "tika-vin09t19:94_3": "vipaccanīkavādo. Upavadanāti akkoso. Codanāti anuyogo. Dveti thullaccayadubbhāsitāpattiyo",
  "tika-vin09t19:94_4": "dve. Catunnaṁ kammānaṁ karaṇanti catunnaṁ kammānaṁ antare yassa kassaci kammassa karaṇaṁ.",
  "tika-vin09t19:95_0": "Evaṁ adhikaraṇāni dassetvā idāni tesu idaṁ adhikaraṇaṁ ettakehi samathehi sammatīti",
  "tika-vin09t19:95_1": "dassetuṁ ‘‘tatthā’’tiādi vuttaṁ. Yasmiṁ vihāre uppannaṁ , tasmiṁyeva vā sammatīti",
  "tika-vin09t19:95_2": "sambandho. Evaṁ sesesupi. Tattha yasmiṁ vihāre uppannanti ‘‘yasmiṁ vihāre mayhaṁ",
  "tika-vin09t19:95_3": "iminā patto gahito, cīvaraṁ gahita’’ntiādinā (pari. aṭṭha. 341) nayena pattacīvarādīnaṁ",
  "tika-vin09t19:95_4": "atthāya vivādādhikaraṇaṁ uppannaṁ hoti. Tasmiṁyeva vā sammatīti tasmiṁ vihāreyeva",
  "tika-vin09t19:95_5": "āvāsikehi sannipatitvā ‘‘alaṁ, āvuso’’ti atthapaccatthike saññāpetvā pāḷimuttakavinicchayeneva",
  "tika-vin09t19:95_6": "vūpasamentehi sammati. Sace pana taṁ adhikaraṇaṁ nevāsikā vūpasametuṁ na sakkonti,",
  "tika-vin09t19:95_7": "athañño vinayadharo āgantvā ‘‘kiṁ, āvuso, imasmiṁ vihāre uposatho vā pavāraṇā vā",
  "tika-vin09t19:95_8": "ṭhitā’’ti pucchati, tehi ca tasmiṁ kāraṇe kathite taṁ adhikaraṇaṁ khandhakato ca",
  "tika-vin09t19:95_9": "parivārato ca suttena vinicchinitvā vūpasameti. Evampi etasmiṁyeva sammatīti daṭṭhabbaṁ.",
  "tika-vin09t19:96_0": "Aññattha vūpasametuṁ gacchantānaṁ antarāmagge vā sammatīti ‘‘na mayaṁ etassa vinicchaye",
  "tika-vin09t19:96_1": "tiṭṭhāma, nāyaṁ vinaye kusalo, amukasmiṁ nāma gāme vinayadharā therā vasanti, tattha",
  "tika-vin09t19:96_2": "gantvā vinicchinissāmā’’ti gacchantānaṁ antarāmagge vā kāraṇaṁ sallakkhetvā aññamaññaṁ",
  "tika-vin09t19:96_3": "saññāpentehi, aññehi vā te bhikkhū nijjhāpentehi sammati. Na heva kho pana aññamaññasaññattiyā",
  "tika-vin09t19:96_4": "vā sabhāgabhikkhunijjhāpanena vā vūpasantaṁ hoti, apica kho paṭipathaṁ āgacchanto",
  "tika-vin09t19:96_5": "eko vinayadharo disvā ‘‘katthāvuso, gacchathā’’ti pucchitvā ‘‘amukaṁ nāma gāmaṁ iminā",
  "tika-vin09t19:96_6": "nāma karaṇenā’’ti vutte ‘‘alaṁ, āvuso, kiṁ tattha gatenā’’ti tattheva dhammena vinayena",
  "tika-vin09t19:96_7": "taṁ adhikaraṇaṁ vūpasameti. Evampi antarāmagge vūpasammati nāma.",
  "tika-vin09t19:97_0": "Yattha gantvā saṅghassa niyyātitaṁ, tattha saṅghena vāti sace pana ‘‘alaṁ, āvuso,",
  "tika-vin09t19:97_1": "kiṁ tattha gatenā’’ti vuccamānāpi ‘‘mayaṁ tattheva gantvā vinicchayaṁ pāpessāmā’’ti",
  "tika-vin09t19:97_2": "(pari. aṭṭha. 341) vinayadharassa vacanaṁ anādiyitvā yattha gantvā sabhāgabhikkhusaṅghassa",
  "tika-vin09t19:97_3": "adhikaraṇaṁ niyyātitaṁ, tattha saṅghena ‘‘alaṁ, āvuso, saṅghasannipātaṁ nāma garuka’’nti",
  "tika-vin09t19:97_4": "tattheva nisīditvā vinicchitaṁ sammati. Na heva kho pana sabhāgabhikkhūnaṁ saññattiyā",
  "tika-vin09t19:97_5": "vūpasantaṁ hoti, apica kho saṅghaṁ sannipātetvā ārocitaṁ saṅghamajjhe vinayadharā",
  "tika-vin09t19:97_6": "vūpasamenti. Evampi tattha saṅghena vinicchitaṁ sammati nāma.",
  "tika-vin09t19:98_0": "Ubbāhikāyasammatapuggalehi vā vinicchitanti apaloketvā vā khandhake vuttāya vā ñattidutiyakammavācāya",
  "tika-vin09t19:98_1": "sammatehi puggalehi visuṁ vā nisīditvā, tassāyeva vā parisāya ‘‘aññena na kiñci kathetabba’’nti",
  "tika-vin09t19:98_2": "(cūḷava. aṭṭha. 231) sāvetvā vinicchitaṁ. Ayanti ayaṁ yathāvuttā catubbidhā sammukhatā.",
  "tika-vin09t19:99_0": "Kārakasaṅghassāti vūpasametuṁ sannipatitassa kārakasaṅghassa. Saṅghasāmaggivasena",
  "tika-vin09t19:99_1": "sammukhībhāvoti ‘‘yāvatikā bhikkhū kammappattā, te āgatā honti, chandārahānaṁ chando",
  "tika-vin09t19:99_2": "āhaṭo hoti, sammukhībhūtā na paṭikkosantī’’ti (cūḷava. 228) evaṁ vuttasaṅghasāmaggivasena",
  "tika-vin09t19:99_3": "sammukhībhāvo, etena yathā tathā padhānakārakapuggalānaṁ sammukhatāmattaṁ saṅghasammukhatā",
  "tika-vin09t19:99_4": "nāma na hotīti dasseti. Bhūtatāti tacchatā. Saccapariyāyo hi idha dhammasaddo ‘‘dhammavādī’’tiādīsu",
  "tika-vin09t19:99_5": "(dī. ni. 1.9, 194) viya. Vineti etenāti vinayo, tassa tassa adhikaraṇassa vūpasamanāya",
  "tika-vin09t19:99_6": "bhagavatā vuttavidhi, tassa vinayassa sammukhatā vinayasammukhatā. Tenāha ‘‘yathā",
  "tika-vin09t19:99_7": "taṁ…pe… vinayasammukhatā’’ti. Yenāti yena puggalena. Atthapaccatthikānanti (sārattha.",
  "tika-vin09t19:99_8": "ṭī. cūḷavagga 3.228) vivādavatthusaṅkhāte atthe paccatthikānaṁ. Saṅghasammukhatā",
  "tika-vin09t19:99_9": "parihāyati sammatapuggaleheva vūpasamanato.",
  "tika-vin09t19:100_0": "Nanti vivādādhikaraṇaṁ. Pañcaṅgasamannāgatanti (cūḷava. 234) ‘‘na chandāgatiṁ gacchati,",
  "tika-vin09t19:100_1": "na dosāgatiṁ gacchati, na mohāgatiṁ gacchati, na bhayāgatiṁ gacchati, gahitāgahitaṁ",
  "tika-vin09t19:100_2": "jānātī’’ti vuttehi pañcahaṅgehi samannāgataṁ. Gūḷhakavivaṭakasakaṇṇajappakesu tīsu",
  "tika-vin09t19:100_3": "salākaggāhesūti ‘‘anujānāmi, bhikkhave, tesaṁ bhikkhūnaṁ saññattiyā tayo salākaggāhake",
  "tika-vin09t19:100_4": "gūḷhakaṁ, vivaṭakaṁ, sakaṇṇajappaka’’nti (cūḷava. 235) samathakkhandhake vuttesu",
  "tika-vin09t19:100_5": "tīsu salākaggāhesu. Salākaṁ gāhetvāti dhammavādīnañca adhammavādīnañca salākāyo nimittasaññaṁ",
  "tika-vin09t19:100_6": "āropetvā cīvarabhoge katvā samathakkhandhake vuttanayena gāhāpetvā. Evañhi tattha vuttaṁ –",
  "tika-vin09t19:101_0": "‘‘Kathañca, bhikkhave, gūḷhako salākaggāho hoti? Tena salākaggāhāpakena bhikkhunā",
  "tika-vin09t19:101_1": "salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo ‘ayaṁ",
  "tika-vin09t19:101_2": "evaṁvādissa salākā, ayaṁ evaṁvādissa salākā, yaṁ icchasi, taṁ gaṇhāhī’ti. Gahite",
  "tika-vin09t19:101_3": "vattabbo ‘mā ca kassaci dassehī’ti. Sace jānāti ‘adhammavādī bahutarā’ti, ‘duggaho’ti",
  "tika-vin09t19:101_4": "paccukkaḍḍhitabbaṁ. Sace jānāti ‘dhammavādī bahutarā’ti , ‘suggaho’ti sāvetabbaṁ.",
  "tika-vin09t19:101_5": "Evaṁ kho, bhikkhave, gūḷhako salākaggāho hoti.",
  "tika-vin09t19:102": "‘‘Kathañca, bhikkhave, vivaṭako salākaggāho hoti? Sace jānāti ‘dhammavādī bahutarā’ti, vissaṭṭheneva vivaṭena gāhetabbo. Evaṁ kho, bhikkhave, vivaṭako salākaggāho hoti.",
  "tika-vin09t19:103_0": "‘‘Kathañca, bhikkhave, sakaṇṇajappako salākaggāho hoti? Tena salākaggāhāpakena bhikkhunā",
  "tika-vin09t19:103_1": "ekamekassa bhikkhuno upakaṇṇake ārocetabbaṁ ‘ayaṁ evaṁvādissa salākā, ayaṁ evavādissa",
  "tika-vin09t19:103_2": "salākā, yaṁ icchasi, taṁ gaṇhāhī’ti. Gahite vattabbo ‘mā ca kassaci ārocehī’ti. Sace",
  "tika-vin09t19:103_3": "jānāti ‘adhammavādī bahutarā’ti, ‘duggaho’ti paccukkaḍḍhitabbaṁ. Sace jānāti ‘dhammavādī",
  "tika-vin09t19:103_4": "bahutarā’ti, ‘suggaho’ti sāvetabbaṁ. Evaṁ kho, bhikkhave, sakaṇṇajappako salākaggāho hotī’’ti.",
  "tika-vin09t19:104_0": "Ettha ca alajjussannāya (cūḷava. aṭṭha. 235) parisāya gūḷhako salākaggāho kātabbo,",
  "tika-vin09t19:104_1": "lajjussannāya vivaṭako, bālussannāya sakaṇṇajappakoti veditabbo. Dhammavādīnaṁ yebhuyyatāyāti",
  "tika-vin09t19:104_2": "dhammavādīnaṁ ekenapi adhikatāya, ko pana vādo dvīhi tīhi.",
  "tika-vin09t19:105_0": "‘‘Catūhi samathehi sammatī’’ti idaṁ sabbasaṅgāhakavasena vuttaṁ, tattha pana dvīhi",
  "tika-vin09t19:105_1": "eva vūpasamanaṁ daṭṭhabbaṁ. Evaṁ vinicchitanti sace āpatti natthi, ubho khamāpetvā,",
  "tika-vin09t19:105_2": "atha atthi, āpattiṁ dassetvā ropanavasena vinicchitaṁ. Paṭikammaṁ pana āpattādhikaraṇasamathe",
  "tika-vin09t19:105_3": "parato āgamissatīti. Na samaṇasāruppaṁ assāmaṇakaṁ, samaṇehi akattabbaṁ, tasmiṁ.",
  "tika-vin09t19:105_4": "Ajjhācāre vītikkame sati.",
  "tika-vin09t19:106_0": "Pārājikasāmantenavāti dukkaṭena vā thullaccayena vā. Methunadhamme hi pārājikasāmantā",
  "tika-vin09t19:106_1": "nāma dukkaṭaṁ hoti, adinnādānādīsu thullaccayaṁ. Paṭicaratoti paṭicchādentassa. Acchinnamūlo",
  "tika-vin09t19:106_2": "bhavissatīti pārājikaṁ anāpanno bhavissati, sīlavā bhavissatīti vuttaṁ hoti. Sammā",
  "tika-vin09t19:106_3": "vattitvāti vattaṁ pūretvā. Osāraṇaṁ labhissatīti kammappaṭippassaddhiṁ labhissati.",
  "tika-vin09t19:107": "Tassāti āpattādhikaraṇassa. Sammukhāvinayeneva vūpasamo natthi paṭiññāya, tathārūpāya khantiyā vā vinā avūpasamanato. Yā pana paṭiññāti sambandho.",
  "tika-vin09t19:108_0": "Etthāti āpattidesanāyaṁ. Siyāti avassaṁ. Kakkhaḷattāya vāḷattāyāti kakkhaḷabhāvāya",
  "tika-vin09t19:108_1": "ceva vāḷabhāvāya ca. Thullavajjanti pārājikañceva saṅghādisesañca. Gihippaṭisaṁyuttanti",
  "tika-vin09t19:108_2": "gihīnaṁ hīnena khuṁsanavambhanadhammikappaṭissavesu āpannaṁ āpattiṁ.",
  "tika-vin09t19:109_0": "Yathānurūpanti ‘‘dvīhi samathehi, tīhi, catūhi, ekenā’’ti evaṁ vuttanayeneva yathānurūpaṁ.",
  "tika-vin09t19:109_1": "Etthāti imasmiṁ samathādhikāre. Vinicchayanayoti vinicchayanayamattaṁ. Tenāha ‘‘vitthāro",
  "tika-vin09t19:109_2": "panā’’tiādi. Assāti vitthārassa. Samantapāsādikāyaṁ vuttoti samantapāsādikāya nāma",
  "tika-vin09t19:109_3": "vinayaṭṭhakathāyaṁ vutto. Tasmā tattha vuttanayeneva veditabboti adhippāyo.",
  "tika-vin09t19:110": "Ettakanti etaṁparamaṁ, na ito bhiyyo.",
  "tika-vin09t19:111": "Adhikaraṇasamathavaṇṇanā niṭṭhitā.",
  "tika-vin09t19:112": "Iti kaṅkhāvitaraṇiyā pātimokkhavaṇṇanāya",
  "tika-vin09t19:113": "Vinayatthamañjūsāyaṁ līnatthappakāsaniyaṁ",
  "tika-vin09t19:114": "Bhikkhupātimokkhavaṇṇanā niṭṭhitā.",
  "tika-vin09t19:115": " Namo tassa bhagavato arahato sammāsambuddhassa"
}