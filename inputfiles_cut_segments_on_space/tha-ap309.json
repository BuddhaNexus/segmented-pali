{
  "tha-ap309:0.1": "Therāpadāna ",
  "tha-ap309:0.2": "Padumakesaravagga ",
  "tha-ap309:0.3": "7. Ārāmadāyakattheraapadāna ",
  "tha-ap309:1.1": "“Siddhatthassa bhagavato, ",
  "tha-ap309:1.2": "ārāmo ropito mayā; ",
  "tha-ap309:1.3": "Sandacchāyesu rukkhesu, ",
  "tha-ap309:1.4": "upāsantesu pakkhisu. ",
  "tha-ap309:2.1": "Addasaṁ virajaṁ buddhaṁ, ",
  "tha-ap309:2.2": "āhutīnaṁ paṭiggahaṁ; ",
  "tha-ap309:2.3": "Ārāmaṁ abhināmesiṁ, ",
  "tha-ap309:2.4": "lokajeṭṭhaṁ narāsabhaṁ. ",
  "tha-ap309:3.1": "Haṭṭho haṭṭhena cittena, ",
  "tha-ap309:3.2": "phalaṁ pupphamadāsahaṁ; ",
  "tha-ap309:3.3": "Tato jātappasādova, ",
  "tha-ap309:3.4": "taṁ vanaṁ pariṇāmayiṁ. ",
  "tha-ap309:4.1": "Buddhassa yamidaṁ dāsiṁ, ",
  "tha-ap309:4.2": "vippasannena cetasā; ",
  "tha-ap309:4.3": "Bhave nibbattamānamhi, ",
  "tha-ap309:4.4": "nibbattati phalaṁ mama. ",
  "tha-ap309:5.1": "Catunnavutito kappe, ",
  "tha-ap309:5.2": "yaṁ ārāmamadaṁ tadā; ",
  "tha-ap309:5.3": "Duggatiṁ nābhijānāmi, ",
  "tha-ap309:5.4": "ārāmassa idaṁ phalaṁ. ",
  "tha-ap309:6.1": "Sattatiṁse ito kappe, ",
  "tha-ap309:6.2": "sattāsuṁ mudusītalā; ",
  "tha-ap309:6.3": "Sattaratanasampannā, ",
  "tha-ap309:6.4": "cakkavattī mahabbalā. ",
  "tha-ap309:7.1": "Paṭisambhidā catasso, ",
  "tha-ap309:7.2": "…pe… ",
  "tha-ap309:7.3": "kataṁ buddhassa sāsanaṁ”. ",
  "tha-ap309:8.1": "Itthaṁ sudaṁ āyasmā ārāmadāyako thero imā gāthāyo abhāsitthāti. ",
  "tha-ap309:9.1": "Ārāmadāyakattherassāpadānaṁ sattamaṁ. "
}