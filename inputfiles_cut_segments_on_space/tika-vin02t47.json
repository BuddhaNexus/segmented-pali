{
  "tika-vin02t47:0": "Pañcavaggo",
  "tika-vin02t47:1": "Kammavaggavaṇṇanā",
  "tika-vin02t47:2_0": "483. Kammavagge ummattakassa bhikkhuno ummattakasammuti ummattake yācitvā gate asammukhāpi",
  "tika-vin02t47:2_1": "dātuṁ vaṭṭati, tattha nisinnepi na kuppati niyamābhāvato. Asammukhā kate pana dosābhāvaṁ",
  "tika-vin02t47:2_2": "dassetuṁ “asammukhākataṁ sukataṁ hotī”ti vuttaṁ. Dūtena upasampadā pana sammukhā",
  "tika-vin02t47:2_3": "kātuṁ na sakkā kammavācānānattasambhavato. Pattanikkujjanādayo hatthapāsato apanītamattepi",
  "tika-vin02t47:2_4": "kātuṁ vaṭṭanti. Saṅghasammukhatātiādīsu yāvatikā bhikkhū kammappattā, te āgatā honti,",
  "tika-vin02t47:2_5": "chandārahānaṁ chando āhaṭo hoti, sammukhībhūtā na paṭikkosanti, ayaṁ saṅghasammukhatā.",
  "tika-vin02t47:2_6": "Yena dhammena yena vinayena yena satthusāsanena saṅgho kammaṁ karoti, ayaṁ dhammasammukhatā.",
  "tika-vin02t47:2_7": "Tattha dhammoti bhūtaṁ vatthu. Vinayoti codanā ceva sāraṇā ca. Satthusāsanaṁ nāma",
  "tika-vin02t47:2_8": "ñattisampadā ceva anussāvanasampadā ca. Yassa saṅgho kammaṁ karoti, tassa sammukhabhāvo",
  "tika-vin02t47:2_9": "puggalasammukhatā. Kattikamāsassa pavāraṇamāsattā “ṭhapetvā kattikamāsa”nti vuttaṁ.",
  "tika-vin02t47:2_10": "Paccukkaḍḍhitvā ṭhapitadivaso cāti kāḷapakkhe cātuddasiṁ vā pannarasiṁ vā sandhāya",
  "tika-vin02t47:2_11": "vuttaṁ. Dve ca puṇṇamāsiyoti paṭhamapacchimavassūpagatānaṁ vasena vuttaṁ.",
  "tika-vin02t47:3_0": "485. Ṭhānakaraṇāni sithilāni katvā uccāretabbaṁ akkharaṁ sithilaṁ, tāniyeva dhanitāni",
  "tika-vin02t47:3_1": "asithilāni katvā uccāretabbaṁ akkharaṁ dhanitaṁ. Dvimattakālaṁ dīghaṁ, ekamattakālaṁ",
  "tika-vin02t47:3_2": "rassaṁ. Dasadhā byañjanabuddhiyā pabhedoti evaṁ sithilādivasena byañjanabuddhiyā",
  "tika-vin02t47:3_3": "akkharuppādakacittassa dasappakārena pabhedo. Sabbāni hi akkharāni cittasamuṭṭhānāni",
  "tika-vin02t47:3_4": "yathādhippetatthabyañjanato byañjanāni ca. Saṁyogo paro etasmāti saṁyogaparo, na",
  "tika-vin02t47:3_5": "saṁyogaparo asaṁyogaparo. Āyasmato buddharakkhitatherassa yassa na khamatīti ettha",
  "tika-vin02t47:3_6": "ta-kāra na-kārasahitākāro asaṁyogaparo. Karaṇānīti kaṇṭhādīni.",
  "tika-vin02t47:4_0": "488. Anukkhittā pārājikaṁ anāpannā ca pakatattāti āha “pakatattā anukkhittā”tiādi.",
  "tika-vin02t47:4_1": "Tattha anissāritāti purimapadasseva vevacanaṁ. Parisuddhasīlāti pārājikaṁ anāpannā.",
  "tika-vin02t47:4_2": "Na tesaṁ chando vā pārisuddhi vā etīti tīsu dvīsu vā nisinnesu ekassa vā dvinnaṁ",
  "tika-vin02t47:4_3": "vā chandapārisuddhi āhaṭāpi anāhaṭāva hotīti adhippāyo.",
  "tika-vin02t47:5": "Apalokanakammakathāvaṇṇanā",
  "tika-vin02t47:6_0": "495-496.Kāyasambhogasāmaggīti sahaseyyapaṭiggahaṇādi. So ratoti subhe rato. Suṭṭhu",
  "tika-vin02t47:6_1": "oratoti vā sorato. Nivātavuttīti nīcavutti. Paṭisaṅkhāti paṭisaṅkhāya ñāṇena upaparikkhitvā.",
  "tika-vin02t47:6_2": "Yaṁ taṁ avandiyakammaṁ anuññātanti sambandho. Imassa apalokanakammassa ṭhānaṁ hotīti",
  "tika-vin02t47:6_3": "evampi apalokanakammaṁ pavattatīti attho. Kammameva lakkhaṇanti kammalakkhaṇaṁ. Osāraṇanissāraṇabhaṇḍukammādayo",
  "tika-vin02t47:6_4": "viya kammañca hutvā aññañca nāmaṁ na labhati, kammameva hutvā upalakkhīyatīti “kammalakkhaṇa”nti",
  "tika-vin02t47:6_5": "vuccati. Etampi kammalakkhaṇamevāti vuttakammalakkhaṇaṁ dassetuṁ “acchinnacīvarajiṇṇacīvaranaṭṭhacīvarāna”ntiādi",
  "tika-vin02t47:6_6": "vuttaṁ. Iṇapalibodhampīti iṇameva palibodho iṇapalibodho, tampi dātuṁ vaṭṭati. Sace",
  "tika-vin02t47:6_7": "tādisaṁ bhikkhuṁ iṇāyikā palibundhanti, tatruppādatopi tassa iṇaṁ sodhetuṁ vaṭṭatīti adhippāyo.",
  "tika-vin02t47:7_0": "Chattaṁ vā vedikaṁ vāti ettha vedikāti cetiyassa upari caturassacayo vuccati. Chattanti",
  "tika-vin02t47:7_1": "tato uddhaṁ valayāni dassetvā kato aggacayo vuccati. Cetiyassa upanikkhepatoti cetiye",
  "tika-vin02t47:7_2": "navakammattāya upanikkhittato, cetiyasantakatoti vuttaṁ hoti. Aññā katikā kātabbāti",
  "tika-vin02t47:7_3": "purimakatikāya asaṅgahitattā vuttaṁ. Tehīti yesaṁ puggalikaṭṭhāne tiṭṭhanti, tehi.",
  "tika-vin02t47:7_4": "Dasabhāganti dasamabhāgaṁ. Tatthāti tasmiṁ vihāre. Mūleti pubbe. “Ito paṭṭhāya bhājetvā",
  "tika-vin02t47:7_5": "khādantū”ti vacaneneva yathāsukhaṁ paribhogo paṭikkhitto hotīti āha “purimakatikā",
  "tika-vin02t47:7_6": "paṭippassambhatī”ti.",
  "tika-vin02t47:8": "Anuvicaritvāti pacchato pacchato gantvā. Apaccāsīsantenāti tesaṁ santikā",
  "tika-vin02t47:9_0": "Paccayaṁ apaccāsīsantena. Mūlabhāganti vuttamevatthaṁ vibhāveti “dasabhāgamatta”nti.",
  "tika-vin02t47:9_1": "Akatāvāsaṁ vā katvāti tato uppannaāyena katvā. Jaggitakāle ca na vāretabbāti jaggitānaṁ",
  "tika-vin02t47:9_2": "pupphaphalabharitakāle na vāretabbā. Jagganakāleti jaggituṁ āraddhakāle. Ñattikammaṭṭhānabhedeti",
  "tika-vin02t47:9_3": "ñattikammassa ṭhānabhede.",
  "tika-vin02t47:10": "Kammavaggavaṇṇanā niṭṭhitā.",
  "tika-vin02t47:11": "Apaññatte paññattavaggavaṇṇanā",
  "tika-vin02t47:12_0": "500. Satta āpattikkhandhā paññattaṁ nāmāti sambandho. Kakusandhakoṇāgamanakassapā",
  "tika-vin02t47:12_1": "eva satta āpattikkhandhe paññapesuṁ, vipassīādayo pana ovādapātimokkhaṁ uddisiṁsu,",
  "tika-vin02t47:12_2": "na sikkhāpadaṁ paññapesunti āha “kakusandhañca…pe… antarā kenaci apaññatte sikkhāpade”ti.",
  "tika-vin02t47:12_3": "Sesamettha suviññeyyameva.",
  "tika-vin02t47:13": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t47:14": "Parivāraṭṭhakathāvaṇṇanā samattā.",
  "tika-vin02t47:15": "Nigamanakathāvaṇṇanā",
  "tika-vin02t47:16": "Avasānagāthāsu pana ayamattho. Vibhattadesananti ubhatovibhaṅgakhandhakaparivārehi vibhattadesanaṁ vinayapiṭakanti yojetabbaṁ. Tassāti tassa vinayassa.",
  "tika-vin02t47:17": "Tatridantiādi paṭhamapārājikavaṇṇanāyaṁ vuttanayameva.",
  "tika-vin02t47:18_0": "Satthumahābodhivibhūsitoti satthunā paribhuttamahābodhivibhūsito maṇḍito, tassa mahāvihārassa",
  "tika-vin02t47:18_1": "dakkhiṇabhāge uttamaṁ yaṁ padhānagharanti sambandho. Tattha padhānagharanti taṁnāmakaṁ",
  "tika-vin02t47:18_2": "pariveṇaṁ. Sucicārittasīlena, bhikkhusaṅghena sevitanti idampi padhānagharavisesanaṁ.",
  "tika-vin02t47:19_0": "Tatthāti tasmiṁ padhānaghare. Cārupākārasañcitanti manāpena pākārena parikkhittaṁ.",
  "tika-vin02t47:19_1": "Sītacchāyatarūpetanti ghananicitapattasañchannasākhāpasākhatāya sītacchāyehi rukkhehi",
  "tika-vin02t47:19_2": "upetaṁ. Vikasitakamalakuvalayapuṇḍarīkasogandhikādipupphasañchannamadhurasītaludakapuṇṇatāya",
  "tika-vin02t47:19_3": "sampannā salilāsayā assāti sampannasalilāsayo. Uddisitvāti buddhasiriṁ nāma theraṁ",
  "tika-vin02t47:19_4": "nissāya, tassa ajjhesanaṁ nissāyāti vuttaṁ hoti. Iddhāti atthavinicchayādīhi iddhā phītā paripuṇṇā.",
  "tika-vin02t47:20_0": "Sirinivāsassāti siriyā nivāsaṭṭhānabhūtassa. Jayasaṁvacchareti jayappattasaṁvacchare.",
  "tika-vin02t47:20_1": "Ayanti theraṁ buddhasiriṁ uddissa yā vinayavaṇṇanā āraddhā, ayaṁ. Dhammūpasaṁhitāti",
  "tika-vin02t47:20_2": "kusalasannissitā. Idāni sadevakassa lokassa accantasukhādhigamāya attano puññaṁ pariṇāmento",
  "tika-vin02t47:20_3": "“ciraṭṭhitattha dhammassā”tiādimāha. Tattha samācitanti upacitaṁ. Sabbassa ānubhāvenāti",
  "tika-vin02t47:20_4": "sabbassa tassa puññassa tejena. Sabbepi pāṇinoti kāmāvacarādibhedā sabbe sattā. Saddhammarasasevinoti",
  "tika-vin02t47:20_5": "yathārahaṁ bodhittayādhigamavasena saddhammarasasevino bhavantu. Sesamettha suviññeyyameva.",
  "tika-vin02t47:21": "Nigamanakathāvaṇṇanā niṭṭhitā.",
  "tika-vin02t47:22": "Nigamanakathā",
  "tika-vin02t47:23": "Ettāvatā ca –",
  "tika-vin02t47:24": "Vinaye pāṭavatthāya, sāsanassa ca vuḍḍhiyā;",
  "tika-vin02t47:25": "Vaṇṇanā yā samāraddhā, vinayaṭṭhakathāya sā.",
  "tika-vin02t47:26": "Sāratthadīpanī nāma, sabbaso pariniṭṭhitā;",
  "tika-vin02t47:27": "Tiṁsasahassamattehi, ganthehi parimāṇato.",
  "tika-vin02t47:28": "Ajjhesito narindena, sohaṁ parakkamabāhunā;",
  "tika-vin02t47:29": "Saddhammaṭṭhitikāmena, sāsanujjotakārinā.",
  "tika-vin02t47:30": "Teneva kārite ramme, pāsādasatamaṇḍite;",
  "tika-vin02t47:31": "Nānādumagaṇākiṇṇe, bhāvanābhiratālaye.",
  "tika-vin02t47:32": "Sītalūdakasampanne, vasaṁ jetavane imaṁ;",
  "tika-vin02t47:33": "Atthabyañjanasampannaṁ, akāsiṁ suvinicchayaṁ.",
  "tika-vin02t47:34": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-vin02t47:35": "Etena puññakammena, dutiye attasambhave.",
  "tika-vin02t47:36": "Tāvatiṁse pamodento, sīlācāraguṇe rato;",
  "tika-vin02t47:37": "Alaggo pañcakāmesu, patvāna paṭhamaṁ phalaṁ.",
  "tika-vin02t47:38": "Antime attabhāvamhi, metteyyaṁ munipuṅgavaṁ;",
  "tika-vin02t47:39": "Lokaggapuggalaṁ nāthaṁ, sabbasattahite rataṁ.",
  "tika-vin02t47:40": "Disvāna tassa dhīrassa, sutvā saddhammadesanaṁ;",
  "tika-vin02t47:41": "Adhigantvā phalaṁ aggaṁ, sobheyyaṁ jinasāsanaṁ.",
  "tika-vin02t47:42": "Sadā rakkhantu rājāno, dhammeneva imaṁ pajaṁ;",
  "tika-vin02t47:43": "Niratā puññakammesu, jotentu jinasāsanaṁ.",
  "tika-vin02t47:44": "Ime ca pāṇino sabbe, sabbadā nirupaddavā;",
  "tika-vin02t47:45": "Niccaṁ kalyāṇasaṅkappā, pappontu amataṁ padanti.",
  "tika-vin02t47:46": "Sāratthadīpanī nāma vinayaṭīkā niṭṭhitā."
}