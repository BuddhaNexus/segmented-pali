{
  "atk-abh03a41:0": "2. Khandhayamakaṁ",
  "atk-abh03a41:1": "1. Paṇṇattiuddesavāravaṇṇanā",
  "atk-abh03a41:2_0": "1. Idāni mūlayamake desiteyeva kusalādidhamme khandhavasena saṅgaṇhitvā mūlayamakānantaraṁ",
  "atk-abh03a41:2_1": "desitassa khandhayamakassa vaṇṇanā hoti. Tattha pāḷivavatthānaṁ tāva evaṁ veditabbaṁ",
  "atk-abh03a41:2_2": "– imasmiñhi khandhayamake tayo mahāvārā honti – paṇṇattivāro, pavattivāro, pariññāvāroti.",
  "atk-abh03a41:2_3": "Tesu paṇṇattivāro khandhānaṁ nāmābhidhānasodhanavaseneva gatattā paṇṇattivāroti vuccati.",
  "atk-abh03a41:2_4": "Pavattivāro tena sodhitanāmābhidhānānaṁ khandhānaṁ uppādanirodhavasena pavattiṁ sodhayamāno",
  "atk-abh03a41:2_5": "gato, tasmā pavattivāroti vuccati. Pariññāvāro iminānukkamena pavattānaṁ khandhānaṁ",
  "atk-abh03a41:2_6": "saṅkhepeneva tisso pariññā dīpayamāno gato, tasmā pariññāvāroti vuccati. Tattha paṇṇattivāro",
  "atk-abh03a41:2_7": "uddesaniddesavasena dvīhākārehi vavatthito. Itaresu visuṁ uddesavāro natthi. Ādito",
  "atk-abh03a41:2_8": "paṭṭhāya pucchāvissajjanavasena ekadhā vavatthitā. Tattha pañcakkhandhātipadaṁ ādiṁ",
  "atk-abh03a41:2_9": "katvā yāva na khandhā, na saṅkhārāti padaṁ tāva paṇṇattivārassa uddesavāro veditabbo.",
  "atk-abh03a41:2_10": "Pucchāvārotipi tasseva nāmaṁ. Tattha pañcakkhandhāti ayaṁ yamakavasena pucchitabbānaṁ",
  "atk-abh03a41:2_11": "khandhānaṁ uddeso. Rūpakkhandho…pe… viññāṇakkhandhoti tesaññeva pabhedato nāmavavatthānaṁ.",
  "atk-abh03a41:3_0": "2-3. Idāni imesaṁ khandhānaṁ vasena padasodhanavāro, padasodhanamūlacakkavāro, suddhakhandhavāro,",
  "atk-abh03a41:3_1": "suddhakhandhamūlacakkavāroti cattāro nayavārā honti. Tattha rūpaṁ rūpakkhandho, rūpakkhandho",
  "atk-abh03a41:3_2": "rūpantiādinā nayena padameva sodhetvā gato padasodhanavāro nāma. So anulomapaṭilomavasena",
  "atk-abh03a41:3_3": "duvidho hoti. Tattha anulomavāre ‘rūpaṁ rūpakkhandho, rūpakkhandho rūpa’ntiādīni",
  "atk-abh03a41:3_4": "pañca yamakāni. Paṭilomavārepi ‘na rūpaṁ, na rūpakkhandho; na rūpakkhandho na rūpa’ntiādīni",
  "atk-abh03a41:3_5": "pañceva. Tato paraṁ tesaññeva padasodhanavāre sodhitānaṁ khandhānaṁ ‘rūpaṁ rūpakkhandho,",
  "atk-abh03a41:3_6": "khandhā vedanākkhandho’tiādinā nayena ekekakhandhamūlakāni cattāri cattāri cakkāni",
  "atk-abh03a41:3_7": "bandhitvā gato padasodhanamūlakānaṁ cakkānaṁ atthitāya padasodhanamūlacakkavāro nāma.",
  "atk-abh03a41:3_8": "Sopi anulomapaṭilomavasena duvidho hoti. Tattha anulomavāre ‘rūpaṁ rūpakkhandho,",
  "atk-abh03a41:3_9": "khandhā vedanākkhandho’tiādīni ekekakhandhamūlakāni cattāri cattāri katvā vīsati",
  "atk-abh03a41:3_10": "yamakāni. Paṭilomavārepi ‘na rūpaṁ, na rūpakkhandho; na khandhā na vedanākkhandho’tiādīni vīsatimeva.",
  "atk-abh03a41:4_0": "Tato paraṁ rūpaṁ khandho khandhā rūpantiādinā nayena suddhakhandhavaseneva gato suddhakhandhavāro",
  "atk-abh03a41:4_1": "nāma. Tattha khandhā rūpantiādīsu khandhā rūpakkhandho, khandhā vedanākkhandhoti",
  "atk-abh03a41:4_2": "attho gahetabbo. Kasmā? Niddesavāre evaṁ bhājitattā. Tattha hi ‘rūpaṁ khandhoti āmantā.",
  "atk-abh03a41:4_3": "Khandhā rūpakkhandhoti rūpakkhandho khandho ceva rūpakkhandho ca, avasesā khandhā",
  "atk-abh03a41:4_4": "na rūpakkhandho’ti evaṁ ‘khandhā rūpa’ntiādīnaṁ khandhā rūpakkhandhotiādinā nayena",
  "atk-abh03a41:4_5": "padaṁ uddharitvā attho vibhatto. Teneva ca kāraṇenese suddhakhandhavāroti vutto.",
  "atk-abh03a41:4_6": "Vacanasodhane viya hi ettha na vacanaṁ pamāṇaṁ. Yathā yathā pana suddhakhandhā labbhanti,",
  "atk-abh03a41:4_7": "tathā tathā atthova pamāṇaṁ. Parato āyatanayamakādīsupi eseva nayo. Esopi ca suddhakhandhavāro",
  "atk-abh03a41:4_8": "anulomapaṭilomavasena duvidho hoti. Tattha anulomavāre ‘rūpaṁ khandho khandhā rūpa’ntiādīni",
  "atk-abh03a41:4_9": "pañca yamakāni. Paṭilomavārepi ‘na rūpaṁ na khandho, na khandhā na rūpa’ntiādīni pañceva.",
  "atk-abh03a41:5_0": "Tato paraṁ tesaññeva suddhakhandhānaṁ rūpaṁ khandho, khandhā vedanātiādinā nayena",
  "atk-abh03a41:5_1": "ekekakhandhamūlakāni cattāri cattāri cakkāni bandhitvā gato suddhakhandhamūlakānaṁ",
  "atk-abh03a41:5_2": "cakkānaṁ atthitāya suddhakhandhamūlacakkavāro nāma. Tattha khandhā vedanātiādīsu",
  "atk-abh03a41:5_3": "khandhā vedanākkhandhotiādinā nayena attho veditabbo. Itarathā niddesavārena saddhiṁ",
  "atk-abh03a41:5_4": "virodho hoti. Sopi anulomapaṭilomavasena duvidho hoti. Tattha anulomavāre ‘rūpaṁ",
  "atk-abh03a41:5_5": "khandho, khandhā vedanā’tiādīni ekekakhandhamūlakāni cattāri cattāri katvā vīsati",
  "atk-abh03a41:5_6": "yamakāni. Paṭilomavārepi ‘na rūpaṁ, na khandho, na khandhā na vedanā’tiādīni vīsatimeva.",
  "atk-abh03a41:5_7": "Evaṁ tāva ekena yamakasatena dvīhi pucchāsatehi ekekapucchāya sanniṭṭhānasaṁsayavasena",
  "atk-abh03a41:5_8": "dve dve atthe katvā catūhi ca atthasatehi paṭimaṇḍito paṇṇattivārassa uddesavāro veditabboti.",
  "atk-abh03a41:6": "Paṇṇattiuddesavāravaṇṇanā.",
  "atk-abh03a41:7": "1. Paṇṇattiniddesavāravaṇṇanā",
  "atk-abh03a41:8_0": "26. Idāni rūpaṁ rūpakkhandhotiādinā nayena niddesavāro āraddho. Tattha rūpaṁ rūpakkhandhoti",
  "atk-abh03a41:8_1": "yaṁkiñci rūpanti vuccati. Sabbaṁ taṁ rūpaṁ rūpakkhandhoti vacanasodhanatthaṁ pucchati.",
  "atk-abh03a41:8_2": "Piyarūpaṁ sātarūpaṁ, rūpaṁ, na rūpakkhandhoti yaṁ ‘piyarūpaṁ sātarūpa’nti ettha rūpanti",
  "atk-abh03a41:8_3": "vuttaṁ, taṁ rūpameva, na rūpakkhandhoti attho. Rūpakkhandho rūpañceva rūpakkhandho",
  "atk-abh03a41:8_4": "cāti yo pana rūpakkhandho, so rūpantipi rūpakkhandhotipi vattuṁ vaṭṭatīti attho.",
  "atk-abh03a41:8_5": "Rūpakkhandho rūpanti ettha pana yasmā rūpakkhandho niyameneva rūpanti vattabbo. Tasmā",
  "atk-abh03a41:8_6": "āmantāti āha. Iminā upāyena sabbavissajjanesu attho veditabbo. Yo pana yattha viseso",
  "atk-abh03a41:8_7": "bhavissati, tatheva taṁ vaṇṇayissāma . Saññāyamake tāva diṭṭhisaññāti ‘papañcasaññā’tiādīsu",
  "atk-abh03a41:8_8": "āgatā diṭṭhisaññā. Saṅkhārayamake avasesā saṅkhārāti ‘aniccā vata saṅkhārā’tiādīsu",
  "atk-abh03a41:8_9": "āgatā saṅkhārakkhandhato avasesā saṅkhatadhammā. Paṭilomavārepi eseva nayoti.",
  "atk-abh03a41:9": "Padasodhanavāro niṭṭhito.",
  "atk-abh03a41:10_0": "28. Padasodhanamūlacakkavāre khandhā vedanākkhandhoti yekeci khandhā, sabbe te vedanākkhandhoti",
  "atk-abh03a41:10_1": "pucchati. Sesapucchāsupi eseva nayo. Paṭilome na khandhā na vedanākkhandhoti ettha",
  "atk-abh03a41:10_2": "ye paññattinibbānasaṅkhātā dhammā khandhā na honti, te yasmā vedanākkhandhopi na",
  "atk-abh03a41:10_3": "honti, tasmā āmantāti āha. Sesavissajjanesupi eseva nayoti.",
  "atk-abh03a41:11": "Padasodhanamūlacakkavāro niṭṭhito.",
  "atk-abh03a41:12_0": "38. Suddhakhandhavāre rūpaṁ khandhoti yaṁkiñci rūpanti vuttaṁ, sabbaṁ taṁ khandhoti",
  "atk-abh03a41:12_1": "pucchati. Tattha yasmā piyarūpasātarūpasaṅkhātaṁ vā rūpaṁ hotu, bhūtupādārūpaṁ vā,",
  "atk-abh03a41:12_2": "sabbaṁ pañcasu khandhesu saṅgahaṁ gacchateva. Tasmā āmantāti paṭijānāti. Dutiyapade",
  "atk-abh03a41:12_3": "‘khandhā rūpa’nti pucchitabbe yasmā rūpantivacanena rūpakkhandhova adhippeto, tasmā",
  "atk-abh03a41:12_4": "vacanaṁ anādiyitvā atthavasena pucchanto khandhā rūpakkhandhoti āha. Iminā nayena",
  "atk-abh03a41:12_5": "sabbapadesu attho veditabbo. Parato āyatanayamakādīnaṁ niddesavārepi eseva nayo.",
  "atk-abh03a41:12_6": "Saññā khandhoti etthāpi diṭṭhisaññā vā hotu, saññā eva vā, sabbāyapi khandhabhāvato",
  "atk-abh03a41:12_7": "āmantāti vuttaṁ. Saṅkhārā khandhoti padepi eseva nayo. Khandhavinimuttako hi saṅkhāro nāma natthi.",
  "atk-abh03a41:13_0": "39. Paṭilome na rūpaṁ na khandhoti yaṁ dhammajātaṁ rūpaṁ na hoti, taṁ khandhopi na",
  "atk-abh03a41:13_1": "hotīti pucchati. Vissajjane panassa rūpaṁ ṭhapetvā avasesā khandhā na rūpaṁ, khandhāti",
  "atk-abh03a41:13_2": "rūpato aññe vedanādayo khandhā rūpameva na honti, khandhā pana hontīti attho. Rūpañca",
  "atk-abh03a41:13_3": "khandhe ca ṭhapetvā avasesāti pañcakkhandhavinimuttaṁ nibbānañceva paññatti ca. Ito",
  "atk-abh03a41:13_4": "paresupi ‘avasesā’ti padesu eseva nayoti.",
  "atk-abh03a41:14": "Suddhakhandhavāro niṭṭhito.",
  "atk-abh03a41:15": "40-44. Suddhakhandhamūlacakkavāre rūpaṁ khandhotiādīnaṁ heṭṭhā vuttanayeneva attho veditabboti.",
  "atk-abh03a41:16": "Suddhakhandhamūlacakkavāro niṭṭhito.",
  "atk-abh03a41:17": "Paṇṇattiniddesavāravaṇṇanā.",
  "atk-abh03a41:18": "2. Pavattivāravaṇṇanā",
  "atk-abh03a41:19_0": "50-205. Idāni yassa rūpakkhandhotiādinā nayena pavattivāro āraddho. Kasmā panettha",
  "atk-abh03a41:19_1": "uddesavāro na vuttoti? Heṭṭhā dassitanayattā. Paṇṇattivārasmiñhi uddesavāre nayo",
  "atk-abh03a41:19_2": "dassito. Tena pana nayena sakkā so idha avuttopi jānitunti taṁ avatvā niddesavārova",
  "atk-abh03a41:19_3": "āraddho. Imasmiṁ pana pavattivārasaṅkhāte mahāvāre uppādavāro, nirodhavāro, uppādanirodhavāroti",
  "atk-abh03a41:19_4": "tayo antaravārā honti. Tesu paṭhamo dhammānaṁ uppādalakkhaṇassa dīpitattā uppādavāroti",
  "atk-abh03a41:19_5": "vuccati. Dutiyo tesaññeva nirodhalakkhaṇassa dīpitattā nirodhavāroti vuccati. Tatiyo",
  "atk-abh03a41:19_6": "ubhinnampi lakkhaṇānaṁ dīpitattā uppādanirodhavāroti vuccati. Uppādavārena cettha",
  "atk-abh03a41:19_7": "dhammānaṁ uppajjanākārova dīpito. Nirodhavārena ‘uppannaṁ nāma niccaṁ natthī’ti tesaññeva",
  "atk-abh03a41:19_8": "aniccatā dīpitā. Uppādanirodhavārena tadubhayaṁ.",
  "atk-abh03a41:20_0": "Tattha uppādavāre tāva tiṇṇaṁ addhānaṁ vasena cha kālabhedā honti – paccuppanno,",
  "atk-abh03a41:20_1": "atīto, anāgato, paccuppannenātīto, paccuppannenānāgato, atītenānāgatoti. Tesu ‘yassa",
  "atk-abh03a41:20_2": "rūpakkhandho uppajjatī’ti paccuppannābhidhānavasena paccuppanno veditabbo. So paccuppannānaṁ",
  "atk-abh03a41:20_3": "dhammānaṁ paccakkhato gahetabbattā ativiya suviññeyyoti paṭhamaṁ vutto. Yassa rūpakkhandho",
  "atk-abh03a41:20_4": "uppajjitthāti atītābhidhānavasena atīto veditabbo. So paccakkhato anubhūtapubbānaṁ",
  "atk-abh03a41:20_5": "atītadhammānaṁ anumānena anāgatehi suviññeyyatarattā dutiyaṁ vutto. Yassa rūpakkhandho",
  "atk-abh03a41:20_6": "uppajjissatīti anāgatābhidhānavasena anāgato veditabbo. So paccakkhato ca anubhūtapubbavasena",
  "atk-abh03a41:20_7": "ca gahitadhammānumānena ‘anāgatepi evarūpā dhammā uppajjissantī’ti gahetabbato tatiyaṁ vutto.",
  "atk-abh03a41:21_0": "Yassarūpakkhandho uppajjati, tassa vedanākkhandho uppajjitthāti paccuppannena saddhiṁ",
  "atk-abh03a41:21_1": "atītābhidhānavasena paccuppannenātīto veditabbo. So missakesu tīsu suviññeyyatarattā",
  "atk-abh03a41:21_2": "catutthaṁ vutto. Yassa rūpakkhandho uppajjati tassa vedanākkhandho uppajjissatīti",
  "atk-abh03a41:21_3": "paccuppannena saddhiṁ anāgatābhidhānavasena paccuppannenānāgato veditabbo. So paccakkhato",
  "atk-abh03a41:21_4": "gahetabbānaṁ dhammānaṁ atthitāya atthato suviññeyyataroti pañcamaṁ vutto. Yassa rūpakkhandho",
  "atk-abh03a41:21_5": "uppajjittha, tassa vedanākkhandho uppajjissatīti atītena saddhiṁ anāgatābhidhānavasena",
  "atk-abh03a41:21_6": "atītenānāgato veditabbo. So purimehi duviññeyyoti chaṭṭhaṁ vutto.",
  "atk-abh03a41:22_0": "Evametesu chasu kālabhedesu yvāyaṁ paṭhamo paccuppanno, tattha puggalato, okāsato,",
  "atk-abh03a41:22_1": "puggalokāsatoti tayo vārā honti. Tesu yassāti puggalavasena khandhānaṁ uppattidīpano",
  "atk-abh03a41:22_2": "puggalavāro. Yatthāti okāsavasena khandhānaṁ uppattidīpano okāsavāro. Yassa yatthāti",
  "atk-abh03a41:22_3": "puggalokāsavasena khandhānaṁ uppattidīpano puggalokāsavāro. Ime pana tayopi vārā",
  "atk-abh03a41:22_4": "paṭhamaṁ anulomanayena niddisitvā pacchā paṭilomanayena niddiṭṭhā. Tesu ‘uppajjati’",
  "atk-abh03a41:22_5": "‘uppajjittha,’ ‘uppajjissatī’ti vacanato uppattidīpano anulomanayo. ‘Nuppajjati’,",
  "atk-abh03a41:22_6": "‘nuppajjittha,’ ‘nuppajjissatī’ti vacanato anuppattidīpano paṭilomanayo.",
  "atk-abh03a41:23_0": "Tattha paccuppannakāle tāva puggalavārassa anulomanaye ‘‘yassa rūpakkhandho uppajjati,",
  "atk-abh03a41:23_1": "tassa vedanākkhandho uppajjati. Yassa vā pana vedanākkhandho uppajjati, tassa rūpakkhandho",
  "atk-abh03a41:23_2": "uppajjati. Yassa rūpakkhandho uppajjati, tassa saññākkhandho saṅkhārakkhandho, viññāṇakkhandho,",
  "atk-abh03a41:23_3": "uppajjati. Yassa vā pana viññāṇakkhandho uppajjati, tassa rūpakkhandho uppajjatī’’ti",
  "atk-abh03a41:23_4": "evaṁ rūpakkhandhamūlakāni cattāri yamakāni; ‘‘yassa vedanākkhandho uppajjati, tassa",
  "atk-abh03a41:23_5": "saññākkhandho uppajjatī’’tiādinā nayena vedanākkhandhamūlakāni tīṇi; saññākkhandhamūlakāni",
  "atk-abh03a41:23_6": "dve; saṅkhārakkhandhamūlakaṁ ekanti aggahitaggahaṇena dasa yamakāni honti.",
  "atk-abh03a41:24_0": "Tattha rūpakkhandhamūlakesu catūsu ādito ekameva vissajjitaṁ. Sesāni tena sadisavissajjanānīti",
  "atk-abh03a41:24_1": "tantiyā lahubhāvatthaṁ saṅkhittāni. Vedanākkhandhādimūlakesupi ‘āmantā’ti ekasadisameva",
  "atk-abh03a41:24_2": "vissajjanaṁ. Tasmā tānipi tantiyā lahubhāvatthaṁ saṅkhittānevāti evametāni paccuppannakāle",
  "atk-abh03a41:24_3": "puggalavāre anulomanaye ekayamakavissajjaneneva dasa yamakāni vissajjitāni nāma hontīti",
  "atk-abh03a41:24_4": "veditabbāni. Yathā ca puggalavāre dasa, evaṁ okāsavāre dasa, puggalokāsavāre dasāti",
  "atk-abh03a41:24_5": "paccuppannakāle tīsu vāresu anulomanaye tiṁsa yamakāni honti. Yathā ca anulomanaye,",
  "atk-abh03a41:24_6": "evaṁ paṭilomanayepīti sabbānipi paccuppannakāle saṭṭhi yamakāni honti. Tesu vīsapucchāsataṁ,",
  "atk-abh03a41:24_7": "cattārīsāni ca dve atthasatāni hontīti veditabbāni. Evaṁ sesesupi pañcasu kālabhedesu",
  "atk-abh03a41:24_8": "puggalādibhedato anulomapaṭilomanayavasena cha cha vārā. Ekekasmiṁ vāre dasa dasa",
  "atk-abh03a41:24_9": "katvā saṭṭhi saṭṭhi yamakānīti tīṇi yamakasatāni. Tāni purimehi saddhiṁ saṭṭhādhikāni",
  "atk-abh03a41:24_10": "tīṇi yamakasatāni, vīsādhikāni sattapucchāsatāni, cattārīsāni ca cuddasa atthasatāni",
  "atk-abh03a41:24_11": "honti. Idaṁ tāva uppādavāre pāḷivavatthānaṁ. Yathā ca uppādavāre, tathā nirodhavārepi,",
  "atk-abh03a41:24_12": "uppādanirodhavārepīti sabbasmimpi pavattimahāvāre asīti yamakasahassaṁ, saṭṭhisatādhikāni",
  "atk-abh03a41:24_13": "dve pucchāsahassāni, vīsaṁ tisatādhikāni ca cattāri atthasahassāni veditabbāni.",
  "atk-abh03a41:25_0": "Pāḷi pana uppādavāre nirodhavāre ca tīsu asammissakakālabhedesu tasmiṁ tasmiṁ vāre",
  "atk-abh03a41:25_1": "ekekameva yamakaṁ vissajjetvā saṅkhittā. Tīsu missakakālabhedesu ‘yassa vedanākkhandho",
  "atk-abh03a41:25_2": "uppajjati, tassa saññākkhandho uppajjitthā’tiādinā nayena vedanākkhandhādimūlakesupi",
  "atk-abh03a41:25_3": "ekaṁ yamakaṁ vissajjitaṁ. Uppādanirodhavāre pana chasupi kālabhedesu taṁ vissajjitameva.",
  "atk-abh03a41:25_4": "Sesāni tena samānavissajjanattā saṅkhittānīti. Idaṁ sakalepi pavattimahāvāre pāḷivavatthānaṁ.",
  "atk-abh03a41:26_0": "Atthavinicchayatthaṁ panassa idaṁ lakkhaṇaṁ veditabbaṁ – imasmiñhi pavattimahāvāre",
  "atk-abh03a41:26_1": "catunnaṁ pañhānaṁ pañca vissajjanāni sattavīsatiyā ṭhānesu pakkhipitvā atthavinicchayo",
  "atk-abh03a41:26_2": "veditabbo. Tattha purepañho, pacchāpañho, paripuṇṇapañho, moghapañhoti ime cattāro",
  "atk-abh03a41:26_3": "pañhā nāma. Ekekasmiñhi yamake dve dve pucchā. Ekekapucchāyapi dve dve padāni. Tattha",
  "atk-abh03a41:26_4": "yāya pucchāya vissajjane ekeneva padena gahitakkhandhassa uppādo vā nirodho vā labbhati",
  "atk-abh03a41:26_5": ", ayaṁ purepañho nāma. Yāya pana pucchāya vissajjane dvīhipi padehi gahitakkhandhānaṁ",
  "atk-abh03a41:26_6": "uppādo vā nirodho vā labbhati, ayaṁ pacchāpañho nāma. Yāya pana pucchāya vissajjane",
  "atk-abh03a41:26_7": "ekenapi padena gahitakkhandhassa dvīhipi padehi gahitakkhandhānaṁ uppādo vā, nirodho",
  "atk-abh03a41:26_8": "vā labbhati, ayaṁ paripuṇṇapañho nāma. Yāya pana pucchāya vissajjane paṭikkhepo vā,",
  "atk-abh03a41:26_9": "paṭisedho vā labbhati, ayaṁ moghapañho nāma. Yasmā panesa adassiyamāno na sakkā jānituṁ,",
  "atk-abh03a41:26_10": "tasmā naṁ dassayissāma.",
  "atk-abh03a41:27_0": "‘Yattha rūpakkhandho nuppajjati, tattha vedanākkhandho nuppajjatī’ti pucchāya tāva",
  "atk-abh03a41:27_1": "uppajjatīti imasmiṁ vissajjane ekeneva padena gahitassa vedanākkhandhassa uppādo",
  "atk-abh03a41:27_2": "labbhati, iti ayañceva añño ca evarūpo pañho purepañhoti veditabbo. ‘Yassa rūpakkhandho",
  "atk-abh03a41:27_3": "uppajjittha, tassa vedanākkhandho uppajjitthā’ti pucchāya pana ‘āmantā’ti imasmiṁ",
  "atk-abh03a41:27_4": "vissajjane dvīhi padehi gahitānaṁ rūpavedanākkhandhānaṁ yassa kassaci sattassa atīte",
  "atk-abh03a41:27_5": "uppādo labbhati. Iti ayañceva añño ca evarūpo pañho pacchāpañhoti veditabbo.",
  "atk-abh03a41:28_0": "‘Yassa rūpakkhandho uppajjati, tassa vedanākkhandho uppajjatī’ti imāya pana paṭhamapucchāya",
  "atk-abh03a41:28_1": "‘asaññasattaṁ upapajjantāna’ntiādike imasmiṁ vissajjane ‘asaññasattaṁ upapajjantānaṁ",
  "atk-abh03a41:28_2": "tesaṁ rūpakkhandho uppajjati, no ca tesaṁ vedanākkhandho uppajjatī’ti imasmiṁ koṭṭhāse",
  "atk-abh03a41:28_3": "ekeneva padena gahitassa rūpakkhandhassapi uppādo labbhati. ‘Pañcavokāraṁ upapajjantānaṁ",
  "atk-abh03a41:28_4": "tesaṁ rūpakkhandho ca uppajjati vedanākkhandho ca uppajjatī’ti imasmiṁ koṭṭhāse dvīhipi",
  "atk-abh03a41:28_5": "padehi saṅgahitānaṁ rūpavedanākkhandhānampi uppādo labbhati. Iti ayañceva añño ca",
  "atk-abh03a41:28_6": "evarūpo pañho paripuṇṇapañhoti veditabbo. Purepacchāpañhotipi etasseva nāmaṁ. Etassa",
  "atk-abh03a41:28_7": "hi vissajjane purimakoṭṭhāse ekena padena saṅgahitassa rūpakkhandhasseva uppādo dassito.",
  "atk-abh03a41:28_8": "Dutiyakoṭṭhāse dvīhi padehi saṅgahitānaṁ rūpavedanākkhandhānaṁ. Imināyeva ca lakkhaṇena",
  "atk-abh03a41:28_9": "yattha ekena padena saṅgahitassa khandhassa uppādo vā nirodho vā labbhati, so purepañhoti",
  "atk-abh03a41:28_10": "vutto. Yattha dvīhipi padehi saṅgahitānaṁ khandhānaṁ uppādo vā nirodho vā labbhati,",
  "atk-abh03a41:28_11": "so pacchāpañhoti vutto.",
  "atk-abh03a41:29_0": "‘Yassa rūpakkhandho nuppajjittha, tassa vedanākkhandho nuppajjitthā’ti imāya pana",
  "atk-abh03a41:29_1": "pucchāya ‘natthī’ti imasmiṁ vissajjane paṭikkhepo labbhati. ‘Yassa rūpakkhandho uppajjati,",
  "atk-abh03a41:29_2": "tassa vedanākkhandho nirujjhatī’ti pucchāya ‘no’ti imasmiṁ vissajjane paṭisedho labbhati.",
  "atk-abh03a41:29_3": "Tasmā ayañceva duvidho añño ca evarūpo pañho moghapañhoti veditabbo. Tucchapañhotipi",
  "atk-abh03a41:29_4": "vuccati. Evaṁ tāva cattāro pañhā veditabbā.",
  "atk-abh03a41:30_0": "Pāḷigatiyā vissajjanaṁ, paṭivacanavissajjanaṁ, sarūpadassanena vissajjanaṁ, paṭikkhepena",
  "atk-abh03a41:30_1": "vissajjanaṁ, paṭisedhena vissajjananti imāni pana pañca vissajjanāni nāma . Tattha",
  "atk-abh03a41:30_2": "yaṁ vissajjanaṁ pāḷipadameva hutvā atthaṁ vissajjeti, idaṁ pāḷigatiyā vissajjanaṁ",
  "atk-abh03a41:30_3": "nāma. Taṁ purepañhe labbhati. ‘Yattha rūpakkhandho nuppajjati tattha vedanākkhandho",
  "atk-abh03a41:30_4": "nuppajjatī’ti hi pañhe ‘uppajjatī’ti idaṁ vissajjanaṁ pāḷipadameva hutvā atthaṁ vissajjayamānaṁ",
  "atk-abh03a41:30_5": "gataṁ, tasmā evarūpesu ṭhānesu pāḷigatiyā vissajjanaṁ veditabbaṁ. Yaṁ pana vissajjanaṁ",
  "atk-abh03a41:30_6": "paṭivacanabhāvena atthaṁ vissajjeti, idaṁ paṭivacanavissajjanaṁ nāma. Taṁ pacchāpañhe",
  "atk-abh03a41:30_7": "labbhati. ‘Yassa rūpakkhandho uppajjittha, tassa vedanākkhandho uppajjitthā’ti hi",
  "atk-abh03a41:30_8": "pañhe ‘āmantā’ti idaṁ vissajjanaṁ paṭivacanavaseneva atthaṁ vissajjayamānaṁ gataṁ,",
  "atk-abh03a41:30_9": "tasmā evarūpesu ṭhānesu paṭivacanavissajjanaṁ veditabbaṁ. Yaṁ vissajjanaṁ sarūpena",
  "atk-abh03a41:30_10": "dassetvā atthaṁ vissajjeti; idaṁ sarūpadassanena vissajjanaṁ nāma. Taṁ paripuṇṇapañhe",
  "atk-abh03a41:30_11": "labbhati. ‘Yassa rūpakkhandho uppajjati; tassa vedanākkhandho uppajjatī’ti hi pañhe",
  "atk-abh03a41:30_12": "‘asaññasattaṁ upapajjantāna’nti idaṁ vissajjanaṁ ‘imesaṁ rūpakkhandho uppajjati,",
  "atk-abh03a41:30_13": "no ca vedanākkhandho, imesaṁ rūpakkhandho ca uppajjati, vedanākkhandho cā’ti sarūpadassaneneva",
  "atk-abh03a41:30_14": "atthaṁ vissajjayamānaṁ gataṁ. Tasmā evarūpesu ṭhānesu sarūpadassanena vissajjanaṁ",
  "atk-abh03a41:30_15": "veditabbaṁ. Yaṁ pana vissajjanaṁ tathārūpassa atthassābhāvato atthapaṭikkhepena pañhaṁ",
  "atk-abh03a41:30_16": "vissajjeti, idaṁ paṭikkhepena vissajjanaṁ nāma. Yaṁ tathārūpassa atthassa ekakkhaṇe",
  "atk-abh03a41:30_17": "alābhato atthapaṭisedhanena pañhaṁ vissajjeti, idaṁ paṭisedhena vissajjanaṁ nāma.",
  "atk-abh03a41:30_18": "Taṁ moghapañhe labbhati. ‘Yassa rūpakkhandho nuppajjittha, tassa vedanākkhandho nuppajjitthā’ti",
  "atk-abh03a41:30_19": "hi pañhe ‘natthī’ti idaṁ vissajjanaṁ; evarūpo nāma satto natthīti atthapaṭikkhepena",
  "atk-abh03a41:30_20": "pañhaṁ vissajjayamānaṁ gataṁ; tasmā evarūpesu ṭhānesu paṭikkhepena vissajjanaṁ veditabbaṁ.",
  "atk-abh03a41:30_21": "‘Yassa rūpakkhandho uppajjati, tassa vedanākkhandho nirujjhatī’ti pañhe pana ‘no’ti",
  "atk-abh03a41:30_22": "idaṁ vissajjanaṁ ekasmiṁ paṭisandhikkhaṇe uppādena saddhiṁ nirodho nāma na labbhatīti",
  "atk-abh03a41:30_23": "atthapaṭisedhanena pañhaṁ vissajjayamānaṁ gataṁ, tasmā evarūpesu ṭhānesu paṭisedhena",
  "atk-abh03a41:30_24": "vissajjanaṁ veditabbaṁ.",
  "atk-abh03a41:31_0": "Idāni ime cattāro pañhā, imāni ca pañca vissajjanāni, yesu sattavīsatiyā ṭhānesu",
  "atk-abh03a41:31_1": "pakkhipitabbāni, tāni evaṁ veditabbāni – asaññasattaṁ upapajjantānanti ekaṁ ṭhānaṁ,",
  "atk-abh03a41:31_2": "asaññasatte tatthāti ekaṁ, asaññasattānanti ekaṁ; asaññasattā cavantānanti ekaṁ;",
  "atk-abh03a41:31_3": "arūpaṁ upapajjantānanti ekaṁ, arūpe tatthāti ekaṁ, arūpānanti ekaṁ, arūpā cavantānanti",
  "atk-abh03a41:31_4": "ekaṁ , arūpe pacchimabhavikānanti ekaṁ, arūpe parinibbantānanti ekaṁ; ye ca arūpaṁ",
  "atk-abh03a41:31_5": "upapajjitvā parinibbāyissantīti ekaṁ; pañcavokāraṁ upapajjantānanti ekaṁ, pañcavokāre",
  "atk-abh03a41:31_6": "tatthāti ekaṁ, pañcavokārānanti ekaṁ pañcavokārā cavantānanti ekaṁ, pañcavokāre pacchimabhavikānanti",
  "atk-abh03a41:31_7": "ekaṁ, pañcavokāre parinibbantānanti ekaṁ; suddhāvāsaṁ upapajjantānanti ekaṁ, suddhāvāse",
  "atk-abh03a41:31_8": "tatthāti ekaṁ, suddhāvāsānanti ekaṁ, suddhāvāse parinibbantānanti ekaṁ; sabbesaṁ",
  "atk-abh03a41:31_9": "upapajjantānanti ekaṁ, sabbesaṁ cavantānanti ekaṁ; sabbasādhāraṇavasena pacchimabhavikānanti",
  "atk-abh03a41:31_10": "ekaṁ, parinibbantānanti ekaṁ, catuvokāraṁ pañcavokāraṁ upapajjantānanti ekaṁ, cavantānanti",
  "atk-abh03a41:31_11": "ekaṁ. Evaṁ imesaṁ catunnaṁ pañhānaṁ imāni pañca vissajjanāni imesu sattavīsatiyā",
  "atk-abh03a41:31_12": "ṭhānesu pakkhipitvā imasmiṁ pavattimahāvāre atthavinicchayo veditabbo. Evaṁ viditvā",
  "atk-abh03a41:31_13": "hi pañhaṁ vissajjantena suvissajjito hoti, atthañca vinicchayantena suvinicchito hoti.",
  "atk-abh03a41:32_0": "Tatthāyaṁ nayo – yassa rūpakkhandho uppajjatīti yassa puggalassa uppādakkhaṇasamaṅgitāya",
  "atk-abh03a41:32_1": "rūpakkhandho uppajjati. Tassa vedanākkhandho uppajjatīti vedanākkhandhopi tassa tasmiññeva",
  "atk-abh03a41:32_2": "khaṇe uppajjatīti pucchati. Asaññasattaṁ upapajjantānanti acittakapaṭisandhivasena",
  "atk-abh03a41:32_3": "asaññasattabhavaṁ upapajjantānaṁ. Tesaṁ rūpakkhandho uppajjatīti tesaṁ ekantena rūpakkhandho",
  "atk-abh03a41:32_4": "uppajjatiyeva. Pavatte uppannānaṁ rūpakkhandho uppajjatipi nirujjhatipi, tasmā ‘asaññasattāna’nti",
  "atk-abh03a41:32_5": "avatvā’asaññasattaṁ upapajjantāna’nti vuttaṁ. No ca tesaṁ vedanākkhandho uppajjatīti",
  "atk-abh03a41:32_6": "acittakattā pana tesaṁ vedanākkhandho nuppajjateva. Idaṁ sattavīsatiyā ṭhānesu paṭhame",
  "atk-abh03a41:32_7": "ṭhāne paripuṇṇapañhassa purimakoṭṭhāse sarūpadassanena vissajjanaṁ. Pañcavokāraṁ",
  "atk-abh03a41:32_8": "upapajjantānanti rūpārūpamissakapaṭisandhivasena pañcavokārabhavaṁ upapajjantānaṁ.",
  "atk-abh03a41:32_9": "Tesaṁ rūpakkhandho ca uppajjati, vedanākkhandho cāti tesaṁ ekantena rūpavedanākkhandhasaṅkhātā",
  "atk-abh03a41:32_10": "dvepi khandhā uppajjantiyeva. Pavatte pana tattha uppannānaṁ te khandhā uppajjantipi",
  "atk-abh03a41:32_11": "nirujjhantipi, tasmā ‘pañcavokārāna’nti avatvā ‘pañcavokāraṁ upapajjantāna’nti vuttaṁ.",
  "atk-abh03a41:32_12": "Idaṁ pañcavokāraṁ upapajjantānanti ṭhāne paripuṇṇapañhassa pacchimakoṭṭhāse sarūpadassanena",
  "atk-abh03a41:32_13": "vissajjanaṁ. Iminā upāyena sabbāni vissajjanāni veditabbāni.",
  "atk-abh03a41:33_0": "Idaṁ panettha uppādanirodhesu niyamalakkhaṇaṁ – sakalepi hi imasmiṁ khandhayamake",
  "atk-abh03a41:33_1": "tattha tattha uppannānaṁ pavatte yāva maraṇā khandhānaṁ apariyantesu uppādanirodhesu",
  "atk-abh03a41:33_2": "vijjamānesupi lahuparivattānaṁ dhammānaṁ vinibbhogaṁ katvā uppādanirodhe dassetuṁ",
  "atk-abh03a41:33_3": "na sukaranti pavattiyaṁ uppādanirodhe anāmasitvā abhinavaṁ vipākavaṭṭaṁ nipphādayamānena",
  "atk-abh03a41:33_4": "nānākammena nibbattānaṁ paṭisandhikhandhānaṁ uppādaṁ dassetuṁ sukhanti paṭisandhikāle",
  "atk-abh03a41:33_5": "uppādavaseneva uppādavāro kathito. Uppannassa pana vipākavaṭṭassa pariyosānena nirodhaṁ",
  "atk-abh03a41:33_6": "dassetuṁ sukhanti maraṇakāle nirodhavasena nirodhavāro kathito.",
  "atk-abh03a41:34_0": "Kiṁ panettha pavattiyaṁ uppādanirodhānaṁ anāmaṭṭhabhāve pamāṇanti? Pāḷiyeva. Pāḷiyañhi",
  "atk-abh03a41:34_1": "visesena uppādavārassa anāgatakālavāre ‘pacchimabhavikānaṁ tesaṁ rūpakkhandho ca",
  "atk-abh03a41:34_2": "nuppajjissati, vedanākkhandho ca nuppajjissatī’ti ayaṁ pāḷi atipamāṇameva. Pacchimabhavikānañhi",
  "atk-abh03a41:34_3": "pavatte rūpārūpadhammānaṁ uppajjituṁ yuttabhāve satipi ‘rūpakkhandho ca nuppajjissati,",
  "atk-abh03a41:34_4": "vedanākkhandho ca nuppajjissatī’ti sanniṭṭhānaṁ katvā vuttabhāvena pavatte uppādo",
  "atk-abh03a41:34_5": "na gahitoti veditabbo. ‘Suddhāvāse parinibbantānaṁ tesaṁ tattha saññākkhandho na",
  "atk-abh03a41:34_6": "nirujjhittha, no ca tesaṁ tattha vedanākkhandho na nirujjhatī’ti ayaṁ pana pāḷi pavatte",
  "atk-abh03a41:34_7": "nirodhassa anāmaṭṭhabhāve ativiya pamāṇaṁ. Suddhāvāse parinibbantānañhi cuticittassa",
  "atk-abh03a41:34_8": "bhaṅgakkhaṇe ṭhitānaṁ paṭisandhito paṭṭhāya pavatte uppajjitvā niruddhasaññākkhandhānaṁ",
  "atk-abh03a41:34_9": "gaṇanapatho natthi. ‘Evaṁ santepi tesaṁ tattha saññākkhandho na nirujjhitthā’ti sanniṭṭhānaṁ",
  "atk-abh03a41:34_10": "katvā vuttabhāvena pavatte nirodho na gahitoti veditabbo.",
  "atk-abh03a41:35_0": "Evamettha uppādanirodhesu niyamalakkhaṇaṁ viditvā paṭisandhiuppādameva cutinirodhameva",
  "atk-abh03a41:35_1": "ca gahetvā tesu tesu ṭhānesu āgatānaṁ vissajjanānaṁ atthavinicchayo veditabbo. So",
  "atk-abh03a41:35_2": "pana sakkā ādivissajjane vuttanayena sabbattha viditunti vissajjanapaṭipāṭiyā na",
  "atk-abh03a41:35_3": "vitthārito. Iminā pana evaṁ dinnenapi nayena yo etesaṁ atthavinicchayaṁ jānituṁ na",
  "atk-abh03a41:35_4": "sakkoti, tena ācariye payirupāsitvā sādhukaṁ sutvāpi jānitabbo.",
  "atk-abh03a41:36": "Uppādassa nirodhassa, uppannañcāpi ekato;",
  "atk-abh03a41:37": "Nayassa anulomassa, paṭilomanayassa ca.",
  "atk-abh03a41:38": "Vasena yāni khandhesu, yamakāni ca pañcasu;",
  "atk-abh03a41:39": "Puggalaṁ atha okāsaṁ, puggalokāsameva ca.",
  "atk-abh03a41:40": "Āmasitvā pavattesu, ṭhānesu kathayī jino;",
  "atk-abh03a41:41": "Tesaṁ pāḷivavatthānaṁ, dassitaṁ anupubbato.",
  "atk-abh03a41:42": "Vinicchayatthaṁ atthassa, pañhāvissajjanāni ca;",
  "atk-abh03a41:43": "Vissajjanānaṁ ṭhānāni, yāni tāni ca sabbaso.",
  "atk-abh03a41:44": "Dassetvā ekapañhasmiṁ, yojanāpi pakāsitā;",
  "atk-abh03a41:45": "Vitthārena gate ettha, pañhāvissajjanakkame.",
  "atk-abh03a41:46": "Atthaṁ vaṇṇayatā kātuṁ, kiṁ nu sakkā ito paraṁ;",
  "atk-abh03a41:47": "Nayena iminā tasmā, atthaṁ jānantu paṇḍitāti.",
  "atk-abh03a41:48": "Pavattimahāvāravaṇṇanā.",
  "atk-abh03a41:49": "3. Pariññāvāravaṇṇanā",
  "atk-abh03a41:50_0": "206-208. Tadanantare pariññāvārepi chaḷeva kālabhedā. Anulomapaṭilomato dveyeva nayā.",
  "atk-abh03a41:50_1": "Puggalavāro, okāsavāro, puggalokāsavāroti imesu pana tīsu puggalavārova labbhati,",
  "atk-abh03a41:50_2": "na itare dve. Kiṁ kāraṇā? Sadisavissajjanatāya. Yo hi koci puggalo yattha katthaci",
  "atk-abh03a41:50_3": "ṭhāne rūpakkhandhaṁ ce parijānāti, vedanākkhandhampi parijānātiyeva. Vedanākkhandhaṁ",
  "atk-abh03a41:50_4": "ce parijānāti, rūpakkhandhampi parijānātiyeva. Rūpakkhandhaṁ ce na parijānāti, vedanākkhandhampi",
  "atk-abh03a41:50_5": "na parijānātiyeva. Vedanākkhandhaṁ ce na parijānāti, rūpakkhandhampi na parijānātiyeva.",
  "atk-abh03a41:50_6": "Tasmā tesupi ‘yattha rūpakkhandhaṁ parijānāti, tattha vedanākkhandhaṁ parijānātī’ti",
  "atk-abh03a41:50_7": "ādivasena pucchaṁ katvā ‘āmantā’tveva vissajjanaṁ kātabbaṁ . Siyāti sadisavissajjanatāya",
  "atk-abh03a41:50_8": "te idha na labbhantīti veditabbā.",
  "atk-abh03a41:51_0": "Atha vā pariññākiccaṁ nāma puggalasseva hoti, no okāsassa, puggalova parijānituṁ",
  "atk-abh03a41:51_1": "samattho, no okāsoti puggalavārovettha gahito, na okāsavāro. Tassa pana aggahitattā",
  "atk-abh03a41:51_2": "tadanantaro puggalokāsavāro labbhamānopi na gahito. Yo panesa puggalavāro gahito,",
  "atk-abh03a41:51_3": "tattha paccuppannakāle rūpakkhandhamūlakāni cattāri, vedanākkhandhamūlakāni tīṇi,",
  "atk-abh03a41:51_4": "saññākkhandhamūlakāni dve, saṅkhārakkhandhamūlakaṁ ekanti heṭṭhā vuttanayeneva anulomanaye",
  "atk-abh03a41:51_5": "aggahitaggahaṇena dasa yamakāni. Paṭilomanaye dasāti vīsati. Tathā sesesupīti ekekasmiṁ",
  "atk-abh03a41:51_6": "kāle vīsati vīsati katvā chasu kālesu vīsaṁ yamakasataṁ, cattārīsāni dve pucchāsatāni,",
  "atk-abh03a41:51_7": "asītyādhikāni cattāri atthasatāni ca hontīti idamettha pāḷivavatthānaṁ.",
  "atk-abh03a41:52_0": "Atthavinicchaye panettha atītānāgatapaccuppannasaṅkhātā tayo addhā pavattivāre viya",
  "atk-abh03a41:52_1": "cutipaṭisandhivasena na labbhanti. Pavatte cittakkhaṇavaseneva labbhanti. Tenevettha",
  "atk-abh03a41:52_2": "‘yo rūpakkhandhaṁ parijānāti, so vedanākkhandhaṁ parijānātī’tiādīsu pucchāsu ‘āmantā’ti",
  "atk-abh03a41:52_3": "vissajjanaṁ kataṁ. Lokuttaramaggakkhaṇasmiñhi nibbānārammaṇena cittena pañcasu khandhesu",
  "atk-abh03a41:52_4": "pariññākiccanibbattiyā yaṁ kiñci ekaṁ khandhaṁ parijānanto itarampi parijānātīti",
  "atk-abh03a41:52_5": "vuccati. Evamettha ‘parijānātī’ti pañhesu anulomanaye pariññākiccassa matthakappattaṁ",
  "atk-abh03a41:52_6": "aggamaggasamaṅgiṁ sandhāya ‘āmantā’ti vuttanti veditabbaṁ. Paṭilomanaye pana ‘na",
  "atk-abh03a41:52_7": "parijānātī’ti pañhesu puthujjanādayo sandhāya ‘āmantā’ti vuttaṁ. ‘Parijānitthā’ti",
  "atk-abh03a41:52_8": "imasmiṁ pana atītakālavāre maggānantaraaggaphale ṭhitopi pariññākiccassa niṭṭhitattā",
  "atk-abh03a41:52_9": "parijānitthayeva nāma.",
  "atk-abh03a41:53_0": "209.Yo rūpakkhandhaṁ parijānāti, so vedanākkhandhaṁ parijānitthāti pañhena aggamaggasamaṅgiṁ",
  "atk-abh03a41:53_1": "pucchati. Yasmā panesa khandhapañcakaṁ parijānātiyeva nāma, na tāva niṭṭhitapariññākicco;",
  "atk-abh03a41:53_2": "tasmā ‘no’ti paṭisedho kato. Dutiyapañhe pana parijānitthāti arahantaṁ pucchati.",
  "atk-abh03a41:53_3": "Yasmā paneso niṭṭhitapariññākicco. Natthi tassa pariññeyyaṁ nāma; tasmā ‘no’ti paṭisedho",
  "atk-abh03a41:53_4": "kato. Paṭilomanayavissajjane panettha arahā rūpakkhandhaṁ na parijānātīti arahato",
  "atk-abh03a41:53_5": "pariññāya abhāvena vuttaṁ. Aggamaggasamaṅgī vedanākkhandhaṁ na parijānitthāti arahattamaggaṭṭhassa",
  "atk-abh03a41:53_6": "aniṭṭhitapariññākiccatāya vuttaṁ. Na kevalañca vedanākkhandhameva, ekadhammampi so",
  "atk-abh03a41:53_7": "na parijānittheva. Idaṁ pana pucchāvasena vuttaṁ. No ca rūpakkhandhanti idampi pucchāvaseneva",
  "atk-abh03a41:53_8": "vuttaṁ. Aññampi pana so khandhaṁ parijānāti.",
  "atk-abh03a41:54_0": "210-211.Yo rūpakkhandhaṁ parijānāti, so vedanākkhandhaṁ parijānissatīti ettha yasmā",
  "atk-abh03a41:54_1": "maggaṭṭhapuggalo ekacittakkhaṇiko, tasmā so parijānissatīti saṅkhaṁ na gacchati.",
  "atk-abh03a41:54_2": "Tena vuttaṁ ‘no’ti. Te rūpakkhandhañca naparijānitthāti pucchāsabhāgena vuttaṁ, na",
  "atk-abh03a41:54_3": "parijāniṁsūti panettha attho. Iminā upāyena sabbattha atthavinicchayo veditabboti.",
  "atk-abh03a41:55": "Pariññāvāravaṇṇanā.",
  "atk-abh03a41:56": "Khandhayamakavaṇṇanā niṭṭhitā."
}