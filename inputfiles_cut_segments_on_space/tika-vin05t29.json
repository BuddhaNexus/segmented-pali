{
  "tika-vin05t29:0": "29. Kathinatthāravinicchayakathā",
  "tika-vin05t29:1_0": "226.Kathinanti ettha (mahāva. aṭṭha. 306) pana kathinaṁ attharituṁ ke labhanti, ke",
  "tika-vin05t29:1_1": "na labhanti? Gaṇanavasena tāva pacchimakoṭiyā pañca janā labhanti, uddhaṁ satasahassampi,",
  "tika-vin05t29:1_2": "pañcannaṁ heṭṭhā na labhanti. Vuṭṭhavassavasena purimikāya vassaṁ upagantvā paṭhamapavāraṇāya",
  "tika-vin05t29:1_3": "pavāritā labhanti. Chinnavassā vā pacchimikāya upagatā vā na labhanti. ‘‘Aññasmiṁ",
  "tika-vin05t29:1_4": "vihāre vuṭṭhavassāpi na labhantī’’ti mahāpaccariyaṁ vuttaṁ. Purimikāya upagatānaṁ",
  "tika-vin05t29:1_5": "pana sabbe gaṇapūrakā honti, ānisaṁsaṁ na labhanti, ānisaṁso itaresaṁyeva hoti. Sace",
  "tika-vin05t29:1_6": "purimikāya upagatā cattāro vā honti tayo vā dve vā eko vā, itare gaṇapūrake katvā",
  "tika-vin05t29:1_7": "kathinaṁ attharitabbaṁ. Atha cattāro bhikkhū upagatā, eko paripuṇṇavasso sāmaṇero,",
  "tika-vin05t29:1_8": "so ce pacchimikāya upasampajjati, gaṇapūrako ceva hoti ānisaṁsañca labhati. Tayo",
  "tika-vin05t29:1_9": "bhikkhū dve sāmaṇerā, dve bhikkhū tayo sāmaṇerā, eko bhikkhu cattāro sāmaṇerāti etthāpi",
  "tika-vin05t29:1_10": "eseva nayo. Sace purimikāya upagatā kathinatthārakusalā na honti, atthārakusalā khandhakabhāṇakattherā",
  "tika-vin05t29:1_11": "pariyesitvā ānetabbā. Kammavācaṁ sāvetvā kathinaṁ attharāpetvā dānañca bhuñjitvā",
  "tika-vin05t29:1_12": "gamissanti, ānisaṁso pana itaresaṁyeva hoti.",
  "tika-vin05t29:2_0": "Kathinaṁ kena dinnaṁ vaṭṭati? Yena kenaci devena vā manussena vā pañcannaṁ vā sahadhammikānaṁ",
  "tika-vin05t29:2_1": "aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati",
  "tika-vin05t29:2_2": "– ‘‘bhante, kathaṁ kathinaṁ dātabba’’nti, tassa evaṁ ācikkhitabbaṁ ‘‘tiṇṇaṁ cīvarānaṁ",
  "tika-vin05t29:2_3": "aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati.",
  "tika-vin05t29:2_4": "Tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ",
  "tika-vin05t29:2_5": "karontānaṁ ettakānaṁ bhikkhūnaṁ yāgubhattañca dātuṁ vaṭṭatī’’ti.",
  "tika-vin05t29:3_0": "Kathinatthārakenapi dhammena samena uppannaṁ kathinaṁ attharantena vattaṁ jānitabbaṁ.",
  "tika-vin05t29:3_1": "Tantavāyagehato hi ābhatasantāneneva khalimakkhitasāṭako na vaṭṭati, malīnasāṭakopi",
  "tika-vin05t29:3_2": "na vaṭṭati, tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni",
  "tika-vin05t29:3_3": "sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ",
  "tika-vin05t29:3_4": "datvā kathinaṁ attharitabbaṁ. Sace tasmiṁ anatthateyeva aññaṁ kathinasāṭakaṁ āharati,",
  "tika-vin05t29:3_5": "aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa santakena",
  "tika-vin05t29:3_6": "attharitabbaṁ. Itaro tathā tathā ovaditvā saññāpetabbo.",
  "tika-vin05t29:4_0": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana",
  "tika-vin05t29:4_1": "kassa dātabbaṁ? Yo jiṇṇacīvaro hoti. Sace bahū jiṇṇacīvarā, vuḍḍhassa dātabbaṁ. Vuḍḍhesupi",
  "tika-vin05t29:4_2": "yo mahāpariso tadaheva cīvaraṁ katvā attharituṁ sakkoti, tassa dātabbaṁ. Sace vuḍḍho",
  "tika-vin05t29:4_3": "na sakkoti, navakataro sakkoti, tassa dātabbaṁ. Apica saṅghena mahātherassa saṅgahaṁ",
  "tika-vin05t29:4_4": "kātuṁ vaṭṭati, tasmā ‘‘tumhe, bhante, gaṇhatha, mayaṁ katvā dassāmā’’ti vattabbaṁ.",
  "tika-vin05t29:4_5": "Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva",
  "tika-vin05t29:4_6": "dātabbaṁ. Sacepissa ekapaṭṭacīvaraṁ ghanaṁ hoti, kathinasāṭakā ca pelavā, sāruppatthāya",
  "tika-vin05t29:4_7": "dupaṭṭappahonakameva dātabbaṁ, ‘‘ahaṁ alabhanto ekapaṭṭaṁ pārupāmī’’ti vadantassapi",
  "tika-vin05t29:4_8": "dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenapi ‘‘kathinaṁ",
  "tika-vin05t29:4_9": "attharitvā pacchā visibbitvā dve cīvarāni karissāmī’’ti na gahetabbaṁ. Yassa pana dīyati, tassa –",
  "tika-vin05t29:5_0": "‘‘Suṇātu me, bhante, saṅgho, idaṁ saṅghassa kathinadussaṁ uppannaṁ, yadi saṅghassa",
  "tika-vin05t29:5_1": "pattakallaṁ, saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ, esā ñatti.",
  "tika-vin05t29:6_0": "‘‘Suṇātu me, bhante, saṅgho, idaṁ saṅghassa kathinadussaṁ uppannaṁ, saṅgho imaṁ kathinadussaṁ",
  "tika-vin05t29:6_1": "itthannāmassa bhikkhuno deti kathinaṁ attharituṁ, yassāyasmato khamati imassa kathinadussassa",
  "tika-vin05t29:6_2": "itthannāmassa bhikkhuno dānaṁ kathinaṁ attharituṁ, so tuṇhassa. Yassa nakkhamati, so bhāseyya.",
  "tika-vin05t29:7": "‘‘Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ, khamati saṅghassa, tasmā tuṇhī, evametaṁ dhārayāmī’’ti (mahāva. 307) –",
  "tika-vin05t29:8": "Evaṁ dutiyakammavācāya dātabbaṁ.",
  "tika-vin05t29:9_0": "Evaṁ dinne pana kathine sace taṁ kathinadussaṁ niṭṭhitaparikammameva hoti, iccetaṁ",
  "tika-vin05t29:9_1": "kusalaṁ. No ce niṭṭhitaparikammaṁ hoti, ‘‘ahaṁ thero’’ti vā ‘‘bahussuto’’ti vā ekenapi",
  "tika-vin05t29:9_2": "akātuṁ na labbhati , sabbeheva sannipatitvā dhovanasibbanarajanāni niṭṭhāpetabbāni.",
  "tika-vin05t29:9_3": "Idañhi kathinavattaṁ nāma buddhappasatthaṁ. Atīte padumuttaropi bhagavā kathinavattaṁ",
  "tika-vin05t29:9_4": "akāsi. Tassa kira aggasāvako sujātatthero nāma kathinaṁ gaṇhi. Taṁ satthā aṭṭhasaṭṭhiyā",
  "tika-vin05t29:9_5": "bhikkhusatasahassehi saddhiṁ nisīditvā akāsi.",
  "tika-vin05t29:10_0": "Katapariyositaṁ pana kathinaṁ gahetvā atthārakena bhikkhunā sace saṅghāṭiyā kathinaṁ",
  "tika-vin05t29:10_1": "attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā,",
  "tika-vin05t29:10_2": "‘‘imāya saṅghāṭiyā kathinaṁ attharāmī’’ti vācā bhinditabbā. Sace uttarāsaṅgena kathinaṁ",
  "tika-vin05t29:10_3": "attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo,",
  "tika-vin05t29:10_4": "‘‘iminā uttarāsaṅgena kathinaṁ attharāmī’’ti vācā bhinditabbā. Sace antaravāsakena",
  "tika-vin05t29:10_5": "kathinaṁ attharitukāmo hoti, porāṇako antaravāsako paccuddharitabbo, navo antaravāsako",
  "tika-vin05t29:10_6": "adhiṭṭhātabbo, ‘‘iminā antaravāsakena kathinaṁ attharāmī’’ti vācā bhinditabbā.",
  "tika-vin05t29:11_0": "Tena (pari. 413) kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ",
  "tika-vin05t29:11_1": "karitvā añjaliṁ paggahetvā evamassa vacanīyo ‘‘atthataṁ, bhante, saṅghassa kathinaṁ,",
  "tika-vin05t29:11_2": "dhammiko kathinatthāro, anumodathā’’ti. Tehi anumodakehi bhikkhūhi ekaṁsaṁ uttarāsaṅgaṁ",
  "tika-vin05t29:11_3": "karitvā añjaliṁ paggahetvā evamassa vacanīyo ‘‘atthataṁ, āvuso, saṅghassa kathinaṁ,",
  "tika-vin05t29:11_4": "dhammiko kathinatthāro, anumodāmā’’ti. Tena kathinatthārakena bhikkhunā sambahule",
  "tika-vin05t29:11_5": "bhikkhū upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo",
  "tika-vin05t29:11_6": "‘‘atthataṁ, bhante, saṅghassa kathinaṁ, dhammiko kathinatthāro, anumodathā’’ti. Tehi",
  "tika-vin05t29:11_7": "anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo",
  "tika-vin05t29:11_8": "‘‘atthataṁ, āvuso, saṅghassa kathinaṁ, dhammiko kathinatthāro, anumodāmā’’ti. Tena",
  "tika-vin05t29:11_9": "kathinatthārakena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā",
  "tika-vin05t29:11_10": "añjaliṁ paggahetvā evamassa vacanīyo ‘‘atthataṁ, āvuso, saṅghassa kathinaṁ, dhammiko",
  "tika-vin05t29:11_11": "kathinatthāro, anumodāhī’’ti. Tena anumodakena bhikkhunā ekaṁsaṁ uttarāsaṅgaṁ karitvā",
  "tika-vin05t29:11_12": "añjaliṁ paggahetvā evamassa vacanīyo ‘‘atthataṁ, āvuso, saṅghassa kathinaṁ, dhammiko",
  "tika-vin05t29:11_13": "kathinatthāro, anumodāmī’’ti. Evaṁ sabbesaṁ atthataṁ hoti kathinaṁ. Vuttañhetaṁ parivāre",
  "tika-vin05t29:11_14": "‘‘dvinnaṁ puggalānaṁ atthataṁ hoti kathinaṁ atthārakassa ca anumodakassa cā’’ti (pari.",
  "tika-vin05t29:11_15": "403). Punapi vuttaṁ ‘‘na saṅgho kathinaṁ attharati, na gaṇo kathinaṁ attharati, puggalo",
  "tika-vin05t29:11_16": "kathinaṁ attharati, saṅghassa anumodanāya gaṇassa anumodanāya puggalassa attharāya",
  "tika-vin05t29:11_17": "saṅghassa atthataṁ hoti kathinaṁ, gaṇassa atthataṁ hoti kathinaṁ, puggalassa atthataṁ",
  "tika-vin05t29:11_18": "hoti kathina’’nti (pari. 414).",
  "tika-vin05t29:12_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā ‘‘yena",
  "tika-vin05t29:12_1": "amhākaṁ kathinaṁ gahitaṁ, tasseva demā’’ti denti, bhikkhusaṅgho anissaro. Atha avicāretvāva",
  "tika-vin05t29:12_2": "datvā gacchanti, bhikkhusaṅgho issaro. Tasmā sace kathinatthārakassa sesacīvarānipi",
  "tika-vin05t29:12_3": "dubbalāni honti, saṅghena apaloketvā tesampi atthāya vatthāni dātabbāni, kammavācā",
  "tika-vin05t29:12_4": "pana ekāyeva vaṭṭati. Avasesakathinānisaṁse balavavatthāni vassāvāsikaṭhitikāya dātabbāni,",
  "tika-vin05t29:12_5": "ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ. Sace",
  "tika-vin05t29:12_6": "pana ekasīmāya bahū vihārā honti, sabbehi bhikkhūhi sannipātāpetvā ekattha kathinaṁ",
  "tika-vin05t29:12_7": "attharitabbaṁ, visuṁ visuṁ attharituṁ na vaṭṭati.",
  "tika-vin05t29:13_0": "‘‘Atthatakathinānaṁ vo, bhikkhave, pañca kappissanti, anāmantacāro asamādānacāro",
  "tika-vin05t29:13_1": "gaṇabhojanaṁ yāvadatthacīvaraṁ yo ca tattha cīvaruppādo. So nesaṁ bhavissatī’’ti",
  "tika-vin05t29:13_2": "(mahāva. 306) vacanato atthatakathinānaṁ bhikkhūnaṁ anāmantacārādayo pana pañcānisaṁsā",
  "tika-vin05t29:13_3": "labbhanti. Tattha anāmantacāroti anāmantetvā caraṇaṁ, yāva kathinaṁ na uddharīyati,",
  "tika-vin05t29:13_4": "tāva cārittasikkhāpadena anāpattīti vuttaṁ hoti. Asamādānacāroti cīvaraṁ asamādāya",
  "tika-vin05t29:13_5": "caraṇaṁ, cīvaravippavāsoti attho. Gaṇabhojananti gaṇabhojanasikkhāpadena anāpatti",
  "tika-vin05t29:13_6": "vuttā. Yāvadatthacīvaranti yāvatā cīvarena attho, tāvatakaṁ anadhiṭṭhitaṁ avikappitaṁ",
  "tika-vin05t29:13_7": "vaṭṭatīti attho. Yo ca tattha cīvaruppādoti tattha kathinatthatasīmāya matakacīvaraṁ",
  "tika-vin05t29:13_8": "vā hotu saṅghaṁ uddissa dinnaṁ vā saṅghikena tatruppādena ābhataṁ vā, yena kenaci",
  "tika-vin05t29:13_9": "ākārena yaṁ saṅghikaṁ cīvaraṁ uppajjati, taṁ tesaṁ bhavissatīti attho.",
  "tika-vin05t29:14": "Iti pāḷimuttakavinayavinicchayasaṅgahe",
  "tika-vin05t29:15": "Kathinatthāravinicchayakathā samattā."
}