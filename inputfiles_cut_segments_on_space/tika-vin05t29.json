{
  "tika-vin05t29:0": "29. Kathinatthāravinicchayakathā",
  "tika-vin05t29:1_0": "226.Kathinanti ettha pana kathinaṁ attharituṁ ke labhanti, ke na labhanti? Gaṇanavasena",
  "tika-vin05t29:1_1": "tāva pacchimakoṭiyā pañca janā labhanti, uddhaṁ satasahassampi, pañcannaṁ heṭṭhā",
  "tika-vin05t29:1_2": "na labhanti. Vuṭṭhavassavasena purimikāya vassaṁ upagantvā paṭhamapavāraṇāya pavāritā",
  "tika-vin05t29:1_3": "labhanti. Chinnavassā vā pacchimikāya upagatā vā na labhanti. “Aññasmiṁ vihāre vuṭṭhavassāpi",
  "tika-vin05t29:1_4": "na labhantī”ti mahāpaccariyaṁ vuttaṁ. Purimikāya upagatānaṁ pana sabbe gaṇapūrakā",
  "tika-vin05t29:1_5": "honti, ānisaṁsaṁ na labhanti, ānisaṁso itaresaṁyeva hoti. Sace purimikāya upagatā",
  "tika-vin05t29:1_6": "cattāro vā honti tayo vā dve vā eko vā, itare gaṇapūrake katvā kathinaṁ attharitabbaṁ.",
  "tika-vin05t29:1_7": "Atha cattāro bhikkhū upagatā, eko paripuṇṇavasso sāmaṇero, so ce pacchimikāya upasampajjati,",
  "tika-vin05t29:1_8": "gaṇapūrako ceva hoti ānisaṁsañca labhati. Tayo bhikkhū dve sāmaṇerā, dve bhikkhū",
  "tika-vin05t29:1_9": "tayo sāmaṇerā, eko bhikkhu cattāro sāmaṇerāti etthāpi eseva nayo. Sace purimikāya",
  "tika-vin05t29:1_10": "upagatā kathinatthārakusalā na honti, atthārakusalā khandhakabhāṇakattherā pariyesitvā",
  "tika-vin05t29:1_11": "ānetabbā. Kammavācaṁ sāvetvā kathinaṁ attharāpetvā dānañca bhuñjitvā gamissanti,",
  "tika-vin05t29:1_12": "ānisaṁso pana itaresaṁyeva hoti.",
  "tika-vin05t29:2_0": "Kathinaṁ kena dinnaṁ vaṭṭati? Yena kenaci devena vā manussena vā pañcannaṁ vā sahadhammikānaṁ",
  "tika-vin05t29:2_1": "aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati",
  "tika-vin05t29:2_2": "– “bhante, kathaṁ kathinaṁ dātabba”nti, tassa evaṁ ācikkhitabbaṁ “tiṇṇaṁ cīvarānaṁ",
  "tika-vin05t29:2_3": "aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati.",
  "tika-vin05t29:2_4": "Tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ",
  "tika-vin05t29:2_5": "karontānaṁ ettakānaṁ bhikkhūnaṁ yāgubhattañca dātuṁ vaṭṭatī”ti.",
  "tika-vin05t29:3_0": "Kathinatthārakenapi dhammena samena uppannaṁ kathinaṁ attharantena vattaṁ jānitabbaṁ.",
  "tika-vin05t29:3_1": "Tantavāyagehato hi ābhatasantāneneva khalimakkhitasāṭako na vaṭṭati, malīnasāṭakopi",
  "tika-vin05t29:3_2": "na vaṭṭati, tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni",
  "tika-vin05t29:3_3": "sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ",
  "tika-vin05t29:3_4": "datvā kathinaṁ attharitabbaṁ. Sace tasmiṁ anatthateyeva aññaṁ kathinasāṭakaṁ āharati,",
  "tika-vin05t29:3_5": "aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa santakena",
  "tika-vin05t29:3_6": "attharitabbaṁ. Itaro tathā tathā ovaditvā saññāpetabbo.",
  "tika-vin05t29:4_0": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana",
  "tika-vin05t29:4_1": "kassa dātabbaṁ? Yo jiṇṇacīvaro hoti. Sace bahū jiṇṇacīvarā, vuḍḍhassa dātabbaṁ. Vuḍḍhesupi",
  "tika-vin05t29:4_2": "yo mahāpariso tadaheva cīvaraṁ katvā attharituṁ sakkoti, tassa dātabbaṁ. Sace vuḍḍho",
  "tika-vin05t29:4_3": "na sakkoti, navakataro sakkoti, tassa dātabbaṁ. Apica saṅghena mahātherassa saṅgahaṁ",
  "tika-vin05t29:4_4": "kātuṁ vaṭṭati, tasmā “tumhe, bhante, gaṇhatha, mayaṁ katvā dassāmā”ti vattabbaṁ.",
  "tika-vin05t29:4_5": "Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva",
  "tika-vin05t29:4_6": "dātabbaṁ. Sacepissa ekapaṭṭacīvaraṁ ghanaṁ hoti, kathinasāṭakā ca pelavā, sāruppatthāya",
  "tika-vin05t29:4_7": "dupaṭṭappahonakameva dātabbaṁ, “ahaṁ alabhanto ekapaṭṭaṁ pārupāmī”ti vadantassapi",
  "tika-vin05t29:4_8": "dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenapi “kathinaṁ",
  "tika-vin05t29:4_9": "attharitvā pacchā visibbitvā dve cīvarāni karissāmī”ti na gahetabbaṁ. Yassa pana dīyati, tassa –",
  "tika-vin05t29:5_0": "“Suṇātu me, bhante, saṅgho, idaṁ saṅghassa kathinadussaṁ uppannaṁ, yadi saṅghassa",
  "tika-vin05t29:5_1": "pattakallaṁ, saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ, esā ñatti.",
  "tika-vin05t29:6_0": "“Suṇātu me, bhante, saṅgho, idaṁ saṅghassa kathinadussaṁ uppannaṁ, saṅgho imaṁ kathinadussaṁ",
  "tika-vin05t29:6_1": "itthannāmassa bhikkhuno deti kathinaṁ attharituṁ, yassāyasmato khamati imassa kathinadussassa",
  "tika-vin05t29:6_2": "itthannāmassa bhikkhuno dānaṁ kathinaṁ attharituṁ, so tuṇhassa. Yassa nakkhamati, so bhāseyya.",
  "tika-vin05t29:7": "“Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t29:8": "Evaṁ dutiyakammavācāya dātabbaṁ.",
  "tika-vin05t29:9_0": "Evaṁ dinne pana kathine sace taṁ kathinadussaṁ niṭṭhitaparikammameva hoti, iccetaṁ",
  "tika-vin05t29:9_1": "kusalaṁ. No ce niṭṭhitaparikammaṁ hoti, “ahaṁ thero”ti vā “bahussuto”ti vā ekenapi",
  "tika-vin05t29:9_2": "akātuṁ na labbhati, sabbeheva sannipatitvā dhovanasibbanarajanāni niṭṭhāpetabbāni.",
  "tika-vin05t29:9_3": "Idañhi kathinavattaṁ nāma buddhappasatthaṁ. Atīte padumuttaropi bhagavā kathinavattaṁ",
  "tika-vin05t29:9_4": "akāsi. Tassa kira aggasāvako sujātatthero nāma kathinaṁ gaṇhi. Taṁ satthā aṭṭhasaṭṭhiyā",
  "tika-vin05t29:9_5": "bhikkhusatasahassehi saddhiṁ nisīditvā akāsi.",
  "tika-vin05t29:10_0": "Katapariyositaṁ pana kathinaṁ gahetvā atthārakena bhikkhunā sace saṅghāṭiyā kathinaṁ",
  "tika-vin05t29:10_1": "attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā,",
  "tika-vin05t29:10_2": "“imāya saṅghāṭiyā kathinaṁ attharāmī”ti vācā bhinditabbā. Sace uttarāsaṅgena kathinaṁ",
  "tika-vin05t29:10_3": "attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo,",
  "tika-vin05t29:10_4": "“iminā uttarāsaṅgena kathinaṁ attharāmī”ti vācā bhinditabbā. Sace antaravāsakena",
  "tika-vin05t29:10_5": "kathinaṁ attharitukāmo hoti, porāṇako antaravāsako paccuddharitabbo, navo antaravāsako",
  "tika-vin05t29:10_6": "adhiṭṭhātabbo, “iminā antaravāsakena kathinaṁ attharāmī”ti vācā bhinditabbā.",
  "tika-vin05t29:11_0": "Tena kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā",
  "tika-vin05t29:11_1": "añjaliṁ paggahetvā evamassa vacanīyo “atthataṁ, bhante, saṅghassa kathinaṁ, dhammiko",
  "tika-vin05t29:11_2": "kathinatthāro, anumodathā”ti. Tehi anumodakehi bhikkhūhi ekaṁsaṁ uttarāsaṅgaṁ karitvā",
  "tika-vin05t29:11_3": "añjaliṁ paggahetvā evamassa vacanīyo “atthataṁ, āvuso, saṅghassa kathinaṁ, dhammiko",
  "tika-vin05t29:11_4": "kathinatthāro, anumodāmā”ti. Tena kathinatthārakena bhikkhunā sambahule bhikkhū upasaṅkamitvā",
  "tika-vin05t29:11_5": "ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, bhante,",
  "tika-vin05t29:11_6": "saṅghassa kathinaṁ, dhammiko kathinatthāro, anumodathā”ti. Tehi anumodakehi bhikkhūhi",
  "tika-vin05t29:11_7": "ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo “atthataṁ, āvuso,",
  "tika-vin05t29:11_8": "saṅghassa kathinaṁ, dhammiko kathinatthāro, anumodāmā”ti. Tena kathinatthārakena",
  "tika-vin05t29:11_9": "bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā",
  "tika-vin05t29:11_10": "evamassa vacanīyo “atthataṁ, āvuso, saṅghassa kathinaṁ, dhammiko kathinatthāro, anumodāhī”ti.",
  "tika-vin05t29:11_11": "Tena anumodakena bhikkhunā ekaṁsaṁ uttarāsaṅgaṁ karitvā añjaliṁ paggahetvā evamassa",
  "tika-vin05t29:11_12": "vacanīyo “atthataṁ, āvuso, saṅghassa kathinaṁ, dhammiko kathinatthāro, anumodāmī”ti.",
  "tika-vin05t29:11_13": "Evaṁ sabbesaṁ atthataṁ hoti kathinaṁ. Vuttañhetaṁ parivāre “dvinnaṁ puggalānaṁ atthataṁ",
  "tika-vin05t29:11_14": "hoti kathinaṁ atthārakassa ca anumodakassa cā”ti. Punapi vuttaṁ “na saṅgho kathinaṁ",
  "tika-vin05t29:11_15": "attharati, na gaṇo kathinaṁ attharati, puggalo kathinaṁ attharati, saṅghassa anumodanāya",
  "tika-vin05t29:11_16": "gaṇassa anumodanāya puggalassa attharāya saṅghassa atthataṁ hoti kathinaṁ, gaṇassa",
  "tika-vin05t29:11_17": "atthataṁ hoti kathinaṁ, puggalassa atthataṁ hoti kathina”nti.",
  "tika-vin05t29:12_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā “yena",
  "tika-vin05t29:12_1": "amhākaṁ kathinaṁ gahitaṁ, tasseva demā”ti denti, bhikkhusaṅgho anissaro. Atha avicāretvāva",
  "tika-vin05t29:12_2": "datvā gacchanti, bhikkhusaṅgho issaro. Tasmā sace kathinatthārakassa sesacīvarānipi",
  "tika-vin05t29:12_3": "dubbalāni honti, saṅghena apaloketvā tesampi atthāya vatthāni dātabbāni, kammavācā",
  "tika-vin05t29:12_4": "pana ekāyeva vaṭṭati. Avasesakathinānisaṁse balavavatthāni vassāvāsikaṭhitikāya dātabbāni,",
  "tika-vin05t29:12_5": "ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ. Sace",
  "tika-vin05t29:12_6": "pana ekasīmāya bahū vihārā honti, sabbehi bhikkhūhi sannipātāpetvā ekattha kathinaṁ",
  "tika-vin05t29:12_7": "attharitabbaṁ, visuṁ visuṁ attharituṁ na vaṭṭati.",
  "tika-vin05t29:13_0": "“Atthatakathinānaṁ vo, bhikkhave, pañca kappissanti, anāmantacāro asamādānacāro gaṇabhojanaṁ",
  "tika-vin05t29:13_1": "yāvadatthacīvaraṁ yo ca tattha cīvaruppādo. So nesaṁ bhavissatī”ti vacanato atthatakathinānaṁ",
  "tika-vin05t29:13_2": "bhikkhūnaṁ anāmantacārādayo pana pañcānisaṁsā labbhanti. Tattha anāmantacāroti anāmantetvā",
  "tika-vin05t29:13_3": "caraṇaṁ, yāva kathinaṁ na uddharīyati, tāva cārittasikkhāpadena anāpattīti vuttaṁ",
  "tika-vin05t29:13_4": "hoti. Asamādānacāroti cīvaraṁ asamādāya caraṇaṁ, cīvaravippavāsoti attho. Gaṇabhojananti",
  "tika-vin05t29:13_5": "gaṇabhojanasikkhāpadena anāpatti vuttā. Yāvadatthacīvaranti yāvatā cīvarena attho,",
  "tika-vin05t29:13_6": "tāvatakaṁ anadhiṭṭhitaṁ avikappitaṁ vaṭṭatīti attho. Yo ca tattha cīvaruppādoti tattha",
  "tika-vin05t29:13_7": "kathinatthatasīmāya matakacīvaraṁ vā hotu saṅghaṁ uddissa dinnaṁ vā saṅghikena tatruppādena",
  "tika-vin05t29:13_8": "ābhataṁ vā, yena kenaci ākārena yaṁ saṅghikaṁ cīvaraṁ uppajjati, taṁ tesaṁ bhavissatīti attho.",
  "tika-vin05t29:14": "Iti pāḷimuttakavinayavinicchayasaṅgahe",
  "tika-vin05t29:15": "Kathinatthāravinicchayakathā samattā."
}