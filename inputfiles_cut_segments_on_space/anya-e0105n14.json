{
  "anya-e0105n14:0": "Vetullavādassa dutiyaniggaho",
  "anya-e0105n14:1_0": "Goṭhābhayo pana rājā pañcasu mahāvihāra, cetiya, thūpārāma, issarasamaṇaka, vessagirivihārasaṅkhātesu",
  "anya-e0105n14:1_1": "vihāresu mahābhikkhusaṅghaṁ ekato sannipātetvā taṁ pavattiṁ pucchitvā vetullavādassa",
  "anya-e0105n14:1_2": "abuddhabhāsitabhāvaṁ ñatvā taṁvādino saṭṭhi pāpabhikkhū lakkhaṇāhate katvā raṭṭhato",
  "anya-e0105n14:1_3": "pabbājesi, vetullapotthakāni ca jhāpetvā buddhasāsanaṁ jotesi mahāvaṁse 36, 111-112-gāthāsu, nikāya 13-piṭṭhe.",
  "anya-e0105n14:2_0": "Tadā raṭṭhato pabbājitesu tesu bhikkhūsu keci kāvīrapaṭṭanaṁ gantvā tattha vasanti.",
  "anya-e0105n14:2_1": "Tasmiñca samaye eko aññatitthiyamāṇavako desantarato kāvīramāgantvā paṭṭanagāmikehi",
  "anya-e0105n14:2_2": "tesaṁ bhikkhūnaṁ katūpahāraṁ disvā lābhasakkāraṁ nissāya tesaṁ santike pabbajitvā",
  "anya-e0105n14:2_3": "saṅghamittoti nāmena pākaṭo ahosi. So mahāvihāravāsīnaṁ dhammavinicchayaṁ nissāya",
  "anya-e0105n14:2_4": "goṭhābhayaraññā vetullavādahetu tesaṁ bhikkhūnaṁ raṭṭhā pabbājitabhāvaṁ ñatvā mahāvihāravāsīnaṁ",
  "anya-e0105n14:2_5": "kuddho hutvā ‘‘vetullavādaṁ vā ne gāhāpessāmi, vihāre vā nesaṁ ummūletvā vināsessāmī’’ti",
  "anya-e0105n14:2_6": "sīhaḷadīpaṁ gantvā rājānaṁ pasādetvā tassa dve putte sippaṁ sikkhāpessāmīti ārabhi.",
  "anya-e0105n14:2_7": "Tathāpi attano vādassa jānanasamatthaṁ jeṭṭhatissaṁ ohāya anāgate attano vacanaṁ",
  "anya-e0105n14:2_8": "kārāpetuṁ sakkuṇeyyaṁ kaniṭṭhaṁ mahāsenakumārameva saṅgaṇhitvā sippaṁ sikkhāpesi.",
  "anya-e0105n14:2_9": "Vituno accayena jeṭṭhatissakumāre rajjaṁ patte (810-819-bu-va) so tassa rañño bhīto",
  "anya-e0105n14:2_10": "kāvīrapaṭṭanameva gato mahāvaṁse 36, 113-gāthādīsu, nikāya 14-piṭṭhe.",
  "anya-e0105n14:3_0": "Mahāsenarañño pana kāle (819-845-bu-va) so puna sīhaḷadīpamāgantvā abhayagirivihāre",
  "anya-e0105n14:3_1": "vasanto mahāvihāravāsīhi vetullavādaṁ gāhāpetuṁ nānāpakārehi vāyāmamakāsi. Tathāpi",
  "anya-e0105n14:3_2": "tehi taṁ gāhāpetuṁ asakkonto rājānaṁ upasaṅkamitvā nānākāraṇehi saññāpetvā ‘‘yo koci",
  "anya-e0105n14:3_3": "ekassapi bhikkhussa mahāvihāravāsino āhāraṁ dadeyya, tassa sataṁ daṇḍo’’ti rañño",
  "anya-e0105n14:3_4": "āṇāya nagare bheriṁ carāpesi. Tadā mahāvihāravāsino nagare piṇḍāya carantā tayo divase",
  "anya-e0105n14:3_5": "bhikkhamaladdhā mahāpāsāde sannipatitvā ‘‘sace mayaṁ khudāhetu adhammaṁ dhammoti",
  "anya-e0105n14:3_6": "gaṇheyyāma, bahū janā taṁ gahetvā apāyagāmino bhavissanti, mayañca sabbe sāvajjā",
  "anya-e0105n14:3_7": "bhavissāma, tasmā na mayaṁ jīvitahetupi vetullavādaṁ paṭiggaṇhissāmā’’ti sammantayitvā",
  "anya-e0105n14:3_8": "mahāvihārādike sabbavihāre chaḍḍetvā rohaṇajanapadañca malayapadesañca agamiṁsu mahāvaṁse",
  "anya-e0105n14:3_9": "37, 2-6-gāthāsu. nikāyasaṅgahe 14-piṭṭhe."
}