{
  "mil7.8.6:0.1": "Milindapañha ",
  "mil7.8.6:0.2": "Opammakathāpañha ",
  "mil7.8.6:0.3": "Kumbhavagga ",
  "mil7.8.6:0.4": "6. Bhojanaṅgapañha ",
  "mil7.8.6:1.1": "“Bhante nāgasena, ‘bhojanassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? ",
  "mil7.8.6:1.2": "“Yathā, mahārāja, bhojanaṁ sabbasattānaṁ upatthambho; ",
  "mil7.8.6:1.3": "evameva kho, mahārāja, yoginā yogāvacarena sabbasattānaṁ maggupatthambhena bhavitabbaṁ. ",
  "mil7.8.6:1.4": "Idaṁ, mahārāja, bhojanassa paṭhamaṁ aṅgaṁ gahetabbaṁ. ",
  "mil7.8.6:2.1": "Puna caparaṁ, mahārāja, bhojanaṁ sabbasattānaṁ balaṁ vaḍḍheti; ",
  "mil7.8.6:2.2": "evameva kho, mahārāja, yoginā yogāvacarena puññavaḍḍhiyā vaḍḍhitabbaṁ. ",
  "mil7.8.6:2.3": "Idaṁ, mahārāja, bhojanassa dutiyaṁ aṅgaṁ gahetabbaṁ. ",
  "mil7.8.6:3.1": "Puna caparaṁ, mahārāja, bhojanaṁ sabbasattānaṁ abhipatthitaṁ; ",
  "mil7.8.6:3.2": "evameva kho, mahārāja, yoginā yogāvacarena sabbalokābhipatthitena bhavitabbaṁ. ",
  "mil7.8.6:3.3": "Idaṁ, mahārāja, bhojanassa tatiyaṁ aṅgaṁ gahetabbaṁ. ",
  "mil7.8.6:3.4": "Bhāsitampetaṁ, mahārāja, therena mahāmoggallānena—",
  "mil7.8.6:4.1": "‘Saṁyamena niyamena, ",
  "mil7.8.6:4.2": "sīlena paṭipattiyā; ",
  "mil7.8.6:4.3": "Patthitena bhavitabbaṁ, ",
  "mil7.8.6:4.4": "sabbalokassa yoginā’”ti. ",
  "mil7.8.6:5.1": "Bhojanaṅgapañho chaṭṭho. "
}