{
  "atk-vin02a42:0": "Antarapeyyālaṁ",
  "atk-vin02a42:1": "Katipucchāvāravaṇṇanā",
  "atk-vin02a42:2": "271. Idāni āpattiādikoṭṭhāsesu kosallajananatthaṁ ‘‘kati āpattiyo’’tiādinā nayena mātikaṁ ṭhapetvā niddesappaṭiniddesavasena vibhaṅgo vutto.",
  "atk-vin02a42:3_0": "Tattha kati āpattiyoti mātikāya ca vibhaṅge ca āgatāpattipucchā. Esa nayo dutiyapadepi.",
  "atk-vin02a42:3_1": "Kevalañhettha āpattiyo eva rāsivasena khandhāti vuttā. Vinītavatthūnīti tāsaṁ āpattīnaṁ",
  "atk-vin02a42:3_2": "vinayapucchā; ‘‘vinītaṁ vinayo vūpasamo’’ti idañhi atthato ekaṁ, vinītāniyeva vinītavatthūnīti",
  "atk-vin02a42:3_3": "ayamettha padattho. Idāni yesu sati āpattiyo honti, asati na honti, te dassetuṁ ‘‘kati",
  "atk-vin02a42:3_4": "agāravā’’ti pucchādvayaṁ. Vinītavatthūnīti ayaṁ pana tesaṁ agāravānaṁ vinayapucchā.",
  "atk-vin02a42:3_5": "Yasmā pana tā āpattiyo vipattiṁ āpattā nāma natthi, tasmā ‘‘kati vipattiyo’’ti ayaṁ",
  "atk-vin02a42:3_6": "āpattīnaṁ vipattibhāvapucchā. Kati āpattisamuṭṭhānānīti tāsaṁyeva āpattīnaṁ samuṭṭhānapucchā.",
  "atk-vin02a42:3_7": "Vivādamūlāni anuvādamūlānīti imā ‘‘vivādādhikaraṇaṁ anuvādādhikaraṇa’’nti āgatānaṁ",
  "atk-vin02a42:3_8": "vivādānuvādānaṁ mūlapucchā. Sāraṇīyā dhammāti vivādānuvādamūlānaṁ abhāvakaradhammapucchā.",
  "atk-vin02a42:3_9": "Bhedakaravatthūnīti ayaṁ ‘‘bhedanasaṁvattanikaṁ vā adhikaraṇa’’ntiādīsu vuttabhedakaraṇapucchā.",
  "atk-vin02a42:3_10": "Adhikaraṇānīti bhedakaravatthūsu sati uppajjanadhammapucchā. Samathāti tesaṁyeva",
  "atk-vin02a42:3_11": "vūpasamanadhammapucchā. Pañca āpattiyoti mātikāya āgatavasena vuttā. Sattāti vibhaṅge āgatavasena.",
  "atk-vin02a42:4_0": "Ārakā etehi ramatīti ārati; bhusā vā rati ārati. Vinā etehi ramatīti virati. Paccekaṁ",
  "atk-vin02a42:4_1": "paccekaṁ viramatīti paṭivirati. Veraṁ maṇati vināsetīti veramaṇī. Na etāya ete āpattikkhandhā",
  "atk-vin02a42:4_2": "karīyantīti akiriyā. Yaṁ etāya asati āpattikkhandhakaraṇaṁ uppajjeyya, tassa paṭipakkhato",
  "atk-vin02a42:4_3": "akaraṇaṁ. Āpattikkhandhaajjhāpattiyā paṭipakkhato anajjhāpatti. Velanato velā; calayanato",
  "atk-vin02a42:4_4": "vināsanatoti attho . Niyyānaṁ sinoti bandhati nivāretīti setu. Āpattikkhandhānametaṁ",
  "atk-vin02a42:4_5": "adhivacanaṁ. So setu etāya paññattiyā haññatīti setughāto. Sesavinītavatthuniddesesupi eseva nayo.",
  "atk-vin02a42:5_0": "Buddhe agāravādīsu yo buddhe dharamāne upaṭṭhānaṁ na gacchati, parinibbute cetiyaṭṭhānaṁ",
  "atk-vin02a42:5_1": "bodhiṭṭhānaṁ na gacchati, cetiyaṁ vā bodhiṁ vā na vandati, cetiyaṅgaṇe sachatto saupāhano",
  "atk-vin02a42:5_2": "carati, natthetassa buddhe gāravoti veditabbo. Yo pana sakkontoyeva dhammassavanaṁ",
  "atk-vin02a42:5_3": "na gacchati, sarabhaññaṁ na bhaṇati, dhammakathaṁ na katheti, dhammassavanaggaṁ bhinditvā",
  "atk-vin02a42:5_4": "gacchati, vikkhitto vā anādaro vā nisīdati, natthetassa dhamme gāravo. Yo theranavamajjhimesu",
  "atk-vin02a42:5_5": "cittīkāraṁ na paccupaṭṭhāpeti, uposathāgāravitakkamāḷakādīsu kāyappāgabbhiyaṁ dasseti,",
  "atk-vin02a42:5_6": "yathāvuḍḍhaṁ na vandati, natthetassa saṅghe gāravo. Tisso sikkhā samādāya asikkhamānoyeva",
  "atk-vin02a42:5_7": "pana sikkhāya agāravoti veditabbo. Pamāde ca sativippavāse tiṭṭhamānoyeva appamādalakkhaṇaṁ",
  "atk-vin02a42:5_8": "abrūhayamāno appamāde agāravoti veditabbo. Tathā āmisappaṭisanthāraṁ dhammappaṭisanthāranti",
  "atk-vin02a42:5_9": "imaṁ duvidhaṁ paṭisanthāraṁ akarontoyeva paṭisanthāre agāravoti veditabbo. Gāravaniddese",
  "atk-vin02a42:5_10": "vuttavipariyāyena attho veditabbo.",
  "atk-vin02a42:6_0": "272. Vivādamūlaniddese ‘‘sattharipi agāravo’’tiādīnaṁ buddhe agāravādīsu vuttanayeneva",
  "atk-vin02a42:6_1": "attho veditabbo. Appatissoti anīcavutti; na satthāraṁ jeṭṭhakaṁ katvā viharati. Ajjhattaṁ",
  "atk-vin02a42:6_2": "vāti attano santāne vā attano pakkhe vā; sakāya parisāyāti attho. Bahiddhā vāti parasantāne",
  "atk-vin02a42:6_3": "vā parapakkhe vā. Tatra tumheti tasmiṁ ajjhattabahiddhābhede saparasantāne vā saparaparisāya",
  "atk-vin02a42:6_4": "vā. Pahānāya vāyameyyāthāti mettābhāvanādīhi nayehi pahānatthaṁ vāyameyyātha; mettābhāvanādinayena",
  "atk-vin02a42:6_5": "hi taṁ ajjhattampi bahiddhāpi pahīyati. Anavassavāyāti appavattibhāvāya.",
  "atk-vin02a42:7": "Sandiṭṭhiparāmāsīti sakameva diṭṭhiṁ parāmasati; yaṁ attanā diṭṭhigataṁ gahitaṁ, idameva saccanti gaṇhāti . Ādhānaggāhīti daḷhaggāhī.",
  "atk-vin02a42:8_0": "273. Anuvādamūlaniddeso kiñcāpi vivādamūlaniddeseneva samāno, atha kho aṭṭhārasa",
  "atk-vin02a42:8_1": "bhedakaravatthūni nissāya vivadantānaṁ kodhūpanāhādayo vivādamūlāni. Tathā vivadantā",
  "atk-vin02a42:8_2": "pana sīlavipattiādīsu aññataravipattiṁ āpajjitvā ‘‘asuko bhikkhu asukaṁ nāma vipattiṁ",
  "atk-vin02a42:8_3": "āpanno’’ti vā, ‘‘pārājikaṁ āpannosi, saṅghādisesaṁ āpannosī’’ti vā anuvadanti. Evaṁ",
  "atk-vin02a42:8_4": "anuvadantānaṁ kodhūpanāhādayo anuvādamūlānīti ayamettha viseso.",
  "atk-vin02a42:9_0": "274. Sāraṇīyadhammaniddese mettacittena kataṁ kāyakammaṁ mettaṁ kāyakammaṁ nāma.",
  "atk-vin02a42:9_1": "Āvi ceva raho cāti sammukhā ca parammukhā ca. Tattha navakānaṁ cīvarakammādīsu sahāyabhāvagamanaṁ",
  "atk-vin02a42:9_2": "sammukhā mettaṁ kāyakammaṁ nāma. Therānaṁ pana pādadhovanabījanavātadānādibhedampi",
  "atk-vin02a42:9_3": "sabbaṁ sāmīcikammaṁ sammukhā mettaṁ kāyakammaṁ nāma. Ubhayehipi dunnikkhittānaṁ dārubhaṇḍādīnaṁ",
  "atk-vin02a42:9_4": "tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ",
  "atk-vin02a42:9_5": "nāma. Ayampi dhammo sāraṇīyoti ayaṁ mettākāyakammasaṅkhāto dhammo saritabbo satijanako;",
  "atk-vin02a42:9_6": "yo naṁ karoti, taṁ puggalaṁ; yesaṁ kato hoti, te pasannacittā ‘‘aho sappuriso’’ti",
  "atk-vin02a42:9_7": "anussarantīti adhippāyo. Piyakaraṇoti taṁ puggalaṁ sabrahmacārīnaṁ piyaṁ karoti.",
  "atk-vin02a42:9_8": "Garukaraṇoti taṁ puggalaṁ sabrahmacārīnaṁ garuṁ karoti. Saṅgahāyātiādīsu sabrahmacārīhi",
  "atk-vin02a42:9_9": "saṅgahetabbabhāvāya. Tehi saddhiṁ avivādāya samaggabhāvāya ekībhāvāya ca saṁvattati.",
  "atk-vin02a42:10_0": "Mettaṁ vacīkammantiādīsu devatthero tissattheroti evaṁ paggayha vacanaṁ sammukhā",
  "atk-vin02a42:10_1": "mettaṁ vacīkammaṁ nāma. Vihāre asante pana taṁ paṭipucchantassa ‘‘kuhiṁ amhākaṁ devatthero,",
  "atk-vin02a42:10_2": "kuhiṁ amhākaṁ tissatthero, kadā nu kho āgamissatī’’ti evaṁ mamāyanavacanaṁ parammukhā",
  "atk-vin02a42:10_3": "mettaṁ vacīkammaṁ nāma. Mettāsinehasiniddhāni pana nayanāni ummīletvā pasannena mukhena",
  "atk-vin02a42:10_4": "olokanaṁ sammukhā mettaṁ manokammaṁ nāma. ‘‘Devatthero tissatthero arogo hotu, appābādho’’ti",
  "atk-vin02a42:10_5": "samannāharaṇaṁ parammukhā mettaṁ manokammaṁ nāma.",
  "atk-vin02a42:11_0": "Appaṭivibhattabhogīti neva āmisaṁ paṭivibhajitvā bhuñjati, na puggalaṁ. Yo hi ‘‘ettakaṁ",
  "atk-vin02a42:11_1": "paresaṁ dassāmi, ettakaṁ attanā bhuñjissāmi, ettakaṁ vā asukassa ca asukassa ca dassāmi,",
  "atk-vin02a42:11_2": "ettakaṁ attanā bhuñjissāmī’’ti vibhajitvā bhuñjati, ayaṁ paṭivibhattabhogī nāma.",
  "atk-vin02a42:11_3": "Ayaṁ pana evaṁ akatvā ābhataṁ piṇḍapātaṁ therāsanato paṭṭhāya datvā gahitāvasesaṁ",
  "atk-vin02a42:11_4": "bhuñjati. ‘‘Sīlavantehī’’ti vacanato dussīlassa adātumpi vaṭṭati, sāraṇīyadhammapūrakena",
  "atk-vin02a42:11_5": "pana sabbesaṁ dātabbamevāti vuttaṁ. Gilāna-gilānupaṭṭhāka-āgantuka-gamikacīvarakammādipasutānaṁ",
  "atk-vin02a42:11_6": "viceyya dātumpi vaṭṭati. Na hi ete vicinitvā dentena puggalavibhāgo kato hoti, īdisānañhi",
  "atk-vin02a42:11_7": "kicchalābhattā viseso kātabboyevāti ayaṁ karoti.",
  "atk-vin02a42:12_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ",
  "atk-vin02a42:12_1": "hoti, tassa sīlaṁ pariyante chinnasāṭako viya khaṇḍaṁ nāma. Yassa pana vemajjhe bhinnaṁ,",
  "atk-vin02a42:12_2": "tassa majjhe chiddasāṭako viya chiddaṁ nāma hoti. Yassa paṭipāṭiyā dve tīṇi bhinnāni,",
  "atk-vin02a42:12_3": "tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññatarasarīravaṇṇā",
  "atk-vin02a42:12_4": "gāvī viya sabalaṁ nāma hoti. Yassa antarantarā bhinnāni, tassa antarantarā visabhāgavaṇṇabinduvicitrā",
  "atk-vin02a42:12_5": "gāvī viya kammāsaṁ nāma hoti. Yassa pana sabbena sabbaṁ abhinnāni sīlāni, tassa tāni",
  "atk-vin02a42:12_6": "sīlāni akhaṇḍāni acchiddāni asabalāni akammāsāni nāma honti. Tāni panetāni bhujissabhāvakaraṇato",
  "atk-vin02a42:12_7": "bhujissāni. Viññūhi pasatthattā viññuppasatthāni. Taṇhādiṭṭhīhi aparāmaṭṭhattā aparāmaṭṭhāni.",
  "atk-vin02a42:12_8": "Upacārasamādhiṁ appanāsamādhiṁ vā saṁvattayantīti samādhisaṁvattanikānīti vuccanti.",
  "atk-vin02a42:12_9": "Sīlasāmaññagato viharatīti tesu tesu disābhāgesu viharantehi kalyāṇasīlehi bhikkhūhi",
  "atk-vin02a42:12_10": "saddhiṁ samānabhāvūpagatasīlo viharati.",
  "atk-vin02a42:13_0": "Yāyaṁ diṭṭhīti maggasampayuttā sammādiṭṭhi. Ariyāti niddosā. Niyyātīti niyyānikā.",
  "atk-vin02a42:13_1": "Takkarassāti yo tathākārī hoti, tassa. Dukkhakkhayāyāti sabbadukkhassa khayatthaṁ.",
  "atk-vin02a42:13_2": "Sesaṁ yāva samathabhedapariyosānā uttānatthameva.",
  "atk-vin02a42:14": "Katipucchāvāravaṇṇanā niṭṭhitā."
}