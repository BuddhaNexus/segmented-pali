{
  "atk-s0508a10:0": "Namo tassa bhagavato arahato sammāsambuddhassa",
  "atk-s0508a10:1": "Khuddakanikāye",
  "atk-s0508a10:2": "Theragāthā-aṭṭhakathā",
  "atk-s0508a10:3": "(Paṭhamo bhāgo)",
  "atk-s0508a10:4": "Ganthārambhakathā",
  "atk-s0508a10:5": "Mahākāruṇikaṁ nāthaṁ, ñeyyasāgarapāraguṁ;",
  "atk-s0508a10:6": "Vande nipuṇagambhīra-vicitranayadesanaṁ.",
  "atk-s0508a10:7": "Vijjācaraṇasampannā, yena niyyanti lokato;",
  "atk-s0508a10:8": "Vande tamuttamaṁ dhammaṁ, sammāsambuddhapūjitaṁ.",
  "atk-s0508a10:9": "Sīlādiguṇasampanno, ṭhito maggaphalesu yo;",
  "atk-s0508a10:10": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0508a10:11": "Vandanājanitaṁ puññaṁ, iti yaṁ ratanattaye;",
  "atk-s0508a10:12": "Hatantarāyo sabbattha, hutvāhaṁ tassa tejasā.",
  "atk-s0508a10:13": "Yā tā subhūtiādīhi, katakiccehi tādihi;",
  "atk-s0508a10:14": "Therehi bhāsitā gāthā, therīhi ca nirāmisā.",
  "atk-s0508a10:15": "Udānanādavidhinā, gambhīrā nipuṇā subhā;",
  "atk-s0508a10:16": "Suññatāpaṭisaṁyuttā, ariyadhammappakāsikā.",
  "atk-s0508a10:17": "Theragāthāti nāmena, therīgāthāti tādino;",
  "atk-s0508a10:18": "Yā khuddakanikāyamhi, saṅgāyiṁsu mahesayo.",
  "atk-s0508a10:19": "Tāsaṁ gambhīrañāṇehi, ogāhetabbabhāvato;",
  "atk-s0508a10:20": "Kiñcāpi dukkarā kātuṁ, atthasaṁvaṇṇanā mayā.",
  "atk-s0508a10:21": "Sahasaṁvaṇṇanaṁ yasmā, dharate satthu sāsanaṁ;",
  "atk-s0508a10:22": "Pubbācariyasīhānaṁ, tiṭṭhateva vinicchayo.",
  "atk-s0508a10:23": "Tasmā taṁ avalambitvā, ogāhetvāna pañcapi;",
  "atk-s0508a10:24": "Nikāye upanissāya, porāṇaṭṭhakathānayaṁ.",
  "atk-s0508a10:25": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0508a10:26": "Mahāvihāravāsīnaṁ, samayaṁ avilomayaṁ.",
  "atk-s0508a10:27": "Yāsaṁ attho duviññeyyo, anupubbikathaṁ vinā;",
  "atk-s0508a10:28": "Tāsaṁ tañca vibhāvento, dīpayanto vinicchayaṁ.",
  "atk-s0508a10:29": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0508a10:30": "Sakkaccaṁ theragāthānaṁ, therīgāthānameva ca.",
  "atk-s0508a10:31": "Iti ākaṅkhamānassa, saddhammassa ciraṭṭhitiṁ;",
  "atk-s0508a10:32": "Tadatthaṁ vibhajantassa, nisāmayatha sādhavoti.",
  "atk-s0508a10:33_0": "Kā panetā theragāthā therīgāthā ca, kathañca pavattāti, kāmañcāyamattho gāthāsu vuttoyeva",
  "atk-s0508a10:33_1": "pākaṭakaraṇatthaṁ pana punapi vuccate – tattha theragāthā tāva subhūtittherādīhi",
  "atk-s0508a10:33_2": "bhāsitā. Yā hi te attanā yathādhigataṁ maggaphalasukhaṁ paccavekkhitvā kāci udānavasena,",
  "atk-s0508a10:33_3": "kāci attano samāpattivihārapaccavekkhaṇavasena, kāci pucchāvasena, kāci parinibbānasamaye",
  "atk-s0508a10:33_4": "sāsanassa niyyānikabhāvavibhāvanavasena abhāsiṁsu, tā sabbā saṅgītikāle ekajjhaṁ",
  "atk-s0508a10:33_5": "katvā “theragāthā”icceva dhammasaṅgāhakehi saṅgītā. Therīgāthā pana theriyo uddissa desitā.",
  "atk-s0508a10:34_0": "Tā pana vinayapiṭakaṁ, suttantapiṭakaṁ abhidhammapiṭakanti tīsu piṭakesu suttantapiṭakapariyāpannā.",
  "atk-s0508a10:34_1": "Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcasu",
  "atk-s0508a10:34_2": "nikāyesu khuddakanikāyapariyāpannā, suttaṁ, geyyaṁ, veyyākaraṇaṁ, gāthā, udānaṁ,",
  "atk-s0508a10:34_3": "itivuttakaṁ, jātakaṁ, abbhutadhammaṁ, vedallanti navasu sāsanaṅgesu gāthaṅgasaṅgahaṁ gatā.",
  "atk-s0508a10:35": "“Dvāsīti buddhato gaṇhiṁ, dvesahassāni bhikkhuto;",
  "atk-s0508a10:36": "Caturāsītisahassāni, ye me dhammā pavattino”ti.",
  "atk-s0508a10:37": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ gatā.",
  "atk-s0508a10:38_0": "Tattha theragāthā tāva nipātato ekanipāto ekuttaravasena yāva cuddasanipātāti cuddasanipāto",
  "atk-s0508a10:38_1": "soḷasanipāto vīsatinipāto tiṁsanipāto cattālīsanipāto paññāsanipāto saṭṭhinipāto",
  "atk-s0508a10:38_2": "sattatinipātoti ekavīsatinipātasaṅgahā. Nipātanaṁ nikkhipananti nipāto. Eko ekeko",
  "atk-s0508a10:38_3": "gāthānaṁ nipāto nikkhepo etthāti ekanipāto. Iminā nayena sesesupi attho veditabbo.",
  "atk-s0508a10:39": "Tattha ekanipāte dvādasa vaggā. Ekekasmiṁ vagge dasa dasa katvā vīsuttarasataṁ therā, tattikā eva gāthā. Vuttañhi –",
  "atk-s0508a10:40": "“Vīsuttarasataṁ therā, katakiccā anāsavā;",
  "atk-s0508a10:41": "Ekakamhi nipātamhi, susaṅgītā mahesibhī”ti.",
  "atk-s0508a10:42_0": "Dukanipāte ekūnapaññāsa therā, aṭṭhanavuti gāthā; tikanipāte soḷasa therā, aṭṭhacattālīsa",
  "atk-s0508a10:42_1": "gāthā; catukkanipāte terasa therā, dvepaññāsa gāthā; pañcakanipāte dvādasa therā,",
  "atk-s0508a10:42_2": "saṭṭhi gāthā; chakkanipāte cuddasa therā, caturāsīti gāthā; sattakanipāte pañca therā,",
  "atk-s0508a10:42_3": "pañcatiṁsa gāthā; aṭṭhakanipāte tayo therā, catuvīsati gāthā; navakanipāte eko thero,",
  "atk-s0508a10:42_4": "nava gāthā; dasanipāte satta therā, sattati gāthā; ekādasanipāte eko thero, ekādasa",
  "atk-s0508a10:42_5": "gāthā; dvādasanipāte dve therā, catuvīsati gāthā; terasanipāte eko thero, terasa",
  "atk-s0508a10:42_6": "gāthā; cuddasanipāte dve therā, aṭṭhavīsati gāthā; pannarasanipāto natthi, soḷasanipāte",
  "atk-s0508a10:42_7": "dve therā, dvattiṁsa gāthā; vīsatinipāte dasa therā, pañcacattālīsādhikāni dve gāthāsatāni;",
  "atk-s0508a10:42_8": "tiṁsanipāte tayo therā, sataṁ pañca ca gāthā; cattālīsanipāte eko thero, dvecattālīsa",
  "atk-s0508a10:42_9": "gāthā; paññāsanipāte eko thero, pañcapaññāsa gāthā; saṭṭhinipāte eko thero, aṭṭhasaṭṭhi",
  "atk-s0508a10:42_10": "gāthā; sattatinipāte eko thero, ekasattati gāthā. Sampiṇḍetvā pana dvesatāni catusaṭṭhi",
  "atk-s0508a10:42_11": "ca therā, sahassaṁ tīṇi satāni saṭṭhi ca gāthāti. Vuttampi cetaṁ –",
  "atk-s0508a10:43": "“Sahassaṁ honti tā gāthā, tīṇi saṭṭhi satāni ca;",
  "atk-s0508a10:44": "Therā ca dve satā saṭṭhi, cattāro ca pakāsitā”ti.",
  "atk-s0508a10:45_0": "Therīgāthā pana ekanipāto ekuttaravasena yāva navanipātāti navanipāto ekādasanipāto,",
  "atk-s0508a10:45_1": "dvādasanipāto, soḷasanipāto, vīsatinipāto, tiṁsanipāto, cattālīsanipāto, mahānipātoti",
  "atk-s0508a10:45_2": "soḷasanipātasaṅgahā. Tattha ekanipāte aṭṭhārasa theriyo, aṭṭhāraseva gāthā; dukanipāte",
  "atk-s0508a10:45_3": "dasa theriyo, vīsati gāthā; tikanipāte aṭṭha theriyo, catuvīsati gāthā; catukkanipāte",
  "atk-s0508a10:45_4": "ekā therī, catasso gāthā; pañcakanipāte dvādasa theriyo saṭṭhi gāthā; chakkanipāte",
  "atk-s0508a10:45_5": "aṭṭha theriyo aṭṭhacattālīsa gāthā; sattanipāte tisso theriyo, ekavīsati gāthā; aṭṭha",
  "atk-s0508a10:45_6": "nipātato paṭṭhāya yāva soḷasanipātā ekekā theriyo taṁtaṁnipātaparimāṇā gāthā; vīsatinipāte",
  "atk-s0508a10:45_7": "pañca theriyo, aṭṭhārasasatagāthā; tiṁsanipāte ekā therī, catuttiṁsa gāthā; cattālīsanipāte",
  "atk-s0508a10:45_8": "ekā therī, aṭṭhacattālīsa gāthā; mahānipātepi ekā therī, pañcasattati gāthā. Evamettha",
  "atk-s0508a10:45_9": "nipātānaṁ gāthāvaggānaṁ gāthānañca parimāṇaṁ veditabbaṁ.",
  "atk-s0508a10:46": "Nidānagāthāvaṇṇanā",
  "atk-s0508a10:47": "Evaṁ paricchinnaparimāṇāsu panetāsu theragāthā ādi. Tatthāpi –",
  "atk-s0508a10:48": "“Sīhānaṁva nadantānaṁ, dāṭhīnaṁ girigabbhare;",
  "atk-s0508a10:49": "Suṇātha bhāvitattānaṁ, gāthā atthūpanāyikā”ti.",
  "atk-s0508a10:50_0": "Ayaṁ paṭhamamahāsaṅgītikāle āyasmatā ānandena tesaṁ therānaṁ thomanatthaṁ bhāsitā",
  "atk-s0508a10:50_1": "gāthā ādi. Tattha sīhānanti sīhasaddo “sīho, bhikkhave, migarājā”tiādīsu migarāje",
  "atk-s0508a10:50_2": "āgato. “Atha kho sīho senāpati yena bhagavā tenupasaṅkamī”tiādīsu paññattiyaṁ. “Sīhoti",
  "atk-s0508a10:50_3": "kho, bhikkhave, tathāgatassetaṁ adhivacanaṁ arahato sammāsambuddhassā”tiādīsu tathāgate.",
  "atk-s0508a10:50_4": "Tattha yathā tathāgate sadisakappanāya āgato, evaṁ idhāpi sadisakappanāvaseneva veditabbo,",
  "atk-s0508a10:50_5": "tasmā sīhānaṁvāti sīhānaṁ iva. Sandhivasena saralopo “evaṁsa te”tiādīsu viya. Tattha",
  "atk-s0508a10:50_6": "ivāti nipātapadaṁ. Suṇāthāti ākhyātapadaṁ. Itarāni nāmapadāni. Sīhānaṁvāti ca sambandhe",
  "atk-s0508a10:50_7": "sāmivacanaṁ. Kāmañcettha sambandhī sarūpato na vutto, atthato pana vuttova hoti.",
  "atk-s0508a10:50_8": "Yathā hi “oṭṭhasseva mukhaṁ etassā”ti vutte oṭṭhassa mukhaṁ viya mukhaṁ etassāti",
  "atk-s0508a10:50_9": "ayamattho vutto eva hoti, evamidhāpi “sīhānaṁvā”ti vutte sīhānaṁ nādo viyāti ayamattho",
  "atk-s0508a10:50_10": "vutto eva hoti. Tattha mukhasaddasannidhānaṁ hotīti ce, idhāpi “nadantāna”nti padasannidhānato,",
  "atk-s0508a10:50_11": "tasmā sīhānaṁvāti nidassanavacanaṁ. Nadantānanti tassa nidassitabbena sambandhadassanaṁ.",
  "atk-s0508a10:50_12": "Dāṭhīnanti tabbisesanaṁ. Girigabbhareti tassa pavattiṭṭhānadassanaṁ. Suṇāthāti savane",
  "atk-s0508a10:50_13": "niyojanaṁ. Bhāvitattānanti sotabbassa pabhavadassanaṁ. Gāthāti sotabbavatthudassanaṁ.",
  "atk-s0508a10:50_14": "Atthupanāyikāti tabbisesanaṁ. Kāmañcettha “sīhānaṁ nadantānaṁ dāṭhīna”nti pulliṅgavasena",
  "atk-s0508a10:50_15": "āgataṁ, liṅgaṁ pana parivattetvā “sīhīna”ntiādinā itthiliṅgavasenāpi attho veditabbo.",
  "atk-s0508a10:50_16": "Ekasesavasena vā sīhā ca sīhiyo ca sīhā, tesaṁ sīhānantiādinā sādhāraṇā hetā tisso",
  "atk-s0508a10:50_17": "nidānagāthā theragāthānaṁ therīgāthānañcāti.",
  "atk-s0508a10:51_0": "Tattha sahanato hananato ca sīho. Yathā hi sīhassa migarañño balavisesayogato sarabhamigamattavaravāraṇāditopi",
  "atk-s0508a10:51_1": "parissayo nāma natthi, vātātapādiparissayampi so sahatiyeva, gocarāya pakkamantopi",
  "atk-s0508a10:51_2": "tejussadatāya mattagandhahatthivanamahiṁsādike samāgantvā abhīrū achambhī abhibhavati,",
  "atk-s0508a10:51_3": "abhibhavanto ca te aññadatthu hantvā tattha mudumaṁsāni bhakkhayitvā sukheneva viharati,",
  "atk-s0508a10:51_4": "evametepi mahātherā ariyabalavisesayogena sabbesampi parissayānaṁ sahanato, rāgādisaṁkilesabalassa",
  "atk-s0508a10:51_5": "abhibhavitvā hananato pajahanato tejussadabhāvena kutocipi abhīrū achambhī jhānādisukhena",
  "atk-s0508a10:51_6": "viharantīti sahanato hananato ca sīhā viyāti sīhā. Saddatthato pana yathā kantanatthena",
  "atk-s0508a10:51_7": "ādiantavipallāsato takkaṁ vuccati, evaṁ hiṁsanaṭṭhena sīho veditabbo. Tathā sahanaṭṭhena.",
  "atk-s0508a10:51_8": "Pisodarādipakkhepena niruttinayena pana vuccamāne vattabbameva natthi.",
  "atk-s0508a10:52_0": "Atha vā yathā migarājā kesarasīho attano tejussadatāya ekacārī viharati, na kañci",
  "atk-s0508a10:52_1": "sahāyaṁ paccāsīsati, evametepi tejussadatāya vivekābhiratiyā ca ekacārinoti ekacariyaṭṭhenapi",
  "atk-s0508a10:52_2": "sīhā viyāti sīhā, tenāha – bhagavā “sīhaṁvekacaraṁ nāga”nti.",
  "atk-s0508a10:53": "Atha vā asantāsanajavaparakkamādivisesayogato sīhā viyāti sīhā, ete mahātherā. Vuttañhetaṁ bhagavatā –",
  "atk-s0508a10:54": "“Dveme, bhikkhave, asaniyā phalantiyā na santasanti, katameva dve? Bhikkhu ca khīṇāsavo sīho ca migarājā”ti.",
  "atk-s0508a10:55_0": "Javopi sīhassa aññehi asādhāraṇo, tathā parakkamo. Tathā hi so usabhasatampi laṅghitvā",
  "atk-s0508a10:55_1": "vanamahiṁsādīsu nipatati, potakopi samāno pabhinnamadānampi mattavaravāraṇānaṁ paṭimānaṁ",
  "atk-s0508a10:55_2": "bhinditvā dantakaḷīraṁva khādati. Etesaṁ pana ariyamaggajavo iddhijavo ca aññehi",
  "atk-s0508a10:55_3": "asādhāraṇo, sammappadhānaparakkamo ca niratisayo. Tasmā sīhānaṁvāti sīhasadisānaṁ",
  "atk-s0508a10:55_4": "viya. Sīhassa cettha hīnūpamatā daṭṭhabbā, accantavisiṭṭhassa sahanādiatthassa theresveva labbhanato.",
  "atk-s0508a10:56_0": "Nadantānanti gajjantānaṁ. Gocaraparakkamatuṭṭhivelādīsu hi yathā sīhā attano āsayato",
  "atk-s0508a10:56_1": "nikkhamitvā vijambhitvā sīhanādaṁ abhītanādaṁ nadanti, evaṁ etepi visayajjhattapaccavekkhaṇaudānādikālesu",
  "atk-s0508a10:56_2": "imaṁ abhītanādaṁ nadiṁsu. Tena vuttaṁ – “sīhānaṁva nadantāna”nti. Dāṭhīnanti dāṭhāvantānaṁ.",
  "atk-s0508a10:56_3": "Pasaṭṭhadāṭhīnaṁ, atisayadāṭhānanti vā attho. Yathā hi sīhā ativiya daḷhānaṁ tikkhānañca",
  "atk-s0508a10:56_4": "catunnaṁ dāṭhānaṁ balena paṭipakkhaṁ abhibhavitvā attano manorathaṁ matthakaṁ pūrenti,",
  "atk-s0508a10:56_5": "evametepi catunnaṁ ariyamaggadāṭhānaṁ balena anādimati saṁsāre anabhibhūtapubbapaṭipakkhaṁ",
  "atk-s0508a10:56_6": "abhibhavitvā attano manorathaṁ matthakaṁ pāpesuṁ. Idhāpi dāṭhā viyāti dāṭhāti sadisakappanāvaseneva attho veditabbo.",
  "atk-s0508a10:57_0": "Girigabbhareti pabbataguhāyaṁ, samīpatthe bhummavacanaṁ. “Girigavhare”ti keci paṭhanti.",
  "atk-s0508a10:57_1": "Pabbatesu vanagahane vanasaṇḍeti attho. Idaṁ pana nesaṁ virocanaṭṭhānadassanañceva",
  "atk-s0508a10:57_2": "sīhanādassa yogyabhūmidassanañca. Nadantānaṁ girigabbhareti yojanā. Yathā hi sīhā",
  "atk-s0508a10:57_3": "yebhuyyena girigabbhare aññehi durāsadatāya janavivitte vasantā attano dassanena",
  "atk-s0508a10:57_4": "uppajjanakassa khuddakamigasantāsassa pariharaṇatthaṁ gocaragamane sīhanādaṁ nadanti,",
  "atk-s0508a10:57_5": "evametepi aññehi durāsadagirigabbharasadiseva suññāgārevasantā guṇehi khuddakānaṁ",
  "atk-s0508a10:57_6": "puthujjanānaṁ taṇhādiṭṭhiparittāsaparivajjanatthaṁ vakkhamānagāthāsaṅkhātaṁ abhītanādaṁ",
  "atk-s0508a10:57_7": "nadiṁsu. Tena vuttaṁ “sīhānaṁva nadantānaṁ, dāṭhīnaṁ girigabbhare”ti.",
  "atk-s0508a10:58_0": "Suṇāthāti savanāṇattikavacanaṁ, tena vakkhamānānaṁ gāthānaṁ sannipatitāya parisāya",
  "atk-s0508a10:58_1": "sotukāmataṁ uppādento savane ādaraṁ janeti, ussāhaṁ samuṭṭhāpento gāravaṁ bahumānañca",
  "atk-s0508a10:58_2": "upaṭṭhapeti. Atha vā “sīhāna”ntiādīnaṁ padānaṁ sadisakappanāya vinā mukhyavaseneva",
  "atk-s0508a10:58_3": "attho veditabbo. Tasmā daḷhatikkhabhāvena pasaṭṭhātisayadāṭhatāya dāṭhīnaṁ girigabbhare",
  "atk-s0508a10:58_4": "nadantānaṁ sīhagajjitaṁ gajjantānaṁ sīhānaṁ migarājūnaṁ viya tesaṁ abhītanādasadisā",
  "atk-s0508a10:58_5": "gāthā suṇāthāti attho. Idaṁ vuttaṁ hoti – “yathā sīhanādaṁ nadantānaṁ sīhānaṁ migarājūnaṁ",
  "atk-s0508a10:58_6": "kutocipi bhayābhāvato so abhītanādo tadaññamigasantāsakaro, evaṁ bhāvitattānaṁ appamattānaṁ",
  "atk-s0508a10:58_7": "therānaṁ sīhanādasadisiyo sabbaso bhayahetūnaṁ suppahīnattā abhītanādabhūtā, pamattajanasantāsakarā gāthā suṇāthā”ti.",
  "atk-s0508a10:59_0": "Bhāvitattānanti bhāvitacittānaṁ. Cittañhi “attā hi kira duddamo yo ve ṭhitatto tasaraṁva",
  "atk-s0508a10:59_1": "ujjū”ti ca “attasammāpaṇidhī”ti ca evamādīsu attāti vuccati, tasmā adhicittānuyogena",
  "atk-s0508a10:59_2": "samathavipassanābhivaḍḍhitacittānaṁ samathavipassanābhāvanāmatthakaṁ pāpetvā ṭhitānanti",
  "atk-s0508a10:59_3": "attho. Atha vā bhāvitattānanti bhāvitasabhāvānaṁ, sabhāvabhūtasīlādibhāvitānanti",
  "atk-s0508a10:59_4": "attho. Gīyatīti gāthā, anuṭṭhubhādivasena isīhi pavattitaṁ catuppadaṁ chappadaṁ vā",
  "atk-s0508a10:59_5": "vacanaṁ. Aññesampi taṁsadisatāya tathā vuccanti. Attatthādibhede atthe upanenti tesu",
  "atk-s0508a10:59_6": "vā upaniyyantīti atthūpanāyikā.",
  "atk-s0508a10:60_0": "Atha vā bhāvitattānanti bhāvitattābhāvānaṁ, attabhāvo hi āhito ahaṁ māno etthāti",
  "atk-s0508a10:60_1": "“attā”ti vuccati, so ca tehi appamādabhāvanāya anavajjabhāvanāya bhāvito sammadeva",
  "atk-s0508a10:60_2": "guṇagandhaṁ gāhāpito. Tena tesaṁ kāyabhāvanā sīlabhāvanā cittabhāvanā paññābhāvanāti",
  "atk-s0508a10:60_3": "catunnampi bhāvanānaṁ paripuṇṇabhāvaṁ dasseti. “Bhāvanā”ti ca sambodhipaṭipadā idhādhippetā.",
  "atk-s0508a10:60_4": "Yāyaṁ saccasambodhi atthi, sā duvidhā abhisamayato tadatthato ca. Sambodhi pana tividhā",
  "atk-s0508a10:60_5": "sammāsambodhi paccekasambodhi sāvakasambodhīti. Tattha sammā sāmaṁ sabbadhammānaṁ",
  "atk-s0508a10:60_6": "bujjhanato bodhanato ca sammāsambodhi. Sabbaññutaññāṇapadaṭṭhānaṁ maggañāṇaṁ maggañāṇapadaṭṭhānañca",
  "atk-s0508a10:60_7": "sabbaññutaññāṇaṁ “sammāsambodhī”ti vuccati. Tenāha –",
  "atk-s0508a10:61": "“Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāva”nti.",
  "atk-s0508a10:62_0": "Bodhaneyyabodhanattho hi balesu vasībhāvo. Paccekaṁ sayameva bodhīti paccekasambodhi,",
  "atk-s0508a10:62_1": "ananubuddho sayambhūñāṇena saccābhisamayoti attho. Sammāsambuddhānañhi sayambhūñāṇatāya",
  "atk-s0508a10:62_2": "sayameva pavattamānopi saccābhisamayo sānubuddho aparimāṇānaṁ sattānaṁ saccābhisamayassa",
  "atk-s0508a10:62_3": "hetubhāvato. Imesaṁ pana so ekassāpi sattassa saccābhisamayahetu na hoti. Satthu",
  "atk-s0508a10:62_4": "dhammadesanāya savanante jātāti sāvakā. Sāvakānaṁ saccābhisamayo sāvakasambodhi.",
  "atk-s0508a10:62_5": "Tividhāpesā tiṇṇaṁ bodhisattānaṁ yathāsakaṁ āgamanīyapaṭipadāya matthakappattiyā",
  "atk-s0508a10:62_6": "satipaṭṭhānādīnaṁ sattatiṁsāya bodhipakkhiyadhammānaṁ bhāvanāpāripūrīti veditabbā",
  "atk-s0508a10:62_7": "itarābhisamayānaṁ tadavinābhāvato. Na hi sacchikiriyābhisamayena vinā bhāvanābhisamayo",
  "atk-s0508a10:62_8": "sambhavati, sati ca bhāvanābhisamaye pahānābhisamayo pariññābhisamayo ca siddhoyeva hotīti.",
  "atk-s0508a10:63_0": "Yadā hi mahābodhisatto paripūritabodhisambhāro carimabhave katapubbakicco bodhimaṇḍaṁ",
  "atk-s0508a10:63_1": "āruyha – “na tāvimaṁ pallaṅkaṁ bhindissāmi, yāva na me anupādāya āsavehi cittaṁ vimuccissatī”ti",
  "atk-s0508a10:63_2": "paṭiññaṁ katvā aparājitapallaṅke nisinno asampattāya eva sañjhāvelāya mārabalaṁ vidhamitvā",
  "atk-s0508a10:63_3": "purimayāme pubbenivāsānussatiñāṇena anekākāravokāre pubbe nivutthakkhandhe anussaritvā",
  "atk-s0508a10:63_4": "majjhimayāme dibbacakkhuvisodhanena cutūpapātañāṇaanāgataṁsañāṇāni adhigantvā pacchimayāme",
  "atk-s0508a10:63_5": "“kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca,",
  "atk-s0508a10:63_6": "atha ca panimassa dukkhassa nissaraṇaṁ nappajānāti jarāmaraṇassā”tiādinā jarāmaraṇato",
  "atk-s0508a10:63_7": "paṭṭhāya paṭiccasamuppādamukhena vipassanaṁ abhinivisitvā mahāgahanaṁ chindituṁ nisadasilāyaṁ",
  "atk-s0508a10:63_8": "pharasuṁ nisento viya kilesagahanaṁ chindituṁ lokanātho ñāṇapharasuṁ tejento buddhabhāvāya",
  "atk-s0508a10:63_9": "hetusampattiyā paripākaṁ gatattā sabbaññutaññāṇādhigamāya vipassanaṁ gabbhaṁ gaṇhāpento",
  "atk-s0508a10:63_10": "antarantarā nānāsamāpattiyo samāpajjitvā yathāvavatthāpite nāmarūpe tilakkhaṇaṁ āropetvā",
  "atk-s0508a10:63_11": "anupadadhammavipassanāvasena anekākāravokārasaṅkhāre sammasanto chattiṁsakoṭisatasahassamukhena",
  "atk-s0508a10:63_12": "sammasanavāraṁ vitthāretvā tattha mahāvajirañāṇasaṅkhāte vipassanāñāṇe tikkhe sūre",
  "atk-s0508a10:63_13": "pasanne vuṭṭhānagāminibhāvena pavattamāne yadā taṁ maggena ghaṭeti, tadā maggapaṭipāṭiyā",
  "atk-s0508a10:63_14": "diyaḍḍhakilesasahassaṁ khepento aggamaggakkhaṇe sammāsambodhiṁ adhigacchati nāma,",
  "atk-s0508a10:63_15": "aggaphalakkhaṇato paṭṭhāya adhigato nāma. Sammāsambuddhabhāvato dasabalacatuvesārajjādayopi",
  "atk-s0508a10:63_16": "tassa tadā hatthagatāyeva hontīti ayaṁ tāva abhisamayato sammāsambodhipaṭipadā. Tadatthato",
  "atk-s0508a10:63_17": "pana mahābhinīhārato paṭṭhāya yāva tusitabhavane nibbatti, etthantare pavattaṁ bodhisambhārasambharaṇaṁ.",
  "atk-s0508a10:63_18": "Tattha yaṁ vattabbaṁ, taṁ sabbākārasampannaṁ cariyāpiṭakavaṇṇanāyaṁ vitthārato vuttamevāti",
  "atk-s0508a10:63_19": "tattha vuttanayeneva gahetabbaṁ.",
  "atk-s0508a10:64_0": "Paccekabodhisattāpi paccekabodhiyā katābhinīhārā anupubbena sambhatapaccekasambodhisambhārā",
  "atk-s0508a10:64_1": "tādise kāle carimattabhāve ṭhitā ñāṇassa paripākagatabhāvena upaṭṭhitaṁ saṁveganimittaṁ",
  "atk-s0508a10:64_2": "gahetvā savisesaṁ bhavādīsu ādīnavaṁ disvā sayambhūñāṇena pavatti pavattihetuṁ nivatti",
  "atk-s0508a10:64_3": "nivattihetuñca paricchinditvā “so ‘idaṁ dukkha’nti yoniso manasi karotī”tiādinā āgatanayena",
  "atk-s0508a10:64_4": "catusaccakammaṭṭhānaṁ paribrūhentā attano abhinīhārānurūpaṁ saṅkhāre parimaddantā",
  "atk-s0508a10:64_5": "anukkamena vipassanaṁ ussukkāpetvā maggapaṭipāṭiyā aggamaggaṁ adhigacchantā paccekasambodhiṁ",
  "atk-s0508a10:64_6": "abhisambujjhanti nāma, aggaphalakkhaṇato paṭṭhāya paccekasambuddhā nāma hutvā sadevakassa",
  "atk-s0508a10:64_7": "lokassa aggadakkhiṇeyyā honti.",
  "atk-s0508a10:65_0": "Sāvakā pana satthu sabrahmacārino vā catusaccakammaṭṭhānakathaṁ sutvā tasmiṁyeva",
  "atk-s0508a10:65_1": "khaṇe kālantare vā tajjaṁ paṭipattiṁ anutiṭṭhantā ghaṭentā vāyamantā vipassanaṁ ussukkāpetvā,",
  "atk-s0508a10:65_2": "yadi vā paṭipadāya vaḍḍhantiyā, saccāni paṭivijjhantā attano abhinīhārānurūpasiddhiaggasāvakabhūmiyā",
  "atk-s0508a10:65_3": "vā kevalaṁ vā aggamaggakkhaṇe sāvakasambodhiṁ adhigacchanti nāma. Tato paraṁ sāvakabuddhā",
  "atk-s0508a10:65_4": "nāma honti sadevake loke aggadakkhiṇeyyā. Evaṁ tāva abhisamayato paccekasambodhi",
  "atk-s0508a10:65_5": "sāvakasambodhi ca veditabbā.",
  "atk-s0508a10:66_0": "Tadatthato pana yathā mahābodhisattānaṁ heṭṭhimaparicchedena cattāri asaṅkhyeyyāni",
  "atk-s0508a10:66_1": "kappānaṁ satasahassañca bodhisambhārasambharaṇaṁ icchitabbaṁ majjhimaparicchedena",
  "atk-s0508a10:66_2": "aṭṭha asaṅkhyeyyāni kappānaṁ satasahassañca, uparimaparicchedena soḷasa asaṅkhyeyyāni",
  "atk-s0508a10:66_3": "kappānaṁ satasahassañca ete ca bhedā paññādhikasaddhādhikavīriyādhikavasena veditabbā.",
  "atk-s0508a10:66_4": "Paññādhikānañhi saddhā mandā hoti paññā tikkhā, tato ca upāyakosallassa visadanipuṇabhāvena",
  "atk-s0508a10:66_5": "nacirasseva pāramiyo pāripūriṁ gacchanti. Saddhādhikānaṁ paññā majjhimā hotīti tesaṁ",
  "atk-s0508a10:66_6": "nātisīghaṁ nātisaṇikaṁ pāramiyo pāripūriṁ gacchanti. Vīriyādhikānaṁ pana paññā mandā",
  "atk-s0508a10:66_7": "hotīti tesaṁ cireneva pāramiyo pāripūriṁ gacchanti. Na evaṁ paccekabodhisattānaṁ.",
  "atk-s0508a10:66_8": "Tesañhi satipi paññādhikabhāve dve asaṅkhyeyyāni kappānaṁ satasahassañca bodhisambhārasambharaṇaṁ",
  "atk-s0508a10:66_9": "icchitabbaṁ, na tato oraṁ. Saddhādhikavīriyādhikāpi vuttaparicchedato paraṁ katipaye",
  "atk-s0508a10:66_10": "eva kappe atikkamitvā paccekasambodhiṁ abhisambujjhanti, na tatiyaṁ asaṅkhyeyyanti.",
  "atk-s0508a10:66_11": "Sāvakabodhisattānaṁ pana yesaṁ aggasāvakabhāvāya abhinīhāro, tesaṁ ekaṁ asaṅkhyeyyaṁ",
  "atk-s0508a10:66_12": "kappānaṁ satasahassañca sambhārasambharaṇaṁ icchitabbaṁ. Yesaṁ mahāsāvakabhāvāya,",
  "atk-s0508a10:66_13": "tesaṁ kappānaṁ satasahassameva, tathā buddhassa mātāpitūnaṁ upaṭṭhākassa puttassa ca. Tattha yathā –",
  "atk-s0508a10:67": "“Manussattaṁ liṅgasampatti, hetu satthāradassanaṁ;",
  "atk-s0508a10:68": "Pabbajjā guṇasampatti, adhikāro ca chandatā;",
  "atk-s0508a10:69": "Aṭṭhadhammasamohānā, abhinīhāro samijjhatī”ti. –",
  "atk-s0508a10:70_0": "Evaṁ vutte aṭṭha dhamme samodhānetvā katapaṇidhānānaṁ mahābodhisattānaṁ mahābhinīhārato",
  "atk-s0508a10:70_1": "pabhuti savisesaṁ dānādīsu yuttappayuttānaṁ divase divase vessantaradānasadisaṁ mahādānaṁ",
  "atk-s0508a10:70_2": "dentānaṁ tadanurūpasīlādike sabbapāramidhamme ācinantānampi yathāvuttakālaparicchedaṁ",
  "atk-s0508a10:70_3": "asampatvā antarā eva buddhabhāvappatti nāma natthi. Kasmā? Ñāṇassa aparipaccanato.",
  "atk-s0508a10:70_4": "Paricchinnakāle nipphāditaṁ viya hi sassaṁ buddhañāṇaṁ yathāparicchinnakālavaseneva",
  "atk-s0508a10:70_5": "vuddhiṁ viruḷhiṁ vepullaṁ āpajjantaṁ gabbhaṁ gaṇhantaṁ paripākaṁ gacchatīti evaṁ –",
  "atk-s0508a10:71": "“Manussattaṁ liṅgasampatti, vigatāsavadassanaṁ;",
  "atk-s0508a10:72": "Adhikāro chandatā ete, abhinīhārakāraṇā”ti. –",
  "atk-s0508a10:73_0": "Ime pañca dhamme samodhānetvā katābhinīhārānaṁ paccekabodhisattānaṁ “adhikāro chandatā”ti",
  "atk-s0508a10:73_1": "dvaṅgasamannāgatāya patthanāya vasena katapaṇidhānānaṁ sāvakabodhisattānañca tattha",
  "atk-s0508a10:73_2": "tattha vuttakālaparicchedaṁ asampatvā antarā eva paccekasambodhiyā yathāvuttasāvakasambodhiyā",
  "atk-s0508a10:73_3": "ca adhigamo natthi. Kasmā? Ñāṇassa aparipaccanato. Imesampi hi yathā mahābodhisattānaṁ",
  "atk-s0508a10:73_4": "dānādipāramīhi paribrūhitā paññāpāramī anukkamena gabbhaṁ gaṇhantī paripākaṁ gacchantī",
  "atk-s0508a10:73_5": "buddhañāṇaṁ paripūreti, evaṁ dānādīhi paribrūhitā anupubbena yathārahaṁ gabbhaṁ gaṇhantī",
  "atk-s0508a10:73_6": "paripākaṁ gacchantī paccekabodhiñāṇaṁ sāvakabodhiñāṇañca paripūreti. Dānaparicayena",
  "atk-s0508a10:73_7": "hete tattha tattha bhave alobhajjhāsayatāya sabbattha asaṅgamānasā anapekkhacittā",
  "atk-s0508a10:73_8": "hutvā, sīlaparicayena susaṁvutakāyavācatāya suparisuddhakāyavacīkammantā parisuddhājīvā",
  "atk-s0508a10:73_9": "indriyesu guttadvārā bhojane mattaññuno hutvā jāgariyānuyogena cittaṁ samādahanti,",
  "atk-s0508a10:73_10": "svāyaṁ tesaṁ jāgariyānuyogo gatapaccāgatikavattavasena veditabbo.",
  "atk-s0508a10:74_0": "Evaṁ pana paṭipajjantānaṁ adhikārasampattiyā appakasireneva aṭṭha samāpattiyo pañcābhiññā",
  "atk-s0508a10:74_1": "chaḷabhiññā adhiṭṭhānabhūtā pubbabhāgavipassanā ca hatthagatāyeva honti. Vīriyādayo",
  "atk-s0508a10:74_2": "pana tadantogadhā eva. Yañhi paccekabodhiyā sāvakabodhiyā vā atthāya dānādipuññasambharaṇe",
  "atk-s0508a10:74_3": "abbhussahanaṁ, idaṁ vīriyaṁ. Yaṁ tadanuparodhassa sahanaṁ, ayaṁ khanti. Yaṁ dānasīlādisamādānāvisaṁvādanaṁ,",
  "atk-s0508a10:74_4": "idaṁ saccaṁ. Sabbatthameva acalasamādhānādhiṭṭhānaṁ, idaṁ adhiṭṭhānaṁ. Yā dānasīlādīnaṁ",
  "atk-s0508a10:74_5": "pavattiṭṭhānabhūtesu sattesu hitesitā, ayaṁ mettā. Yaṁ sattānaṁ katavippakāresu ajjhupekkhanaṁ,",
  "atk-s0508a10:74_6": "ayaṁ upekkhāti. Evaṁ dānasīlabhāvanāsu sīlasamādhipaññāsu ca sijjhamānāsu vīriyādayo",
  "atk-s0508a10:74_7": "siddhā eva honti. Sāyeva paccekabodhiatthāya sāvakabodhiatthāya ca dānādipaṭipadā",
  "atk-s0508a10:74_8": "tesaṁ bodhisattānaṁ santānassa bhāvanato paribhāvanato bhāvanā nāma. Visesato dānasīlādīhi",
  "atk-s0508a10:74_9": "svābhisaṅkhate santāne pavattā samathavipassanāpaṭipadā, yato te bodhisattā pubbayogāvacarasamudāgamasampannā",
  "atk-s0508a10:74_10": "honti. Tenāha bhagavā –",
  "atk-s0508a10:75_0": "“Pañcime, ānanda, ānisaṁsā pubbayogāvacare. Katame pañca? Idhānanda, pubbayogāvacaro",
  "atk-s0508a10:75_1": "diṭṭheva dhamme paṭikacca aññaṁ ārādheti, no ce diṭṭheva dhamme paṭikacca aññaṁ ārādheti,",
  "atk-s0508a10:75_2": "atha maraṇakāle aññaṁ ārādheti, atha devaputto samāno aññaṁ ārādheti, atha buddhānaṁ",
  "atk-s0508a10:75_3": "sammukhībhāve khippābhiñño hoti, atha pacchime kāle paccekasambuddho hotī”ti.",
  "atk-s0508a10:76_0": "Iti pubbabhāgapaṭipadābhūtāya pāramitāparibhāvitāya samathavipassanābhāvanāya nirodhagāminipaṭipadābhūtāya",
  "atk-s0508a10:76_1": "abhisamayasaṅkhātāya maggabhāvanāya ca bhāvitattabhāvā buddhapaccekabuddhabuddhasāvakā",
  "atk-s0508a10:76_2": "bhāvitattā nāma. Tesu idha buddhasāvakā adhippetā.",
  "atk-s0508a10:77_0": "Ettha ca “sīhānaṁvā”ti iminā therānaṁ sīhasamānavuttitādassanena attano paṭipakkhehi",
  "atk-s0508a10:77_1": "anabhibhavanīyataṁ, te ca abhibhuyya pavattiṁ dasseti. “Sīhānaṁva nadantānaṁ…pe…",
  "atk-s0508a10:77_2": "gāthā”ti iminā theragāthānaṁ sīhanādasadisatādassanena tāsaṁ paravādehi anabhibhavanīyataṁ,",
  "atk-s0508a10:77_3": "te ca abhibhavitvā pavattiṁ dasseti. “Bhāvitattāna”nti iminā tadubhayassa kāraṇaṁ",
  "atk-s0508a10:77_4": "vibhāveti. Bhāvitattabhāvena therā idha sīhasadisā vuttā, tesañca gāthā sīhanādasadisiyo.",
  "atk-s0508a10:77_5": "“Atthūpanāyikā”ti iminā abhibhavane payojanaṁ dasseti. Tattha therānaṁ paṭipakkho",
  "atk-s0508a10:77_6": "nāma saṁkilesadhammo, tadabhibhavo tadaṅgivikkhambhanappahānehi saddhiṁ samucchedappahānaṁ.",
  "atk-s0508a10:77_7": "Tasmiṁ sati paṭipassaddhīppahānaṁ nissaraṇappahānañca siddhameva hoti, yato te bhāvitattāti",
  "atk-s0508a10:77_8": "vuccanti. Maggakkhaṇe hi ariyā appamādabhāvanaṁ bhāventi nāma, aggaphalakkhaṇato",
  "atk-s0508a10:77_9": "paṭṭhāya bhāvitattā nāmāti vuttovāyamattho.",
  "atk-s0508a10:78_0": "Tesu tadaṅgappahānena nesaṁ sīlasampadā dassitā, vikkhambhanappahānena samādhisampadā,",
  "atk-s0508a10:78_1": "samucchedappahānena paññāsampadā, itarena tāsaṁ phalaṁ dassitaṁ. Sīlena ca tesaṁ",
  "atk-s0508a10:78_2": "paṭipattiyā ādikalyāṇatā dassitā, “ko cādi kusalānaṁ dhammānaṁ? Sīlañca suvisuddhaṁ”,",
  "atk-s0508a10:78_3": "“sīle patiṭṭhāya”, “sabbapāpassa akaraṇa”nti ca vacanato sīlaṁ paṭipattiyā ādikalyāṇaṁva",
  "atk-s0508a10:78_4": "avippaṭisārādiguṇāvahattā. Samādhinā majjhekalyāṇatā dassitā, “cittaṁ bhāvayaṁ”,",
  "atk-s0508a10:78_5": "“kusalassa upasampadā”ti ca vacanato samādhipaṭipattiyā majjhekalyāṇova, iddhividhādiguṇāvahattā.",
  "atk-s0508a10:78_6": "Paññāya pariyosānakalyāṇatā dassitā, “sacittapariyodapanaṁ”, “paññaṁ bhāvaya”nti",
  "atk-s0508a10:78_7": "ca vacanato paññā paṭipattiyā pariyosānaṁva, paññuttarato kusalānaṁ dhammānaṁ sāva",
  "atk-s0508a10:78_8": "kalyāṇā iṭṭhāniṭṭhesu tādibhāvāvahattā.",
  "atk-s0508a10:79": "“Selo yathā ekaghano, vātena na samīrati; ;",
  "atk-s0508a10:80": "Evaṁ nindāpasaṁsāsu, na samiñjanti paṇḍitā”ti. –",
  "atk-s0508a10:81": "Hi vuttaṁ.",
  "atk-s0508a10:82_0": "Tathā sīlasampadāya tevijjabhāvo dassito. Sīlasampattiñhi nissāya tisso vijjā pāpuṇanti.",
  "atk-s0508a10:82_1": "Samādhisampadāya chaḷabhiññābhāvo. Samādhisampattiñhi nissāya chaḷabhiññā pāpuṇanti.",
  "atk-s0508a10:82_2": "Paññāsampadāya pabhinnapaṭisambhidābhāvo. Paññāsampadañhi nissāya catasso paṭisambhidā",
  "atk-s0508a10:82_3": "pāpuṇanti. Iminā tesaṁ therānaṁ keci tevijjā, keci chaḷabhiññā, keci paṭisambhidāpattāti",
  "atk-s0508a10:82_4": "ayamattho dassitoti veditabbaṁ.",
  "atk-s0508a10:83_0": "Tathā sīlasampadāya tesaṁ kāmasukhānuyogasaṅkhātassa antassa parivajjanaṁ dasseti.",
  "atk-s0508a10:83_1": "Samādhisampadāya attakilamathānuyogasaṅkhātassa, paññāsampadāya majjhimāya paṭipadāya",
  "atk-s0508a10:83_2": "sevanaṁ dasseti. Tathā sīlasampadāya tesaṁ vītikkamappahānaṁ kilesānaṁ dasseti. Samādhisampadāya",
  "atk-s0508a10:83_3": "pariyuṭṭhānappahānaṁ, paññāsampadāya anusayappahānaṁ dasseti. Sīlasampadāya vā duccaritasaṁkilesavisodhanaṁ,",
  "atk-s0508a10:83_4": "samādhisampadāya taṇhāsaṁkilesavisodhanaṁ, paññāsampadāya diṭṭhisaṁkilesavisodhanaṁ",
  "atk-s0508a10:83_5": "dasseti. Tadaṅgappahānena vā nesaṁ apāyasamatikkamo dassito. Vikkhambhanappahānena",
  "atk-s0508a10:83_6": "kāmadhātusamatikkamo, samucchedappahānena sabbabhavasamatikkamo dassitoti veditabbaṁ.",
  "atk-s0508a10:84_0": "“Bhāvitattāna”nti vā ettha sīlabhāvanā, cittabhāvanā paññābhāvanāti tisso bhāvanā",
  "atk-s0508a10:84_1": "veditabbā kāyabhāvanāya tadantogadhattā. Sīlabhāvanā ca paṭipattiyā ādīti sabbaṁ",
  "atk-s0508a10:84_2": "purimasadisaṁ. Yathā pana sīhanādaṁ pare migagaṇā na sahanti, kuto abhibhave, aññadatthu",
  "atk-s0508a10:84_3": "sīhanādova te abhibhavati evameva aññatitthiyavādā therānaṁ vāde na sahanti, kuto",
  "atk-s0508a10:84_4": "abhibhave, aññadatthu theravādāva te abhibhavanti. Taṁ kissa hetu? “Sabbe saṅkhārā",
  "atk-s0508a10:84_5": "aniccā, sabbe saṅkhārā dukkhā, sabbe dhammā anattā”ti “nibbānadhātū”ti ca pavattanato.",
  "atk-s0508a10:84_6": "Na hi dhammato sakkā kenaci aññathā kātuṁ appaṭivattanīyato. Yaṁ panettha vattabbaṁ,",
  "atk-s0508a10:84_7": "taṁ parato āvibhavissati. Evamettha saṅkhepeneva paṭhamagāthāya atthavibhāvanā veditabbā.",
  "atk-s0508a10:85_0": "Dutiyagāthāyaṁ pana ayaṁ sambandhadassanamukhena atthavibhāvanā. Tattha yesaṁ therānaṁ",
  "atk-s0508a10:85_1": "gāthā sāvetukāmo, te sādhāraṇavasena nāmato gottato guṇato ca kittetuṁ “yathānāmā”tiādi",
  "atk-s0508a10:85_2": "vuttaṁ. Asādhāraṇato pana tattha tattha gāthāsveva āvibhavissati. Tattha yathānāmāti",
  "atk-s0508a10:85_3": "yaṁyaṁnāmā, subhūti mahākoṭṭhikotiādinā nayena nāmadheyyena paññātāti attho. Yathāgottāti",
  "atk-s0508a10:85_4": "yaṁyaṁgottā, gotamo kassapotiādinā nayena kulapadesena yāya yāya jātiyā paññātāti",
  "atk-s0508a10:85_5": "attho. Yathādhammavihārinoti yādisadhammavihārino, pariyattiparamatāyaṁ aṭṭhatvā",
  "atk-s0508a10:85_6": "yathānurūpaṁ samāpattivihārino hutvā vihariṁsūti attho. Atha vā yathādhammavihārinoti",
  "atk-s0508a10:85_7": "yathādhammā vihārino ca, yādisasīlādidhammā dibbavihārādīsu abhiṇhaso viharamānā",
  "atk-s0508a10:85_8": "yādisavihārā cāti attho. Yathādhimuttāti yādisaadhimuttikā saddhādhimuttipaññādhimuttīsu",
  "atk-s0508a10:85_9": "yaṁyaṁadhimuttikā suññatamukhādīsu vā yathā yathā nibbānaṁ adhimuttāti yathādhimuttā.",
  "atk-s0508a10:85_10": "“Nibbānaṁ adhimuttānaṁ, atthaṁ gacchanti āsavā”ti hi vuttaṁ. Ubhayañcetaṁ pubbabhāgavasena",
  "atk-s0508a10:85_11": "veditabbaṁ. Arahattappattito pubbeyeva hi yathāvuttamadhimuccanaṁ, na parato. Tenāha bhagavā –",
  "atk-s0508a10:86": "“Assaddho akataññū ca, sandhicchedo ca yo naro”tiādi..",
  "atk-s0508a10:87_0": "“Yathāvimuttā”ti vā pāṭho, paññāvimuttiubhatobhāgavimuttīsu yaṁyaṁvimuttikāti attho.",
  "atk-s0508a10:87_1": "Sappaññāti tihetukapaṭisandhipaññāya pārihārikapaññāya bhāvanāpaññāya cāti tividhāyapi",
  "atk-s0508a10:87_2": "paññāya paññavanto. Vihariṁsūti tāya eva sappaññatāya yathāladdhena phāsuvihāreneva",
  "atk-s0508a10:87_3": "vasiṁsu. Atanditāti analasā, attahitapaṭipattiyaṁ yathābalaṁ parahitapaṭipattiyañca",
  "atk-s0508a10:87_4": "uṭṭhānavantoti attho.",
  "atk-s0508a10:88_0": "Ettha ca pana nāmagottaggahaṇena tesaṁ therānaṁ pakāsapaññātabhāvaṁ dasseti. Dhammavihāraggahaṇena",
  "atk-s0508a10:88_1": "sīlasampadaṁ samādhisampadañca dasseti. “Yathādhimuttā sappaññā”ti iminā paññāsampadaṁ.",
  "atk-s0508a10:88_2": "“Atanditā”ti iminā sīlasampadādīnaṁ kāraṇabhūtaṁ vīriyasampadaṁ dasseti. “Yathānāmā”ti",
  "atk-s0508a10:88_3": "iminā tesaṁ pakāsananāmataṁ dasseti. “Yathāgottā”ti iminā saddhānusārīdhammānusārīgottasampattisamudāgamaṁ,",
  "atk-s0508a10:88_4": "“yathādhammavihārino”tiādinā sīlasamādhipaññāvimuttivimuttiñāṇadassanaṁ sampattisamudāgamaṁ,",
  "atk-s0508a10:88_5": "“atanditā”ti iminā evaṁ attahitasampattiyaṁ ṭhitānaṁ parahitapaṭipattiṁ dasseti.",
  "atk-s0508a10:89_0": "Atha vā “yathānāmā”ti idaṁ tesaṁ therānaṁ garūhi gahitanāmadheyyadassanaṁ samaññāmattakittanato.",
  "atk-s0508a10:89_1": "“Yathāgottā”ti idaṁ kulaputtabhāvadassanaṁ kulāpadesa kittanato. Tena nesaṁ saddhāpabbajitabhāvaṁ",
  "atk-s0508a10:89_2": "dasseti. “Yathādhammavihārino”ti idaṁ caraṇasampattidassanaṁ sīlasaṁvarādīhi samaṅgībhāvadīpanato.",
  "atk-s0508a10:89_3": "“Yathādhimuttā sappaññā”ti idaṁ nesaṁ vijjāsampattidassanaṁ āsavakkhayapariyosānāya",
  "atk-s0508a10:89_4": "ñāṇasampattiyā adhigamaparidīpanato. “Atanditā”ti idaṁ vijjācaraṇasampattīnaṁ adhigamūpāyadassanaṁ.",
  "atk-s0508a10:89_5": "“Yathānāmā”ti vā iminā tesaṁ pakāsananāmataṁyeva dasseti. “Yathāgottā”ti pana iminā",
  "atk-s0508a10:89_6": "pacchimacakkadvayasampattiṁ dasseti. Na hi sammāappaṇihitattano pubbe ca akatapuññassa",
  "atk-s0508a10:89_7": "saddhānusārīdhammānusārino gottasampattisamudāgamo sambhavati. “Yathādhammavihārino”ti",
  "atk-s0508a10:89_8": "iminā tesaṁ purimacakkadvayasampattiṁ dasseti. Na hi appatirūpe dese vasato sappurisūpanissayarahitassa",
  "atk-s0508a10:89_9": "ca tādisā guṇavisesā sambhavanti. “Yathādhimuttā”ti iminā saddhammasavanasampadāsamāyogaṁ",
  "atk-s0508a10:89_10": "dasseti. Na hi paratoghosena vinā sāvakānaṁ saccasampaṭivedho sambhavati. “Sappaññā",
  "atk-s0508a10:89_11": "atanditā”ti iminā yathāvuttassa guṇavisesassa abyabhicārihetuṁ dasseti ñāyārambhadassanato.",
  "atk-s0508a10:90_0": "Aparo nayo – “yathāgottā”ti ettha gottakittanena tesaṁ therānaṁ yonisomanasikārasampadaṁ",
  "atk-s0508a10:90_1": "dasseti yathāvuttagottasampannassa yonisomanasikārasambhavato. “Yathādhammavihārino”ti",
  "atk-s0508a10:90_2": "ettha dhammavihāraggahaṇena saddhammasavanasampadaṁ dasseti saddhammasavanena vinā",
  "atk-s0508a10:90_3": "tadabhāvato. “Yathādhimuttā”ti iminā matthakappattaṁ dhammānudhammapaṭipadaṁ dasseti.",
  "atk-s0508a10:90_4": "“Sappaññā”ti iminā sabbattha sampajānakāritaṁ. “Atanditā”ti iminā vuttanayena attahitasampattiṁ",
  "atk-s0508a10:90_5": "paripūretvā ṭhitānaṁ paresaṁ hitasukhāvahāya paṭipattiyaṁ akilāsubhāvaṁ dasseti.",
  "atk-s0508a10:90_6": "Tathā “yathāgottā”ti iminā nesaṁ saraṇagamanasampadā dassitā saddhānusārīgottakittanato.",
  "atk-s0508a10:90_7": "“Yathādhammavihārino”ti iminā sīlakkhandhapubbaṅgamo samādhikkhandho dassito. “Yathādhimuttā",
  "atk-s0508a10:90_8": "sappaññā”ti iminā paññakkhandhādayo. Saraṇagamanañca sāvakaguṇānaṁ ādi, samādhi majjhe,",
  "atk-s0508a10:90_9": "paññā pariyosānanti ādimajjhapariyosānadassanena sabbepi sāvakaguṇā dassitā honti.",
  "atk-s0508a10:91_0": "Īdisī pana guṇavibhūti yāya sammāpaṭipattiyā tehi adhigatā, taṁ dassetuṁ “tattha",
  "atk-s0508a10:91_1": "tattha vipassitvā”tiādi vuttaṁ. Tattha tatthāti tesu tesu araññarukkhamūlapabbatādīsu",
  "atk-s0508a10:91_2": "vivittasenāsanesu. Tattha tatthāti vā tasmiṁ tasmiṁ udānādikāle. Vipassitvāti sampassitvā.",
  "atk-s0508a10:91_3": "Nāmarūpavavatthāpanapaccayapariggahehi diṭṭhivisuddhikaṅkhāvitaraṇavisuddhiyo sampādetvā",
  "atk-s0508a10:91_4": "kalāpasammasanādikkamena pañcamaṁ visuddhiṁ adhigantvā paṭipadāñāṇadassanavisuddhiyā",
  "atk-s0508a10:91_5": "matthakaṁ pāpanavasena vipassanaṁ ussukkāpetvā phusitvāti patvā sacchikatvā. Accutaṁ",
  "atk-s0508a10:91_6": "padanti nibbānaṁ. Tañhi sayaṁ acavanadhammattā adhigatānaṁ accutihetubhāvato ca natthi",
  "atk-s0508a10:91_7": "ettha cutīti “accutaṁ”. Saṅkhatadhammehi asammissabhāvatāya tadatthikehi paṭipajjitabbatāya",
  "atk-s0508a10:91_8": "ca “pada”nti ca vuccati. Katantanti katassa antaṁ. Yo hi tehi adhigato ariyamaggo,",
  "atk-s0508a10:91_9": "so attano paccayehi uppāditattā kato nāma. Tassa pana pariyosānabhūtaṁ phalaṁ katantoti",
  "atk-s0508a10:91_10": "adhippetaṁ. Taṁ katantaṁ aggaphalaṁ. Atha vā paccayehi katattā nipphāditattā katā",
  "atk-s0508a10:91_11": "nāma saṅkhatadhammā, tannissaraṇabhāvato katanto nibbānaṁ. Taṁ katantaṁ. Paccavekkhantāti",
  "atk-s0508a10:91_12": "“adhigataṁ vata mayā ariyamaggādhigamena idaṁ ariyaphalaṁ, adhigatā asaṅkhatā dhātū”ti",
  "atk-s0508a10:91_13": "ariyaphalanibbānāni vimuttiñāṇadassanena paṭipattiṁ avekkhamānā. Atha vā saccasampaṭivedhavasena",
  "atk-s0508a10:91_14": "yaṁ ariyena karaṇīyaṁ pariññādisoḷasavidhaṁ kiccaṁ aggaphale ṭhitena nipphāditattā",
  "atk-s0508a10:91_15": "pariyosāpitattā kataṁ nāma, evaṁ kataṁ taṁ paccavekkhantā. Etena pahīnakilesapaccavekkhaṇaṁ",
  "atk-s0508a10:91_16": "dassitaṁ. Purimanayena pana itarapaccavekkhaṇānīti ekūnavīsati paccavekkhaṇāni dassitāni honti.",
  "atk-s0508a10:92_0": "Imamatthanti ettha imanti sakalo theratherīgāthānaṁ attho attano itaresañca tattha",
  "atk-s0508a10:92_1": "sannipatitānaṁ dhammasaṅgāhakamahātherānaṁ buddhiyaṁ viparivattamānatāya āsanno paccakkhoti",
  "atk-s0508a10:92_2": "ca katvā vuttaṁ. Atthanti “channā me kuṭikā”tiādīhi gāthāhi vuccamānaṁ attūpanāyikaṁ",
  "atk-s0508a10:92_3": "parūpanāyikaṁ lokiyalokuttarapaṭisaṁyuttaṁ atthaṁ. Abhāsisunti gāthābandhavasena",
  "atk-s0508a10:92_4": "kathesuṁ, taṁdīpaniyo idāni mayā vuccamānā tesaṁ bhāvitattānaṁ gāthā attūpanāyikā",
  "atk-s0508a10:92_5": "suṇāthāti yojanā. Te ca mahātherā evaṁ kathentā attano sammāpaṭipattipakāsanīhi gāthāhi",
  "atk-s0508a10:92_6": "sāsanassa ekantaniyyānikavibhāvanena parepi tattha sammāpaṭipattiyaṁ niyojentīti",
  "atk-s0508a10:92_7": "etamatthaṁ dīpeti āyasmā dhammabhaṇḍāgāriko, tathā dīpento ca imāhi gāthāhi tesaṁ",
  "atk-s0508a10:92_8": "thomanaṁ tāsañca tesaṁ vacanassa nidānabhāvena ṭhapanaṁ ṭhānagatamevāti dassetīti daṭṭhabbaṁ.",
  "atk-s0508a10:93": "Nidānagāthāvaṇṇanā niṭṭhitā."
}