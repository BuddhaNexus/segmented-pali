{
  "anya-e0804n3:0": "18. Curādigaṇaparidīpana",
  "anya-e0804n3:1": "Ito paraṁ pavakkhāmi, pacuratthahitakkaraṁ;",
  "anya-e0804n3:2": "Curādikagaṇanāmaṁ, nāmato aṭṭhamaṁ gaṇaṁ.",
  "anya-e0804n3:3_0": "Cura theyye. Thenanaṁ theyyaṁ, corikāti vuttaṁ hoti. Tasmiṁ theyye curadhtu vattati.",
  "anya-e0804n3:3_1": "Coreti, corayati, coro, corī, corikā, coretu, corayituṁ, coretvā, corayitvā. Kattutthesu",
  "anya-e0804n3:3_2": "ṇeṇayatā curādigaṇalakkhaṇaṁ. Kārite – corāpeti, corāpayati, corāpetuṁ, corāpayituṁ,",
  "anya-e0804n3:3_3": "corāpetvā, corāpayitvā. Kammedhanaṁ corehi coriyati, coritaṁ dhanaṁ. Esa nayo sabbattha.",
  "anya-e0804n3:4": "Kakārantadhātu",
  "anya-e0804n3:5_0": "Loka dassane. Loketi, lokayati, oloketi, olokayati, ulloketi, ullokayati, apaloketi,",
  "anya-e0804n3:5_1": "apalokayati, āloketi, ālokayati, viloketi, vilokayati. Loko, āloko, lokanaṁ, olokanaṁ,",
  "anya-e0804n3:5_2": "ullokanaṁ, ālokanaṁ, vilokanaṁ, apalokanaṁ, avalokanaṁ. Oloketuṁ, olokayituṁ, oloketvā,",
  "anya-e0804n3:5_3": "olokayitvā. Kārite pana ‘‘olokāpeti, olokāpayati, olokāpetuṁ, olokāpayituṁ, olokāpetvā",
  "anya-e0804n3:5_4": ", olokāpayitvā’’ iccevamādīni yojetabbāni. Esa nayo sabbatthāpi.",
  "anya-e0804n3:6_0": "Tattha lokoti tayo lokā saṅkhāraloko sattaloko okāsalokoti. Tattha ‘‘eko loko sabbe",
  "anya-e0804n3:6_1": "sattā āhāraṭṭhitikā’’ti āgataṭṭhāne saṅkhāraloko veditabbo. ‘‘Sassato loko’ti vā",
  "anya-e0804n3:6_2": "‘asassato loko’ti vā’’ti āgataṭṭhāne sattaloko.",
  "anya-e0804n3:7": "‘‘Yāvatā candimasūriyā pariharanti,",
  "anya-e0804n3:8": "Disā bhanti virocamānā;",
  "anya-e0804n3:9": "Tāva sahassadhā loko,",
  "anya-e0804n3:10": "Ettha te vattate vaso’’ti",
  "anya-e0804n3:11": "Āgataṭṭhāne okāsaloko.",
  "anya-e0804n3:12_0": "Atha vā lokoti tividho loko kilesaloko bhavaloko indriyalokoti. Tattha rāgādikilesabahulatāya",
  "anya-e0804n3:12_1": "kāmāvacarasattā kilesaloko. Jhānābhiññāparibuddhiyā rūpāvacarasattā bhavaloko. Āneñjasamādhibahulatāya",
  "anya-e0804n3:12_2": "visadindriyattā arūpāvacarasattā indriyaloko. Atha vā kilissanaṁ kileso, vipākadukkhanti",
  "anya-e0804n3:12_3": "attho. Tasmā dukkhabahulatāya apāyesu sattā kilesaloko. Tadaññe sattā sampattibhavabhāvato",
  "anya-e0804n3:12_4": "bhavaloko. Tattha ye vimuttiparipācakehi indriyehi samannāgatā sattā, so indriyalokoti veditabbaṁ.",
  "anya-e0804n3:13": "Jātakaṭṭhakathāyaṁ pana –",
  "anya-e0804n3:14_0": "‘‘Saṅkhāraloko sattaloko okāsaloko khandhaloko āyatanaloko dhātulokoti anekavidho",
  "anya-e0804n3:14_1": "loko. Ettha ‘eko loko sabbe sattā āhāraṭṭhitikā…pe… aṭṭhārasa lokā aṭṭhārasa dhātuyo’ti",
  "anya-e0804n3:14_2": "ettha saṅkhāraloko vutto. Khandhalokādayo tadantogadhāyeva. ‘Ayaṁ loko paro loko",
  "anya-e0804n3:14_3": "brahmaloko sadevako’tiādīsu pana sattaloko vutto. ‘Yāvatā candimasūriyā pariharanti,",
  "anya-e0804n3:14_4": "disā bhanti virocamānā. Tāva sahassadhā loko, ettha tevattate vaso’ti ettha okāsaloko vutto’’ti vuttaṁ.",
  "anya-e0804n3:15_0": "Atthato pana indriyabaddhānaṁ khandhānaṁ samūho santāno ca sattaloko, rūpādīsu sattavisattatāya",
  "anya-e0804n3:15_1": "satto, lokiyati ettha kusalākusalaṁ tabbipāko cāti. Anindriyabaddhānaṁ rūpānaṁ samūho",
  "anya-e0804n3:15_2": "santāno ca okāsaloko, lokiyanti ettha tasā thāvarā ca, tesañca okāsabhūtoti, tadādhāraṇatāya",
  "anya-e0804n3:15_3": "hesa ‘‘bhājanaloko’’tipi vuccati. Duvidhopi cesa rūpādidhamme upādāya paññattattā",
  "anya-e0804n3:15_4": "upādāpaññattibhūto aparamatthasabhāvo sappaccaye pana rūpārūpadhamme upādāya paññattattā",
  "anya-e0804n3:15_5": "tadubhayassāpi upādānānaṁ vasena pariyāyato paccayāyattavuttitā upacaritabbā, tadubhaye",
  "anya-e0804n3:15_6": "khandhā saṅkhāraloko, paccayehi saṅkhariyanti, lujjanti palujjanti cāti ettha paccayāyattavuttitāya",
  "anya-e0804n3:15_7": "maggaphaladhammānampi satipi lujjanapalujjanatte tebhūmikadhammānaṁyeva ‘‘loko’’ti",
  "anya-e0804n3:15_8": "adhippetattā natthi lokatāpajjanaṁ. Tathā hi te ‘‘lokuttarā’’ti vuttā.",
  "anya-e0804n3:16_0": "Ālokoti rasmi, ālokenti etena bhuso passanti janā cakkhuviññāṇaṁ vāti āloko. Olokananti",
  "anya-e0804n3:16_1": "heṭṭhā pekkhanaṁ. Vilokananti uddhaṁ pekkhanaṁ. Ālokananti purato pekkhanaṁ. Vilokananti",
  "anya-e0804n3:16_2": "dvīsu passesu pekkhanaṁ, vividhā vā pekkhanaṁ. Apalokananti ‘‘saṅghaṁ apaloketvā’’tiādīsu",
  "anya-e0804n3:16_3": "viya jānāpanaṁ. Avalokananti ‘‘nāgāvalokitaṁ avaloketvā’’tiādīsu viya purimakāyaṁ",
  "anya-e0804n3:16_4": "parivattetvā pekkhanaṁ. ‘‘Ālokite vilokite sampajānakārī hotī’’ti etthāpi bhāvavasena",
  "anya-e0804n3:16_5": "ālokanaṁ ālokitaṁ vilokanaṁ vilokitanti attho gahetabbo.",
  "anya-e0804n3:17": "Thaka paṭighāte. Thaketi, thakayati dvāraṁ puriso.",
  "anya-e0804n3:18": "Takka vitakke. Takketi, vitakketi, vitakkayati. Takko, vitakko, vitakkitā.",
  "anya-e0804n3:19_0": "Tattha takkanaṁ takko, ūhananti vuttaṁ hoti, evaṁ vitakko. Atha vā vitakkenti etena,",
  "anya-e0804n3:19_1": "sayaṁ vā vitakketi, vitakkanamattameva vā etanti vitakko. ‘‘Takko, vitakko, appanā,",
  "anya-e0804n3:19_2": "byappanā, cetaso abhiniropanā’’ti abhidhamme pariyāyasaddā vuttā. Vitakketīti vitakkitā,",
  "anya-e0804n3:19_3": "puggalo. ‘‘Avitakkitā maccumupabbajantī’’ti pāḷi.",
  "anya-e0804n3:20_0": "Aki lakkhaṇe. Lakkhaṇaṁ saññāṇaṁ, sañjānanakāraṇanti vuttaṁ hoti. Atridaṁ sallakkhitabbaṁ.",
  "anya-e0804n3:20_1": "Ye imasmiṁ curādigaṇe anekassarā asaṁyogantā ikārānubandhavasena niddiṭṭhā dhātavo,",
  "anya-e0804n3:20_2": "te evaṁvuttehi imehi tīhi lakkhaṇehi samannāgatā ākhyātattaṁ nāmikattañca pāpuṇantā",
  "anya-e0804n3:20_3": "ekantato niggahītāgamena nipphannarūpāyeva bhavanti, na katthacipi vigataniggahītāgamarūpāni",
  "anya-e0804n3:20_4": "bhavanti. Aṅketi, aṅkayati. Aṅkanaṁ, aṅko . Samāse pana ‘‘sasaṅko, cakkaṅkitacaraṇo’’tiādīni rūpāni bhavanti.",
  "anya-e0804n3:21": "Sakka vakka bhāsane. Sakketi, sakkayati. Vakketi, vakkayati.",
  "anya-e0804n3:22": "Nakka vakka nāsane. Nakketi, nakkayati. Vakketi, vakkayati.",
  "anya-e0804n3:23": "Cakka cukka byathane. Cakketi, cakkayati. Cukketi, cukkayati. Cakkaṁ. Cakkanti kenaṭṭhena cakkaṁ? Cakketi byathati hiṁsatīti atthena cakkaṁ. Cakkasaddo –",
  "anya-e0804n3:24": "Sampattiyaṁ lakkhaṇe ca, rathaṅge iriyāpathe;",
  "anya-e0804n3:25": "Dāne ratnadhammakhura-cakkādīsu padissati;",
  "anya-e0804n3:26_0": "‘‘Cattārimāni bhikkhave cakkāni yehi samannāgatānaṁ devamanussāna’’ntiādīsu hi ayaṁ",
  "anya-e0804n3:26_1": "sampattiyaṁ dissati. ‘‘Pādatalesu cakkāni jātānī’’ti ettha lakkhaṇe. ‘‘Cakkaṁva vahato",
  "anya-e0804n3:26_2": "pada’’nti ettha rathaṅge. ‘‘Catucakkaṁ navadvāra’’nti ettha iriyāpathe. ‘‘Dada bhuñja",
  "anya-e0804n3:26_3": "ca mā cappamādo, cakkaṁ vattassu pāṇina’’nti ettha dāne. ‘‘Dibbaṁ cakkaratanaṁ pāturahosī’’ti",
  "anya-e0804n3:26_4": "ettha ratanacakke. ‘‘Mayā pavattitaṁ cakka’’nti ettha dhammacakke. ‘‘Icchāhatassa",
  "anya-e0804n3:26_5": "posassa, cakkaṁ bhamati matthake’’ti ettha khuracakke. ‘‘Khurapariyantena cepi cakkenā’’ti",
  "anya-e0804n3:26_6": "ettha paharaṇacakke. ‘‘Asanivicakka’’nti ettha asanimaṇḍaleti.",
  "anya-e0804n3:27": "Takibandhane. Taṅketi, taṅkayati.",
  "anya-e0804n3:28_0": "Akka thavane. Thavanaṁ thuti. Akketi, akkayati. Akko. Akkoti sūriyo. So hi mahājutitāya",
  "anya-e0804n3:28_1": "akkiyati abhitthaviyati tappasannehi janehīti akko. Tathā hi tassa ‘‘natthi sūriyasamā",
  "anya-e0804n3:28_2": "ābhā. Udetayaṁ cakkhumā ekarājā’’tiādinā abhikkhuti dissati.",
  "anya-e0804n3:29": "Hikka hiṁsāyaṁ. Hikketi, hikkayati.",
  "anya-e0804n3:30": "Nikka parimāṇe. Nikketi, nikkayati.",
  "anya-e0804n3:31_0": "Bukka bhassane. Ettha sunakhabhassanaṁ bhassananti gahetabbaṁ, na vācāsaṅkhātaṁ bhassanaṁ.",
  "anya-e0804n3:31_1": "Bukketi, bukkayati. Ettha ca ‘‘bukkayati sā core’’ iti lokiyappayogo veditabbo. Bhūvādigaṇe",
  "anya-e0804n3:31_2": "pana ‘‘bukkati sā’’ti rūpaṁ bhavati. Añño tu ‘‘bukka paribhāsane’’ iti paṭhati, evaṁ",
  "anya-e0804n3:31_3": "paṭhantepi sunakhabhassanamevādhippetaṁ.",
  "anya-e0804n3:32": "Daka laka assādane. Daketi, dakayati. Laketi, lakayati.",
  "anya-e0804n3:33": "Takka loka bhāsāyaṁ. Takketi, takkayati. Loketi, lokayati.",
  "anya-e0804n3:34": "Cika sika āmasane. Ciketi, cikayati. Siketi, sikayati.",
  "anya-e0804n3:35": "Kakārantadhāturūpāni.",
  "anya-e0804n3:36": "Khakārantadhātu",
  "anya-e0804n3:37": "Lakkha dassanaṅkesu. Dassanaṁ passanaṁ. Aṅko lañjanaṁ. Lakkheti, lakkhayati. Sallakkheti, sallakkhayati. Lakkhaṁ vijjhati usunā, lakkhaṁ karoti.",
  "anya-e0804n3:38": "Gaṅgāya vālukā khīye, udakaṁ khīye mahaṇṇave;",
  "anya-e0804n3:39": "Mahiyā mattikā khīye, lakkhe na mama buddhiyā.",
  "anya-e0804n3:40": "Kappalakkhaṇaṁ. Golakkhaṇaṁ. Itthilakkhaṇaṁ. Dhammānaṁ lakkhaṇaṁ. Sallakkhanā. Upalakkhanā. Paccupalakkhanā. Lakkhadhātuyā yupaccayantāya samādipubbānaṁ rūpānaṁ nakāro dantajo.",
  "anya-e0804n3:41": "Bhakkha adane. Bhakkheti, bhakkhayati. Bhakkho no laddho. Bhakkhayanti migādhamā. Bhūvādigaṇe pana ‘‘bhakkhatī’’ti rūpaṁ.",
  "anya-e0804n3:42": "Nakkha sambandhe. Nakkheti, nakkhayati.",
  "anya-e0804n3:43_0": "Makkha makkhane. Makkheti, makkhayati. Makkho, makkhī. Tattha makkhoti parehi kataguṇaṁ",
  "anya-e0804n3:43_1": "makkheti pisatīti makkho, guṇadhaṁsanā. ‘‘Makkhaṁ asahamāno’’ti ettha pana attani",
  "anya-e0804n3:43_2": "parehi kataṁ avamaññanaṁ makkhoti vuccati.",
  "anya-e0804n3:44_0": "Yakkha pūjāyaṁ. Yakkheti, yakkhayati. Yakkho. Yakkhoti mahānubhāvo satto. Tathā hi",
  "anya-e0804n3:44_1": "‘‘pucchāmi taṁ mahāyakkha, sabbabhūtānamissarā’’ti ettha sakko devarājā ‘‘yakkho’’ti",
  "anya-e0804n3:44_2": "vutto. Atha vā yakkhoti yakkhayoniyaṁ nibbattasatto. Sabbepi vā sattā ‘‘yakkhā’’ti",
  "anya-e0804n3:44_3": "vuccanti. ‘‘Paramayakkhavisuddhiṁ paññāpentī’’ti ettha hi yakkhasaddo satte vattati.",
  "anya-e0804n3:44_4": "Tathā hi yakkhopi sattopi devopi sakkopi khīṇāsavopi yakkhoyeva nāma, mahānubhāvatāya",
  "anya-e0804n3:44_5": "yakkhiyati saraṇagatehi janehi nānāpaccayehi nānābalīhi ca pūjiyatīti yakkho.",
  "anya-e0804n3:45": "Satte deve ca sakke ca, khīṇāsave ca rakkhase;",
  "anya-e0804n3:46": "Pañcasvetesu atthesu, yakkhasaddo pavattati.",
  "anya-e0804n3:47": "Lakkhaālocane. Lakkheti, lakkhayati. Lakkhaṁ vijjhati usunā.",
  "anya-e0804n3:48": "Mokkha āsane. Mokkheti, mokkhayati.",
  "anya-e0804n3:49_0": "Rukkha phārusse. Phārussaṁ pharusabhāvo. Rukkheti, rukkhayati. Samāse ‘‘rukkhakeso,",
  "anya-e0804n3:49_1": "atirukkhavacano’’ti rūpāni. Ettha ca ‘‘samaṇo ayaṁ pāpo atirukkhavāco’’ti pāḷi nidassanaṁ.",
  "anya-e0804n3:49_2": "Tattha atirukkhavācoti atipharusavacanoti attho.",
  "anya-e0804n3:50": "Khakārantadhāturūpāni.",
  "anya-e0804n3:51": "Gakārantadhātu",
  "anya-e0804n3:52_0": "Liṅga cittīkaraṇe. Cittīkaraṇaṁ vicitrabhāvakaraṇaṁ. Liṅgeti, liṅgayati, liṅgaṁ.",
  "anya-e0804n3:52_1": "Ettha liṅgaṁ nāma dīgharassakisathūlaparimaṇḍalādibhedaṁ saṇṭhānanti gahaṇe atīva",
  "anya-e0804n3:52_2": "yujjati. Tañhi nānappakārehi vicitraṁ hoti, liṅgīyati vicittaṁ kariyati avijjātaṇhākammehi",
  "anya-e0804n3:52_3": "utunā vā cuṇṇādīhi vā sarīramiti liṅgaṁ, ajjhattasantānatiṇarukkhādikuṇḍalakaraṇḍakādīsu",
  "anya-e0804n3:52_4": "pavattasaṇṭhānavasenetaṁ daṭṭhabbaṁ. Liṅgasaddo sadde saddappavattinimitte itthibyañjane",
  "anya-e0804n3:52_5": "purisabyañjane saññāṇe ākāre cāti imesu atthesu dissati. Ayañhi ‘‘rukkhoti vacanaṁ",
  "anya-e0804n3:52_6": "liṅga’’nti ettha sadde dissati. ‘‘Sataliṅgassa atthassā’’ti ettha saddappavattinimitte.",
  "anya-e0804n3:52_7": "‘‘Tena kho pana samayena aññatarassa bhikkhuno itthiliṅgaṁ pātubhavatī’’ti ettha",
  "anya-e0804n3:52_8": "itthibyañjane. ‘‘Purisaliṅganimittakuttākappāna’’nti ettha purisabyañjane. ‘‘Tena",
  "anya-e0804n3:52_9": "liṅgena jānāma, dhuvaṁ buddho bhavissatī’’ti ettha saññāṇe . ‘‘Tehi liṅgehi tehi",
  "anya-e0804n3:52_10": "nimittehi tehi ākārehi āgantukabhāvo jānitabbo ‘‘āgantukā ime’’ti ettha ākāre dissati.",
  "anya-e0804n3:53": "Sadde ca tannimitte ca, kāṭakoṭacikāya ca;",
  "anya-e0804n3:54": "Lakkhaṇe ceva ākāre, liṅgasaddo pavattati.",
  "anya-e0804n3:55": "Maga anvesane. Mageti, magayati. Migo, mago, mago, magayamāno.",
  "anya-e0804n3:56_0": "Ettha ca ‘‘yathā biḷāro mūsikaṁ magayamāno’’ti pāḷi nidassanaṁ. ‘‘Migo’’ti ca ‘‘mago’’ti",
  "anya-e0804n3:56_1": "ca catuppado pavuccati. Ettha migoti magayati ito cito gocaraṁ anvesati pariyesatīti",
  "anya-e0804n3:56_2": "migo. Evaṁ mago. Ettha visesato hariṇa migo migo nāma. Sāmaññato pana avasesāpi catuppadā",
  "anya-e0804n3:56_3": "‘‘migo’’ icceva vuccanti. Tathā hi susīmajātake ‘‘kāḷā migā setadantā tava ime, parosahassaṁ",
  "anya-e0804n3:56_4": "hemajālābhisañchannā’’ti etasmiṁ pāḷippadese hatthinopi migasaddena vuttā ‘‘kāḷamigā’’ti.",
  "anya-e0804n3:56_5": "Atha vā magiyati jīvitakappanatthāya maṁsādīhi atthikehi luddehi anvesiyati pariyesiyatīti",
  "anya-e0804n3:56_6": "migo, araññajātā sasapasadahariṇeṇeyyādayo catuppādā, evaṁ mago. ‘‘Atthaṁ na labhate",
  "anya-e0804n3:56_7": "mago’’ti ettha pana mago viyāti mago, bāloti attho.",
  "anya-e0804n3:57": "Magga gavesane. Maggeti, maggayati. Maggo, magganaṁ.",
  "anya-e0804n3:58_0": "Ettha ca maggoti paṭipadāya ca pakatimaggassa ca upāyassa ca adhivacanaṁ. ‘‘Mahāvihāravāsīnaṁ,",
  "anya-e0804n3:58_1": "vācanāmagganissita’’ntiādīsu pana kathāpabandhopi ‘‘maggo’’ti vuccati. Tatra paṭipadā",
  "anya-e0804n3:58_2": "ekantato jātijarābyādhidukkhādīhi pīḷitehi sattehi dukkhakkhayaṁ nibbānaṁ pāpuṇatthāya",
  "anya-e0804n3:58_3": "maggitabbo gavesitabboti maggo. Pakatimaggo pana maggamūḷhehi maggitabboti maggo.",
  "anya-e0804n3:58_4": "Pakatimaggamūḷhehi ca paṭipadāsaṅkhātāriyamaggamūḷhā eva bahavo santi. Pakatimaggo",
  "anya-e0804n3:58_5": "hi kadāci eva addhikānaṁ muyhati, ‘‘esa maggo’’ti nāyakā na dullabhā. Ariyamaggo",
  "anya-e0804n3:58_6": "pana sabbadāyeva sabbalokassa muyhati, nāyakā paramadullabhā. Tasmā so eva avijjāsammūḷhehi",
  "anya-e0804n3:58_7": "maggitabboti maggo. Aññesaṁ pana dvinnaṁ dhātūnaṁ vasenapi atthaṁ vadanti garū ‘‘kilese",
  "anya-e0804n3:58_8": "mārento gacchatīti maggo’’ti. Taṁ taṁ kiccaṁ hitaṁ vā nipphādetukāmehi maggiyati",
  "anya-e0804n3:58_9": "gavesiyatīti maggo, upāyo. Maggasaddo hi ‘‘abhidhammakathāmaggaṁ, devānaṁ sampavattayī’’ti",
  "anya-e0804n3:58_10": "ettha upāyepi vattati. Tathā hi abhidhammaṭīkāyaṁ ‘‘maggoti upāyo, khandhāyatanādīnaṁ",
  "anya-e0804n3:58_11": "kusalādīnañca dhammānaṁ avabodhassa saccappaṭivedhasseva vā upāyabhāvato abhidhammakathāmaggo’’ti",
  "anya-e0804n3:58_12": "vutto, pabandho vā ‘‘maggo’’ti vuccati. So hi dīghattā maggo viyāti maggo, tasmā",
  "anya-e0804n3:58_13": "abhidhammakathāpabandho abhidhammakathāmaggoti vutto. Idāni pakatipaṭipadāmaggānaṁ",
  "anya-e0804n3:58_14": "nāmāni kathayāma. Tesu pakatimaggassa –",
  "anya-e0804n3:59": "‘‘Maggo pantho patho pajjo, añjhasaṁ vaṭumā’yanaṁ;",
  "anya-e0804n3:60": "Addhāna’maddhā padavī, vattani ceva santatī’’ti",
  "anya-e0804n3:61": "Imāni nāmāni. Paṭipadāmaggassa pana –",
  "anya-e0804n3:62": "‘‘Maggo pantho patho pajjo, añjasaṁ vaṭumā’yanaṁ;",
  "anya-e0804n3:63": "Nāva uttara setu ca, kullo ca bhisi saṅkamo’’ti",
  "anya-e0804n3:64_0": "Anekāni nāmāni. Ettha pana keci ‘‘nāvātiādīni pakatimaggassa nāmānī’’ti vadanti,",
  "anya-e0804n3:64_1": "taṁ na gahetabbaṁ, pakatimaggassa kismiñcipi pāḷippadese ‘‘nāvā’’tiādīhi padehi vuttaṭṭhānābhāvato,",
  "anya-e0804n3:64_2": "abhidhānasatthesu ca ‘‘nāvā’’ iccādikānaṁ tadabhidhānānaṁ anāgatattā.",
  "anya-e0804n3:65_0": "Ayaṁ panettha vacanattho – nāvāviyāti nāvā, uttaranti etenāti uttaraṁ, nāvāyeva uttaranti.",
  "anya-e0804n3:65_1": "Ayañhi nāvāpariyāyo ‘‘taraṁ, taraṇaṁ, poto, plavo’’ti. Imepi taṁpariyāyāyeva. Uttaraṁ",
  "anya-e0804n3:65_2": "viyāti uttaraṁ. Setu viyāti setu. Kullo viyāti kullo. Bhisi viyāti bhisi. Saṅkamo",
  "anya-e0804n3:65_3": "viya, saṅkamanti vā etenāti saṅkamo, sabbametaṁ ariyamaggasseva nāmaṁ, na pakatimaggassa.",
  "anya-e0804n3:65_4": "Tathā hi ‘‘dhammanāvaṁ samārūyha, santāressaṁ sadevaka’’nti ca, ‘‘dhammasetuṁ daḷhaṁ",
  "anya-e0804n3:65_5": "katvā, nibbuto so narāsabho’’ti ca, ‘‘kullo’ti kho bhikkhave ariyamaggassetaṁ adhivacana’’nti",
  "anya-e0804n3:65_6": "ca evamādinā tattha tattha bhagavatā ariyamaggo ‘‘nāvā’’tiādīhi anekehi nāmehi vutto.",
  "anya-e0804n3:65_7": "Aṭṭhakathācariyehipi suttanipātaṭṭhakathāyaṁ ‘‘baddhā bhisi susaṅkhatā bhagavā’’ti",
  "anya-e0804n3:65_8": "etasmiṁ padese evaṁ atthasaṁvaṇṇanā katā ‘‘bhisīti pattharitvā puthulaṁ katvā baddhā",
  "anya-e0804n3:65_9": "‘kullā’ti vuccati loke, ariyassa vinaye pana ariyamaggo’ti.",
  "anya-e0804n3:66": "‘Maggo pajjo patho pantho, añjasaṁ vaṭumā’yanaṁ;",
  "anya-e0804n3:67": "Nāvā uttara setu ca, kullo ca bhisi saṅkamo;",
  "anya-e0804n3:68": "Addhānaṁ pabhavo’cceva, tattha tattha pakāsito’’ti.",
  "anya-e0804n3:69": "Evaṁ ācariyehi katāya atthasaṁvaṇṇanāya dassanato ca ‘‘nāvātiādīnipi pakatimaggassa nāmānī’’ti vacanaṁ na gahetabbaṁ, yathāvuttameva vacanaṁ gahetabbaṁ.",
  "anya-e0804n3:70_0": "Koci panettha evaṁ vadeyya ‘‘dhammasetuṁ daḷhaṁ katvā’ti ettha ‘dhammasetunti maggasetu’nti",
  "anya-e0804n3:70_1": "vacanato dhammasaddo magge vattati, na setusaddo’’ti. Tanna, dhammasaddo viya setusaddopi",
  "anya-e0804n3:70_2": "magge vattatīti setu viyāti setu, dhammo eva setu dhammasetūti atthavasena, esa nayo",
  "anya-e0804n3:70_3": "aññatrāpi. Aparampi vadeyya ‘‘nanu brahmajālasuttantaṭṭhakathāyaṁ ‘dakkhiṇuttarena",
  "anya-e0804n3:70_4": "bodhimaṇḍaṁ pavisitvā assatthadumarājānaṁ padakkhiṇaṁ katvā pubbuttarabhāge ṭhito’ti",
  "anya-e0804n3:70_5": "imasmiṁ ṭhāne dakkhiṇuttarasaddena dakkhiṇo maggo vutto’’ti. Na, anekesu pāḷippadesesu",
  "anya-e0804n3:70_6": "aṭṭhakathāpadesesu ca abhidhānasatthesu ca maggavācakassa uttarasaddassa anāgatattā,",
  "anya-e0804n3:70_7": "tasmā tattha evamattho daṭṭhabbo ‘‘dakkhiṇadisato gantabbo uttaradisābhāgo dakkhiṇuttaroti",
  "anya-e0804n3:70_8": "vuccati, evaṁbhūtena dakkhiṇuttarena bodhimaṇḍapavisanaṁ sandhāya dakkhiṇuttarena",
  "anya-e0804n3:70_9": "bodhimaṇḍaṁ pavisitvāti vutta’’nti. Atha vā dakkhiṇuttarenāti dakkhiṇapacchimuttarena,",
  "anya-e0804n3:70_10": "ettha ādiavasānaggahaṇena majjhassapi gahaṇaṁ daṭṭhabbaṁ. Evaṁ gahaṇaṁyeva hi yaṁ",
  "anya-e0804n3:70_11": "jātakanidāne vuttaṁ ‘‘bodhisatto tiṇaṁ gahetvā bodhimaṇḍaṁ ārūyha dakkhiṇadisābhāge",
  "anya-e0804n3:70_12": "uttarābhimukho aṭṭhāsi, tasmiṁ khaṇe dakkhiṇacakkavāḷaṁ osīditvā heṭṭhā avīcisampattaṁ",
  "anya-e0804n3:70_13": "viya ahosi, uttaracakkavāḷaṁ ullaṅghitvā upari bhavaggappattaṁ viya ahosi, bodhisatto",
  "anya-e0804n3:70_14": "idaṁ sambodhipāpuṇaṭṭhānaṁ na bhavati maññeti padakkhiṇaṁ karonto pacchimadisābhāgaṁ",
  "anya-e0804n3:70_15": "gantvā puratthābhimukho aṭṭhāsī’’tiādi, tena sameti. Athāpi vadeyya ‘‘yadi uttarasaddo",
  "anya-e0804n3:70_16": "disāvācako, evañca sati ‘‘dakkhiṇuttarenā’’ti enayogaṁ avatvā ‘‘dakkhiṇuttarāyā’’ti",
  "anya-e0804n3:70_17": "āyayogo vattabbo’’ti. Tanna, disāvācakassapi saddassa ‘‘uttarena nadī sītā, gambhīrā",
  "anya-e0804n3:70_18": "duratikkamā’’ti enayogavasena vacanato. Apica disābhāgaṁ sandhāya ‘‘dakkhiṇuttarenā’’ti",
  "anya-e0804n3:70_19": "vacanaṁ vuttaṁ. Disābhāgo hi disā evāti niṭṭhametthāvagantabbaṁ.",
  "anya-e0804n3:71": "Gakārantadhāturūpāni.",
  "anya-e0804n3:72": "Ghakārantadhātu",
  "anya-e0804n3:73_0": "Lighibhāsane. Laṅgheti, laṅghayati. Etāni buddhavacane appasiddhānipi lokikappayogadassanavasena",
  "anya-e0804n3:73_1": "āgatāni. Sāsanasmiñhi bhūvādigaṇacurādigaṇapariyāpannassa gatyatthavācakaullaṅghanatthaparidīpakassa",
  "anya-e0804n3:73_2": "dhātussa rūpaṁ atīva pasiddhaṁ.",
  "anya-e0804n3:74": "Laṅgha laṅghane. Laṅgheti, laṅghayati.",
  "anya-e0804n3:75": "‘‘Atikara’makarā’cariya, mayhampetaṁ na ruccati;",
  "anya-e0804n3:76": "Catutthe laṅghayitvāna, pañcamiyampi āvuto’’ti",
  "anya-e0804n3:77_0": "Imasmiṁ sattilaṅghanajātake curādigaṇapariyāpannassa gatyatthavācakassa ullaṅghanatthaparidīpakassa",
  "anya-e0804n3:77_1": "laṅghadhātussa ‘‘laṅghayitvā, laṅghayitvānā’’ti rūpe diṭṭheyeva ‘‘laṅgheti, laṅghayatī’’ti",
  "anya-e0804n3:77_2": "rūpāni diṭṭhāni eva honti. Bhāsatthavācakassa pana tathārūpāni rūpāni na diṭṭhāni,",
  "anya-e0804n3:77_3": "evaṁ santepi pubbācariyehi dīghadassīhi abhimatattā bhāsatthavācikāpi laṅghadhātu",
  "anya-e0804n3:77_4": "atthīti gahetabbā, evaṁ sabbesupi bhūvādigaṇādīsu sāsane appasiddhānampi rūpānaṁ",
  "anya-e0804n3:77_5": "sāsanānukūlānaṁ gahaṇaṁ veditabbaṁ, ananukūlānañca appasiddhānaṁ chaḍḍanaṁ.",
  "anya-e0804n3:78": "Agha pāpakaraṇe. Agheti, aghayati. Aghaṁ, agho, anagho.",
  "anya-e0804n3:79_0": "Tattha aghanti dukkhaṁ. ‘‘Aghantaṁ paṭisevissaṁ. Vane vāḷamigākiṇṇe. Khaggadīpinisevite’’ti",
  "anya-e0804n3:79_1": "idaṁ nidassanaṁ. Aghoti kileso. Tena aghena arahā anagho. Tattha aghayanti pāpaṁ",
  "anya-e0804n3:79_2": "karonti sattā etenāti aghaṁ, kintaṁ? Dukkhaṁ, evaṁ agho. Nanu ca sappurisā dukkhahetupi",
  "anya-e0804n3:79_3": "kilesahetupi ca attano sukhatthāya pāpaṁ na karonti. Tathā hi –",
  "anya-e0804n3:80": "‘‘Na paṇḍitā attasukhassa hetu,",
  "anya-e0804n3:81": "Pāpāni kammāni samācaranti;",
  "anya-e0804n3:82": "Dukkhena phuṭṭhā khalitāpi santā,",
  "anya-e0804n3:83": "Chandā ca dosā na jahanti dhamma’’nti",
  "anya-e0804n3:84_0": "Vuttaṁ. Evaṁ sante kasmā ‘‘agha pāpakaraṇe’’ti dhātu ca ‘‘aghayanti pāpaṁ karonti",
  "anya-e0804n3:84_1": "sattā etenāti agha’’ntiādivacanañca vuttanti? Saccaṁ, yebhuyyena pana sattā dukkhādihetu",
  "anya-e0804n3:84_2": "pāpakammaṁ karonti, etesu sappurisā eva na karonti, itare karonti. Evaṁ pāpakaraṇassa",
  "anya-e0804n3:84_3": "hi dukkhaṁ kileso ca hetu. Tathā hi –",
  "anya-e0804n3:85": "Sukhīpi heke na karonti pāpaṁ,",
  "anya-e0804n3:86": "Avaṇṇasaṁsaggabhayā puneke;",
  "anya-e0804n3:87": "Pahū samāno vipulatthacintī,",
  "anya-e0804n3:88": "Kiṁkāraṇā me na karosi dukkha’’nti",
  "anya-e0804n3:89_0": "Vuttaṁ. Ayañhi gāthā dukkhahetupi sattā pāpaṁ karontīti etamatthaṁ dīpeti. ‘‘Kuddho",
  "anya-e0804n3:89_1": "hi pitaraṁ hanti, kuddho hanti samātara’’nti ayaṁ pana kilesahetupi pāpaṁ karontīti",
  "anya-e0804n3:89_2": "etamatthaṁ dīpeti, tasmā amhehi ‘‘agha pāpakaraṇe’’tiādivacanaṁ vuttaṁ.",
  "anya-e0804n3:90": "Ghakārantadhāturūpāni.",
  "anya-e0804n3:91": "Cakārantadhātu",
  "anya-e0804n3:92": "Loca dassane. Loceti, locayati. Locanaṁ. Rūpārammaṇaṁ locayati passatīti locanaṁ, cakkhu.",
  "anya-e0804n3:93": "Kici maddane. Kiñceti, kiñcayati. Kiñcanaṁ, akiñcano.",
  "anya-e0804n3:94": "Tattha kiñcananti palibodho. Kiñceti satte maddatīti kiñcanaṁ. Kiñcanasaddo maddanatthe vattati. Manussā hi vīhiṁ maddantā goṇaṁ ‘‘kiñcehi kāpila, kiñcehi kāpilā’’ti vadanti.",
  "anya-e0804n3:95": "Paci vitthāre. Pañceti, pañcayati. Papañceti, papañcayati. Papañcā.",
  "anya-e0804n3:96_0": "Ettha papañcāti taṇhāmānadiṭṭhiyo. Etā hi attanissitānaṁ sattānaṁ saṁsāraṁ papañcenti",
  "anya-e0804n3:96_1": "vitthinnaṁ karontīti papañcāti vuccanti. Atha vā papañcenti yattha sayaṁ uppannā",
  "anya-e0804n3:96_2": "taṁsantānaṁ vitthārenti ciraṁ ṭhapentīti papañcā. Lokiyā pana ‘‘amhākaṁ tumhehi saddhiṁ",
  "anya-e0804n3:96_3": "kathentānaṁ papañco hotī’’tiādīni vadantā kālassa cirabhāvaṁ papañcoti vadanti, sāsane",
  "anya-e0804n3:96_4": "pana dvayampi labbhati.",
  "anya-e0804n3:97": "Sicca kuḍḍane. Sicceti, siccayati.",
  "anya-e0804n3:98": "Vañcu palambhane. Palambhanaṁ upalāpanaṁ. Vañceti, vañcayati. Vañcako, vañcanaṁ. Bhūvādigaṇe pana vañcadhātu gatyatthe vattati. ‘‘Santi pādā avañcanā’’ti hi pāḷi",
  "anya-e0804n3:99": "Cacca ajjhayane. Cacceti, caccayati.",
  "anya-e0804n3:100": "Cu cavane. Cāveti, cāvayati. Añño ‘‘cu sahane’’ iti brute. Cāveti, cāvayati, sahatīti attho.",
  "anya-e0804n3:101": "Añcu visesane. Añceti, añcayati.",
  "anya-e0804n3:102": "Loca bhāsāyaṁ. Loceti, locayati. Locanaṁ, locayati samavisamaṁ ācikkhantaṁ viya bhavatīti locanaṁ, cakkhu.",
  "anya-e0804n3:103": "Raca patiyatane. Raceti, racayati. Racanā, viracitaṁ, kesaracanā, gāthāracanā.",
  "anya-e0804n3:104": "Sūcapesuññe. Pisuṇabhāvo pesuññaṁ. Sūceti, sūcayati. Sūcako.",
  "anya-e0804n3:105": "Pacca saṁyamane. Pacceti, paccayati.",
  "anya-e0804n3:106": "Rica viyojanasampajjanesu. Receti, recayati. Seṭṭhiputtaṁ vireceyya. Vireceti, virecayati. Virecako, virecanaṁ.",
  "anya-e0804n3:107_0": "Vaca bhāsane. Vaceti, vacayati. Bhūvādigaṇepi ayaṁ vattati. Tadā tassā ‘‘vatti, vacati,",
  "anya-e0804n3:107_1": "avoca, avocu’’ntiādīni rūpāni bhavanti. Kārite pana ‘‘antevāsikaṁ dhammaṁ vāceti,",
  "anya-e0804n3:107_2": "vācayatī’’ti rūpāni. Vattuṁ, vattave, vatvā, vuttaṁ, vuccati.",
  "anya-e0804n3:108": "Acca pūjāyaṁ. Acceti, accayati. Brahmāsurasuraccito.",
  "anya-e0804n3:109": "Sūca gandhane. Suceti, sūcayati. Sūcako, suttaṁ.",
  "anya-e0804n3:110": "Ettha ca attatthaparatthādibhede atthe sūcetīti suttaṁ. Tepiṭakaṁ buddhavacanaṁ.",
  "anya-e0804n3:111": "Kaca dittiyaṁ. Kacceti, kaccayati. Kacco.",
  "anya-e0804n3:112_0": "Ettha kaccoti rūpasampattiyā kacceti dibbati virocatīti kacco, evaṁnāmako ādipuriso,",
  "anya-e0804n3:112_1": "tabbaṁse jātā purisā ‘‘kaccānā’’tipi ‘‘kaccāyanā’’tipi ‘‘kātiyānā’’tipi vuccanti,",
  "anya-e0804n3:112_2": "itthiyo pana ‘‘kaccānī’’tipi ‘‘kaccāyanī’’tipi ‘‘kātiyānī’’tipi vuccanti.",
  "anya-e0804n3:113": "Cakārantadhāturūpāni.",
  "anya-e0804n3:114": "Chakārantadhātu",
  "anya-e0804n3:115": "Milechaabyattāyaṁ vācāyaṁ. Mileccheti, milecchayati. Milakkhu.",
  "anya-e0804n3:116": "Ettha milakkhūti mileccheti abyattavācaṁ bhāsatīti milakkhu.",
  "anya-e0804n3:117": "Kuccha avakkhepe. Avakkhepo adhokhipanaṁ. Kuccheti, kucchayati.",
  "anya-e0804n3:118": "Viccha bhāsāyaṁ. Viccheti, vicchayati.",
  "anya-e0804n3:119": "Chakārantadhāturūpāni.",
  "anya-e0804n3:120": "Jakārantadhātu",
  "anya-e0804n3:121": "Vajja vajjane. Vajjeti, vajjayati. Parivajjanako. Vajjito sīlavantehi, kathaṁ bhikkhu karissasīti.",
  "anya-e0804n3:122": "Tujja balapālanesu. Tujjeti, tujjayati.",
  "anya-e0804n3:123": "Tuji piji hiṁsābaladānaniketanesu. Niketanaṁ nivāso. Tuñjeti, tuñjayati. Piñjeti. Piñjayati.",
  "anya-e0804n3:124": "Khaji kicchajīvane. Khañjeti, khañjayati. Khañjo.",
  "anya-e0804n3:125": "Khaji rakkhaṇe. Tādisāniyeva rūpāni. Bhūvādigaṇe ‘‘khaji gativekalleti imissā ‘‘khañjatī’’ti rūpaṁ.",
  "anya-e0804n3:126": "Pūja pūjāyaṁ. Pūjeti, pūjayati. Pūjā. Esāva pūjanā seyyo. Pūjako, pūjito, pūjanīyo, pūjaneyyo, pūjetabbo, pujjo.",
  "anya-e0804n3:127": "Gajamaddanasaddesu. Gajeti, gajayati. Gajo.",
  "anya-e0804n3:128": "Tija nisāne. Tejeti, tejayati.",
  "anya-e0804n3:129": "Vaja magganasaṅkhāresu. Vajeti, vajayati.",
  "anya-e0804n3:130": "Tajja santajjane. Tajjeti, tajjayati. Santajjeti, santajjayati. Santajjito.",
  "anya-e0804n3:131": "Ajja paṭisajjane. Ajjeti, ajjayati.",
  "anya-e0804n3:132": "Sajja sajjane. Sajjeti, sajjayati dānaṁ. Gamanasajjo hutvā.",
  "anya-e0804n3:133": "Bhaja vissāse. Bhajeti, bhajayati. Bhūvādigaṇe pana ‘‘bhajatī’’ti rūpaṁ, bhatti, sambhatti.",
  "anya-e0804n3:134": "Tuji piji luji bhaji bhāsāyaṁ. Tuñjeti, tuñjayati. Piñjeti, piñjayati. Luñjeti, luñjayati. Bhañjeti, bhañjayati. Kathetīti attho.",
  "anya-e0804n3:135": "Ruja hiṁsāyaṁ. Rojeti, rojayati. Rogo.",
  "anya-e0804n3:136": "Bhāja puthakammani. Puthakammaṁ puthakkaraṇaṁ, visuṁ kriyāti attho. Bhājeti, bhājayati. Vibhājeti, vibhājayati. Vibhatti.",
  "anya-e0804n3:137": "Sabhāja sītisevanesu. Sabhājeti, sabhājayati.",
  "anya-e0804n3:138": "Laja pakāsane. Lajeti, lajayati. Lājā.",
  "anya-e0804n3:139": "Yuja saṁyamane. Saṁpubbo bandhane. Yojeti, yojayati. Saṁyojeti, saṁyojayati. Saṁyojanaṁ.",
  "anya-e0804n3:140": "Majja soceyyālaṅkāresu. Majjeti, majjayati. Sammajjeti, sammajjayati. Sammajjā.",
  "anya-e0804n3:141": "Bhājabhājanadānesu. Bhājeti, bhājayati. Kathaṁ vessantaro putto, gajaṁ bhājeti sañcaya.",
  "anya-e0804n3:142": "Jakārantadhāturūpāni.",
  "anya-e0804n3:143": "Jhañantā appasiddhā. Saddasatthe pana ‘‘ñā niyojane’’ti paṭhanti, rūpaṁ pana buddhavacanānukūlaṁ na bhavati, tasmā na dassitaṁ amhehi.",
  "anya-e0804n3:144": "Ṭakārantadhātu",
  "anya-e0804n3:145": "Ghaṭṭa ghaṭṭane. Ghaṭṭanaṁ vāyāmakaraṇaṁ. Ghaṭṭeti, ghaṭṭayati. Ettha tu ‘‘ghaṭṭesi, ghaṭṭesi, kiṁkāraṇā ghaṭṭesi, ahaṁ taṁ jānāmī’’ti nidassanaṁ.",
  "anya-e0804n3:146": "Ghaṭa saṅghāte. Pubbe viya kriyāpadāni, nāmikatte ‘‘ghaṭo, ghaṭā’’ti rūpāni. Ettha gaṭoti pānīyaghaṭo. Ghaṭāti samūho ‘‘macchaghaṭā’’tiādīsu viya.",
  "anya-e0804n3:147": "Ghaṭṭa calane. Ghaṭṭeti, ghaṭṭayati.",
  "anya-e0804n3:148": "Naṭa avasandane. Avasandanaṁ gattavikkhepo. Naṭeti, naṭayati.",
  "anya-e0804n3:149": "Cuṭa chuṭa kuṭṭa chedane. Cuṭeti, cuṭayati. Chuṭeti, chuṭayati. Kuṭṭeti, kuṭṭayati.",
  "anya-e0804n3:150": "Puṭṭa caṭṭa appabhāve. Puṭṭeti, puṭṭayati. Cuṭṭeti, cuṭṭayati, appaṁ bhavatīti attho.",
  "anya-e0804n3:151": "Muṭa sañcuṇṇane. Moṭeti, moṭayati.",
  "anya-e0804n3:152": "Aṭṭa suṭṭa anādare. Aṭṭeti, aṭṭayati. Suṭṭeti, suṭṭayati.",
  "anya-e0804n3:153": "Khaṭṭasaṁvaraṇe khaṭṭeti, khaṭṭayati.",
  "anya-e0804n3:154": "Saṭṭa hiṁsābaladānaniketanesu. Saṭṭeti, saṭṭayati.",
  "anya-e0804n3:155": "Tuvaṭṭa nipajjāyaṁ. Tuvaṭṭeti, tuvaṭṭayati. Chabbaggiyā bhikkhū ekamañce tuvaṭṭenti.",
  "anya-e0804n3:156": "Chaṭṭa chaṭṭane. Chaṭṭeti, chaṭṭayati. Atrāyaṁ pāḷi – sace so chaṭṭeti, iccetaṁ kusalaṁ. Noce chaṭṭeti, pañcahaṅgehi samannāgato bhikkhu rūpiyachaṭṭako sammannitabbo.",
  "anya-e0804n3:157": "Puṭa hiṁsāyaṁ. Poṭeti, poṭayati.",
  "anya-e0804n3:158": "Kīṭa bandhe. Bandho bandhanaṁ. Kīṭeti, kīṭayati. Kīṭo.",
  "anya-e0804n3:159": "Cuṭi chedane. Cuṇṭeti, cuṇṭayati.",
  "anya-e0804n3:160": "Luṭi theyye. Luṇṭeti, luṇṭayati.",
  "anya-e0804n3:161": "Kūṭa appasāde. Kūṭeti, kūṭayati. Kūṭaṁ rajataṁ. Kūṭā gāvī. Kuṭatāpaso.",
  "anya-e0804n3:162": "Cuṭa puṭa phuṭa vibhede. Cuṭeti, cuṭayati. Poṭeti, poṭayati. Phoṭeti, phoṭayati. Aṅguliyo phoṭesuṁ.",
  "anya-e0804n3:163": "Ghaṭa saṅghāṭe hantyatthe ca. Ghaṭeti, ghaṭayati.",
  "anya-e0804n3:164": "Paṭa puṭa luṭa ghaṭa ghaṭi bhāsāyaṁ. Pāṭeti, pāṭayati. Poṭeti, poṭayati. Loṭeti, loṭayati. Ghāṭeti, ghāṭayati. Ghaṇṭeti, ghaṇṭayati.",
  "anya-e0804n3:165": "Paṭa vaṭa ganthe. Paṭeti, paṭayati. Vaṭeti, vaṭayati.",
  "anya-e0804n3:166": "Kheṭa bhakkhaṇe. Kheṭeti, kheṭayati.",
  "anya-e0804n3:167": "Khoṭa khepe. Khoṭeti, khoṭayati.",
  "anya-e0804n3:168": "Kuṭi dāhe. Kuṭeti, kuṭayati.",
  "anya-e0804n3:169": "Yuṭa saṁsagge. Yoṭeti, yoṭayati.",
  "anya-e0804n3:170": "Vaṭa vibhajane. Vaṭeti, vaṭayati.",
  "anya-e0804n3:171": "Ṭakārantadhāturūpāni.",
  "anya-e0804n3:172": "Ṭhakārantadhātu",
  "anya-e0804n3:173": "Saṭhasaṅkhāragatīsu. Saṭheti, saṭhayati.",
  "anya-e0804n3:174": "Suṭha ālasiye. Soṭheti, soṭhayati.",
  "anya-e0804n3:175": "Suṭhi sosane. Suṇṭheti, suṇṭhayati.",
  "anya-e0804n3:176": "Saṭha silāghāyaṁ. Saṭheti, saṭhayati.",
  "anya-e0804n3:177": "Saṭha asammābhāsane. Saṭheti. Saṭhayati, saṭho.",
  "anya-e0804n3:178": "Ettha saṭhoti kerāṭiko. Saṭhayatīti saṭho, na sammā bhāsatīti attho.",
  "anya-e0804n3:179": "Saṭha ketave. Rūpaṁ tādisameva.",
  "anya-e0804n3:180": "‘‘Sudassaṁ vajjamaññesaṁ, attano pana duddasaṁ…pe…",
  "anya-e0804n3:181": "Attano pana chādeti, kaliṁva kitavāsaṭho’’ti.",
  "anya-e0804n3:182": "Ettha sākuṇiko ‘‘kitavā’’ti vutto. Tassa idaṁ ketavaṁ, tasmiṁ ketave ayaṁ dhātu vattatīti attho.",
  "anya-e0804n3:183": "Kaṭhi soke. Kaṇṭheti, kaṇṭhayati.",
  "anya-e0804n3:184": "Ṭhakārantadhāturūpāni.",
  "anya-e0804n3:185": "Ḍakārantadhātu",
  "anya-e0804n3:186": "Paṭi parihāse. Paṇḍeti, paṇḍayati. Uppaṇḍeti, uppaṇḍayati. Manussānaṁ naṁ bhikkhuniṁ uppaṇḍiṁsu.",
  "anya-e0804n3:187": "Laḍi ukkhepe. Laṇḍeti, laṇḍayati.",
  "anya-e0804n3:188": "Khaḍi kaḍi chede. Khaṇḍeti, khaṇḍayati. Kaṇḍeti, kaṇḍayati. Khaṇḍo, kaṇḍo.",
  "anya-e0804n3:189": "Piḍisaṅghāte. Piṇḍeti, piṇḍayati. Piṇḍo.",
  "anya-e0804n3:190": "Ettha ca piṇḍoti samūhasaṅkhāto kalāpopi ‘‘coḷaṁ piṇḍo rati khiḍḍā’’ti ettha vutto āhārasaṅkhāto piṇḍopi piṇḍoyeva.",
  "anya-e0804n3:191": "Kuḍi vedhane. Kuṇḍeti, kuṇḍayati. Kuṇḍalaṁ.",
  "anya-e0804n3:192": "Maḍi bhūsāyaṁ hasane ca. Maṇḍeti, maṇḍayati. Maṇḍo, maṇḍanaṁ, maṇḍito.",
  "anya-e0804n3:193": "Bhaḍi kalyāṇe. Kalyāṇaṁ kalyāṇatā. Bhaṇḍeti, bhaṇḍayati. Bhaṇḍo.",
  "anya-e0804n3:194": "Ettha ca bhaṇḍoti dhanaṁ, alaṅkāro vā. ‘‘Bhaṇḍaṁ gaṇhāti. Samalaṅkaritvā bhaṇḍenā’’ti ca ādīsu viya.",
  "anya-e0804n3:195": "Daṇḍa daṇḍavinipāte. Daṇḍeti, daṇḍayati. Daṇḍo.",
  "anya-e0804n3:196": "Chaḍḍa chaḍḍane. Chaḍḍeti, chaḍḍayati. Chaḍḍanako. Chaḍḍiyati, chaḍḍito. Chaḍḍituṁ, chaḍḍayituṁ, chaḍḍetvā, chaḍḍayitvā.",
  "anya-e0804n3:197": "Ḍakārantadhāturūpāni.",
  "anya-e0804n3:198": "Ḍhakārantadhātu",
  "anya-e0804n3:199": "Vaḍḍha ākiraṇe. Kaṁsapātiyā pāyāsaṁ vaḍḍheti, vaḍḍhayati. Bhattaṁ vaḍḍhetvā adāsi.",
  "anya-e0804n3:200": "Imāni ḍhakārantadhāturūpāni.",
  "anya-e0804n3:201": "Ṇakārantadhātu",
  "anya-e0804n3:202": "Vaṇṇa vaṇṇakriyāvitthāraguṇavacanesu. Vaṇṇo pasaṁsā. Kriyā karaṇaṁ. Vitthāro vitthinnatā. Guṇo sīlādidhammo. Vacanaṁ vācā. Vaṇṇeti, vaṇṇayati. Vaṇṇo, vaṇṇaṁ, suvaṇṇaṁ, saṁvaṇṇanā.",
  "anya-e0804n3:203_0": "Vaṇṇasaddo chavithutikulavaggakāraṇasaṇṭhānapamāṇarūpāyatanādīsu dissati. Tattha",
  "anya-e0804n3:203_1": "‘‘suvaṇṇavaṇṇosi bhagavā’’ti evamādīsu chaviyaṁ. ‘‘Kadā saññūḷhā pana te gahapati",
  "anya-e0804n3:203_2": "samaṇassa gotamassa vaṇṇā’’ti evamādīsu thutiyaṁ. ‘‘Cattārome bho gotama vaṇṇā’’tievamādīsu",
  "anya-e0804n3:203_3": "kulavagge. ‘‘Atha kena nu vaṇṇena, gandhathenoti vuccatī’’ti evamādīsu kāraṇe. ‘‘Mahantaṁ",
  "anya-e0804n3:203_4": "hatthirājavaṇṇaṁ abhinimminitvā’’tievamādīsu saṇṭhāne. ‘‘Tayo pattassa vaṇṇā’’ti",
  "anya-e0804n3:203_5": "evamādīsu pamāṇe. ‘‘Vaṇṇo gandho raso ojā’’ti evamādīsu rūpāyataneti.",
  "anya-e0804n3:204_0": "Tattha chaviyanti chavigatā vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena",
  "anya-e0804n3:204_1": "gahitāti apare. Vaṇṇanaṁ kittiyā ugghosananti vaṇṇo, thuti. Vaṇṇiyati asaṅkarato",
  "anya-e0804n3:204_2": "vavatthapiyatīti vaṇṇo, kulavaggo. Vaṇṇiyati phalaṁ etena yathāsabhāvato vibhāviyatīti",
  "anya-e0804n3:204_3": "vaṇṇo, kāraṇaṁ, vaṇṇaṁ dīgharassādivasena saṇṭhahananti vaṇṇo, saṇṭhānaṁ. Vaṇṇiyati",
  "anya-e0804n3:204_4": "aḍḍhamahantādivasena pamiyatīti vaṇṇo, pamāṇaṁ. Vaṇṇeti vikāramāpajjamānaṁ hadayaṅgatabhāvaṁ",
  "anya-e0804n3:204_5": "pakāsetīti vaṇṇo, rūpāyatanaṁ. Evaṁ tena tena pavattinimittena vaṇṇasaddassa tasmiṁ",
  "anya-e0804n3:204_6": "tasmiṁ atthe pavatti veditabbā.",
  "anya-e0804n3:205_0": "Aparampi vaṇṇasaddassa atthuddhāraṁ vadāma. Vaṇṇasaddo saṇṭhānajāti rūpāyatanakāraṇapamāṇaguṇapasaṁsājātarūpapuḷinakkharādīsu",
  "anya-e0804n3:205_1": "dissati. Ayañhi ‘‘mahantaṁ sapparājavaṇṇaṁ abhinimminitvā’’tiādīsu saṇṭhāne dissati,",
  "anya-e0804n3:205_2": "‘‘brāhmaṇova seṭṭho vaṇṇo, hīno añño vaṇṇo’’tiādīsu jātiyaṁ. ‘‘Paramāya vaṇṇapokkharatāya",
  "anya-e0804n3:205_3": "samannāgato’’tiādīsu rūpāyatane.",
  "anya-e0804n3:206": "‘‘Na harāmi na bhañjāmi, ārā siṅghāmi vārijaṁ;",
  "anya-e0804n3:207": "Atha kena nu vaṇṇena, gandhathenoti vuccatī’’ti",
  "anya-e0804n3:208_0": "Ādīsu kāraṇe. ‘‘Tayo pattassa vaṇṇā’’tiādīsu pamāṇe. ‘‘Kadā saññūḷhā pana te gahapati",
  "anya-e0804n3:208_1": "samaṇassa gotamassa vaṇṇā’’tiādīsu guṇe. ‘‘Vaṇṇārahassa vaṇṇaṁ bhāsatī’’tiādīsu pasaṁsāyaṁ.",
  "anya-e0804n3:208_2": "‘‘Vaṇṇaṁ añjanavaṇṇena, kāliṅgamhi vanimhase’’ti ettha jātarūpe. ‘‘Akilāsuno vaṇṇapathe",
  "anya-e0804n3:208_3": "khaṇantā’’ti ettha puḷine. ‘‘Vaṇṇāgamo vaṇṇavipariyāyo’’tiādīsu akkhare dissati.",
  "anya-e0804n3:208_4": "Iccevaṁ sabbathāpi –",
  "anya-e0804n3:209": "Chaviyaṁ thutiyaṁ heme, kulavagge ca kāraṇe;",
  "anya-e0804n3:210": "Saṇṭhāne ca pamāṇe ca, rūpāyatanajātisu;",
  "anya-e0804n3:211": "Guṇakkharesu puḷine, vaṇṇasaddo pavattati;",
  "anya-e0804n3:212_0": "Suvaṇṇasaddo chavisampattigaruḷajātarūpesu āgato. Ayañhi ‘‘suvaṇṇe dubbaṇṇe, sugate",
  "anya-e0804n3:212_1": "duggate’’ti, ‘‘suvaṇṇatā sussaratā’’ti ca evamādīsu chavisampattiyaṁ āgato. ‘‘Kākaṁ",
  "anya-e0804n3:212_2": "suvaṇṇā parivārayantī’’tiādīsu garuḷe. ‘‘Suvaṇṇavaṇṇo kañcanasannibhattaco’’tiādīsu jātarūpeti.",
  "anya-e0804n3:213": "Puṇa saṅghāte. Puṇeti, puṇayati.",
  "anya-e0804n3:214": "Cuṇa saṅkocane. Cuṇeti, cuṇayati.",
  "anya-e0804n3:215": "Cuṇṇa peraṇe. Cuṇṇeti, cuṇṇayati. Cuṇṇaṁ. Cuṇṇavicuṇṇaṁ karoti.",
  "anya-e0804n3:216": "Saṇa dāne. Saṇeti, saṇayati.",
  "anya-e0804n3:217": "Kuṇa saṅkocane. Kuṇeti, kuṇayati. Kuṇo. Kuṇahattho. Hatthena kuṇī.",
  "anya-e0804n3:218": "Tūṇa pūraṇe. Tūṇeti, tūṇayati. Tūṇī.",
  "anya-e0804n3:219": "Ettha tūṇīti sarakalāpo. Sā hi tūṇenti pūrenti sare etthāti tūṇī.",
  "anya-e0804n3:220": "Bhūṇa bhāsāyaṁ. Bhūṇeti, bhūṇayati.",
  "anya-e0804n3:221": "Kaṇa nimīlane. Kāṇeti, kāṇayati. Kāṇo.",
  "anya-e0804n3:222_0": "Ettha kāṇoti ekena vā dvīhi vā akkhīhi parihīnakkhi. Aṭṭhakathācariyā pana ‘‘kāṇo",
  "anya-e0804n3:222_1": "nāma ekakkhinā kāṇo, andho nāma ubhayakkhikāṇo’’ti vadanti, taṁ kāṇandhasaddānaṁ",
  "anya-e0804n3:222_2": "ekatthasannipāte yujjati. Itarathā kāṇakacchapopamasutte vutto kacchapo ekasmiṁ kāṇo",
  "anya-e0804n3:222_3": "siyā, ekakkhikāṇo ca pana puriso ‘‘andho’’ti na vattabbo siyā, tasmā tesamayugaḷatte",
  "anya-e0804n3:222_4": "ekekassa yathāsambhavaṁ dvinnaṁ dvinnamākārānaṁ vācakatā daṭṭhabbā. Tathā hi kosalasaṁyuttaṭṭhakathāyaṁ",
  "anya-e0804n3:222_5": "‘‘kāṇoti ekacchikāṇo vā ubhayacchikāṇo vā’’ti vuttaṁ. Atha vā ‘‘ovadeyyānusāseyyā’’ti",
  "anya-e0804n3:222_6": "ettha ovādānusāsanānaṁ viya savisesatā avisesatā ca daṭṭhabbā.",
  "anya-e0804n3:223": "Gaṇa saṅkhyāne. Gaṇeti, gaṇayati. Gaṇanā, gaṇo.",
  "anya-e0804n3:224": "Ettha gaṇanāti saṅkhyā. Gaṇoti bhikkhusamūho. Yesaṁ vā kesañci samūho. Samūhassa ca anekāni nāmāni. Seyyathidaṁ –",
  "anya-e0804n3:225": "Saṅgho gaṇo samūho ca,",
  "anya-e0804n3:226": "Khandho sannicayo cayo;",
  "anya-e0804n3:227": "Samuccayo ca nicayo,",
  "anya-e0804n3:228": "Vaggo pūgo ca rāsi ca.",
  "anya-e0804n3:229": "Kāyo nikāyo nikaro,",
  "anya-e0804n3:230": "Kadambo visaro ghaṭā;",
  "anya-e0804n3:231": "Samudāyo ca sandeho,",
  "anya-e0804n3:232": "Saṅghāto samayo karo.",
  "anya-e0804n3:233": "Ogho puñjo kalāpo ca,",
  "anya-e0804n3:234": "Piṇḍo jālañca maṇḍalaṁ;",
  "anya-e0804n3:235": "Saṇḍo pavāho iccete,",
  "anya-e0804n3:236": "Samūhatthābhidhāyakāti.",
  "anya-e0804n3:237_0": "Kiñcāpi ete saṅghagaṇasamūhādayo saddā samūhatthavācakā, tathāpi saṅghagaṇasaddāyeva",
  "anya-e0804n3:237_1": "vināpi visesakapadena bhikkhusamūhe vattanti, nāññe, aññe pana saṅghagaṇasaddehi",
  "anya-e0804n3:237_2": "saddhiṁ aññamaññañca kadāci samānatthavisayā honti, kadāci asamānatthavisayā, tasmā",
  "anya-e0804n3:237_3": "yathāpāvacanaṁ asammuyhantena yojetabbā. ‘‘Eko, dve’’tiādinā gaṇetabboti gaṇo.",
  "anya-e0804n3:238": "Kaṇṇasavane. Kaṇṇeti, kaṇṇayati. Kaṇṇo. Kaṇṇayanti saddaṁ suṇanti etenāti kaṇṇo, yo loke ‘‘savanaṁ, sota’’nti ca vuccati.",
  "anya-e0804n3:239": "Kuṇa guṇa āmantane. Kuṇeti, kuṇayati. Guṇeti, guṇayati. Guṇo. Goṇo.",
  "anya-e0804n3:240_0": "Ettha guṇoti sīlādayo dhammā, kenaṭṭhena te guṇā. Goṇāpiyati āmantāpiyati attani",
  "anya-e0804n3:240_1": "patiṭṭhito puggalo daṭṭhuṁ sotuṁ pūjituñca icchantehi janehīti guṇo. Ettha kiñcāpi",
  "anya-e0804n3:240_2": "sīlādidhammānaṁ āmantāpanaṁ natthi, tathāpi taṁhetuāmantanaṁ nimantanañca teyeva",
  "anya-e0804n3:240_3": "karonti nāmāti evaṁ vuttaṁ. Tathā hi –",
  "anya-e0804n3:241": "‘‘Yathāpi khettasampanne,",
  "anya-e0804n3:242": "Bījaṁ appampi ropitaṁ;",
  "anya-e0804n3:243": "Sammā dhāraṁ pavassante,",
  "anya-e0804n3:244": "Phalaṁ toseti kassaka’’nti",
  "anya-e0804n3:245_0": "Ettha kassakassa tuṭṭhiuppattikāraṇattā hetuvasena niccetanassapi phalassa tosanaṁ",
  "anya-e0804n3:245_1": "vuttaṁ, evamidhāpi āmantāpanakāraṇattā evaṁ vuttaṁ. Aññe pana ‘‘guñjante abyayante",
  "anya-e0804n3:245_2": "iti guṇā’’ti atthaṁ vadanti. Tadanurūpaṁ pana dhātusaddaṁ na passāma, ‘‘guṇa āmantane’’",
  "anya-e0804n3:245_3": "icceva passāma, vicāretvā gahetabbaṁ.",
  "anya-e0804n3:246": "Vaṇa gattavicuṇṇane. Vaṇeti, vaṇayati. Vaṇo.",
  "anya-e0804n3:247": "Ettha vaṇoti aru. Sā hi sarīraṁ vaṇayati vicuṇṇeti chiddāvachiddaṁ karotīti vaṇoti vuccati.",
  "anya-e0804n3:248": "Paṇṇa harite. Paṇṇeti, paṇṇayati. Tālapaṇṇaṁ. Sūpeyyapaṇṇaṁ.",
  "anya-e0804n3:249": "Ettha ca haritabhāvavigatepi vatthusmiṁ paṇṇabhāvo rūḷhito pavattoti daṭṭhabbo. ‘‘Paṇṇaṁ, pattaṁ, palāso, dalaṁ’’ iccete samānatthā.",
  "anya-e0804n3:250": "Paṇa byavahāre. Paṇeti, paṇayati. Rājā ca daṇḍaṁ garukaṁ paṇeti.",
  "anya-e0804n3:251": "Imāni ṇakārantadhāturūpāni.",
  "anya-e0804n3:252": "Takārantadhātu",
  "anya-e0804n3:253": "Cinta cintāyaṁ. Cinteti, cintayati. Cittaṁ, cintā, cintanā, cintanako. Kārite ‘‘cintāpeti, cintāpayatī’’ti rūpāni.",
  "anya-e0804n3:254_0": "Tattha cittanti ārammaṇaṁ cintetīti cittaṁ, vijānātīti attho, sabbacittasādhāraṇavasenetaṁ",
  "anya-e0804n3:254_1": "daṭṭhabbaṁ. Ettha siyā – kasmā ‘‘ārammaṇaṁ cintetīti citta’’nti vatvāpi ‘‘vijānātīti",
  "anya-e0804n3:254_2": "attho’’ti vuttaṁ, nanu cintanavijānanā nānāsabhāvā. Na hi ‘‘cintetī’’ti padassa ‘‘vijānātī’’ti",
  "anya-e0804n3:254_3": "attho sambhavati, duppaññassa hi nānappakārehi cintayatopi sukhumatthādhigamo na",
  "anya-e0804n3:254_4": "hotīti? Saccaṁ, ‘‘vijānātī’’ti idaṁ padaṁ cittassa saññāpaññākiccehi visiṭṭhavisayaggahaṇaṁ",
  "anya-e0804n3:254_5": "dīpetuṁ vuttaṁ sabbacittasādhāraṇattā cittasaddassa. Yañhi dhammajātaṁ ‘‘citta’’nti",
  "anya-e0804n3:254_6": "vuccati, tadeva viññāṇaṁ, tasmā vijānanatthaṁ gahetvā saññāpaññākiccāvisiṭṭhavisayaggahaṇaṁ",
  "anya-e0804n3:254_7": "dīpetuṁ ‘‘vijānātī’’ti vuttaṁ.",
  "anya-e0804n3:255_0": "Idāni aññagaṇikadhātuvasenapi nibbacanaṁ pakāsayāma – sabbesu cittesu yaṁ lokiyakusalākusalamahākriyacittaṁ,",
  "anya-e0804n3:255_1": "taṁ javanavīthivasena attano santānaṁ cinotīti cittaṁ, vipākaṁ kammakilesehi citanti",
  "anya-e0804n3:255_2": "cittaṁ, idaṁ cidhātuvasena nibbacanaṁ. Yaṁ kiñci loke vicittaṁ sippajātaṁ, sabbassa",
  "anya-e0804n3:255_3": "tassa citteneva karaṇato citteti vicitteti vicittaṁ kariyati etenāti cittaṁ, cittakaraṇatāya",
  "anya-e0804n3:255_4": "cittanti vuttaṁ hoti, idaṁ cittadhātuvasena nibbacanaṁ. Cittatāya cittaṁ, idaṁ pāṭipadikavasena",
  "anya-e0804n3:255_5": "nibbacanaṁ. Tenāhu aṭṭhakathācariyā ‘‘sabbampi yathānurūpato cittatāya cittaṁ, cittakaraṇatāya",
  "anya-e0804n3:255_6": "cittanti evamettha attho veditabbo’’ti.",
  "anya-e0804n3:256_0": "Ettha hi cittassa sarāgasadosādibhedabhinnattā sampayuttabhūmiārammaṇahīnamajjhimapaṇītādhipatīnaṁ",
  "anya-e0804n3:256_1": "vasena cittassa cittatā veditabbā. Kiñcāpi ekassa cittassa evaṁ vicittatā natthi,",
  "anya-e0804n3:256_2": "tathāpi vicittānaṁ antogadhattā samudāyavohārena avayavopi ‘‘citta’’nti vuccati,",
  "anya-e0804n3:256_3": "yathā pabbatanadīsamuddādiekadesesu diṭṭhesu pabbatādayo diṭṭhāti vuccanti. Tenāhu",
  "anya-e0804n3:256_4": "aṭṭhakathācariyā ‘‘kāmañcettha ekameva evaṁ cittaṁ na hoti, cittānaṁ pana antogadhattā",
  "anya-e0804n3:256_5": "etesu yaṁ kiñci ekampi cittatāya ‘citta’nti vattuṁ vaṭṭatī’’ti.",
  "anya-e0804n3:257_0": "Ettha ca vuttappakārānamatthānaṁ vinicchayo bavati. Kathaṁ? Yasmā yattha yattha yathā",
  "anya-e0804n3:257_1": "yathā attho labbhati, tattha tattha tathā tathā gahetabbo. Tasmā yaṁ āsevanapaccayabhāvena",
  "anya-e0804n3:257_2": "cinoti, yañca kammunā abhisaṅkhatattā citaṁ, taṁ tena kāraṇena cittanti vuttaṁ. Yaṁ",
  "anya-e0804n3:257_3": "pana tathā na hoti, taṁ parittakriyadvayaṁ antimajavanañca labbhamānacintanavicittatādivasena",
  "anya-e0804n3:257_4": "cittanti veditabbaṁ, hasituppādo pana aññajavanagatikoyevāti.",
  "anya-e0804n3:258": "Imāni cittassa nāmāni –",
  "anya-e0804n3:259": "Cittaṁ mano mānasañca, viññāṇaṁ hadayaṁ manaṁ;",
  "anya-e0804n3:260": "Nāmānetāni vohāra-pathe vattanti pāyato.",
  "anya-e0804n3:261_0": "Cittasaddo paññattiyaṁ viññāṇe vicitte cittakamme acchariyeti evamādīsu atthesu dissati.",
  "anya-e0804n3:261_1": "Ayañhi ‘‘citto gahapati. Cittamāso’’tiādīsu paññattiyaṁ dissati. ‘‘Cittaṁ mano mānasa’’ntiādīsu",
  "anya-e0804n3:261_2": "viññāṇe. ‘‘Vicittavatthābharaṇā’’tiādīsu vicitte. ‘‘Diṭṭhaṁ vo bhikkhave caraṇaṁ",
  "anya-e0804n3:261_3": "nāma citta’’ntiādīsu cittakamme. ‘‘Iṅgha maddi nisāmehi, cittarūpaṁva dissatī’’tiādīsu acchariyeti.",
  "anya-e0804n3:262_0": "Cita sañcetane. Ceteti, cetayati. Ratto kho brāhmaṇa rāgena abhibhūto attabyābādhāyapi",
  "anya-e0804n3:262_1": "ceteti, parabyābādhāyapi ceteti, ubhayabyābādhāyapi ceteti. Ākaṅkhati cetayati, taṁ",
  "anya-e0804n3:262_2": "nisedha jutindhara. Cetanā, sañcetanā. Cetayitaṁ, cetetvā, cetayitvā. Sañcicca pāṇaṁ jīvitā voropeti.",
  "anya-e0804n3:263_0": "Tattha cetanāti cetayatīti cetanā, saddhiṁ attanā sampayuttadhamme ārammaṇe abhisandahatīti",
  "anya-e0804n3:263_1": "attho. Sañcetanāti upasaggavasena padaṁ vaḍḍhitaṁ. Cetayitanti cetanākāro. Sañciccāti",
  "anya-e0804n3:263_2": "sayaṁ ñatvā, cecca abhivitaritvāti attho. Imāni cetanāya nāmāni –",
  "anya-e0804n3:264": "Sañcetanā cetayitaṁ, cetanā kammameva ca;",
  "anya-e0804n3:265": "Kammañhi ‘‘cetanā’’ tveva, jinenāhacca bhāsitaṁ.",
  "anya-e0804n3:266": "Atrāyaṁ pāḷi ‘‘cetanāhaṁ bhikkhave kammaṁ vadāmi, cetayitvā kammaṁ karoti kāyena vācāya manasā’’ti.",
  "anya-e0804n3:267_0": "Mantaguttabhāsane. Manteti, mantayati, nimanteti, nimantayati, āmanteti, āmantayati.",
  "anya-e0804n3:267_1": "Janā saṅgamma mantenti, mantayanti, mantayiṁsu rahogatā. Nimantayittha rājānaṁ. Āmantayittha",
  "anya-e0804n3:267_2": "devindo, visukammaṁ mahiddhikaṁ. Mantā, manto. Kārite ‘‘mantāpeti, mantāpayatī’’ti rūpāni.",
  "anya-e0804n3:268_0": "Ettha mantāti paññā, ‘‘gavesanasaññā’’tipi vadanti. Mantoti guttabhāsanaṁ. ‘‘Upassutikāpi",
  "anya-e0804n3:268_1": "suṇanti mantaṁ, tasmā hi manto khippamupeti bheda’’nti ettha hi guttabhāsanaṁ ‘‘manto’’ti",
  "anya-e0804n3:268_2": "vuccati. Apica mantoti chaḷaṅgamanto. Vuttañca ‘‘ye mantaṁ parivattenti, chaḷaṅgaṁ",
  "anya-e0804n3:268_3": "brahmacintita’’nti. Ettha sikkhā nirutti kappa byākaraṇa jotisattha chandovicitivasena",
  "anya-e0804n3:268_4": "manto ‘‘chaḷaṅgo’’ti veditabbo. Etāni eva cha ‘‘vedaṅgānī’’ti vuccanti. Vedo eva",
  "anya-e0804n3:268_5": "hi ‘‘manto, sutī’’ti ca vutto. Atha vā mantoti vedādivijjā.",
  "anya-e0804n3:269": "Yanta saṅkocane. Yanteti, yantayati. Yantaṁ, telayantaṁ yathācakkaṁ, evaṁ kampati medanī.",
  "anya-e0804n3:270": "Satta gatiyaṁ. Satteti, sattayati.",
  "anya-e0804n3:271": "Santa āmappayoge. Āmappayogo nāma ussannakriyā. Santeti, santayati.",
  "anya-e0804n3:272": "Kitta saṁsandane. Kitteti, kittayati. ‘‘Ye vohaṁ kittayissāmi, girāhi anupubbaso. Kittanā parikittanā’’tiādīsu pana katthanā ‘‘kittanā’’ti vuccati.",
  "anya-e0804n3:273": "Tanta kuṭumbadhāraṇe. Tanteti, tantayati. Satanto, sappadhānoti attho.",
  "anya-e0804n3:274_0": "Yatanikāropakāresu. Yateti, yatayati. Nīto ca paṭidāne, yatadhātu niupasaggato paro",
  "anya-e0804n3:274_1": "paṭidāne vattati, niyyāteti, niyyātayati. Takārassa pana dakāratte kate ‘‘niyyādeti,",
  "anya-e0804n3:274_2": "niyyādayati. Rathaṁ niyyādayitvāna, aṇaṇo ehi sārathī’’ti rūpāni.",
  "anya-e0804n3:275": "Vatu bhāsāyaṁ. Vatteti, vattayati.",
  "anya-e0804n3:276": "Pata gatiyaṁ. Pateti, patayati.",
  "anya-e0804n3:277": "Vāta gatisukhasevanesu. Gati sukhaṁ sevananti tayo atthā. Tattha sukhanaṁ sukhaṁ. Vāteti, vātayati. Vāto, vātapupphaṁ. Cīvarassa anuvāto.",
  "anya-e0804n3:278": "Keta āmantane. Keteti, ketayati. Ketako.",
  "anya-e0804n3:279": "Satta santānakriyāyaṁ. Santānakriyā nāma pabandhakriyā avicchedakaraṇaṁ. Satteti, sattayati. Satto.",
  "anya-e0804n3:280": "‘‘Kinnu santaramānova, lāyitvā haritaṁ tiṇaṁ;",
  "anya-e0804n3:281": "Khāda khādāti lapasi, gatasattaṁ jaraggava’’nti",
  "anya-e0804n3:282_0": "Pāḷiyaṁ pana ‘‘gatasattaṁ jaraggava’’nti pāṭhassa ‘‘vigatajīvitaṁ jiṇṇagoṇa’’nti",
  "anya-e0804n3:282_1": "atthaṁ saṁvaṇṇesuṁ. Iminā sattasaddassa jīvitavacanaṁ viya dissati, ‘‘na sukarā uñchena",
  "anya-e0804n3:282_2": "paggahena yāpetu’’nti ettha paggahasaddassa pattakathanaṁ viya. Suṭṭhu vicāretabbaṁ.",
  "anya-e0804n3:283": "Sutta avamocane. Sutteti, suttayati.",
  "anya-e0804n3:284_0": "Mutta pasavane. Mutteti, muttayati. Omutteti, omuttayati. Muttaṁ. Atrāyaṁ pāḷi ‘‘mutteti",
  "anya-e0804n3:284_1": "ohadeti cā’’ti. Tattha muttetīti passāvaṁ karoti. Ohadetīti karīsaṁ vissajjeti. Kārite",
  "anya-e0804n3:284_2": "‘‘muttāpeti, muttāpayatī’’ti rūpāni.",
  "anya-e0804n3:285": "Kattarasethille. Kattareti, kattarayati. Kattaro. Kattaradaṇḍo, kattarasuppaṁ.",
  "anya-e0804n3:286_0": "Tattha kattaroti jiṇṇo. Mahallakoti vuttaṁ hoti. Kenaṭṭhena? Kattarayati aṅgānaṁ",
  "anya-e0804n3:286_1": "sithilabhāvena sithilo bhavatīti atthena. Kattaradaṇḍoti kattarehi jiṇṇamanussehi",
  "anya-e0804n3:286_2": "ekantato gahetabbatāya kattarānaṁ daṇḍo kattaradaṇḍo. Tenāhu aṭṭhakathācariyā ‘‘kattaradaṇḍoti",
  "anya-e0804n3:286_3": "jiṇṇakāle gahetabbadaṇḍo’’ti. Kattarasuppanti jiṇṇasuppaṁ. Kattarañca taṁ suppañcāti",
  "anya-e0804n3:286_4": "kattarasuppanti samāso.",
  "anya-e0804n3:287": "Citta cittakaraṇe, kadāci dassanepi. Cittakaraṇaṁ vicittabhāvakaraṇaṁ. Citteti, cittayati. Cittaṁ.",
  "anya-e0804n3:288": "Takārantadhāturūpāni.",
  "anya-e0804n3:289": "Thakārantadhātu",
  "anya-e0804n3:290": "Katha kathane. Katheti, kathayati. Dhammaṁ sākacchati. Sākacchā, kathā, parikathā, aṭṭhakathā.",
  "anya-e0804n3:291": "Tattha sākacchatīti saha kathayati. Attho kathiyati etāyāti aṭṭhakathā, tthakārassa ṭṭhakārattaṁ.",
  "anya-e0804n3:292": "Yāya’tthamabhivaṇṇenti, byañjanatthapadānugaṁ;",
  "anya-e0804n3:293": "Nidānavatthusambandhaṁ, esā aṭṭhakathā matā.",
  "anya-e0804n3:294": "‘‘Aṭṭhakathā’’ti ca ‘‘atthasaṁvaṇṇanā’’ti ca ninnānākaraṇaṁ.",
  "anya-e0804n3:295_0": "Pathi gatiyaṁ. Panthenti, panthayanti. Pantho. Bhūvādigaṇe ‘‘patha gatiya’’nti akārantavasena",
  "anya-e0804n3:295_1": "kathitassa ‘‘pathati, patho’’ti niggahītāgamavajjitāni rūpāni bhavanti, idha pana",
  "anya-e0804n3:295_2": "ikārantavasena kathitassa saniggahītāgamāni rūpāni niccaṁ bhavantīti daṭṭhabbaṁ.",
  "anya-e0804n3:296": "Puttha ādarānādaresu. Puttheti, putthayati.",
  "anya-e0804n3:297": "Muttha saṅghāte. Muttheti, mutthayati.",
  "anya-e0804n3:298": "Vattha addane. Vattheti, vatthayati.",
  "anya-e0804n3:299": "Putha bhāsāyaṁ. Potheti, pothayati. Kathetīti attho.",
  "anya-e0804n3:300": "Putha pahāre. Potheti, pothayati. Kumāre pothetvā agamāsi.",
  "anya-e0804n3:301": "Katha vākyapabandhe. Katheti, kathayati. Kathā.",
  "anya-e0804n3:302": "Satha dubbalye. Satheti, sathayati.",
  "anya-e0804n3:303": "Attha pattha yācanāyaṁ. Attheti, atthayati. Attho. Pattheti, patthayati. Patthanā. Paṭipakkhaṁ atthayanti icchantīti paccatthikā.",
  "anya-e0804n3:304": "Thoma silāghāyaṁ. Thometi, thomayati. Thomanā.",
  "anya-e0804n3:305": "Kātha hiṁsāyaṁ. Kātheti, kāthayati.",
  "anya-e0804n3:306": "Satha bandhane. Satheti, sathayati.",
  "anya-e0804n3:307": "Santha gantha santhambhe. Santheti, santhayati. Gantheti, ganthayati. Gantho.",
  "anya-e0804n3:308": "Thakārantadhāturūpāni.",
  "anya-e0804n3:309": "Dakārantadhātu",
  "anya-e0804n3:310": "Hadakarīsussagge. Karīsussaggo karīsassa ussaggo vissajjanaṁ. Hadeti, hadayati. Ohadeti, ohadayati.",
  "anya-e0804n3:311_0": "Vida lābhe. Imasmiṁ ṭhāne lābho nāma anubhavanaṁ, tasmā vidadhātu anubhavane vattatīti",
  "anya-e0804n3:311_1": "attho gahetabbo. Sukhaṁ vedanaṁ vedeti. Dukkhaṁ vedanaṁ vedeti. Vedayati. Vedanā,",
  "anya-e0804n3:311_2": "vitti. Vedayitaṁ. Sukhaṁ vedanaṁ vedayamāno.",
  "anya-e0804n3:312": "Kudi anatabhāsane. Kundeti, kundayati.",
  "anya-e0804n3:313": "Mida sinehane. Atra sineho nāma pīti. Medeti, medayati.",
  "anya-e0804n3:314": "Chada saṁvaraṇe. Gehaṁ chādeti, chādayati. Dosaṁ chādeti, chādayati. Paṭicchādeti, paṭicchādayati. Chattaṁ. Channā kuṭi.",
  "anya-e0804n3:315": "Tatra chattanti ātapattaṁ. Ātapaṁ chādetīti chattaṁ. Paṭicchādiyateti channā.",
  "anya-e0804n3:316": "Cuda sañcodane āṇattiyañca. Codeti, codayati. Codako, cuditako, codanā. Ānando buddhacodito.",
  "anya-e0804n3:317": "Tatra codanāti cālanā. Cālanāti dosāropanāti attho.",
  "anya-e0804n3:318": "Chadda vamane. Chaddeti, chaddayati.",
  "anya-e0804n3:319": "Mada vittiyoge. Madeti, madayati.",
  "anya-e0804n3:320": "Vida cehanākhyānanivāsesu. Cehanā saññāṇaṁ. Ākhyānaṁ kathanaṁ. Nivāso nivasanaṁ. Vedeti, vedayati. Paṭivedeti, paṭivedayati. Paṭivedayāmi te mahārāja.",
  "anya-e0804n3:321": "Saddasaddane. Saddeti, saddayati. Visaddeti, visaddayati. Saddo, saddito. Dīghatte ‘‘saddāyatī’’ti rūpaṁ.",
  "anya-e0804n3:322_0": "Ettha ca ‘‘maṁ saddāyatīti saññāya vegena udake patī’’ti aṭṭhakathāpāṭho nidassanaṁ,",
  "anya-e0804n3:322_1": "idaṁ ‘‘pabbatāyatī’’ti rūpaṁ viya dhātuvasena nipphannaṁ na hotīti na vattabbaṁ,",
  "anya-e0804n3:322_2": "dhātuvasena nipphannaṁyevāti gahetabbaṁ. Saddoti saddiyatīti saddo, yathāvuccatīti",
  "anya-e0804n3:322_3": "vacanaṁ. Atha vā saddiyati attho anenāti saddo. Garavo pana ‘‘sappatīti saddo. Udīriyati",
  "anya-e0804n3:322_4": "abhilapiyatīti attho’’ti vadanti.",
  "anya-e0804n3:323": "Sūda āsecane. Sūdeti, sūdayati. Sūdo.",
  "anya-e0804n3:324": "Sūdoti bhattakārako, yo ‘‘rasako’’tipi vuccati.",
  "anya-e0804n3:325": "Kanda sātacce. Sātaccaṁ satatabhāvo nirantarabhāvo. Kandeti, kandayati.",
  "anya-e0804n3:326": "Muda saṁsagge. Ekatokaraṇaṁ saṁsaggo. Modeti, modayati sattūni sappinā.",
  "anya-e0804n3:327_0": "Nada bhāsāyaṁ. Nādeti, nādayati. Hetukatturūpānīti na vattabbāni pāḷidassanato ‘‘sīho",
  "anya-e0804n3:327_1": "ca sīhanādena, daddaraṁ abhinādayī’’ti. Aññatrāpi saṁsayo na kātabbo. Imasmiṁ curādigaṇe",
  "anya-e0804n3:327_2": "hetukatturūpasadisānampi suddhakatturūpānaṁ sandissanato.",
  "anya-e0804n3:328": "Sada assādane. Sādeti, sādayati. Assādeti, assādayati. Ettha āupasaggo rassavasena ṭhito.",
  "anya-e0804n3:329": "Gada devasadde. Devasaddo vuccati meghasaddo. Gadeti, gadayati.",
  "anya-e0804n3:330": "Padagatiyaṁ. Padeti, padayati. Padaṁ. Imissā divādigaṇe ‘‘pajjatī’’ti rūpaṁ bhavati, idha pana īdisāni.",
  "anya-e0804n3:331": "Chidda kaṇṇabhede. Chiddeti, chiddayati. Chiddaṁ.",
  "anya-e0804n3:332_0": "Chida dvedhākaraṇe. Nanu bho yo catudhā vā pañcadhā vā anekasatadhā vā chindati,",
  "anya-e0804n3:332_1": "tassa taṁ chedanaṁ dvedhākaraṇaṁ nāma na hoti, evaṁ sante kasmā sāmaññena avatvā",
  "anya-e0804n3:332_2": "‘‘dvedhākaraṇe’’ti dvidhā gahaṇaṁ katanti? Dvidhākaraṇaṁ nāma na hotīti na vattabbaṁ,",
  "anya-e0804n3:332_3": "anekasatadhā chedanampi dvidhākaraṇaṁyeva. Aparassa hi aparassa chinnakoṭṭhāsassa",
  "anya-e0804n3:332_4": "pubbena ekena koṭṭhāsena saddhiṁ apekkhanavasena dvidhākaraṇaṁ hotiyeva. Chedeti, chedayati.",
  "anya-e0804n3:333": "Yo te hatthe ca pāde ca, kaṇṇanāsañca chedayi;",
  "anya-e0804n3:334": "Tassa kujjha mahāvīra, mā raṭṭhaṁ vinassa idaṁ;",
  "anya-e0804n3:335": "Yo me hatthe ca pāde ca, kaṇṇanāsañca chedayi;",
  "anya-e0804n3:336": "Ciraṁ jīvatu so rājā, na hi kujjhanti mādisāti.",
  "anya-e0804n3:337": "Chada apavāraṇe. Chādeti, chādayati. Chattaṁ. Purisassa bhattaṁ chādayati.",
  "anya-e0804n3:338": "Īdī sandīpane. Īdeti, īdayati. Īkārantavasena niddiṭṭhattā saniggahītāgamāni rūpāni na bhavanti.",
  "anya-e0804n3:339": "Adda hiṁsāyaṁ. Addeti, addayati.",
  "anya-e0804n3:340": "Vada bhāsāyaṁ. Vādeti, vādayati. Vādo.",
  "anya-e0804n3:341_0": "Tattha ‘‘vādeti, vādayatī’’ti imesaṁ ‘‘vadatī’’ti suddhakattuvaseneva attho daṭṭhabbo,",
  "anya-e0804n3:341_1": "na hetukattuvasena. Tathā hi ‘‘saṅketaṁ katvā visaṁvādeti. Ovadeyyānusāseyya. Idameva",
  "anya-e0804n3:341_2": "saccanti ca vādayanti. Avisaṁvādako lokassā’’ti suddhakattudīpakapāḷinayā dissanti",
  "anya-e0804n3:341_3": ", saddasatthe ca ‘‘vādayatī’’ti suddhakattupadaṁ dissati. Tattha visaṁvādetīti musā",
  "anya-e0804n3:341_4": "vadeti, atha vā vippalambheti, vādoti vacanaṁ. ‘‘Vādo jappo vitaṇḍā’’ti evaṁvidhāsu",
  "anya-e0804n3:341_5": "tīsu kathāsu vādasaṅkhātā kathā. ‘‘Vādāpeti, vādāpayatī’’ti dveyeva hetukattupadāni bhavanti.",
  "anya-e0804n3:342_0": "Chadī icchāyaṁ. Īkārantoyaṁ dhātu, tasmā saniggahītāgamānissa rūpāni na bhavanti.",
  "anya-e0804n3:342_1": "Purisassa bhattaṁ chādeti, chādayati, ruccatīti attho. Purisassa bhattaṁ chādayamānaṁ",
  "anya-e0804n3:342_2": "tiṭṭhati chādentaṁ vā.",
  "anya-e0804n3:343_0": "Vadī abhivādanathutīsu. Ayampi īkāranto dhātu, tasmā imassapi saniggahītāgamāni rūpāni",
  "anya-e0804n3:343_1": "na bhavanti. Vādeti, vādayati, vandati, thometi vāti attho. Imāni anupasaggāni rūpāni.",
  "anya-e0804n3:343_2": "Saddasatthepi ca ‘‘vādayatī’’ti anupasaggavandanathutiatthaṁ padaṁ vuttaṁ, sāsane",
  "anya-e0804n3:343_3": "pana ‘‘abhivādeti, abhivādayati, abhivādanaṁ, bhagavantaṁ abhivādetvā’’tiādīni sopasaggāni rūpāni dissanti.",
  "anya-e0804n3:344_0": "Tattha abhivādetvāti vanditvā, thometvā vā, ayamasmākaṁ ruci. Āgamaṭṭhakathāyaṁ pana",
  "anya-e0804n3:344_1": "‘‘abhivādetvāti ‘sukhī arogo hotū’ti vadāpetvā, vandanto hi atthato evaṁ vadāpeti",
  "anya-e0804n3:344_2": "nāmā’’ti hetukattuvasena abhivādanasaddattho vutto, amhehi pana vandanasaddaṁ saddasatthanayamaggahetvā",
  "anya-e0804n3:344_3": "suddhakattuvasena attho kathito. Abhivādanañhi vandanaṁyeva, na vadāpanaṁ abhisaddena",
  "anya-e0804n3:344_4": "sambandhitattā ‘‘abhivādanasīlissā’’ti ettha viya. Idañhi ‘‘abhivādāpanasīlissā’’ti",
  "anya-e0804n3:344_5": "na vuttaṁ. Yadi ca saddasatthe vadāpanamadhippetaṁ siyā, ‘‘vadī vadāpanathutīsū’’ti",
  "anya-e0804n3:344_6": "nissandehavacanaṁ vattabbaṁ siyā , evañca na vuttaṁ, evaṁ pana vuttaṁ ‘‘vadī abhivādanathutīsū’’ti,",
  "anya-e0804n3:344_7": "tena vadāpanamanadhippetanti ñāyati.",
  "anya-e0804n3:345_0": "Athāpi siyā ‘‘kassaci vuddhena visiṭṭhaṁ vadāpanaṁ abhivādana’’nti, evampi nupapajjati",
  "anya-e0804n3:345_1": "kāritavasena dhātuatthassa akathetabbato. Tathā hi ‘‘paca pāke, chidi dvidhākaraṇe’’tiādinā",
  "anya-e0804n3:345_2": "bhāvavasena atthappakāsanamatteyeva ‘‘pacati, paccati, pāceti. Chindati, chijjati,",
  "anya-e0804n3:345_3": "chedāpetī’’tiādīni sakammakāni ceva akammakāni ca sakāritāni ca rūpāni nipphajjanti,",
  "anya-e0804n3:345_4": "na ca tadatthāya visuṁ visuṁ dhātuniddeso kariyati. Tasmā ‘‘vadī abhivādanathutīsū’’ti",
  "anya-e0804n3:345_5": "ettha kāritavasena dhātuattho kathitotipi vattuṁ na sakkā kriyāsabhāvattā dhātūnaṁ.",
  "anya-e0804n3:345_6": "Yathā pana ‘‘takketi, vitakketi. Takko, vitakko’’tiādīni samānatthāni, tathā ‘‘vādeti,",
  "anya-e0804n3:345_7": "abhivādetī’’tiādīni samānatthāni. Ato saddasatthepi saddasatthavidūhi ‘‘takka vitakke,",
  "anya-e0804n3:345_8": "vadī abhivādanathutīsū’’tiādīnaṁ dhātūnaṁ ‘‘takkayati, vādayatī’’tiādīni anupasaggāniyeva",
  "anya-e0804n3:345_9": "rūpāni dassitāni, tāni ca kho suddhakattupadāniyeva, na hetukattupadāni, tasmā ‘‘abhivādanathutīsū’’ti",
  "anya-e0804n3:345_10": "etassa ‘‘vadāpanathutīsū’’ti attho nupapajjati.",
  "anya-e0804n3:346_0": "Kiñca bhiyyo – ‘‘abhivādeti, abhivādayati. Abhivādetvā, abhivādayitvā’’tiādīni samānatthāni,",
  "anya-e0804n3:346_1": "ṇeṇayamattena hi savisesāni. Yadi ‘‘abhivādetvā’’ti imassa padassa ‘‘sukhī arogo",
  "anya-e0804n3:346_2": "hotū’ti vadāpetvā’’ti attho siyā, ‘‘sirasā abhivādayi’’nti ettha ‘‘sirasā’’ti padaṁ",
  "anya-e0804n3:346_3": "na vattabbaṁ siyā vadāpanena asambandhattā. Yasmā vuttaṁ taṁ padaṁ, tena ñāyati ‘‘abhivādetvā’’tiādīsu",
  "anya-e0804n3:346_4": "vadāpanattho na icchitabbo, vandanattho icchitabbo thomanattho ca. Yasmā bhūvādigaṇe",
  "anya-e0804n3:346_5": "‘‘vanda abhivādānathutīsū’’ti imassa dhātussa ‘‘vandatī’’ti padarūpassa ‘‘abhivandati,",
  "anya-e0804n3:346_6": "thometi cā’’ti atthoyeva icchitabbo, na vadāpanattho. Tathā hi ‘‘vande sugataṁ gativimutta’’nti",
  "anya-e0804n3:346_7": "padānamatthaṁ vadantena ṭīkācariyenapi ‘‘vandeti vandāmi, thomemi cā’’ti vandanathomanatthoyeva",
  "anya-e0804n3:346_8": "dassito, na abhivādanasaddatthaṁ paṭicca vadāpanattho, tasmā ‘‘abhivādetvā’’ti etthāpi",
  "anya-e0804n3:346_9": "vandanathomanatthāyeva icchitabbā, na vadāpanattho.",
  "anya-e0804n3:347_0": "Athāpi siyā ‘‘vande’ti pade kāritapaccayo natthi, ‘abhivādetvā’ti imasmiṁ pana atthi,",
  "anya-e0804n3:347_1": "tasmā tattha vadāpanattho na labbhati, idha pana labbhatī’’ti. Tanna, ‘‘karotī’’tisuddhakattupadassapi",
  "anya-e0804n3:347_2": "‘‘nipphādetī’’ti hetukattupadavasena vivaraṇassa viya ‘‘vande’’ti padassapi ‘‘sukhī",
  "anya-e0804n3:347_3": "arogo hotū’ti vadāpetvā’’ti vivaraṇassa vattabbattā. ‘‘Abhivādetvā’’ti idañca ‘‘vande’’ti",
  "anya-e0804n3:347_4": "padamiva kāritapaccayantaṁ na hoti. Kasmāti ce? Yasmā ‘‘cinteti, cintayati. Manteti,",
  "anya-e0804n3:347_5": "mantayatī’’tiādīnaṁ curādigaṇikānaṁ suddhakattupadānaṁ ‘‘cintāpeti, cintāpayatī’’tiādīniyeva",
  "anya-e0804n3:347_6": "hetukattupadāni dissanti, tasmā yadi hetukattupadaṁ adhippetaṁ siyā, ‘‘abhivādāpetvā’’ti",
  "anya-e0804n3:347_7": "vā ‘‘abhivādāpayitvā’’ti vā vattabbaṁ siyā, yasmā panevaṁ na vuttaṁ, tasmā taṁ kāritapaccayantaṁ na hotīti siddhaṁ.",
  "anya-e0804n3:348": "Imassatthassa āvibhāvatthaṁ imasmiṁ ṭhāne sāṭṭhakathaṁ vidhurajātakappadesaṁ vadāma.",
  "anya-e0804n3:349": "‘‘Kathaṁ no abhivādeyya, abhivādāpayetha ve;",
  "anya-e0804n3:350": "Yaṁ naro hantumiccheyya, taṁ kammaṁ nupapajjatī’’ti",
  "anya-e0804n3:351_0": "Ayaṁ tāva jātakapāḷi. Ayaṁ pana aṭṭhakathāpāṭho ‘‘yañhi naro hantumiccheyya, so taṁ",
  "anya-e0804n3:351_1": "kathaṁ nu abhivādeyya, kathaṁ vā tena attānaṁ abhivādāpayetha ve. Tassa hi taṁ kammaṁ",
  "anya-e0804n3:351_2": "na upapajjatī’’ti. Tattha pāḷiyaṁ abhivādeyyāti suddhakattupadaṁ tabbācakattā. Abhivādāpayetha",
  "anya-e0804n3:351_3": "veti hetukattupadaṁ tabbācakattā. Evaṁ vibhāgaṁ pana ñatvā pāḷiyā aṭṭakathāya ca",
  "anya-e0804n3:351_4": "adhippāyo gahetabbo ‘‘naro yaṁ puggalaṁ hantuṁ iccheyya, so hantā taṁ vajjhaṁ puggalaṁ",
  "anya-e0804n3:351_5": "kathaṁ nu abhivādeyya, so vā hantā, tena vajjhena maṁ vandāhīti attānaṁ kathaṁ vandāpeyyā’’ti.",
  "anya-e0804n3:351_6": "Ettha pana ‘‘rājāno coraṁ sunakhehipi khādāpentī’’tiādīsu viya karaṇavasena ‘‘tena",
  "anya-e0804n3:351_7": "vajjhenā’’ti padaṁ yojitaṁ, attho pana ‘‘taṁ vajjha’’nti upayogavacanavasena daṭṭhabbo",
  "anya-e0804n3:351_8": "dvikammakattā sakāritapaccayassa sakammakadhātuyāti. Nanu evaṁ sante ‘‘aṭṭhakathācariyā",
  "anya-e0804n3:351_9": "passitabbaṁ na passanti, atitthe pakkhandantī’’ti tesaṁ doso hotīti? Na hoti, suṇātha",
  "anya-e0804n3:351_10": "asmākaṁ sodhanaṁ, tathā hi aṭṭhakathācariyehi ‘‘abhivādetvā’’ti ettha ‘‘vadī abhivādanathutīsū’’ti",
  "anya-e0804n3:351_11": "dhātuyā atthamaggahetvā vohāravisaye kosallasamannāgatattā saṇhasukhumamatthaṁ sotūnaṁ",
  "anya-e0804n3:351_12": "bodhetuṁ ‘‘vada viyattiyaṁ vācāya’’nti dhātuyevatthaṁ gahetvā kāritapaccayaparikappanena",
  "anya-e0804n3:351_13": "kāritatthamādāya ‘‘abhivādetvāti ‘sukhī arogo hotū’ti vadāpetvā, vandanto hi atthato",
  "anya-e0804n3:351_14": "evaṁ vadāpeti nāmā’’ti hetukattuvasena abhivādanasaddattho vuttoti na koci tesaṁ",
  "anya-e0804n3:351_15": "doso. Pūjārahā hi te āyasmanto, namoyeva tesaṁ karoma, idampi ṭhānaṁ sukhumaṁ sādhukaṁ",
  "anya-e0804n3:351_16": "manasi kātabbaṁ. Evañhi karoto paññā vaḍḍhatīti.",
  "anya-e0804n3:352": "Dakārantadhāturūpāni.",
  "anya-e0804n3:353": "Dhakārantadhātu",
  "anya-e0804n3:354_0": "Randhapāke. Sūdo bhattaṁ randheti, randhayati. Kākaṁ sokāya randhehi. Randhako. Sūdena",
  "anya-e0804n3:354_1": "odano randhiyati. Randhito. Randhanaṁ. Puriso sūdaṁ sūdena vā odanaṁ randhāpeti,",
  "anya-e0804n3:354_2": "randhāpayati. Randhetuṁ, randhayituṁ. Randhitvā, randhayitvā, randhiya iccādīni.",
  "anya-e0804n3:355": "Dhū kampane. Dhāveti, dhāvayati.",
  "anya-e0804n3:356": "Gandha sūcane addane ca. Sūcanaṁ. Pakāsanaṁ. Addanaṁ pariplutā. Gandheti, gandhayati, gandho.",
  "anya-e0804n3:357_0": "Ettha gandhoti gandheti attano vatthuṁ sūcayati pakāsetīti gandho. Paṭicchannaṁ vā",
  "anya-e0804n3:357_1": "pupphaphalādiṁ ‘‘idamettha atthī’’ti pesuññaṁ upasaṁharanto viya pakāsetīti gandho.",
  "anya-e0804n3:357_2": "Gamudharadhātudvayavasenapi gandhasaddattho vattabbo ‘‘gacchanto dhariyatīti gandho’’",
  "anya-e0804n3:357_3": "iti, āha ca ‘‘gacchanto dhariyatīti gandho, sūcanatopi vā’’ti. Gandhasaddo ca ‘‘uppalagandhatheno’’ti",
  "anya-e0804n3:357_4": "ettha chedane vattatīti daṭṭhabbo.",
  "anya-e0804n3:358": "Vadha saṁyame. Vadheti, vadhayati.",
  "anya-e0804n3:359_0": "Budhi hiṁsāyaṁ. Bundheti, bundhayati. Palibundheti, palibundhayati. Palibodho, parisaddo",
  "anya-e0804n3:359_1": "upasaggo, so vikāravasena aññathā jāto. Tattha palibodhoti āvāsapalibodhādi. Apica",
  "anya-e0804n3:359_2": "palibodhoti taṇhāmānadiṭṭhittayañca.",
  "anya-e0804n3:360": "Vaddha chedanapūraṇesu. Vaddheti, vaddhayati. Vaddhakī. Vaddhakīti gahakārako.",
  "anya-e0804n3:361": "Gaddha abhikaṅkhāyaṁ. Gaddheti, gaddhayati. Gaddho. Gaddhoti gijjho. ‘‘Gaddhabādhipubbo’’ti idamettha nidassanaṁ.",
  "anya-e0804n3:362": "Sadhupahaṁsane. Sadheti, sadhayati.",
  "anya-e0804n3:363": "Vaddha bhāsāyaṁ. Vaddheti, vaddhayati.",
  "anya-e0804n3:364_0": "Andha diṭṭhūpasaṁhāre. Diṭṭhūpasaṁhāro nāma cakkhusaññitāya diṭṭhiyā upasaṁhāro apanayanaṁ",
  "anya-e0804n3:364_1": "vināso vā. Cakkhu hi passanti etāyāti diṭṭhīti vuccati. Yaṁ sandhāya aṭṭhakathāsu",
  "anya-e0804n3:364_2": "‘‘sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhaṁ",
  "anya-e0804n3:364_3": "ṭhitānaṁ sarīrasaṇṭhānuppattidesabhūte diṭṭhimaṇḍale’’ti vuttaṁ. Ṭīkāyampi ca ‘‘diṭṭhimaṇḍaleti",
  "anya-e0804n3:364_4": "abhimukhaṭṭhitānaṁ sarīrasaṇṭhānuppattidesabhūte cakkhusaññitāya diṭṭhiyā maṇḍale’’ti",
  "anya-e0804n3:364_5": "vuttaṁ. Evaṁbhūtāya diṭṭhiyā upasaṁhāre andhadhātu vattati. Andheti, andhayati. Cakkhūni",
  "anya-e0804n3:364_6": "andhayiṁsu, andho. Andhoti andhetīti andho. Dvinnaṁ cakkhūnaṁ ekassa vā vasena naṭṭhanayano,",
  "anya-e0804n3:364_7": "evamidha andhadhātu vutto. Kaccāyane pana ‘‘khādāmagamānaṁ khandhandhagandhā’’ti",
  "anya-e0804n3:364_8": "vacanena amadhātussa andhādesakaraṇavasena rūpanipphatti dassitā.",
  "anya-e0804n3:365": "Badha bandhane. Migaṁ bādheti, bādhayati. Baddho migo, baddhosi mārapāsena.",
  "anya-e0804n3:366_0": "Tattha bādhetīti bandhatīti suddhakattuvasena attho gahetabbo. Evaṁ bādhayatīti etthāpi.",
  "anya-e0804n3:366_1": "Tathā hi ‘‘vātaṁ jālena bādhesi, yo anicchantimicchasī’’ti ettha bādhesīti bandhasīti",
  "anya-e0804n3:366_2": "suddhakattuvasena attho. Bhūvādigaṇe pana ‘‘bādha baddhāya’’nti bādhadhātussa vasena",
  "anya-e0804n3:366_3": "‘‘bādhatī’’ti kattupadaṁ ‘‘bādheti, bādhayatī’’ti hetukattupadaṁ bhavati. Baddhoti",
  "anya-e0804n3:366_4": "bādhiyate bandhiyate soti baddho.",
  "anya-e0804n3:367": "Dhakārantadhāturūpāni.",
  "anya-e0804n3:368": "Nakārantadhātu",
  "anya-e0804n3:369": "Mānapūjāyaṁ pemane vīmaṁsāyaṁ. Māneti, mānayati. Mātā. Vimāneti, vimānayati, paṭimāneti, paṭimānayati. Mānanā, sammānanā, vimānanā, vimānaṁ, vimānanaṁ, mānito.",
  "anya-e0804n3:370": "Amānanā yattha santo, santānaṁ vā vimānanā;",
  "anya-e0804n3:371": "Hīnasammānanā vāpi, na tattha vasatiṁ vase.",
  "anya-e0804n3:372": "Vīmaṁsati, vīmaṁsā, vīmaṁsiyatīti vīmaṁsiyamāno. Vīmaṁsanto.",
  "anya-e0804n3:373_0": "Tattha mānetīti pūjeti, aṭṭhakathāsu pana ‘‘mānentī’’ti etasmiṁ ṭhāne ayamattho dassito",
  "anya-e0804n3:373_1": "‘‘mānentīti manena piyāyanti. Pūjentīti paccayehi pūjentī’’ti. So vevacanatthappakāsanavasena",
  "anya-e0804n3:373_2": "vuttoti gahetabbo. Mānanapūjanasaddā hi pariyāyasaddattā vevacanasaddā eva. Vimānetīti",
  "anya-e0804n3:373_3": "avamaññati. Vimānanti sobhāvisesayogato visiṭṭhamāniyatāya vimānaṁ, visesato mānetabbanti",
  "anya-e0804n3:373_4": "hi vimānaṁ, devānaṁ vasanaṭṭhānabhūtaṁ byamhaṁ.",
  "anya-e0804n3:374": "Mana thambhe. Thambho cittassa thaddhatā. Māneti, mānayati. Māno.",
  "anya-e0804n3:375": "Thana devasadde. Devasaddo meghasaddo, thaneti, thanayati.",
  "anya-e0804n3:376": "Yathāpi megho thanayaṁ, vijjumālī satakkaku.",
  "anya-e0804n3:377": "Thalaṁ ninnañca pūreti, abhivassaṁ vasundharaṁ.",
  "anya-e0804n3:378": "Yathā pāvusako megho, thanayanto savijjuko.",
  "anya-e0804n3:379": "Ūna parihāniyaṁ. Ūneti, ūnayati. Ūno loko.",
  "anya-e0804n3:380": "Dhana sadde. Dhaneti, dhanayati, dhaniyyati. Dhani, dhanaṁ.",
  "anya-e0804n3:381_0": "Tattha dhanīti saddo. Dhananti santakaṁ, tañhi mama idanti dhanāyitabbaṁ saddāyitabbanti",
  "anya-e0804n3:381_1": "dhananti. Ayaṁ pana dhātu icchāyampi vattati. ‘‘Mātā hi tava irandhati, vidhūrassa",
  "anya-e0804n3:381_2": "hadayaṁ dhaniyyatī’’ti pāḷi nidassanaṁ. Tattha dhaniyyatīti pattheti icchati.",
  "anya-e0804n3:382": "Thena coriye. Corassa bhāvo coriyaṁ. Yathā sūriyaṁ, yathā ca dakkhiyaṁ. Theneti, thenayati. Theno, thenetvā.",
  "anya-e0804n3:383": "Tanu saddopatāpesu. Tāneti, tānayati. Idhāyaṁ savuddhikā. Tanādigaṇe vitthāratthavasena ‘‘tanoti, tanute’’ti avuddhikā.",
  "anya-e0804n3:384": "Tavaggantadhāturūpāni.",
  "anya-e0804n3:385": "Pakārantadhātu",
  "anya-e0804n3:386": "Ñapa tosananisānesu. Ñāpeti, ñāpayati, paññāpeti, paññāpayati, paññatti.",
  "anya-e0804n3:387_0": "Ettha ca niddese ‘‘paññāpetī’’ti padaṁ nidassanaṁ. Tattha paññāpetīti katanibbacanehi",
  "anya-e0804n3:387_1": "vākyāvayavehi vitthāravasena niravasesato desitehi veneyyānaṁ cittaparitosanaṁ buddhinisānañca",
  "anya-e0804n3:387_2": "karotīti attho. Papubbo nikkhipane. Āsanaṁ paññāpeti, paññāpayati. ‘‘Āsanaṁ paññapetī’’ti",
  "anya-e0804n3:387_3": "rassattampi dissati. Amatassa dvāraṁ paññapeti, paññā. Kārite ‘‘puriso purisena āsanaṁ",
  "anya-e0804n3:387_4": "paññapāpetī’’ti ekameva padaṁ. Tāni ‘‘paññāpeti, paññāpayatī’’ti rūpāni yadā ‘‘ñā",
  "anya-e0804n3:387_5": "avabodhane’’ti imissā rūpāni siyuṁ, tadā hetukatturūpāni bhavanti. Ettha pana suddhakatturūpāni tabbācakattā.",
  "anya-e0804n3:388": "Lapa viyattiyaṁ vācāyaṁ. Lapeti, lapayati. Lāpo, lapanaṁ, ālāpo, sallāpo, kathāsallāpo, lapitaṁ.",
  "anya-e0804n3:389": "Byapa dāhe. Jhāpeti, jhāpayati. Jhatto, jhānaṁ.",
  "anya-e0804n3:390_0": "Tattha jhattoti khuddāpareto pācanagginā jhāpitoti jhatto, ‘‘jhattā assu kilantā’’ti",
  "anya-e0804n3:390_1": "ca pāḷi. Jhānanti nīvaraṇadhamme jhāpetīti jhānaṁ, savuddhikaṁ. Kārite pana – jhāpāpeti, jhāpāpayati.",
  "anya-e0804n3:391": "Rūpa rūpakriyāyaṁ. Rūpakriyā nāma pakāsanakriyā. Rūpeti, rūpayati. Rūpaṁ.",
  "anya-e0804n3:392": "Tattha rūpanti rūpayatīti rūpaṁ. Vaṇṇavikāraṁ āpajjamānaṁ hadayaṅgatabhāvaṁ pakāsetīti attho. Divādigaṇe panāyaṁ ‘‘rūpaṁ ruppane’’ti bhijjanādiatthaṁ gahetvā ṭhitā.",
  "anya-e0804n3:393": "Kappa vidhimhi. Vidhi kriyā. Sīhaseyyaṁ kappeti. Kappayati. Moro vāsamakappayi. Sīhaseyyaṁ pakappentaṁ, buddhaṁ vandāmi gotamaṁ.",
  "anya-e0804n3:394_0": "Kappa vitakke vidhimhi chedane ca. Kappeti, kappayati, moro vāsamakappayi. Kappitamassu.",
  "anya-e0804n3:394_1": "Pakappeti, pakappayati. Saṅkappeti, saṅkappayati. Kappo, saṅkappo, vikappo. Kappasamaṇo iccādīni.",
  "anya-e0804n3:395": "Tattha kappoti paricchedavasena kappiyatīti kappo. Saṅkappoti saṅkappanaṁ. Vikappoti vividhā kappanaṁ, atthassa anekantikabhāvo. Idha kappasaddassa atthuddhāro bhavati.",
  "anya-e0804n3:396_0": "Kappasaddo abhisaddahanavohārakālapaññattichedanavikappalesasamantabhāvādianekattho.",
  "anya-e0804n3:396_1": "Tathā hissa ‘‘okappanīyametaṁ bhoto gotamassa, yathā taṁ arahato sammāsambuddhassā’’ti",
  "anya-e0804n3:396_2": "evamādīsu abhisaddahanamattho. ‘‘Anujānāmi bhikkhave pañcahi samaṇakappehi phalaṁ",
  "anya-e0804n3:396_3": "paribhuñjitu’’nti evamādīsu vohāro. ‘‘Yena sudaṁ niccakappaṁ viharāmī’’ti evamādīsu",
  "anya-e0804n3:396_4": "kālo. ‘‘Iccāyasmā kappo’’ti evamādīsu paññatti. ‘‘Alaṅkato kappitakesamassū’’ti evamādīsu",
  "anya-e0804n3:396_5": "chedanaṁ. ‘‘Kappati dvaṅgulakappo’’ti evamādīsu vikappo. ‘‘Atthi kappo nipajjitu’’nti",
  "anya-e0804n3:396_6": "evamādīsu leso. ‘‘Kevalakappaṁ veḷuvanaṁ obhāsetvā’’ti evamādīsu samantabhāvo.",
  "anya-e0804n3:397_0": "Atha vā kappasaddo saupasaggo anupasaggo ca vitakkavidhānapaṭibhāgapaññattikālaparamāyuvohārasamantabhāvābhisaddahana",
  "anya-e0804n3:397_1": "chedana viniyoga vinaya kriyā lesantara kappataṇhādiṭṭhiasaṅkhyeyyakappamahākappādīsu",
  "anya-e0804n3:397_2": "dissati. Tathā hesa ‘‘nekkhammasaṅkappo abyāpādasaṅkappo’’tiādīsu vitakke āgato.",
  "anya-e0804n3:397_3": "‘‘Cīvare vikappaṁ āpajjeyyā’’tiādīsu vidhāne, adhikavidhānaṁ āpajjeyyāti hi attho.",
  "anya-e0804n3:397_4": "‘‘Satthukappena vata bho sāvakena saddhiṁ mantayamānā na jānimhā’’tiādīsu paṭibhāge,",
  "anya-e0804n3:397_5": "satthusadisenāti ayañhi tattha attho. ‘‘Iccāyasmā kappo’’tiādīsu paññattiyaṁ. ‘‘Yena",
  "anya-e0804n3:397_6": "sudaṁ niccakappaṁ viharāmī’’tiādīsu kāle. ‘‘Ākaṅkhamāno ānanda tathāgato kappaṁ vātiṭṭheyya",
  "anya-e0804n3:397_7": "kappāvasesaṁ vā’’tiādīsu paramāyumhi. Āyukappo hi idha ‘‘kappo’’ti adhippeto. ‘‘Anujānāmi",
  "anya-e0804n3:397_8": "bhikkhave pañcahi samaṇakappehi phalaṁ paribhuñjitu’’ntiādīsu samaṇavohāre. ‘‘Kevalakappaṁ",
  "anya-e0804n3:397_9": "veḷuvanaṁ obhāsetvā’’tiādīsu samantabhāve. ‘‘Saddhāsaddahanā okappanā abhippasādo’’tiādīsu",
  "anya-e0804n3:397_10": "abhisaddahane, saddhāyanti attho. ‘‘Alaṅkato kappitakesamassū’’tiādīsu chedane. ‘‘Evameva",
  "anya-e0804n3:397_11": "ito dinnaṁ, petānaṁ upakappatī’’tiādīsu viniyoge. ‘‘Kappakatena akappakataṁ saṁsibbitaṁ",
  "anya-e0804n3:397_12": "hotī’’tiādīsu vinayakriyāyaṁ. ‘‘Atthi kappo nipajjituṁ, handāhaṁ nipajjāmī’’tiādīsu",
  "anya-e0804n3:397_13": "lese. ‘‘Āpāyiko nerayiko, kappaṭṭho saṅghabhedako, kappaṁ nirayamhi paccatī’’ti ca ādīsu antarakappe.",
  "anya-e0804n3:398": "‘‘Na kappayanti na purakkharonti,",
  "anya-e0804n3:399": "Dhammāpi tesaṁ na paṭicchitāse;",
  "anya-e0804n3:400": "Na brāhmaṇo sīlavatena neyyo,",
  "anya-e0804n3:401": "Pāraṅgato na ca pacceti tādī’’ti",
  "anya-e0804n3:402_0": "Ādīsu taṇhādiṭṭhīsu. Tathā hi vuttaṁ niddese ‘‘kappoti uddānato dve kappā taṇhākappo",
  "anya-e0804n3:402_1": "diṭṭhikappo’’ti. ‘‘Anekepi saṁvaṭṭakappe anekepi vivaṭṭakappe’’tiādīsu asaṅkhyeyyakappe",
  "anya-e0804n3:402_2": ". ‘‘Cattārimāni bhikkhave kappassa asaṅkhyeyyānī’’tiādīsu mahākappe. Iccevaṁ –",
  "anya-e0804n3:403": "Vitakke ca vidhāne ca, paṭibhāge tatheva ca;",
  "anya-e0804n3:404": "Paññattiyaṁ tathā kāle, paramāyumhi ca chedane.",
  "anya-e0804n3:405": "Samantabhāve vohāre, abhisaddahanepi ca;",
  "anya-e0804n3:406": "Viniyoge ca vinaya-kriyāyaṁ lesakepi ca.",
  "anya-e0804n3:407": "Vikappantarakappesu, taṇhādiṭṭhisvasaṅkhaye;",
  "anya-e0804n3:408": "Kappe ca evamādīsu, kappasaddo pavattati.",
  "anya-e0804n3:409_0": "Kapi gatiyaṁ. Kampeti, kampayati, gacchatīti attho. Imāni calanatthe pavattahetukatturūpasadisāni",
  "anya-e0804n3:409_1": "bhavanti. Calanatthe hi ‘‘kampa kampane’’ti dhātuyā ‘‘kampatī’’ti akammakasuddhakatturūpaṁ.",
  "anya-e0804n3:409_2": "‘‘Kampetī’’tiādīni sakammakāni hetukatturūpāni ‘‘idampi dutiyaṁ sallaṁ, kampeti hadayaṁ",
  "anya-e0804n3:409_3": "mamā’’ti akammakāya dhātuyā sakammakarūpadassanato.",
  "anya-e0804n3:410": "Khapi khantiyaṁ. Khampeti, khampayati.",
  "anya-e0804n3:411": "Thūpa samussaye. Samussayo āroho ubbedho. Thūpeti, thūpayati. Thūpo, thūpikā.",
  "anya-e0804n3:412": "Tapa khaye. Tapeti, tapayati.",
  "anya-e0804n3:413": "Upa pajjane. Upeti, upayati.",
  "anya-e0804n3:414": "Capa kakkane. Capeti, capayati.",
  "anya-e0804n3:415": "Suppa māne. Suppeti, suppayati.",
  "anya-e0804n3:416": "Ḍapa ḍipa saṅghāte. Ḍāpeti. Ḍāpayati. Ḍepeti, ḍepayati.",
  "anya-e0804n3:417": "Kapaavakampane. Kapeti, kapayati. Kapaṇo. Kapaṇoti karuṇāyitabbo. Aññattha pana ‘‘kappatī’’ti rūpaṁ vadanti.",
  "anya-e0804n3:418": "Gupa kupa dhūpa bhāsāyaṁ. Gopeti, gopayati. Kopeti, kopayati. Dhūpeti, dhūpayati.",
  "anya-e0804n3:419": "Kipa dubballe. Kipeti, kipayati.",
  "anya-e0804n3:420": "Khepa peraṇe. Peraṇaṁ cuṇṇikaraṇaṁ, khepeti, khepayati.",
  "anya-e0804n3:421": "Tapa pīṇane. Tapeti, tapayati.",
  "anya-e0804n3:422": "Āpu lambane. Āpeti, āpayati. Āpo.",
  "anya-e0804n3:423": "Tapa dāhe. Tapeti, tapayati. Tapo, tāpo. Ātāpo, santāpo. Kārite – tāpeti, tāpayati. Tattha tapoti akusalānaṁ tāpanaṭṭhena tapo, sīlaṁ.",
  "anya-e0804n3:424": "Opathapa thapane. Opeti, opayati. Na tesaṁ koṭṭhe openti. Thapeti, thapayati. Thapito. Thapayitvā paṭicchadaṁ vavaṭṭhapeti. Voṭṭhabbanaṁ.",
  "anya-e0804n3:425_0": "Ettha ca ‘‘vi ava thapeti, vi ava thapana’’nti chedo. Ettha purime saralopo thassa",
  "anya-e0804n3:425_1": "ṭhattaṁ visadisabhāvena dvittañca. Pacchime pana saralopo, avassa okārattaṁ, thassa",
  "anya-e0804n3:425_2": "ṭhattaṁ, passa vattaṁ, vassa dvittaṁ, vakāradvayassa ca bakāradvayaṁ bhavati. Voṭṭhabbananti",
  "anya-e0804n3:425_3": "ca byavatthāpakacittassa nāmaṁ. Nakāralope ‘‘voṭṭhabba’’nti aparampi rūpaṁ bhavati.",
  "anya-e0804n3:426": "Māpa māpane. Paṇṇasālaṁ māpeti, māpayati. Yo pāṇamatimāpeti, paṇṇasālā sumāpitā.",
  "anya-e0804n3:427": "Yapa yāpane. Yāpanaṁ pavattanaṁ. Tena so tattha yāpeti. Yāpayati. Yāpanā.",
  "anya-e0804n3:428": "Tattha yāpetīti idaṁ yādhātussa payogatte sati kāritapadaṁ bhavati. Tathā hi ‘‘uyyāpenti nāmā’’ti pāḷi dissati.",
  "anya-e0804n3:429": "Pakārantadhāturūpāni.",
  "anya-e0804n3:430": "Phakārantādhāturūpāni appasiddhāni.",
  "anya-e0804n3:431": "Bakārantadhātu",
  "anya-e0804n3:432": "Samba sambandhe. Sambandho daḷhabandhanaṁ. Sambeti, sambayati. Sambalaṁ.",
  "anya-e0804n3:433": "Sabi maṇḍale. Maṇḍalaṁ parimaṇḍalatā. Rūpaṁ tādisameva.",
  "anya-e0804n3:434": "Kubi acchādane. Kumbeti, kumbayati.",
  "anya-e0804n3:435": "Lubi dubi addane. Addanaṁ hiṁsā. Lumbeti, lumbayati. Dumbeti, dumbayati.",
  "anya-e0804n3:436": "Pubba niketane. Niketanaṁ nivāso. Pubbeti, pubbayati.",
  "anya-e0804n3:437": "Gabba māne. Māno ahaṁkāro. Gabbeti, gabbayati. Gabbanaṁ, gabbito. Tattha gabbatīti na saṅkucati.",
  "anya-e0804n3:438": "Bakārantadhāturūpāni.",
  "anya-e0804n3:439": "Bhakārantadhātu",
  "anya-e0804n3:440": "Bhū pattiyaṁ. Patti pāpanaṁ. Sakammikā dhātu. Bhāveti, bhāvayati. Pabhāveti, pabhāvayati. Itthambhūto. Cakkhubhūto, ñāṇabhūto, dhammabhūto, brahmabhūto.",
  "anya-e0804n3:441_0": "Tattha bhāvetīti puriso gacchantaṁ purisamanugacchanto pāpuṇātīti attho. Esa nayo",
  "anya-e0804n3:441_1": "sesakriyāpadesupi. Ettha ca ‘‘bhāvetī’’tiādīni yattha sace ‘‘bhū sattāya’’nti dhātuyā",
  "anya-e0804n3:441_2": "rūpāni honti, tattha hetukatturūpāni nāma honti. ‘‘Bhāveti kusalaṁ dhamma’’ntiādīnettha",
  "anya-e0804n3:441_3": "nidassanapadāni. Bhāvetīti hi vaḍḍhetīti attho. Idha pana suddhakatturūpattā pāpuṇātīti",
  "anya-e0804n3:441_4": "attho. Itthambhūtoti imaṁ pakāraṁ bhūto patto. ‘‘Cakkhubhūto’’tiādīni pana ‘‘bhū",
  "anya-e0804n3:441_5": "sattāyaṁ, bhū pattiya’’nti dvigaṇikānaṁ dvinnaṁ dhātūnaṁ vasena aṭṭhakathāṭīkānayanissitaṁ",
  "anya-e0804n3:441_6": "atthaṁ pakāsayissāma āgamikānaṁ kosallatthāya. Tattha cakkhubhūtoti yathā cakkhu",
  "anya-e0804n3:441_7": "sattānaṁ dassanatthaṁ pariṇeti, evaṁ lokassa yāthāvadassanasādhanato dassanakiccapariṇāyakaṭṭhena",
  "anya-e0804n3:441_8": "cakkhubhūto. Atha vā cakkhu viya bhūtotipi cakkhubhūto. Paññācakkhumayattā vā sayambhūñāṇena",
  "anya-e0804n3:441_9": "paññācakkhuṁ bhūto pattoti cakkhubhūto. Viditakaraṇaṭṭhena ñāṇabhūto, asādhāraṇaṁ",
  "anya-e0804n3:441_10": "vā ñāṇaṁ bhūto pattoti ñāṇabhūto, aviparītasabhāvaṭṭhena, pariyattidhammappavattanato",
  "anya-e0804n3:441_11": "vā hadayena cintetvā vācāya nicchāritadhammamayoti dhammabhūto. Bodhipakkhiyadhammehi",
  "anya-e0804n3:441_12": "vā uppannattā lokassa ca taduppādanato anaññasādhāraṇaṁ vā dhammaṁ bhūto pattoti",
  "anya-e0804n3:441_13": "dhammabhūto. Seṭṭhaṭṭhena brahmabhūto. Atha vā brahmaṁ vuccati maggo tena uppannattā",
  "anya-e0804n3:441_14": "lokassa ca taduppādanattā, tañca sayambhūñāṇena bhūto pattoti brahmabhūto. Evaṁ dvinnaṁ",
  "anya-e0804n3:441_15": "dhātūnaṁ vasena vutto attho veditabbo.",
  "anya-e0804n3:442_0": "Aparāni cettha nidassanapadāni veditabbāni. ‘‘Tātā mayaṁ mahallakā suddhodanamahārājaputtaṁ",
  "anya-e0804n3:442_1": "buddhabhūtaṁ sambhāveyyāma vā no vā, tumhe tassa sāsane pabbajeyyāthā’’ti ca ‘‘atha",
  "anya-e0804n3:442_2": "kho therā bhikkhū āyasmantaṁ revataṁ sahajātiyaṁ sambhāviṁsū’’ti cāti. Aññānipi panettha",
  "anya-e0804n3:442_3": "‘‘manussabhūto, devabhūto’’tiādīni yojetabbāni. Tathā hi saṁsāramocakapetavatthu",
  "anya-e0804n3:442_4": "aṭṭhakathāyaṁ ‘‘manussabhūtātimanussesu jātā, manussabhāvaṁ vā pattā’’ti attho saṁvaṇṇito.",
  "anya-e0804n3:443": "Bhū avakampane. Ayampi sakammako. Bhāveti, bhāvayati. Manobhāvanīyā bhikkhū.",
  "anya-e0804n3:444_0": "Ettha ca bhāvetīti anukampati puttaṁ vā bhātaraṁ vā yaṁkiñci. Manobhāvanīyāti ‘‘dīghāyukā",
  "anya-e0804n3:444_1": "hontu bhadantā arogā abyāpajjā’’ti evamādinā bhāvetabbā anukampitabbāti manobhāvanīyā.",
  "anya-e0804n3:444_2": "Aññattha pana manobhāvanīyāti manovaḍḍhanakāti attho. Yesu hi diṭṭhesu mano vaḍḍhati,",
  "anya-e0804n3:444_3": "‘‘te manobhāvanīyā’’ti vuccanti.",
  "anya-e0804n3:445": "Labha ābhaṇḍane. Labheti, labhayati.",
  "anya-e0804n3:446": "Jabhi nāsane. Jambheti, jambhayati.",
  "anya-e0804n3:447": "Lābha pesane. Lābheti, lābhayati. ‘‘Labha lābheti dhātussa rūpāni ce, kāritarūpāni bhavanti.",
  "anya-e0804n3:448": "Dabhī bhaye. Īkārantāyaṁ dhātu, tena saniggahītāgamāni rūpāni na bhavanti. Dabheti, dabhayati.",
  "anya-e0804n3:449": "Dūbha santhambhe. Dūbheti, dūbhayati.",
  "anya-e0804n3:450": "Vambha viddhaṁsane. Vambheti, vambhayati. Vambhanā. Chabbaggiyā bhikkhū bhikkhuṁ vambhenti.",
  "anya-e0804n3:451": "Bhakārantadhāturūpāni.",
  "anya-e0804n3:452": "Makārantadhātu",
  "anya-e0804n3:453": "Ātena camu dhovane. Āpubbo camudhātu dhovane vattati. Ācameti, ācamayati. Ācamanakumbhī.",
  "anya-e0804n3:454_0": "Ettha pana ‘‘tato hi so ācamayitvā licchavī, therassa datvā yugāni aṭṭhā’’ti appasakkārapetavatthupāḷippadeso",
  "anya-e0804n3:454_1": "nidassanaṁ. Tattha ācamayitvāti hatthapādadhovanapubbakaṁ mukhaṁ vikkhāletvā. Ayaṁ",
  "anya-e0804n3:454_2": "pana dhātu bhūvādigaṇikatte ‘‘camatī’’ti bhakkhanatthaṁ gahetvā tiṭṭhati.",
  "anya-e0804n3:455": "Kamu icchākantīsu. Kāmeti, kāmayati. Kāmo, kanti, nikanti, kāmanā, kāmayamāno,kāmento, abhikkantaṁ. Abhikkantavaṇṇā.",
  "anya-e0804n3:456_0": "Ettha ca kāmoti rūpādivisayaṁ kāmetīti kāmo. Kāmiyatīti vā kāmo, kilesakāmavatthukāmavasenetaṁ",
  "anya-e0804n3:456_1": "daṭṭhabbaṁ. Kileso hi tebhūmakavaṭṭasaṅkhātañca vatthu ‘‘kāmo’’ti vuccati. Māropi",
  "anya-e0804n3:456_2": "vā devaputto ‘‘kāmo’’ti vuccati. So hi accantakaṇhadhammasamaṅgitāya papañcasamatikkantepi",
  "anya-e0804n3:456_3": "buddhapaccekabuddhabuddhasāvake attano vase ṭhapetuṁ kāmetīti ‘‘kāmo’’ti vuccati.",
  "anya-e0804n3:457": "Vuttañcetaṁ porāṇakaviracanāyaṁ –",
  "anya-e0804n3:458": "‘‘Vande vandehamassatthaṁ, yattha santajjito jito;",
  "anya-e0804n3:459": "Kāmo kāmoghatiṇṇena, buddhena vasatā satā’’ti;",
  "anya-e0804n3:460": "Imāni panassa nāmāni –",
  "anya-e0804n3:461": "Kāmo namuci kaṇho ca, vasavattī pajāpati;",
  "anya-e0804n3:462": "Pamattabandhu madano, pāpimā dammakopi ca;",
  "anya-e0804n3:463": "Kandappo ca ratipati, māro ca kusumāyudho;",
  "anya-e0804n3:464": "Aññe aññānipi vadanti. Tāni sāsanānulomāni na hontīti idha na dassitāni. Aṭṭhakathāsu pana ‘‘māro, namuci, kaṇho, pamattabandhū’’ti cattāriyeva nāmāni āgatāni.",
  "anya-e0804n3:465_0": "Idāni abhikkantasaddassa bhūvādigaṇe ‘‘kamu padavikkhepe’’ti vohārasīsena vuttassa",
  "anya-e0804n3:465_1": "kamudhātussa vasena idha ca ‘‘kamu icchākantīsū’’ti vuttassa kamudhātussa vasena",
  "anya-e0804n3:465_2": "atthuddhāraṁ kathayāma. Abhikkantasaddo khayasundarābhirūpaabbhanumodanesu dissati.",
  "anya-e0804n3:465_3": "‘‘Abhikkantā bhante ratti, nikkhanto paṭhamo yāmo, ciranisinno bhikkhusaṅgho’’tiādīsu",
  "anya-e0804n3:465_4": "khaye dissati. ‘‘Ayaṁ imesaṁ catunnaṁ puggalānaṁ abhikkantataro ca paṇītataro cā’’tiādīsu sundare.",
  "anya-e0804n3:466": "‘‘Ko me vandati pādāni, iddhiyā yasasā jalaṁ;",
  "anya-e0804n3:467": "Abhikkantena vaṇṇena, sabbā obhāsayaṁ disā’’ti",
  "anya-e0804n3:468": "Ādīsu abhirūpe. ‘‘Abhikkantaṁ bhante’’tiādīsu abbhanumodane. Iccevaṁ –",
  "anya-e0804n3:469": "Khayasmiṁ sundare ceva, atho abbhanumodane;",
  "anya-e0804n3:470": "Abhirūpe abhikkanta-saddo dissati sāsane.",
  "anya-e0804n3:471": "Thoma silāghāyaṁ. Silāghā pasaṁsā. Thometi, thomayati. Thomito, thomanā.",
  "anya-e0804n3:472": "Yama aparivesane. Yameti, yamayati. Yamo.",
  "anya-e0804n3:473": "Samavitakke. Sāmeti, sāmayati. Samā. Nisāmeti, nisāmayati. Nisāmanaṁ. Paṭisāmeti, paṭisāmayati. Paṭisāmanaṁ.",
  "anya-e0804n3:474": "Tattha samāti saṁvaccharo, so ‘‘samā’’ti itthiliṅgavasena vuccati. ‘‘Yo yajetha sataṁ sama’’nti ettha hi samāsaddo itthiliṅgo, upayogavasena pana ‘‘sama’’nti vutto.",
  "anya-e0804n3:475_0": "Imāni saṁvaccharassa nāmāni ‘‘saṁvaccharo, vaccharo, samā, hāyano, sarado, vasso’’tiādīni",
  "anya-e0804n3:475_1": "bhavanti. Nisāmetīti vitakketi upadhāreti. Ettha hi ‘‘iṅgha maddi nisāmehi, nigghoso",
  "anya-e0804n3:475_2": "yādiso vane’’ti pāḷi nidassanaṁ. Tattha nisāmehīti vitakkehi upadhārehīti attho.",
  "anya-e0804n3:475_3": "Paṭisāmetīti bhaṇḍaṁ guttaṭṭhāne nikkhipati.",
  "anya-e0804n3:476": "Sama ālocane. Ālocanaṁ pekkhanaṁ. Sāmeti, sāmayati. Nisāmanaṁ.",
  "anya-e0804n3:477_0": "Ettha pana nisāmetīti pekkhati oloketi. Tathā hi ‘‘iṅgha maddi nisāmehi, cittaṁ rūpaṁva",
  "anya-e0804n3:477_1": "dissatī’’ti pāḷi dissati. Tattha hi nisāmehīti olokehīti attho. Dhātūnamatthātisayena",
  "anya-e0804n3:477_2": "yogoti vacanato pana upasaggayogato vā savanepi ayaṁ vattati. Tathā hi ‘‘tato kaṇhājināyāpi,",
  "anya-e0804n3:477_3": "nisāmehi rathesabhā’’tiādikā pāḷiyo dissanti. Tattha nisāmehīti suṇohīti attho.",
  "anya-e0804n3:478": "Ama roge. Ameti, amayati. Andho. Bilaṅkapādo andhanakho.",
  "anya-e0804n3:479": "Tattha andhoti naṭṭhanayano vuccati. Andhanakhoti pūtinakho. Ubhayathāpi sarogattaṁ sūcitaṁ.",
  "anya-e0804n3:480": "Bhāmakodhe. Bhāmeti, bhāmayati.",
  "anya-e0804n3:481": "Goma upalepane. Gometi, gomayati.",
  "anya-e0804n3:482": "Sāma svāntane āmantane. Svāntanaṁ sāmappayogo. Āmantanaṁ avhāyanaṁ pakkosanaṁ. Sāmeti, sāmayati.",
  "anya-e0804n3:483_0": "Saṅgāma yuddhe. Saṅgāmeti, saṅgāmayati. Dve rājāno saṅgāmesuṁ. Saṅgāmo. Āto gamu",
  "anya-e0804n3:483_1": "īsamadhivāsane. Āgameti, āgamayati, kāmāvacaradhamme nissāya rūpārūpadhammo samudāgameti,",
  "anya-e0804n3:483_2": "samudāgamayati. Upāsako dhammasavanantarāyaṁ anicchanto ‘‘āgametha āgamethā’’ti āha.",
  "anya-e0804n3:483_3": "Samudāgamanaṁ, āgamanaṁ. Āgamento, āgamayamāno.",
  "anya-e0804n3:484_0": "Tatra āgametīti īsakaṁ adhivāseti. Samudāgametīti sampavattati. Bhūvādigaṇe ‘‘gamayatī’’ti",
  "anya-e0804n3:484_1": "hetukattuvasena vuttaṁ, idha pana upasagganipātapubbakāni katvā ‘‘āgametī’’tiādīni",
  "anya-e0804n3:484_2": "suddhakattuvasena vuttānīti daṭṭhabbaṁ.",
  "anya-e0804n3:485": "Makārantadhāturūpāni.",
  "anya-e0804n3:486": "Iti cu rādigaṇe pavaggantadhāturūpāni",
  "anya-e0804n3:487": "Samattāni.",
  "anya-e0804n3:488": "Yakārantadhātu",
  "anya-e0804n3:489": "Yu jigucchāyaṁ. Yāveti, yāvayati. Yavo.",
  "anya-e0804n3:490": "Byaya khaye. Byayeti, byayayati. Abyayībhāvo.",
  "anya-e0804n3:491": "Byaya cittasamussagge. Tādisaṁyeva rūpaṁ.",
  "anya-e0804n3:492": "Yakārantadhāturūpāni.",
  "anya-e0804n3:493": "Rakārantadhātu",
  "anya-e0804n3:494": "Para gatiyaṁ. Pareti, parayati. Ettha ca ‘‘iti kho ānanda kusalāni sīlāni anupubbena aggāya parentī’’ti pāḷi nidassanaṁ. Tattha aggāya parentīti arahattatthāya gacchanti.",
  "anya-e0804n3:495": "Gara uggame. Gareti, garayati. Garu.",
  "anya-e0804n3:496": "Cara asaṁsaye. Careti, carayati.",
  "anya-e0804n3:497": "Pūri appāyane. Pūreti, pūrayati.",
  "anya-e0804n3:498": "Vara icchāyaṁ. Vareti, varayati. Varo, varaṁ, varanto. Ete varānaṁ caturo varemi. Etaṁ sakka varaṁ vare.",
  "anya-e0804n3:499": "Tattha varoti variyate varitabboti varo. Varanti varetīti varaṁ, icchanto patthentoti attho.",
  "anya-e0804n3:500": "‘‘Mahāmahārahaṁ sakya-muni nīvaraṇā raṇā;",
  "anya-e0804n3:501": "Muttaṁ muttaṁ sudassanaṁ, vande bodhivaraṁ vara’’nti",
  "anya-e0804n3:502_0": "Purāṇakaviracanāyaṁ ‘‘vara’’nti padassa viya. Evaṁ varetīti varanto. Vareti varemi",
  "anya-e0804n3:502_1": "icchāmi yācāmi. Kārite ‘‘pavāretī’’ti rūpaṁ, icchāpetīti attho. Nisedhanatthe panidaṁ kāritaṁ na hoti.",
  "anya-e0804n3:503": "Sara akkhepe. Sareti, sarayati. Saro. Saroti saddo.",
  "anya-e0804n3:504": "Sāra dubbalye. Sāreti, sārayati. Dubbalo bhavatīti attho.",
  "anya-e0804n3:505": "Kumāra kīḷāyaṁ. Kumāreti, kumārayati. Kumāro, kumārako. Kumārī, kumārikā.",
  "anya-e0804n3:506": "Ettha kumārayati tattha tattha kīḷatīti kumāro. So eva atidaharattā kumārako. Esa nayo itaratrāpi.",
  "anya-e0804n3:507_0": "Sūra vīra vikkantiyaṁ. Vikkanti vikkamanaṁ. Sūreti, sūrayati. Vīreti, vīrayati. Sūro,",
  "anya-e0804n3:507_1": "vīro. Sāsanikehi pana saddhammavidūhi evaṁ dhātusabhāvānampi sūravīrasaddānaṁ nibbacanaṁ",
  "anya-e0804n3:507_2": "na dassitaṁ, kevalaṁ pana tattha tattha ‘‘sūroti visiṭṭhauro’’ti ca ‘‘mahāvīroti",
  "anya-e0804n3:507_3": "mahāvikkanto’’ti ca ‘‘vīroti vīriyavā’’ti ca atthavivaraṇamattameva dassitaṁ.",
  "anya-e0804n3:508_0": "Pāra tīra kammasampattiyaṁ. Kammasampatti nāma kammassa parisamāpanaṁ niṭṭhāpanaṁ.",
  "anya-e0804n3:508_1": "Pāreti, pārayati. Tīreti, tīrayati. Pāraṁ. Tīraṁ. Vikkamāmi na pāremi, bhūmiṁ sumbhāmi",
  "anya-e0804n3:508_2": "vegasā. Taṁ kiccaṁ tīretvā gato. Santīraṇaṁ, tīraṇapariññāti ca ādīni ettha dassetabbāni.",
  "anya-e0804n3:509": "Tattha na pāremīti chindituṁ na sakkomīti attho.",
  "anya-e0804n3:510": "Īra khepane. Īreti, īrayati.",
  "anya-e0804n3:511": "Jara vayohānimhi. Jareti, jarayati. Jarā. Pāḷiyaṁ pana ‘‘jīratī’’ti pāṭho.",
  "anya-e0804n3:512": "Vara āvaraṇe. Vāreti, vārayati. Nivāreti, nivārayati. Nivāretā. Parivāreti, parivārayati. Parivāro. Pavāreti, pavārayati. Pavāraṇaṁ. Pavāraṇanti nisedhanaṁ vā kāmyadānaṁ vā.",
  "anya-e0804n3:513": "Dhara dhāraṇe. Dhāreti, dhārayati. Ādhāro, ādhārako, dhammo iccādīni.",
  "anya-e0804n3:514_0": "Tattha dhammoti anekavidhesu dhammesu lokuttaro uppādito sacchikato ca catūsu apāyesu",
  "anya-e0804n3:514_1": "saṁsāre vā satte apatamāne dhāretīti dhammo. Atha vā sotāpannādīhi ariyehi dhāriyati,",
  "anya-e0804n3:514_2": "nu puthujjanehītipi dhammo. Catubhūmiko pana sakalakkhaṇaṁ dhāretīti dhammo. Kakkhaḷattādinā",
  "anya-e0804n3:514_3": "phusanādinā santiādinā sakasakabhāvena paṇḍitehi dhāriyati sallakkhiyatītipi dhammo.",
  "anya-e0804n3:514_4": "Tepiṭako pana pāḷidhammo sakatthaparatthādibhee atthe dhāretīti dhammo. Keci tu vidū",
  "anya-e0804n3:514_5": "‘‘pāpake akusale dhamme dhunāti kampeti viddhaṁsetīti dhammo’’ti dhūdhātuvasenapi",
  "anya-e0804n3:514_6": "nibbacanaṁ vadanti, taṁ maggadhamme atīva yujjati, phalanibbānapariyattidhammesu",
  "anya-e0804n3:514_7": "pana pariyāyena yujjati.",
  "anya-e0804n3:515_0": "Dhammasaddo pariyattihetuguṇanissattanijjīvatādīsu dissati. Ayañhi ‘‘dhammaṁ pariyāpuṇāti",
  "anya-e0804n3:515_1": "suttaṁ geyya’’ntiādīsu pariyattiyaṁ dissati. ‘‘Hetumhi ñāṇaṁ dhammapaṭisambhidā’’tiādīsu hetumhi.",
  "anya-e0804n3:516": "‘‘Na hi dhammo adhammo ca, ubho samavipākino;",
  "anya-e0804n3:517": "Adhammo nirayaṁ neti, dhammo pāpeti suggati’’nti",
  "anya-e0804n3:518": "Ādīsu guṇe. ‘‘Tasmiṁ kho pana samaye dhammā honti. Dhammesu dhammānupassī viharatī’’tiādīsu nissattanijjīvatāyaṁ.",
  "anya-e0804n3:519_0": "Atha vā dhammasaddo sabhāvapaññāpuññapaññattiāpattipariyattinissattanijjīvatāvikāraguṇapacca-",
  "anya-e0804n3:519_1": "yapaccayuppannādīsu dissati. Ayañhi ‘‘kusalā dhammā akusalā dhammā abyākatā dhammā’’tiādīsu sabhāve dissati.",
  "anya-e0804n3:520": "Yassete caturo dhammā, saddhassa gharamesino;",
  "anya-e0804n3:521": "Saccaṁ dhammo dhiti cāgo, sa ve pecca na socatī’’ti",
  "anya-e0804n3:522": "Ādīsu paññāyaṁ.",
  "anya-e0804n3:523": "‘‘Na hi dhammo adhammo ca, ubho samavipākino;",
  "anya-e0804n3:524": "Adhammo nirayaṁ neti, dhammo pāpeti suggati’’ntiādīsu",
  "anya-e0804n3:525_0": "Puññe. ‘‘Paññattidhammā, niruttidhammā, adhivacanādhammā’’tiādīsu paññattiyaṁ. ‘‘Pārājikā",
  "anya-e0804n3:525_1": "dhammā, saṅghādisesā dhammā’’tiādīsu āpattiyaṁ. ‘‘Idha bhikkhu dhammaṁ jānāti suttaṁ",
  "anya-e0804n3:525_2": "geyyaṁ veyyākaraṇa’’ntiādīsu pariyattiyaṁ. ‘‘Tasmiṁ kho pana samaye dhammā honti.",
  "anya-e0804n3:525_3": "Dhammesu dhammānupassī viharatī’’tiādīsu nissattanijjīvatāyaṁ. ‘‘Jātidhammā jarādhammā",
  "anya-e0804n3:525_4": "maraṇadhammā’’tiādīsu vikāre. ‘‘Channaṁ buddhadhammāna’’ntiādīsu guṇe. ‘‘Hetumhi",
  "anya-e0804n3:525_5": "ñāṇaṁ dhammapaṭisambhidā’’tiādīsu paccaye. ‘‘Ṭhitāvasā dhātu dhammaṭṭhitatā dhammaniyāmatā’’tiādīsu paccayuppanne.",
  "anya-e0804n3:526_0": "Atha vā dhammasaddo pariyattisaccasamādhipaññāpakatipuññāpattiñeyyādīsu bahūsu atthesu",
  "anya-e0804n3:526_1": "diṭṭhappayogo. Tathā hi ‘‘idha bhikkhu dhammaṁ pariyāpuṇātī’’tiādīsu pariyattiyaṁ",
  "anya-e0804n3:526_2": "dissati. ‘‘Diṭṭhadhammo pattadhammo’’tiādīsu sacce. ‘‘Evaṁdhammā te bhagavanto ahesu’’ntiādīsu",
  "anya-e0804n3:526_3": "samādhimhi. ‘‘Saccaṁ dhammo dhiti cāgo’’ti evamādīsu paññāyaṁ. ‘‘Jātidhammānaṁ bhikkhave",
  "anya-e0804n3:526_4": "sattāna’’nti evamādīsu pakatiyaṁ. ‘‘Dhammo have rakkhati dhammacāri’’nti evamādīsu",
  "anya-e0804n3:526_5": "puññe. ‘‘Cattāro pārājikā dhammā’’tiādīsu āpattiyaṁ. ‘‘Kusalā dhammā’’tiādīsu ñeyye.",
  "anya-e0804n3:526_6": "Evaṁ dhammasaddappavattivisayā vividhā aṭṭhakathācariyehi dassitā, tattha tattha",
  "anya-e0804n3:526_7": "pana ādisaddena yuttivisayādayo ca atthā gahetabbā. Tathā hi dhammasaddo –",
  "anya-e0804n3:527": "‘‘Nesa dhammo mahārāja, yaṁ tvaṁ gaccheyya ekako;",
  "anya-e0804n3:528": "Ahampi tena gacchāmi, yena gacchasi khattiyā’’ti",
  "anya-e0804n3:529_0": "Ādīsu yuttiyaṁ vattati. ‘‘Manañca paṭicca dhamme ca uppajjati manoviññāṇa’’ntiādīsu",
  "anya-e0804n3:529_1": "visaye. ‘‘Satañca dhammo na jaraṁ upetī’’ti ettha nibbāne vattati. Tatra yā nissattatā,",
  "anya-e0804n3:529_2": "sā eva nijjīvatā. Yo ca hetu, so eva paccayo.",
  "anya-e0804n3:530": "Iccevaṁ –",
  "anya-e0804n3:531": "Pariyattipaccayesu, guṇe nissattatāya ca;",
  "anya-e0804n3:532": "Sabhāve ceva paññāyaṁ, puññe paññattiyampi ca.",
  "anya-e0804n3:533": "Āpattiyaṁ vikāre ca, paccayuppannakepi ca;",
  "anya-e0804n3:534": "Saccasamādhipakati-ñeyyesu yuttiyampi ca;",
  "anya-e0804n3:535": "Visaye ceva nibbāne, dhammasaddo pavattati.",
  "anya-e0804n3:536": "Keci pana dhammasaddassa pavattivisayānaṁ dasadhāva paricchedaṁ vadanti.",
  "anya-e0804n3:537": "Ñeyyamagge ca nibbāne, sabhāve atha jātiyaṁ;",
  "anya-e0804n3:538": "Mane visayapuññesu, bhāve pāvacanepi ca;",
  "anya-e0804n3:539": "Imesu dasasvatthesu, dhammasaddo pavattati.",
  "anya-e0804n3:540": "Tatra atthuddhāroti samānasaddavacanīyānaṁ atthānaṁ uddharaṇaṁ atthuddhāro.",
  "anya-e0804n3:541": "Rakārantadhāturūpāni.",
  "anya-e0804n3:542": "Lakārantadhātu",
  "anya-e0804n3:543_0": "Pālarakkhaṇe. ‘‘Rakkhaṇaṁ, tāṇaṁ, gopanaṁ, avanaṁ, pālanaṁ, rakkhā, rakkhaṇā, gutti’’",
  "anya-e0804n3:543_1": "iccete pariyāyā. Pāleti, pālayati. Pālako, buddhapālo. Ambapālī gaṇikā. Samo bhavatu",
  "anya-e0804n3:543_2": "pālinā. Pālito, pālanaṁ, pāḷi.",
  "anya-e0804n3:544_0": "Ettha pāḷīti atthaṁ pāletīti pāḷi, lassa ḷattaṁ. Atha vā antodakaṁ rakkhaṇaṭṭhena",
  "anya-e0804n3:544_1": "mahato taḷākassa thirā mahatīti pāḷi viyāti pāḷi, pariyattidhammo. Aparo nayo pakaṭṭhānaṁ",
  "anya-e0804n3:544_2": "ukkaṭṭhānaṁ sīlādiatthānaṁ bodhanato sabhāvaniruttibhāvato buddhādīhi bhāsitattā",
  "anya-e0804n3:544_3": "ca pakaṭṭhānaṁ vacanappabandhānaṁ āḷīti pāḷi.",
  "anya-e0804n3:545": "Pāḷisaddo pāḷidhamme, taḷākapāḷiyampi ca;",
  "anya-e0804n3:546": "Dissate pantiyañceva, iti ñeyyaṁ vijānatā.",
  "anya-e0804n3:547_0": "Ayañhi ‘‘pāḷiyā atthamupaparikkhantī’’tiādīsu pariyattidhammasaṅkhāte pāḷidhamme",
  "anya-e0804n3:547_1": "dissati. ‘‘Mahato taḷākassa pāḷī’’tiādīsu taḷākapāḷiyaṁ. ‘‘Pāḷiyā nisīdiṁsū’’tiādīsu",
  "anya-e0804n3:547_2": "pantiyaṁ, paṭipāṭiyā nisīdiṁsūti attho. Imasmiṁ panatthe dhātuyā kiccaṁ natthi. Pāṭipadiko",
  "anya-e0804n3:547_3": "hi pantivācako pāḷisaddo.",
  "anya-e0804n3:548": "Tila sinehane. Teleti, telayati. Telaṁ, tilo, tilaṁ.",
  "anya-e0804n3:549_0": "Tattha tiloti tilagaccho. Tilanti tapphalaṁ. Tato pana nikkhanto sineho telaṁ. So",
  "anya-e0804n3:549_1": "hi ‘‘tilānaṁ idanti tela’’nti vuccati. Yadi evaṁ ‘‘sāsapatela’’ntiādivacanaṁ na yujjeyyāti?",
  "anya-e0804n3:549_2": "No na yujjati, ‘‘tilasinehane’’ti evaṁ vuttāya tiladhātuyā sāmaññato yassa kassaci",
  "anya-e0804n3:549_3": "sinehassa vacanato. Tena ‘‘sāsapatelaṁ, madhukatela’’ntiādayo sāsane payogā dissanti.",
  "anya-e0804n3:549_4": "Mayaṁ pana tiladhātuvasena nipphannānaṁ tilagacchatapphalavācakānaṁ ‘‘tilo, tila’’nti",
  "anya-e0804n3:549_5": "saddarūpānaṁ pakāsanamukhena ‘‘tilānaṁ idanti tela’’nti vadāma, na pana tena vacanena",
  "anya-e0804n3:549_6": "sāsapādīnaṁ sinehassa atelattaṁ vadāma. Atha kiñcarahīti ce? Taddhitavidhāne viññunaṁ",
  "anya-e0804n3:549_7": "kosallatthaṁ tilasaddaṁ paṭicca ‘‘tilānaṁ idanti tela’’nti vadāma. Sinehasaṅkhātassa",
  "anya-e0804n3:549_8": "sāsapādīnaṁ telassa vacanaṁ na jahāma, tasmā udāharaṇappakāsane ‘‘tilo, tilaṁ, tela’’nti",
  "anya-e0804n3:549_9": "avatvā ‘‘telaṁ, tilo, tila’’nti amhehi vuttaṁ. Idañhi vacanaṁ telassa sāmaññato sinehe",
  "anya-e0804n3:549_10": "pavattiṁ dīpeti. Teneva ca sāsane ‘‘tilatelaṁ, sāsapatela’’ntiādinā visesavacanampi",
  "anya-e0804n3:549_11": "dissatīti niṭṭhametthāvagantabbaṁ. Apica telasaddo yebhuyyena tilatele vattati, yathā",
  "anya-e0804n3:549_12": "migasaddo hariṇamigetipi daṭṭhabbaṁ.",
  "anya-e0804n3:550": "Jala apavāraṇe. Jāleti, jālayati. Jālaṁ, jālā. Jālanti macchajālaṁ. Jālāti aggijālā.",
  "anya-e0804n3:551": "Khala soceyye. Soceyyaṁ sucibhāvo. Khāleti, khālayati. Pakkhāleti, pakkhālayati.",
  "anya-e0804n3:552": "Tala patiṭṭhāyaṁ. Tāleti, tālayati. Tālo, talaṁ.",
  "anya-e0804n3:553": "Ettha tāloti tiṇarājarukkho. Talanti pāṇitalabhūmitalādi. Tañhi tālayati patiṭṭhāti ettha vatthujātanti talaṁ.",
  "anya-e0804n3:554": "Tula ummāne. Toleti, tolayati.",
  "anya-e0804n3:555": "Dulaukkhepe. Ukkhepo uddhaṁ khipanaṁ. Doleti, dolayati. Dolā.",
  "anya-e0804n3:556": "Ettha ca doliyati ukkhipiyati yattha nipanno dārako, yathānipannako vāti dolā.",
  "anya-e0804n3:557": "Vula nimmajjane. Voleti, voyalati.",
  "anya-e0804n3:558": "Mīla nimīlane. Mīleti, mīlayati. Mīlanaṁ, ummīlanaṁ, nimīlanaṁ.",
  "anya-e0804n3:559": "Mūla rohane. Mūleti, mūlayati. Mūlaṁ. Esā hi yadā patiṭṭhāyaṁ vattati, tadā bhūvādigaṇikā, ‘‘mūlatī’’ti cassā rūpaṁ.",
  "anya-e0804n3:560": "Tattha mūlanti mūlayati rūhati rukkhādi etenāti mūlaṁ. Atha vā mūlayati chinnopi koci etena acchinnena punadeva rūhatīti mūlaṁ. Vuttañhi –",
  "anya-e0804n3:561": "‘‘Yathāpi mūle anupaddave daḷhe,",
  "anya-e0804n3:562": "Chinnopi rukkho punadeva rūhati;",
  "anya-e0804n3:563": "Evampi taṇhānusaye anūhate,",
  "anya-e0804n3:564": "Nibbattati dukkhamidaṁ punappuna’’nti;",
  "anya-e0804n3:565": "Mūlasaddassa atthuddhāro heṭṭhā bhūvādigaṇe vutto.",
  "anya-e0804n3:566": "Kala pila khepe. Kāleti, kālayati. Kālo. Pileti, pilayati.",
  "anya-e0804n3:567": "Ettha kāloti samayopi maccupi. Tatra samayo tesaṁ tesaṁ sattānaṁ āyuṁ kālayati khepeti divase divase appaṁ appaṁ karotīti kāloti vuccati. Vuttampi cetaṁ –",
  "anya-e0804n3:568": "‘‘Kālo ghasati bhūtāni, sabbāneva sahattanā;",
  "anya-e0804n3:569": "Yo ca kālaghaso bhūto, sabhūtapacaniṁpacī’’ti.",
  "anya-e0804n3:570_0": "Maccu pana kālayati tesaṁ tesaṁ sattānaṁ jīvitaṁ khepeti samucchedavasena nāsetīti",
  "anya-e0804n3:570_1": "kāloti vuccati. Tenāhu aṭṭhakathācariyā ‘‘kāloti maccu. Kālayati sattānaṁ jīvitaṁ",
  "anya-e0804n3:570_2": "nāsetīti kālo. Kālena maccunā kato nāsitoti kālakato’’ti. ‘‘Maraṇaṁ hindaṁ maccu",
  "anya-e0804n3:570_3": "maṭṭu cuti kālo antako nikkhepo’’ti maraṇassābhidhānāni.",
  "anya-e0804n3:571": "Sulla sajjane. Sulleti, sullayati.",
  "anya-e0804n3:572": "Ila peraṇe. Ileti, ilayati.",
  "anya-e0804n3:573": "Vala bharaṇe. Vāleti, vālayati. Vālo.",
  "anya-e0804n3:574": "Lala icchāyaṁ. Laleti, lalayati.",
  "anya-e0804n3:575": "Dala vidāraṇe. Dāleti, dālayati, padāleti, padālayati. Kudālo.",
  "anya-e0804n3:576": "Kala gatisaṅkhyānesu. Kāleti, kālayati. Kālo, kalā. Kalāti avayavo. Sā hi kālayitabbā saṅkhāyitabbāti kalā.",
  "anya-e0804n3:577": "Sīla upadhāraṇe. Upadhāraṇaṁ bhuso dhāraṇaṁ, patiṭṭhāvasena ādhārabhāvo. Sīleti, sīlayati. Sīlaṁ, sīlanaṁ.",
  "anya-e0804n3:578_0": "Ettha sīlanti sīleti upadhāreti taṁsamaṅgīpuggalaṁ apāyesu uppattinivāraṇavasena",
  "anya-e0804n3:578_1": "bhuso dhāretīti sīlaṁ. Atha vāsīliyati upacāriyati sappurisehi hadayamaṁsantaraṁ",
  "anya-e0804n3:578_2": "upanetvā dhāriyatīti sīlaṁ. Sīlananti bhūvādigaṇe avippakiṇṇatāsaṅkhātaṁ samādhānaṁ",
  "anya-e0804n3:578_3": "vuccati. Tattha ‘‘sīlatī’’ti rūpaṁ, idha pana ādhārabhāvasaṅkhātaṁ upadhāraṇaṁ vuccati.",
  "anya-e0804n3:578_4": "Ettha ca ‘‘sīleti, sīlayatī’’ti rūpāni. Aṭṭhakathāsu hi ‘‘kusalānaṁ dhammānaṁ patiṭṭhāvasena",
  "anya-e0804n3:578_5": "ādhārabhāvo upadhāraṇa’’nti vutto.",
  "anya-e0804n3:579": "Vela kālopadese. Veleti, velayati. Velā. Keci ‘‘vela iti dhātusaddo na hotī’’ti vadanti, taṁ na gahetabbaṁ, porāṇehi saddasatthavidūhi ‘‘velayatī’’ti rūpassa dassitattā.",
  "anya-e0804n3:580_0": "Pala mūla lavanapavanesu. Lavanaṁ chedanaṁ, pavanaṁ sodhanaṁ. Pāleti, pālayati. Palaṁ.",
  "anya-e0804n3:580_1": "Palaṁ nāma mānaviseso. Lokassa vimatiṁ pāleti lunāti sodheti cāti palaṁ. Mūleti,",
  "anya-e0804n3:580_2": "mūlayati. Saddasatthavidū pana ‘‘mūlayati kedāraṁ, mūlayati dhañña’’nti payogaṁ vadanti.",
  "anya-e0804n3:581": "Thūla paribrūhane. Paribrūhanaṁ vaḍḍhanaṁ. Thūleti, thūlayati. Thūlo puriso. Thūlā javena hāyanti.",
  "anya-e0804n3:582": "Pala gatiyaṁ. Paleti, palayati. Atthaṁ paleti na upeti saṅkhaṁ. Paleti rasamādāya. Yathā suttaguḷaṁ yattakehi suttehi veṭhitaṁ, tattakehi eva palayati.",
  "anya-e0804n3:583_0": "Ciṅgula paribbhamane. Ciṅguleti, ciṅgulayati. Ciṅgulayitvā. Atrāyaṁ pāḷi ‘‘yāvatikā",
  "anya-e0804n3:583_1": "abhisaṅkhārassa gati, tāvatikaṁ gantvā ciṅgulayitvā bhūmiyaṁ papatī’’ti. Tattha ciṅgulayitvāti paribbhamitvā.",
  "anya-e0804n3:584": "Lakārantadhāturūpāni.",
  "anya-e0804n3:585": "Vakārantadhātu",
  "anya-e0804n3:586": "Divu parikūjane. Parikūjanaṁ gajjanaṁ. Deveti, devayati. Devo ca paridevitvā. Devoti megho.",
  "anya-e0804n3:587": "Divuaddane. Addanaṁ gandhapisananti vadanti. Deveti, devayati.",
  "anya-e0804n3:588": "Civa bhāsāyaṁ. Civeti, civayati.",
  "anya-e0804n3:589": "Vakārantadhāturūpāni.",
  "anya-e0804n3:590": "Sakārantadhātu",
  "anya-e0804n3:591_0": "Pusa posane. Poseti, posayati. Imāni rūpāni kiñcāpi bhūvādigaṇikaṁ ‘‘posetī’’ti rūpaṁ",
  "anya-e0804n3:591_1": "paṭicca hetukatturūpāni viya dissanti, tathāpi ‘‘aññepi devo posetī’’tiādikassa curādigaṇikarūpassa",
  "anya-e0804n3:591_2": "dassanato suddhakattuvasena vuttānīti daṭṭhabbaṁ. Ubhinnaṁ pana kāritaṭṭhāne ‘‘posāpeti,",
  "anya-e0804n3:591_3": "posāpayatī’’ti hetukatturūpāni icchitabbāni.",
  "anya-e0804n3:592": "Pesa paṭiharaṇe. Peseti, pesayati.",
  "anya-e0804n3:593": "Pisa balapāṇanesu. Piseti, pisayati.",
  "anya-e0804n3:594": "Pasi nāsane. Paṁseti, paṁsayati.",
  "anya-e0804n3:595": "Jasi rakkhaṇe. Jaṁseti, jaṁsayati.",
  "anya-e0804n3:596": "Silesa silesane. Sileseti, silesayati. Sileso.",
  "anya-e0804n3:597": "Lūsa hiṁsāyaṁ. Lūseti, lūsayati.",
  "anya-e0804n3:598": "Punsa abhimaddane. Nakāro niggahītatthaṁ. Puṁseti, puṁsayati. Napuṁsako. Dhātunakārassa lope ‘‘poso’’ iccapi rūpaṁ.",
  "anya-e0804n3:599_0": "Tattha na puṁsakoti itthibhāvapumbhāvarahito puggalo. So hi puriso viya sātisayaṁ",
  "anya-e0804n3:599_1": "paccāmitte na puṁseti abhimaddanaṁ kātuṁ na sakkotīti napuṁsakoti vuccati. Keci pana",
  "anya-e0804n3:599_2": "‘‘na pumā, na itthī’’ti napuṁsakoti vacanatthaṁ vadanti. Tathā hi saddasatthavidū",
  "anya-e0804n3:599_3": "taṁ puggalaṁ napuṁsakaliṅgavasena napuṁsakanti vadanti.",
  "anya-e0804n3:600": "Dhūsa kantikaraṇe. Dhūseti, dhūsayati.",
  "anya-e0804n3:601": "Rusa rosane. Rosanaṁ kopakaraṇaṁ. Roseti, rosayati. Roso. Rosoti kodho.",
  "anya-e0804n3:602": "Byusa ussagge. Byoseti, byosayati.",
  "anya-e0804n3:603": "Jasa hiṁsāyaṁ. Jāseti, jāsayati.",
  "anya-e0804n3:604": "Daṁsa daṁsane. Daṁseti, daṁsayati. Daṁsano. Daṁsanoti danto. Daṁsanti khādanīyaṁ vā bhojanīyaṁ vā etenāti daṁsano.",
  "anya-e0804n3:605": "Dasi dassane ca. Cakāro daṁsanaṁ apekkhati. Daṁseti, daṁsayati. Vidaṁseti, vidaṁsayati sūriyo ālokaṁ.",
  "anya-e0804n3:606": "Tassa santajjane. Tasseti, tassayati puriso core.",
  "anya-e0804n3:607": "Vassu sattibandhane. Sattibandhanaṁ samatthatākaraṇaṁ. Vasseti, vassayati.",
  "anya-e0804n3:608": "Jasa tāḷane. Tāḷanaṁ paharaṇaṁ. Jāseti, jāsayati.",
  "anya-e0804n3:609": "Pasa bandhane. Pāseti, pāsayati. Pāso. Pāsanti bandhanti satte etenāti pāso, sakuṇapāsādi.",
  "anya-e0804n3:610": "Ghusi visaddane. Visaddanaṁ ugghosanaṁ. Ghoseti, ghosayati. Ghoso.",
  "anya-e0804n3:611_0": "Lasa silyayoge. Silyayogo lāsiyaṁ nāṭakanāṭanaṁ recakadānaṁ. Lāseti, lāsayati. Lāsento,",
  "anya-e0804n3:611_1": "lāsentī . Atrāyaṁ pāḷi ‘‘vādentiyāpi lāsenti, naccantiyāpi lāsenti, lāsentiyāpi naccantī’’ti.",
  "anya-e0804n3:611_2": "Tattha lāsentīti yā uplavamānā viya uṭṭhahitvā lāsiyanāṭakaṁ nāṭenti, recakaṁ denti.",
  "anya-e0804n3:612": "Bhūsa alaṅkāre. Bhūseti, bhūsayati. Vibhūseti, vibhūsayati. Bhūsanaṁ, vibhūsanaṁ.",
  "anya-e0804n3:613": "Vasa sinehanachedāvaharaṇesu. Avaharaṇaṁ corikāya gahaṇaṁ. Vāseti, vāsayati. Vasā.",
  "anya-e0804n3:614": "Tāsa vāraṇe. Vāraṇaṁ nivāraṇaṁ. Tāseti, tāsayati.",
  "anya-e0804n3:615": "Dhasa uñche. Dhāseti, dhāsayati.",
  "anya-e0804n3:616": "Bhasa gahaṇe. Bhāseti, bhāsayati.",
  "anya-e0804n3:617": "Pusa dhāraṇe. Poseti, posayati, ābharaṇaṁ dhāretīti attho.",
  "anya-e0804n3:618": "Tusi pisi kusi dasi bhāsāyaṁ. Tuṁseti, tuṁsayati. Piṁseti, piṁsayati. Kuṁseti, kuṁsayati. Daṁseti, daṁsayati.",
  "anya-e0804n3:619": "Khusi akkosane. Khuṁseti, khuṁsayati. Khuṁsanā.",
  "anya-e0804n3:620": "Gavesa maggane. Gaveseti, gavesayati. Gavesako, gavesito, gavesanā, gaveṭṭhi.",
  "anya-e0804n3:621": "Vāsa upasevāyaṁ. Vāseti, vāsayati. Vāso, āvāso.",
  "anya-e0804n3:622": "Hisi hiṁsāyaṁ. Hiṁseti, hiṁsayati.",
  "anya-e0804n3:623": "Nivāsa acchādane. Vatthaṁ nivāseti, nivāsayati. Pubbaṇhasamayaṁ nivāsetvā.",
  "anya-e0804n3:624": "Aṁsasaṅghāte. Aṁseti, aṁsayati. Aṁso, aṁsā.",
  "anya-e0804n3:625": "Ettha ca aṁsoti koṭṭhāsopi khandhopi vuccati. Aṁsāti arisarogo.",
  "anya-e0804n3:626": "Misa sajjane. Meseti, mesayati.",
  "anya-e0804n3:627": "Rasa assādane. Raseti, rasayati. Raso. Rasiyate assādiyate janehīti raso.",
  "anya-e0804n3:628": "Rasa sinehane. Raseti, rasayati. Raso.",
  "anya-e0804n3:629": "Tattha rasetīti sinehati. Rasoti sineho, sinehasambandho sāmaggirasoti vuccati, yaṁ sandhāya brāhmaṇā bhagavantaṁ ‘‘arasarūpo samaṇo gotamo’’ti avocuṁ.",
  "anya-e0804n3:630": "Siya asabbappayoge. Seseti, sesayati. Seso. Vipubbo atisaye, vipubbo atisaye, vipubbo sisadhātu atisaye vattati, viseseti, visesayati. Viseso, visiṭṭho, visesanaṁ.",
  "anya-e0804n3:631_0": "Missa sammisse. Misseti, missayati. Sammisseti, sammissayati. Misso, misso, missito,",
  "anya-e0804n3:631_1": "sammissito, sammisso iccādīni. Alambusājātake missāti itthīnaṁ vattabbanāmaṁ, purisehi",
  "anya-e0804n3:631_2": "saddhiṁ sammissanatāya.",
  "anya-e0804n3:632": "Jusa paritakkane. Joseti, josayati.",
  "anya-e0804n3:633": "Masa pahāsane. Maseti, masayati.",
  "anya-e0804n3:634": "Marisa titikkhāyaṁ. Mariseti. Marisayati.",
  "anya-e0804n3:635": "Pisa pesane. Peseti, pesayati. Pesako, pesito.",
  "anya-e0804n3:636": "Ghusasadde. Ghoseti, ghosayati. Ugghosayuṁ bodhimaṇḍe pamoditā. Ghoso.",
  "anya-e0804n3:637": "Disī uccāraṇe. Deseti, desayati. Desako, desetā, desito, desanā.",
  "anya-e0804n3:638": "Vasa acchādane. Vāseti, vāsayati. Nivāseti, nivāsayati. Vatthaṁ.",
  "anya-e0804n3:639": "Sakārantadhāturūpāni.",
  "anya-e0804n3:640": "Hakārantadhātu",
  "anya-e0804n3:641": "Araha pūjāyaṁ. Araheti, arahayati. Arahā, arahaṁ. ‘‘Arahā, khīṇāsavo, asekkho’’ti arahato nāmāni.",
  "anya-e0804n3:642": "Sineha sinehane. Sineheti, sinehayati.",
  "anya-e0804n3:643": "Varaha hiṁsāyaṁ. Varaheti, varahayati. Varāho.",
  "anya-e0804n3:644": "Varāhoti sūkaropi hatthīpi vuccati. ‘‘Eṇeyyā ca varāhā cā’’ti ettha hi sūkaro ‘‘varāho’’ti vutto, ‘‘mahāvarāhassa…pe… nadīsu jaggato’’ti ettha pana hatthī ‘‘varāho’’ti.",
  "anya-e0804n3:645": "Raha cāge. Raheti, rahayati.",
  "anya-e0804n3:646": "Caha parikatthane. Caheti, cahayati.",
  "anya-e0804n3:647": "Maha pūjāyaṁ. Maheti, mahayati. Mahito rājā mahārājā. Vihāramaho, cetiyamaho.",
  "anya-e0804n3:648": "Piha icchāyaṁ. Piheti, pihayati. Pihā, pihālu, apiho, pihanīyā vibhūtiyo.",
  "anya-e0804n3:649": "Kuhavimhāpane. Kuheti, kuhayati. Kuhako. Kuhayati lokavimhāpanaṁ karotīti kuhako. Kuhanā.",
  "anya-e0804n3:650": "Saha parisahane. Parisahanaṁ khanti. Saheti, sahayati. Sahanaṁ. Bhūvādigaṇikassa panassa ‘‘sahatī’’ti rūpaṁ.",
  "anya-e0804n3:651": "Garaha vinindane. Garaheti, garahayati. Garahā. Bhūvādigaṇikassa panassa ‘‘garahatī’’ti rūpaṁ.",
  "anya-e0804n3:652": "Hakārantadhāturūpāni.",
  "anya-e0804n3:653": "Ḷakārantadhātu",
  "anya-e0804n3:654": "Taḷa tāḷane. Tāḷeti, tāḷayati. Patāḷeti, patāḷayati. Tāḷaṁ. Tāḷanti kaṁsatāḷādi.",
  "anya-e0804n3:655": "Taḷa āghāte. Pubbe viya rūpāni.",
  "anya-e0804n3:656": "Khaḷa bhede. Khaḷeti, khaḷayati.",
  "anya-e0804n3:657": "Iḷa thavane. Iḷeti, iḷayati.",
  "anya-e0804n3:658": "Juḷa peraṇe. Joḷeti, joḷayati.",
  "anya-e0804n3:659": "Pīḷa avagāhane. Pīḷeti, pīḷayati. Nippīḷeti, nippīḷayati. Pīḷanako, pīḷito, pīḷā, pīḷanaṁ, nippīḷanako.",
  "anya-e0804n3:660": "Laḷa upasevāyaṁ. Lāḷeti, lāḷayati. Upalāḷeti, upalāḷayati. Bhūvādigaṇaṭṭhāya pana vilāsanatthe vattamānāya etissā ‘‘laḷatī’’ti rūpaṁ.",
  "anya-e0804n3:661": "Siḷa seḷane. Seḷeti, seḷayati. Seḷento. Ettha seḷetīti seḷitasaddaṁ karoti.",
  "anya-e0804n3:662": "Avaggantadhāturūpāni.",
  "anya-e0804n3:663": "Curādī ettakā diṭṭhā, dhātavo me yathābalaṁ;",
  "anya-e0804n3:664": "Suttesvaññepi pekkhitvā, gaṇhavho atthayuttito.",
  "anya-e0804n3:665": "Curapamukhagaṇo me sāsanatthaṁ pavutto,",
  "anya-e0804n3:666": "Supacurahitakāmo tampi sikkheyya dhīro;",
  "anya-e0804n3:667": "Supacuranayapāṭhe satthuno tañhi sikkhaṁ,",
  "anya-e0804n3:668": "Piyusamiva manuññaṁ atthasāraṁ labhetha.",
  "anya-e0804n3:669": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n3:670": "Kosallatthāya kate saddanītippakaraṇe",
  "anya-e0804n3:671": "Curādigaṇaparidīpano aṭṭhārasamo paricchedo."
}