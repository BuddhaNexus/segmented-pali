{
  "atk-s0502a8:0": "8. Sahassavaggo",
  "atk-s0502a8:1": "1. Tambadāṭhikacoraghātakavatthu",
  "atk-s0502a8:2": "Sahassamapice vācāti imaṁ dhammadesanaṁ satthā veḷuvane viharanto tambadāṭhikacoraghātakaṁ ārabbha kathesi.",
  "atk-s0502a8:3_0": "Ekūnapañcasatā kira corā gāmaghātakādīni karontā jīvikaṁ kappesuṁ. Atheko puriso",
  "atk-s0502a8:3_1": "nibbiddhapiṅgalo tambadāṭhiko tesaṁ santikaṁ gantvā ‘‘ahampi tumhehi saddhiṁ jīvissāmī’’ti",
  "atk-s0502a8:3_2": "āha. Atha naṁ corajeṭṭhakassa dassetvā ‘‘ayampi amhākaṁ santike vasituṁ icchatī’’ti",
  "atk-s0502a8:3_3": "āhaṁsu. Atha naṁ corajeṭṭhako oloketvā ‘‘ayaṁ mātu thanaṁ chinditvā pitu vā galalohitaṁ",
  "atk-s0502a8:3_4": "nīharitvā khādanasamattho atikakkhaḷo’’ti cintetvā ‘‘natthetassa amhākaṁ santike",
  "atk-s0502a8:3_5": "vasanakicca’’nti paṭikkhipi. So evaṁ paṭikkhittopi āgantvā ekaṁ tasseva antevāsikaṁ",
  "atk-s0502a8:3_6": "upaṭṭhahanto ārādhesi. So taṁ ādāya corajeṭṭhakaṁ upasaṅkamitvā, ‘‘sāmi, bhaddako",
  "atk-s0502a8:3_7": "esa, amhākaṁ upakārako, saṅgaṇhatha na’’nti yācitvā corajeṭṭhakaṁ paṭicchāpesi. Athekadivasaṁ",
  "atk-s0502a8:3_8": "nāgarā rājapurisehi saddhiṁ ekato hutvā te core gahetvā vinicchayamahāmaccānaṁ santikaṁ",
  "atk-s0502a8:3_9": "nayiṁsu. Amaccā tesaṁ pharasunā sīsacchedaṁ āṇāpesuṁ. Tato ‘‘ko nu kho ime māressatī’’ti",
  "atk-s0502a8:3_10": "pariyesantā te māretuṁ icchantaṁ kañci adisvā corajeṭṭhakaṁ āhaṁsu – ‘‘tvaṁ ime māretvā",
  "atk-s0502a8:3_11": "jīvitañceva labhissasi sammānañca, mārehi ne’’ti. Sopi attānaṁ nissāya vasitattā",
  "atk-s0502a8:3_12": "te māretuṁ na icchi. Etenūpāyena ekūnapañcasate pucchiṁsu, sabbepi na icchiṁsu. Sabbapacchā",
  "atk-s0502a8:3_13": "taṁ nibbiddhapiṅgalaṁ tambadāṭhikaṁ pucchiṁsu. So ‘‘sādhū’’ti sampaṭicchitvā te sabbepi",
  "atk-s0502a8:3_14": "māretvā jīvitañceva sammānañca labhi. Etenūpāyena nagarassa dakkhiṇatopi pañca corasatāni",
  "atk-s0502a8:3_15": "ānetvā amaccānaṁ dassetvā tehi tesampi sīsacchede āṇatte corajeṭṭhakaṁ ādiṁ katvā",
  "atk-s0502a8:3_16": "pucchantā kañci māretuṁ icchantaṁ adisvā ‘‘purimadivase eko puriso pañcasate core",
  "atk-s0502a8:3_17": "māresi, kahaṁ nu kho so’’ti. ‘‘Asukaṭṭhāne amheti diṭṭho’’ti vutte taṁ pakkosāpetvā",
  "atk-s0502a8:3_18": "‘‘ime mārehi, sammānaṁ lacchasī’’ti āṇāpesuṁ. So ‘‘sādhū’’ti sampaṭicchitvā te sabbepi",
  "atk-s0502a8:3_19": "māretvā sammānaṁ labhi. Atha naṁ ‘‘bhaddako ayaṁ puriso, nibaddhaṁ coraghātakameva",
  "atk-s0502a8:3_20": "etaṁ karissāmā’’ti mantetvā tassa taṁ ṭhānantaraṁ datvāva sammānaṁ kariṁsu. So pacchimadisatopi",
  "atk-s0502a8:3_21": "uttaradisatopi ānīte pañcasate pañcasate core ghātesiyeva. Evaṁ catūhi disāhi ānītāni",
  "atk-s0502a8:3_22": "dve sahassāni māretvā tato paṭṭhāya devasikaṁ ekaṁ dveti ānīte te manusse māretvā",
  "atk-s0502a8:3_23": "pañcapaṇṇāsa saṁvaccharāni coraghātakakammaṁ akāsi.",
  "atk-s0502a8:4_0": "So mahallakakāle ekappahāreneva sīsaṁ chindituṁ na sakkoti, dve tayo vāre paharanto",
  "atk-s0502a8:4_1": "manusse kilameti. Nāgarā cintayiṁsu – ‘‘aññopi coraghātako uppajjissati, ayaṁ ativiya",
  "atk-s0502a8:4_2": "manusse kilameti, kiṁ iminā’’ti tassa taṁ ṭhānantaraṁ hariṁsu. So pubbe coraghātakakammaṁ",
  "atk-s0502a8:4_3": "karonto ‘‘ahatasāṭake nivāsetuṁ, navasappinā saṅkhataṁ khīrayāguṁ pivituṁ, sumanapupphāni",
  "atk-s0502a8:4_4": "pilandhituṁ, gandhe vilimpitu’’nti imāni cattāri na labhi. So ṭhānā cāvitadivase",
  "atk-s0502a8:4_5": "‘‘khīrayāguṁ me pacathā’’ti vatvā ahatavatthasumanamālāvilepanāni gāhāpetvā nadiṁ",
  "atk-s0502a8:4_6": "gantvā nhatvā ahatavatthāni nivāsetvā mālā pilandhitvā gandhehi anulittagatto gehaṁ",
  "atk-s0502a8:4_7": "āgantvā nisīdi. Athassa navasappinā saṅkhataṁ khīrayāguṁ purato ṭhapetvā hatthadhovanodakaṁ",
  "atk-s0502a8:4_8": "āhariṁsu. Tasmiṁ khaṇe sāriputtatthero samāpattito vuṭṭhāya ‘‘kattha nu kho ajja",
  "atk-s0502a8:4_9": "mayā gantabba’’nti attano bhikkhācāraṁ olokento tassa gehe khīrayāguṁ disvā ‘‘karissati",
  "atk-s0502a8:4_10": "nu kho me puriso saṅgaha’’nti upadhārento ‘‘maṁ disvā mama saṅgahaṁ karissati, karitvā",
  "atk-s0502a8:4_11": "ca pana mahāsampattiṁ labhissati ayaṁ kulaputto’’ti ñatvā cīvaraṁ pārupitvā pattaṁ",
  "atk-s0502a8:4_12": "ādāya tassa gehadvāre ṭhitameva attānaṁ dassesi.",
  "atk-s0502a8:5_0": "So theraṁ disvā pasannacitto cintesi – ‘‘mayā ciraṁ coraghātakakammaṁ kataṁ, bahū",
  "atk-s0502a8:5_1": "manussā māritā, idāni me gehe khīrayāgu paṭiyattā, thero āgantvā mama gehadvāre ṭhito,",
  "atk-s0502a8:5_2": "idāni mayā ayyassa deyyadhammaṁ dātuṁ vaṭṭatī’’ti purato ṭhapitayāguṁ apanetvā theraṁ",
  "atk-s0502a8:5_3": "upasaṅkamitvā vanditvā antogehe nisīdāpetvā patte khīrayāguṁ ākiritvā navasappiṁ",
  "atk-s0502a8:5_4": "āsiñcitvā theraṁ bījamāno aṭṭhāsi. Athassa ca dīgharattaṁ aladdhapubbatāya khīrayāguṁ",
  "atk-s0502a8:5_5": "pātuṁ balavaajjhāsayo ahosi. Thero tassa ajjhāsayaṁ ñatvā ‘‘tvaṁ, upāsaka, attano",
  "atk-s0502a8:5_6": "yāguṁ pivā’’ti āha. So aññassa hatthe bījaniṁ datvā yāguṁ pivi. Thero bījamānaṁ purisaṁ",
  "atk-s0502a8:5_7": "‘‘gaccha, upāsakameva bījāhī’’ti āha. So bījiyamāno kucchipūraṁ yāguṁ pivitvā āgantvā",
  "atk-s0502a8:5_8": "theraṁ bījamāno ṭhatvā katāhārakiccassa therassa pattaṁ aggahesi. Thero tassa anumodanaṁ",
  "atk-s0502a8:5_9": "ārabhi. So attano cittaṁ therassa dhammadesanānugaṁ kātuṁ nāsakkhi. Thero sallakkhetvā,",
  "atk-s0502a8:5_10": "‘‘upāsaka, kasmā cittaṁ desanānugaṁ kātuṁ na sakkosī’’ti pucchi. ‘‘Bhante, mayā dīgharattaṁ",
  "atk-s0502a8:5_11": "kakkhaḷakammaṁ kataṁ, bahū manussā māritā, tamahaṁ attano kammaṁ anussaranto cittaṁ",
  "atk-s0502a8:5_12": "ayyassa desanānugaṁ kātuṁ nāsakkhi’’nti. Thero ‘‘vañcessāmi na’’nti cintetvā ‘‘kiṁ",
  "atk-s0502a8:5_13": "pana tvaṁ attano ruciyā akāsi, aññehi kāritosī’’ti? ‘‘Rājā maṁ kāresi, bhante’’ti.",
  "atk-s0502a8:5_14": "‘‘Kiṁ nu kho te, upāsaka, evaṁ sante akusalaṁ hotī’’ti? Mandadhātuko upāsako therenevaṁ",
  "atk-s0502a8:5_15": "vutte ‘‘natthi mayhaṁ akusala’’nti saññī hutvā tena hi, ‘‘bhante, dhammaṁ kathethā’’ti.",
  "atk-s0502a8:5_16": "So there anumodanaṁ karonte ekaggacitto hutvā dhammaṁ suṇanto sotāpattimaggassa orato",
  "atk-s0502a8:5_17": "anulomikaṁ khantiṁ nibbattesi. Theropi anumodanaṁ katvā pakkāmi.",
  "atk-s0502a8:6_0": "Upāsakaṁ theraṁ anugantvā nivattamānaṁ ekā yakkhinī dhenuvesena āgantvā ure paharitvā",
  "atk-s0502a8:6_1": "māresi. So kālaṁ katvā tusitapure nibbatti. Bhikkhū dhammasabhāyaṁ kathaṁ samuṭṭhāpesuṁ",
  "atk-s0502a8:6_2": "‘‘coraghātako pañcapaṇṇāsa vassāni kakkhaḷakammaṁ katvā ajjeva tato mutto, ajjeva",
  "atk-s0502a8:6_3": "therassa bhikkhaṁ datvā ajjeva kālaṁ kato, kahaṁ nu kho nibbatto’’ti. Satthā āgantvā",
  "atk-s0502a8:6_4": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0502a8:6_5": "vutte , ‘‘bhikkhave, tusitapure nibbatto’’ti āha. ‘‘Kiṁ, bhante, vadetha, ettakaṁ",
  "atk-s0502a8:6_6": "kālaṁ ettake manusse ghātetvā tusitavimāne nibbatto’’ti. ‘‘Āma, bhikkhave, mahanto",
  "atk-s0502a8:6_7": "tena kalyāṇamitto laddho, so sāriputtassa dhammadesanaṁ sutvā anulomañāṇaṁ nibbattetvā",
  "atk-s0502a8:6_8": "ito cuto tusitavimāne nibbatto’’ti vatvā imaṁ gāthamāha –",
  "atk-s0502a8:7": "‘‘Subhāsitaṁ suṇitvāna, nagare coraghātako;",
  "atk-s0502a8:8": "Anulomakhantiṁ laddhāna, modatī tidivaṁ gato’’ti.",
  "atk-s0502a8:9_0": "‘‘Bhante , anumodanakathā nāma na balavā, tena kataṁ akusalakammaṁ mahantaṁ, kathaṁ",
  "atk-s0502a8:9_1": "ettakena visesaṁ nibbattesī’’ti. Satthā ‘‘kiṁ, bhikkhave, ‘mayā desitadhammassa appaṁ",
  "atk-s0502a8:9_2": "vā bahuṁ vā’ti mā pamāṇaṁ gaṇhatha. Ekavācāpi hi atthanissitā seyyāvā’’ti vatvā anusandhiṁ",
  "atk-s0502a8:9_3": "ghaṭetvā dhammaṁ desento imaṁ gāthamāha –",
  "atk-s0502a8:10": "100.",
  "atk-s0502a8:11": " ‘‘Sahassamapi ce vācā, anatthapadasaṁhitā;",
  "atk-s0502a8:12": "Ekaṁ atthapadaṁ seyyo, yaṁ sutvā upasammatī’’ti.",
  "atk-s0502a8:13_0": "Tattha sahassamapīti paricchedavacanaṁ, ekaṁ sahassaṁ dve sahassānīti evaṁ sahassena",
  "atk-s0502a8:13_1": "cepi paricchinnavācā honti, tā ca pana anatthapadasaṁhitā ākāsavaṇṇanāpabbatavaṇṇanāvanavaṇṇanādīni",
  "atk-s0502a8:13_2": "pakāsakehi aniyyānadīpakehi anatthakehi padehi saṁhitā yāva bahukā hoti, tāva pāpikā",
  "atk-s0502a8:13_3": "evāti attho. Ekaṁ atthapadanti yaṁ pana ‘‘ayaṁ kāyo, ayaṁ kāyagatāsati, tisso vijjā",
  "atk-s0502a8:13_4": "anuppatto, kataṁ buddhassa sāsana’’nti evarūpaṁ ekaṁ atthapadaṁ sutvā rāgādivūpasamena",
  "atk-s0502a8:13_5": "upasammati, taṁ atthasādhakaṁ nibbānappaṭisaṁyuttaṁ khandhadhātuāyatanaindriyabalabojjhaṅgasatipaṭṭhānaparidīpakaṁ",
  "atk-s0502a8:13_6": "ekampi padaṁ seyyoyevāti attho.",
  "atk-s0502a8:14": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:15": "Tambadāṭhikacoraghātakavatthu paṭhamaṁ.",
  "atk-s0502a8:16": "2. Bāhiyadārucīriyattheravatthu",
  "atk-s0502a8:17": "Sahassamapi ce gāthāti imaṁ dhammadesanaṁ satthā jetavane viharanto dārucīriyattheraṁ ārabbha kathesi.",
  "atk-s0502a8:18_0": "Ekasmiñhi kāle bahū manussā nāvāya mahāsamuddaṁ pakkhanditvā antomahāsamudde bhinnāya",
  "atk-s0502a8:18_1": "nāvāya macchakacchapabhakkhā ahesuṁ. Ekovettha ekaṁ phalakaṁ gahetvā vāyamanto suppārakapaṭṭanatīraṁ",
  "atk-s0502a8:18_2": "okkami, tassa nivāsanapārupanaṁ natthi. So aññaṁ kiñci apassanto sukkhakaṭṭhadaṇḍake",
  "atk-s0502a8:18_3": "vākehi paliveṭhetvā nivāsanapārupanaṁ katvā devakulato kapālaṁ gahetvā suppārakapaṭṭanaṁ",
  "atk-s0502a8:18_4": "agamāsi, manussā taṁ disvā yāgubhattādīni datvā ‘‘ayaṁ eko arahā’’ti sambhāvesuṁ.",
  "atk-s0502a8:18_5": "So vatthesu upanītesu ‘‘sacāhaṁ nivāsessāmi vā pārupissāmi vā, lābhasakkāro me parihāyissatī’’ti",
  "atk-s0502a8:18_6": "tāni vatthāni paṭikkhipitvā dārucīrāneva paridahi. Athassa bahūhi ‘‘arahā arahā’’ti",
  "atk-s0502a8:18_7": "vuccamānassa evaṁ cetaso parivitakko udapādi ‘‘ye kho keci loke arahanto vā arahattamaggaṁ",
  "atk-s0502a8:18_8": "vā samāpannā, ahaṁ tesaṁ aññataro’’ti. Athassa purāṇasālohitā devatā evaṁ cintesi.",
  "atk-s0502a8:19_0": "Purāṇasālohitāti pubbe ekato katasamaṇadhammā. Pubbe kira kassapadasabalassa sāsane",
  "atk-s0502a8:19_1": "osakkamāne sāmaṇerādīnaṁ vippakāraṁ disvā satta bhikkhū saṁvegappattā ‘‘yāva sāsanassa",
  "atk-s0502a8:19_2": "antaradhānaṁ na hoti, tāva attano patiṭṭhaṁ karissāmā’’ti suvaṇṇacetiyaṁ vanditvā",
  "atk-s0502a8:19_3": "araññaṁ paviṭṭhā ekaṁ pabbataṁ disvā ‘‘jīvite sālayā nivattantu. Nirālayā imaṁ pabbataṁ",
  "atk-s0502a8:19_4": "abhiruhantū’’ti vatvā nisseṇiṁ bandhitvā sabbepi taṁ abhiruyha nisseṇiṁ pātetvā samaṇadhammaṁ",
  "atk-s0502a8:19_5": "kariṁsu. Tesu saṅghatthero ekarattātikkameneva arahattaṁ pāpuṇi. So anotattadahe",
  "atk-s0502a8:19_6": "nāgalatādantakaṭṭhaṁ khāditvā uttarakuruto piṇḍapātaṁ āharitvā te bhikkhū āha – ‘‘āvuso,",
  "atk-s0502a8:19_7": "imaṁ dantakaṭṭhaṁ khāditvā mukhaṁ dhovitvā imaṁ piṇḍapātaṁ paribhuñjathā’’ti. Kiṁ",
  "atk-s0502a8:19_8": "pana, bhante, amhehi evaṁ katikā katā ‘‘yo paṭhamaṁ arahattaṁ pāpuṇāti, tenābhataṁ",
  "atk-s0502a8:19_9": "piṇḍapātaṁ avasesā paribhuñjissantī’’ti? ‘‘No hetaṁ, āvuso’’ti. ‘‘Tena hi sace mayampi",
  "atk-s0502a8:19_10": "tumhe viya visesaṁ nibbattessāma, sayaṁ āharitvā paribhuñjissāmā’’ti na icchiṁsu.",
  "atk-s0502a8:19_11": "Dutiyadivase dutiyatthero anāgāmiphalaṁ pāpuṇi. Sopi tatheva piṇḍapātaṁ āharitvā",
  "atk-s0502a8:19_12": "itare nimantesi. Te evamāhaṁsu – ‘‘kiṁ pana, bhante, amhehi evaṁ katikā katā ‘mahātherena",
  "atk-s0502a8:19_13": "ābhataṁ piṇḍapātaṁ abhuñjitvā anutherena ābhataṁ bhuñjissāmā’’’ti? ‘‘No hetaṁ, āvuso’’ti.",
  "atk-s0502a8:19_14": "‘‘Evaṁ sante tumhe viya mayampi visesaṁ nibbattetvā attano purisakārena bhuñjituṁ",
  "atk-s0502a8:19_15": "sakkontā bhuñjissāmā’’ti na icchiṁsu. Tesu arahattaṁ patto bhikkhu parinibbāyi, anāgāmī",
  "atk-s0502a8:19_16": "brahmaloke nibbatti. Itare pañca therā visesaṁ nibbattetuṁ asakkontā sussitvā sattame",
  "atk-s0502a8:19_17": "divase kālaṁ katvā devaloke nibbattitvā imasmiṁ buddhuppāde tato cavitvā tattha tattha",
  "atk-s0502a8:19_18": "kulagharesu nibbattiṁsu. Tesu eko pukkusāti rājā (ma. ni. 3.342) ahosi, eko kumārakassapo",
  "atk-s0502a8:19_19": "(ma. ni. 1.249), eko dārucīriyo (udā. 10), eko dabbo mallaputto (pārā. 380; udā.",
  "atk-s0502a8:19_20": "79) eko sabhiyo paribbājakoti (su. ni. sabhiyasuttaṁ). Tattha yo brahmaloke nibbatto",
  "atk-s0502a8:19_21": "bhikkhu taṁ sandhāyetaṁ vuttaṁ ‘‘purāṇasālohitā devatā’’ti.",
  "atk-s0502a8:20_0": "Tassa hi brahmuno etadahosi – ‘‘ayaṁ mayā saddhiṁ nisseṇiṁ bandhitvā pabbataṁ abhiruhitvā",
  "atk-s0502a8:20_1": "samaṇadhammaṁ akāsi, idāni imaṁ laddhiṁ gahetvā vicaranto vinasseyya, saṁvejessāmi",
  "atk-s0502a8:20_2": "na’’nti. Atha naṁ upasaṅkamitvā evamāha – ‘‘neva kho tvaṁ, bāhiya, arahā, napi arahattamaggaṁ",
  "atk-s0502a8:20_3": "vā samāpanno, sāpi te paṭipadā natthi, yāya tvaṁ arahā vā assa arahattamaggaṁ vā",
  "atk-s0502a8:20_4": "samāpanno’’ti. Bāhiyo ākāse ṭhatvā kathentaṁ mahābrahmānaṁ oloketvā cintesi – ‘‘aho",
  "atk-s0502a8:20_5": "bhāriyaṁ kammaṁ kataṁ, ahaṁ ‘arahantomhī’ti cintesiṁ, ayañca maṁ ‘na tvaṁ arahā,",
  "atk-s0502a8:20_6": "napi arahattamaggaṁ vā samāpannosī’ti vadati, atthi nu kho loke añño arahā’’ti. Atha",
  "atk-s0502a8:20_7": "naṁ pucchi – ‘‘atthi nu kho etarahi devate loke arahā vā arahattamaggaṁ vā samāpanno’’ti.",
  "atk-s0502a8:20_8": "Athassa devatā ācikkhi – ‘‘atthi, bāhiya, uttaresu janapadesu sāvatthi nāma nagaraṁ,",
  "atk-s0502a8:20_9": "tattha so bhagavā etarahi viharati arahaṁ sammāsambuddho. So hi, bāhiya, bhagavā",
  "atk-s0502a8:20_10": "arahā ceva arahattatthāya ca dhammaṁ desetī’’ti.",
  "atk-s0502a8:21_0": "Bāhiyo rattibhāge devatāya kathaṁ sutvā saṁviggamānaso taṁ khaṇaṁyeva suppārakā nikkhamitvā",
  "atk-s0502a8:21_1": "ekarattivāsena sāvatthiṁ agamāsi, sabbaṁ vīsayojanasatikaṁ maggaṁ ekarattivāseneva",
  "atk-s0502a8:21_2": "agamāsi. Gacchanto ca pana devatānubhāvena gato. ‘‘Buddhānubhāvenā’’tipi vadantiyeva.",
  "atk-s0502a8:21_3": "Tasmiṁ pana khaṇe satthā sāvatthiṁ piṇḍāya paviṭṭho hoti. So bhuttapātarāse kāyaālasiyavimocanatthaṁ",
  "atk-s0502a8:21_4": "abbhokāse caṅkamante sambahule bhikkhū ‘‘kahaṁ etarahi satthā’’ti pucchi. Bhikkhū",
  "atk-s0502a8:21_5": "‘‘bhagavā sāvatthiṁ piṇḍāya paviṭṭho’’ti vatvā taṁ pucchiṁsu – ‘‘tvaṁ pana kuto āgatosī’’ti?",
  "atk-s0502a8:21_6": "‘‘Suppārakā āgatomhī’’ti. ‘‘Kadā nikkhantosī’’ti? ‘‘Hiyyo sāyaṁ nikkhantomhī’’ti.",
  "atk-s0502a8:21_7": "‘‘Dūratosi āgato, nisīda, tava pāde dhovitvā telena makkhetvā thokaṁ vissamāhi, āgatakāle",
  "atk-s0502a8:21_8": "satthāraṁ dakkhissasī’’ti. ‘‘Ahaṁ, bhante, satthu vā attano vā jīvitantarāyaṁ na",
  "atk-s0502a8:21_9": "jānāmi, ekarattenevamhi katthaci aṭṭhatvā anisīditvā vīsayojanasatikaṁ maggaṁ āgato,",
  "atk-s0502a8:21_10": "satthāraṁ passitvāva vissamissāmī’’ti. So evaṁ vatvā taramānarūpo sāvatthiṁ pavisitvā",
  "atk-s0502a8:21_11": "bhagavantaṁ anopamāya buddhasiriyā piṇḍāya carantaṁ disvā ‘‘cirassaṁ vata me gotamo",
  "atk-s0502a8:21_12": "sammāsambuddho diṭṭho’’ti diṭṭhaṭṭhānato paṭṭhāya onatasarīro gantvā antaravīthiyameva",
  "atk-s0502a8:21_13": "pañcapatiṭṭhitena vanditvā gopphakesu daḷhaṁ gahetvā evamāha – ‘‘desetu me, bhante,",
  "atk-s0502a8:21_14": "bhagavā dhammaṁ, desetu sugato dhammaṁ, yaṁ mamassa dīgharattaṁ hitāya sukhāyā’’ti.",
  "atk-s0502a8:21_15": "Atha naṁ satthā ‘‘akālo kho tāva, bāhiya, antaragharaṁ paviṭṭhamhā piṇḍāyā’’ti paṭikkhipi.",
  "atk-s0502a8:22_0": "Taṁ sutvā bāhiyo, bhante, saṁsāre saṁsarantena kabaḷīkārāhāro na aladdhapubbo, tumhākaṁ",
  "atk-s0502a8:22_1": "vā mayhaṁ vā jīvitantarāyaṁ na jānāmi, desetu me dhammanti. Satthā dutiyampi paṭikkhipiyeva.",
  "atk-s0502a8:22_2": "Evaṁ kirassa ahosi – ‘‘imassa maṁ diṭṭhakālato paṭṭhāya sakalasarīraṁ pītiyā nirantaraṁ",
  "atk-s0502a8:22_3": "ajjhotthaṭaṁ hoti, balavapītivego dhammaṁ sutvāpi na sakkhissati paṭivijjhituṁ, majjhattupekkhāya",
  "atk-s0502a8:22_4": "tāva tiṭṭhatu, ekaratteneva vīsayojanasatikaṁ maggaṁ āgatattā darathopissa balavā,",
  "atk-s0502a8:22_5": "sopi tāva paṭippassambhatū’’ti. Tasmā dvikkhattuṁ paṭikkhipitvā tatiyaṁ yācito antaravīthiyaṁ",
  "atk-s0502a8:22_6": "ṭhitova ‘‘tasmātiha te, bāhiya, evaṁ sikkhitabbaṁ ‘diṭṭhe diṭṭhamattaṁ bhavissatī’’’tiādinā",
  "atk-s0502a8:22_7": "(udā. 10) nayena dhammaṁ desesi. So satthu dhammaṁ suṇantoyeva sabbāsave khepetvā",
  "atk-s0502a8:22_8": "saha paṭisambhidāhi arahattaṁ pāpuṇi. Tāvadeva ca pana bhagavantaṁ pabbajjaṁ yāci,",
  "atk-s0502a8:22_9": "‘‘paripuṇṇaṁ te pattacīvara’’nti puṭṭho ‘‘na paripuṇṇa’’nti āha. Atha naṁ satthā",
  "atk-s0502a8:22_10": "‘‘tena hi pattacīvaraṁ pariyesāhī’’ti vatvā pakkāmi.",
  "atk-s0502a8:23_0": "‘‘So kira vīsati vassasahassāni samaṇadhammaṁ karonto ‘bhikkhunā nāma attanā paccaye",
  "atk-s0502a8:23_1": "labhitvā aññaṁ anoloketvā sayameva paribhuñjituṁ vaṭṭatī’ti ekabhikkhussāpi pattena",
  "atk-s0502a8:23_2": "vā cīvarena vā saṅgahaṁ na akāsi , tenassa iddhimayapattacīvaraṁ na upajjissatī’’ti",
  "atk-s0502a8:23_3": "ñatvā ehibhikkhubhāvena pabbajjaṁ na adāsi. Tampi pattacīvaraṁ pariyesamānameva ekā",
  "atk-s0502a8:23_4": "yakkhinī dhenurūpena āgantvā uramhi paharitvā jīvitakkhayaṁ pāpesi. Satthā piṇḍāya",
  "atk-s0502a8:23_5": "caritvā katabhattakicco sambahulehi bhikkhūhi saddhiṁ nikkhanto bāhiyassa sarīraṁ",
  "atk-s0502a8:23_6": "saṅkāraṭṭhāne patitaṁ disvā bhikkhū āṇāpesi, ‘‘bhikkhave, ekasmiṁ gehadvāre ṭhatvā",
  "atk-s0502a8:23_7": "mañcakaṁ āharāpetvā imaṁ sarīraṁ nagarato nīharitvā jhāpetvā thūpaṁ karothā’’ti.",
  "atk-s0502a8:23_8": "Bhikkhū tathā kariṁsu, katvā ca pana vihāraṁ gantvā satthāraṁ upasaṅkamitvā attanā",
  "atk-s0502a8:23_9": "katakiccaṁ ārocetvā tassa abhisamparāyaṁ pucchiṁsu. Atha nesaṁ bhagavā tassa parinibbutabhāvaṁ",
  "atk-s0502a8:23_10": "ācikkhitvā ‘‘etadaggaṁ, bhikkhave, mama sāvakānaṁ bhikkhūnaṁ khippābhiññānaṁ yadidaṁ",
  "atk-s0502a8:23_11": "bāhiyo dārucīriyo’’ti (a. ni. 1.216) etadagge ṭhapesi. Atha naṁ bhikkhū pucchiṁsu",
  "atk-s0502a8:23_12": "– ‘‘bhante, tumhe ‘bāhiyo arahattaṁ patto’ti vadetha, kadā so arahattaṁ patto’’ti?",
  "atk-s0502a8:23_13": "‘‘Mama dhammaṁ sutakāle, bhikkhave’’ti. ‘‘Kadā panassa, bhante, tumhehi dhammo kathito’’ti?",
  "atk-s0502a8:23_14": "‘‘Piṇḍāya carantena antaravīthiyaṁ ṭhatvā’’ti. ‘‘Appamattako hi, bhante, tumhehi",
  "atk-s0502a8:23_15": "antaravīthiyaṁ ṭhatvā kathitadhammo kathaṁ so tāvattakena visesaṁ nibbattesī’’ti,",
  "atk-s0502a8:23_16": "atha ne satthā ‘‘kiṁ, bhikkhave, mama dhammaṁ ‘appaṁ vā bahuṁ vā’ti mā pamāṇaṁ gaṇhatha.",
  "atk-s0502a8:23_17": "Anekānipi hi gāthāsahassāni anatthanissitāni na seyyo, atthanissitaṁ pana ekampi",
  "atk-s0502a8:23_18": "gāthāpadaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:24": "101.",
  "atk-s0502a8:25": " ‘‘Sahassamapi ce gāthā, anatthapadasaṁhitā;",
  "atk-s0502a8:26": "Ekaṁ gāthāpadaṁ seyyo, yaṁ sutvā upasammatī’’ti.",
  "atk-s0502a8:27": "Tattha ekaṁ gāthāpadaṁ seyyoti ‘‘appamādo amatapadaṁ…pe… yathā mayā’’ti (dha. pa. 21) evarūpā ekā gāthāpi seyyoti attho. Sesaṁ purimanayeneva veditabbaṁ.",
  "atk-s0502a8:28": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:29": "Bāhiyadārucīriyattheravatthu dutiyaṁ.",
  "atk-s0502a8:30": "3. Kuṇḍalakesittherīvatthu",
  "atk-s0502a8:31": "Yoca gāthāsataṁ bhāseti imaṁ dhammadesanaṁ satthā jetavane viharanto kuṇḍalakesiṁ ārabbha kathesi.",
  "atk-s0502a8:32_0": "Rājagahe kira ekā seṭṭhidhītā soḷasavassuddesikā abhirūpā ahosi dassanīyā pāsādikā.",
  "atk-s0502a8:32_1": "Tasmiñca vaye ṭhitā nāriyo purisajjhāsayā honti purisalolā. Atha naṁ mātāpitaro sattabhūmikassa",
  "atk-s0502a8:32_2": "pāsādassa uparimatale sirigabbhe nivāsāpesuṁ. Ekamevassā dāsiṁ paricārikaṁ adaṁsu.",
  "atk-s0502a8:32_3": "Athekaṁ kulaputtaṁ corakammaṁ karontaṁ gahetvā pacchābāhaṁ bandhitvā catukke catukke",
  "atk-s0502a8:32_4": "kasāhi paharitvā āghātanaṁ nayiṁsu. Seṭṭhidhītā mahājanassa saddaṁ sutvā ‘‘kiṁ nu",
  "atk-s0502a8:32_5": "kho eta’’nti pāsādatale ṭhatvā olokentī taṁ disvā paṭibaddhacittā hutvā taṁ patthayamānā",
  "atk-s0502a8:32_6": "āhāraṁ paṭikkhipitvā mañcake nipajji. Atha naṁ mātā pucchi – ‘‘kiṁ idaṁ, ammā’’ti?",
  "atk-s0502a8:32_7": "‘‘Sace etaṁ ‘coro’ti gahetvā niyyamānaṁ purisaṁ labhissāmi, jīvissāmi. No ce labhissāmi,",
  "atk-s0502a8:32_8": "jīvitaṁ me natthi, idheva marissāmī’’ti. ‘‘Amma, mā evaṁ kari, amhākaṁ jātiyā ca",
  "atk-s0502a8:32_9": "gottena ca bhogena ca sadisaṁ aññaṁ sāmikaṁ labhissasī’’ti. ‘‘Mayhaṁ aññena kiccaṁ",
  "atk-s0502a8:32_10": "natthi, imaṁ alabhamānā marissāmī’’ti. Mātā dhītaraṁ saññāpetuṁ asakkontī pituno",
  "atk-s0502a8:32_11": "ārocesi. Sopi naṁ saññāpetuṁ asakkonto ‘‘kiṁ sakkā kātu’’nti cintetvā taṁ coraṁ gahetvā",
  "atk-s0502a8:32_12": "gacchantassa rājapurisassa sahassabhaṇḍikaṁ pesesi – ‘‘imaṁ gahetvā etaṁ purisaṁ",
  "atk-s0502a8:32_13": "mayhaṁ dehī’’ti. So ‘‘sādhū’’ti kahāpaṇe gahetvā taṁ muñcitvā aññaṁ māretvā ‘‘mārito,",
  "atk-s0502a8:32_14": "deva, coro’’ti rañño ārocesi. Seṭṭhipi tassa dhītaraṁ adāsi.",
  "atk-s0502a8:33_0": "Sā tato paṭṭhāya ‘‘sāmikaṁ ārādhessāmī’’ti sabbābharaṇapaṭimaṇḍitā sayameva tassa",
  "atk-s0502a8:33_1": "yāguādīni saṁvidahati, coro katipāhaccayena cintesi – ‘‘kadā nu kho imaṁ māretvā",
  "atk-s0502a8:33_2": "etissā ābharaṇāni gahetvā ekasmiṁ surāgehe vikkiṇitvā khādituṁ labhissāmī’’ti? So",
  "atk-s0502a8:33_3": "‘‘attheko upāyo’’ti cintetvā āhāraṁ paṭikkhipitvā mañcake nipajji, atha naṁ sā upasaṅkamitvā",
  "atk-s0502a8:33_4": "‘‘kiṁ te, sāmi, rujjatī’’ti pucchi. ‘‘Na kiñci me, bhaddeti, kacci pana me mātāpitaro",
  "atk-s0502a8:33_5": "tuyhaṁ kuddhā’’ti? ‘‘Na kujjhanti, bhadde’’ti . Atha ‘‘kiṁ nāmeta’’nti? ‘‘Bhadde,",
  "atk-s0502a8:33_6": "ahaṁ taṁ divasaṁ bandhitvā niyyamāno corapapāte adhivatthāya devatāya balikammaṁ",
  "atk-s0502a8:33_7": "paṭissuṇitvā jīvitaṁ labhiṁ, tvampi mayā tassā eva ānubhāvena laddhā, ‘taṁ me devatāya",
  "atk-s0502a8:33_8": "balikammaṁ ṭhapita’nti cintemi, bhadde’’ti. ‘‘Sāmi, mā cintayi, karissāmi balikammaṁ,",
  "atk-s0502a8:33_9": "vadehi , kenattho’’ti? ‘‘Appodakamadhupāyasena ca lājapañcamakapupphehi cā’’ti. ‘‘Sādhu,",
  "atk-s0502a8:33_10": "sāmi, ahaṁ paṭiyādessāmī’’ti sā sabbaṁ balikammaṁ paṭiyādetvā ‘‘ehi, sāmi, gacchāmā’’ti",
  "atk-s0502a8:33_11": "āha. ‘‘Tena hi, bhadde, tava ñātake nivattetvā mahagghāni vatthābharaṇāni gahetvā",
  "atk-s0502a8:33_12": "attānaṁ alaṅkarohi, hasantā kīḷantā sukhaṁ gamissāmā’’ti. Sā tathā akāsi.",
  "atk-s0502a8:34_0": "Atha naṁ so pabbatapādaṁ gatakāle āha – ‘‘bhadde, ito paraṁ ubhova janā gamissāma,",
  "atk-s0502a8:34_1": "sesajanaṁ yānakena saddhiṁ nivattāpetvā balikammabhājanaṁ sayaṁ ukkhipitvā gaṇhāhī’’ti.",
  "atk-s0502a8:34_2": "Sā tathā akāsi. Coro taṁ gahetvā corapapātapabbataṁ abhiruhi. Tassa hi ekena passena",
  "atk-s0502a8:34_3": "manussā abhiruhanti, ekaṁ passaṁ chinnapapātaṁ. Pabbatamatthake ṭhitā tena passena",
  "atk-s0502a8:34_4": "core pātenti. Te khaṇḍākhaṇḍaṁ hutvā bhūmiyaṁ patanti. Tasmā ‘‘corapapāto’’ti vuccati.",
  "atk-s0502a8:34_5": "Sā tassa pabbatassa matthake ṭhatvā ‘‘balikammaṁ te, sāmi, karohī’’ti āha. So tuṇhī",
  "atk-s0502a8:34_6": "ahosi. Puna tāya ‘‘kasmā, sāmi, tuṇhībhūtosī’’ti vutte taṁ āha – ‘‘na mayhaṁ balikammenattho,",
  "atk-s0502a8:34_7": "vañcetvā pana taṁ ādāya āgatomhī’’ti. ‘‘Kiṁ kāraṇā, sāmī’’ti? ‘‘Taṁ māretvā tava",
  "atk-s0502a8:34_8": "ābharaṇāni gahetvā palāyanatthāyā’’ti. Sā maraṇabhayatajjitā āha – ‘‘sāmi, ahañca",
  "atk-s0502a8:34_9": "ābharaṇāni ca tava santakāneva, kasmā evaṁ vadesī’’ti? So, ‘‘mā evaṁ karohī’’ti,",
  "atk-s0502a8:34_10": "punappunaṁ yāciyamānopi ‘‘māremi evā’’ti āha. ‘‘Evaṁ sante kiṁ te mama maraṇena?",
  "atk-s0502a8:34_11": "Imāni ābharaṇāni gahetvā mayhaṁ jīvitaṁ dehi, ito paṭṭhāya maṁ ‘matā’ti dhārehi,",
  "atk-s0502a8:34_12": "dāsī vā te hutvā kammaṁ karissāmī’’ti vatvā imaṁ gāthamāha –",
  "atk-s0502a8:35": "‘‘Idaṁ suvaṇṇakeyūraṁ, muttā veḷuriyā bahū;",
  "atk-s0502a8:36": "Sabbaṁ harassu bhaddante, maṁ ca dāsīti sāvayā’’ti. (apa. therī 2.3.27);",
  "atk-s0502a8:37": "Taṁ sutvā coro ‘‘evaṁ kate tvaṁ gantvā mātāpitūnaṁ ācikkhissasi, māressāmiyeva, mā tvaṁ bāḷhaṁ paridevasī’’ti vatvā imaṁ gāthamāha –",
  "atk-s0502a8:38": "‘‘Mā bāḷhaṁ paridevesi, khippaṁ bandhāhi bhaṇḍikaṁ;",
  "atk-s0502a8:39": "Na tuyhaṁ jīvitaṁ atthi, sabbaṁ gaṇhāmi bhaṇḍaka’’nti. –",
  "atk-s0502a8:40_0": "Sā cintesi – ‘‘aho idaṁ kammaṁ bhāriyaṁ. Paññā nāma na pacitvā khādanatthāya katā,",
  "atk-s0502a8:40_1": "atha kho vicāraṇatthāya katā, jānissāmissa kattabba’’nti, atha naṁ āha – ‘‘sāmi,",
  "atk-s0502a8:40_2": "yadā tvaṁ ‘coro’ti gahetvā nīyasi, tadāhaṁ mātāpitūnaṁ ācikkhiṁ, te sahassaṁ vissajjetvā",
  "atk-s0502a8:40_3": "taṁ āharāpetvā gehe kariṁsu. Tato paṭṭhāya ahaṁ tuyhaṁ upakārikā, ajja me sudiṭṭhaṁ",
  "atk-s0502a8:40_4": "katvā attānaṁ vandituṁ dehī’’ti. So ‘‘sādhu, bhadde, sudiṭṭhaṁ katvā vandāhī’’ti",
  "atk-s0502a8:40_5": "vatvā pabbatante aṭṭhāsi. Atha naṁ sā tikkhattuṁ padakkhiṇaṁ katvā catūsu ṭhānesu",
  "atk-s0502a8:40_6": "vanditvā, ‘‘sāmi, idaṁ te pacchimadassanaṁ, idāni tuyhaṁ vā mama dassanaṁ, mayhaṁ",
  "atk-s0502a8:40_7": "vā tava dassanaṁ natthī’’ti purato ca pacchato ca āliṅgitvā pamattaṁ hutvā pabbatante",
  "atk-s0502a8:40_8": "ṭhitaṁ piṭṭhipasse ṭhatvā ekena hatthena khandhe gahetvā ekena piṭṭhikacchāya gahetvā",
  "atk-s0502a8:40_9": "pabbatapapāte khipi. So pabbatakucchiyaṁ paṭihato khaṇḍākhaṇḍikaṁ hutvā bhūmiyaṁ",
  "atk-s0502a8:40_10": "pati. Corapapātamatthake adhivatthā devatā tesaṁ dvinnampi kiriyaṁ disvā tassā itthiyā",
  "atk-s0502a8:40_11": "sādhukāraṁ datvā imaṁ gāthamāha –",
  "atk-s0502a8:41": "‘‘Na hi sabbesu ṭhānesu, puriso hoti paṇḍito;",
  "atk-s0502a8:42": "Itthīpi paṇḍitā hoti, tattha tattha vicakkhaṇā’’ti. (apa. therī 2.3.31);",
  "atk-s0502a8:43_0": "Sāpi coraṁ papāte khipitvā cintesi – ‘‘sacāhaṁ gehaṁ gamissāmi, ‘sāmiko te kuhi’nti",
  "atk-s0502a8:43_1": "pucchissanti, sacāhaṁ evaṁ puṭṭhā ‘mārito me’ti vakkhāmi, ‘dubbinīte sahassaṁ datvā",
  "atk-s0502a8:43_2": "taṁ āharāpetvā idāni naṁ māresī’ti maṁ mukhasattīhi vijjhissanti, ‘ābharaṇatthāya",
  "atk-s0502a8:43_3": "so maṁ māretukāmo ahosī’ti vuttepi na saddahissanti, alaṁ me gehenā’’ti tatthevābharaṇāni",
  "atk-s0502a8:43_4": "chaḍḍetvā araññaṁ pavisitvā anupubbena vicarantī ekaṁ paribbājakānaṁ assamaṁ patvā",
  "atk-s0502a8:43_5": "vanditvā ‘‘mayhaṁ, bhante, tumhākaṁ santike pabbajjaṁ dethā’’ti āha. Atha naṁ pabbājesuṁ.",
  "atk-s0502a8:43_6": "Sā pabbajitvāva pucchi – ‘‘bhante, tumhākaṁ pabbajjāya kiṁ uttama’’nti? ‘‘Bhadde,",
  "atk-s0502a8:43_7": "dasasu vā kasiṇesu parikammaṁ katvā jhānaṁ nibbattetabbaṁ , vādasahassaṁ vā uggaṇhitabbaṁ,",
  "atk-s0502a8:43_8": "ayaṁ amhākaṁ pabbajjāya uttamattho’’ti. ‘‘Jhānaṁ tāva nibbattetuṁ ahaṁ na sakkhissāmi,",
  "atk-s0502a8:43_9": "vādasahassaṁ pana uggaṇhissāmi, ayyā’’ti. Atha naṁ te vādasahassaṁ uggaṇhāpetvā ‘‘uggahitaṁ",
  "atk-s0502a8:43_10": "te sippaṁ, idāni tvaṁ jambudīpatale vicaritvā attanā saddhiṁ pañhaṁ kathetuṁ samatthaṁ",
  "atk-s0502a8:43_11": "olokehī’’ti tassa hatthe jambusākhaṁ datvā uyyojesuṁ – ‘‘gaccha, bhadde, sace koci",
  "atk-s0502a8:43_12": "gihibhūto tayā saddhiṁ pañhaṁ kathetuṁ sakkoti, tasseva pādaparicārikā bhavāhi, sace",
  "atk-s0502a8:43_13": "pabbajito sakkoti, tassa santike pabbajāhī’’ti.",
  "atk-s0502a8:44_0": "Sā nāmena jambuparibbājikā nāma hutvā tato nikkhamitvā diṭṭhe diṭṭhe pañhaṁ pucchantī",
  "atk-s0502a8:44_1": "vicarati. Tāya saddhiṁ kathetuṁ samattho nāma nāhosi. ‘‘Ito jambuparibbājikā āgacchatī’’ti",
  "atk-s0502a8:44_2": "sutvāva manussā palāyanti. Sā gāmaṁ vā nigamaṁ vā bhikkhāya pavisantī gāmadvāre vālukarāsiṁ",
  "atk-s0502a8:44_3": "katvā tattha jambusākhaṁ ṭhapetvā ‘‘mayā saddhiṁ kathetuṁ samattho jambusākhaṁ maddatū’’ti",
  "atk-s0502a8:44_4": "vatvā gāmaṁ pāvisi. Taṁ ṭhānaṁ upasaṅkamituṁ samattho nāma nāhosi. Sāpi milātāya",
  "atk-s0502a8:44_5": "jambusākhāya aññaṁ jambusākhaṁ gaṇhāti, iminā nīhārena vicarantī sāvatthiṁ patvā",
  "atk-s0502a8:44_6": "gāmadvāre vālukarāsiṁ katvā jambusākhaṁ ṭhapetvā vuttanayeneva vatvā bhikkhāya pāvisi.",
  "atk-s0502a8:44_7": "Sambahulā gāmadārakā jambusākhaṁ parivāretvā aṭṭhaṁsu. Tadā sāriputtatthero piṇḍāya",
  "atk-s0502a8:44_8": "caritvā katabhattakicco nagarā nikkhanto te dārake jambusākhaṁ parivāretvā ṭhite",
  "atk-s0502a8:44_9": "disvā ‘‘kiṁ ida’’nti pucchi. Dārakā therassa taṁ pavattiṁ ācikkhiṁsu. ‘‘Tena hi dārakā",
  "atk-s0502a8:44_10": "imaṁ sākhaṁ maddathā’’ti. ‘‘Bhāyāma, bhante’’ti . ‘‘Ahaṁ pañhaṁ kathessāmi, maddatha",
  "atk-s0502a8:44_11": "tumhe’’ti. Te therassa vacanena sañjātussāhā tathā katvā maddantā jambusākhaṁ ukkhipiṁsu.",
  "atk-s0502a8:44_12": "Paribbājikā āgantvā te paribhāsitvā ‘‘tumhehi saddhiṁ mama pañhena kiccaṁ natthi,",
  "atk-s0502a8:44_13": "kasmā me sākhaṁ maddathā’’ti āha. ‘‘Ayyenamhā maddāpitā’’ti āhaṁsu. ‘‘Bhante, tumhehi",
  "atk-s0502a8:44_14": "me sākhā maddāpitā’’ti? ‘‘Āma, bhaginī’’ti. ‘‘Tena hi mayā saddhiṁ pañhaṁ kathethā’’ti.",
  "atk-s0502a8:44_15": "‘‘Sādhu kathessāmī’’ti.",
  "atk-s0502a8:45_0": "Sā vaḍḍhamānakacchāyāya pañhaṁ pucchituṁ therassa santikaṁ agamāsi, sakalanagaraṁ",
  "atk-s0502a8:45_1": "saṅkhubhi. ‘‘Dvinnaṁ paṇḍitānaṁ kathaṁ suṇissāmā’’ti nāgarā tāya saddhiṁyeva gantvā",
  "atk-s0502a8:45_2": "theraṁ vanditvā ekamantaṁ nisīdiṁsu. Paribbājikā theraṁ āha – ‘‘bhante, pucchāmi",
  "atk-s0502a8:45_3": "te pañha’’nti. ‘‘Puccha, bhaginī’’ti. Sā vādasahassaṁ pucchi, pucchitaṁ pucchitaṁ",
  "atk-s0502a8:45_4": "thero vissajjesi. Atha naṁ thero āha – ‘‘ettakā eva te pañhā, aññepi atthī’’ti? ‘‘Ettakā",
  "atk-s0502a8:45_5": "eva, bhante’’ti. ‘‘Tayā bahū pañhā puṭṭhā, mayampi ekaṁ pucchāma, vissajjissasi no’’ti?",
  "atk-s0502a8:45_6": "‘‘Jānamānā vissajjissāmi pucchatha, bhante’’ti. Thero ‘‘ekaṁ nāma ki’’nti (khu. pā.",
  "atk-s0502a8:45_7": "4.1) pañhaṁ pucchi. Sā ‘‘evaṁ nāmesa vissajjetabbo’’ti ajānantī ‘‘kiṁ nāmetaṁ, bhante’’ti",
  "atk-s0502a8:45_8": "pucchi. ‘‘Buddhapañho nāma, bhaginī’’ti. ‘‘Mayhampi taṁ detha, bhante’’ti. ‘‘Sace",
  "atk-s0502a8:45_9": "mādisā bhavissasi, dassāmī’’ti. ‘‘Tena hi maṁ pabbājethā’’ti. Thero bhikkhunīnaṁ",
  "atk-s0502a8:45_10": "ācikkhitvā pabbājesi. Sā pabbajitvā laddhūpasampadā kuṇḍalakesittherī nāma hutvā",
  "atk-s0502a8:45_11": "katipāhaccayeneva saha paṭisambhidāhi arahattaṁ pāpuṇi.",
  "atk-s0502a8:46_0": "Bhikkhū dhammasabhāyaṁ kathaṁ samuṭṭhāpesuṁ – ‘‘kuṇḍalakesittheriyā dhammassavanañca",
  "atk-s0502a8:46_1": "bahuṁ natthi, pabbajitakiccañcassā matthakaṁ pattaṁ, ekena kira corena saddhiṁ mahāsaṅgāmaṁ",
  "atk-s0502a8:46_2": "katvā jinitvā āgatā’’ti. Satthā āgantvā ‘‘kāya nuttha, bhikkhave, etarahi kathāya",
  "atk-s0502a8:46_3": "sannisinnā’’ti pucchitvā ‘‘imāya nāmā’’ti vutte, ‘‘bhikkhave, mayā desitadhammaṁ",
  "atk-s0502a8:46_4": "‘appaṁ vā bahuṁ vā’ti pamāṇaṁ mā gaṇhatha, anatthakaṁ padasatampi seyyo na hoti,",
  "atk-s0502a8:46_5": "dhammapadaṁ pana ekampi seyyova. Avasesacore jinantassa ca jayo nāma na hoti, ajjhattikakilesacore",
  "atk-s0502a8:46_6": "jinantasseva pana jayo nāma hotī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a8:47": "102.",
  "atk-s0502a8:48": " ‘‘Yo ca gāthāsataṁ bhāse, anatthapadasaṁhitā;",
  "atk-s0502a8:49": "Ekaṁ dhammapadaṁ seyyo, yaṁ sutvā upasammati.",
  "atk-s0502a8:50": "103.",
  "atk-s0502a8:51": " ‘‘Yo sahassaṁ sahassena, saṅgāme mānuse jine;",
  "atk-s0502a8:52": "Ekañca jeyyamattānaṁ, sa ve saṅgāmajuttamo’’ti.",
  "atk-s0502a8:53_0": "Tattha gāthāsatanti yo ca puggalo sataparicchedā bahūpi gāthā bhāseyyāti attho. Anatthapadasaṁhitāti",
  "atk-s0502a8:53_1": "ākāsavaṇṇanādivasena anatthakehi padehi saṁhitā. Dhammapadanti atthasādhakaṁ khandhādipaṭisaṁyuttaṁ,",
  "atk-s0502a8:53_2": "‘‘cattārimāni paribbājakā dhammapadāni. Katamāni cattāri? Anabhijjhā paribbājakā",
  "atk-s0502a8:53_3": "dhammapadaṁ, abyāpādo paribbājakā dhammapadaṁ, sammāsati paribbājakā dhammapadaṁ",
  "atk-s0502a8:53_4": ", sammāsamādhi paribbājakā dhammapada’’nti (a. ni. 4.30) evaṁ vuttesu catūsu dhammapadesu",
  "atk-s0502a8:53_5": "ekampi dhammapadaṁ seyyo. Yo sahassaṁ sahassenāti yo eko saṅgāmayodho sahassena guṇitaṁ",
  "atk-s0502a8:53_6": "sahassaṁ mānuse ekasmiṁ saṅgāme jineyya, dasamanussasatasahassaṁ jinitvā jayaṁ āhareyya,",
  "atk-s0502a8:53_7": "ayampi saṅgāmajinataṁ uttamo pavaro nāma na hoti. Ekañca jeyyamattānanti yo rattiṭṭhānadivāṭṭhānesu",
  "atk-s0502a8:53_8": "ajjhattikakammaṭṭhānaṁ sammasanto attano lobhādikilesajayena attānaṁ jineyya . Sa",
  "atk-s0502a8:53_9": "ve saṅgāmajuttamoti so saṅgāmajinānaṁ uttamo pavaro saṅgāmasīsayodhoti.",
  "atk-s0502a8:54": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:55": "Kuṇḍalakesittherīvatthu tatiyaṁ.",
  "atk-s0502a8:56": "4. Anatthapucchakabrāhmaṇavatthu",
  "atk-s0502a8:57": "Attā haveti imaṁ dhammadesanaṁ satthā jetavane viharanto anatthapucchakaṁ brāhmaṇaṁ ārabbha kathesi.",
  "atk-s0502a8:58_0": "So kira brāhmaṇo ‘‘kiṁ nu kho sammāsambuddho atthameva jānāti, udāhu anatthampi,",
  "atk-s0502a8:58_1": "pucchissāmi na’’nti satthāraṁ upasaṅkamitvā pucchi – ‘‘bhante, tumhe atthameva jānātha",
  "atk-s0502a8:58_2": "maññe, no anattha’’nti? ‘‘Atthañcāhaṁ, brāhmaṇa, jānāmi anatthañcā’’ti. ‘‘Tena hi",
  "atk-s0502a8:58_3": "me anatthaṁ kathethā’’ti. Athassa satthā imaṁ gāthamāha –",
  "atk-s0502a8:59": "‘‘Ussūraseyyaṁ ālasyaṁ, caṇḍikkaṁ dīghasoṇḍiyaṁ;",
  "atk-s0502a8:60": "Ekassaddhānagamanaṁ paradārūpasevanaṁ;",
  "atk-s0502a8:61": "Etaṁ brāhmaṇa sevassu, anatthaṁ te bhavissatī’’ti.",
  "atk-s0502a8:62_0": "Taṁ sutvā brāhmaṇo sādhukāramadāsi ‘‘sādhu sādhu, gaṇācariya, gaṇajeṭṭhaka, tumhe",
  "atk-s0502a8:62_1": "atthañca jānātha anatthañcā’’ti . ‘‘Evaṁ kho, brāhmaṇa, atthānatthajānanako nāma",
  "atk-s0502a8:62_2": "mayā sadiso natthī’’ti. Athassa satthā ajjhāsayaṁ upadhāretvā, ‘‘brāhmaṇa, kena kammena",
  "atk-s0502a8:62_3": "jīvasī’’ti pucchi. ‘‘Jūtakammena, bho gotamā’’ti. ‘‘Kiṁ pana te jayo hoti parājayo’’ti",
  "atk-s0502a8:62_4": ". ‘‘Jayopi hoti parājayopī’’ti vutte, ‘‘brāhmaṇa, appamattako esa, paraṁ jinantassa",
  "atk-s0502a8:62_5": "jayo nāma na seyyo. Yo pana kilesajayena attānaṁ jināti, tassa jayo seyyo. Na hi",
  "atk-s0502a8:62_6": "taṁ jayaṁ koci apajayaṁ kātuṁ sakkotī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a8:63": "104.",
  "atk-s0502a8:64": " ‘‘Attā have jitaṁ seyyo, yā cāyaṁ itarā pajā;",
  "atk-s0502a8:65": "Attadantassa posassa, niccaṁ saññatacārino.",
  "atk-s0502a8:66": "105.",
  "atk-s0502a8:67": " ‘‘Neva devo na gandhabbo, na māro saha brahmunā;",
  "atk-s0502a8:68": "Jitaṁ apajitaṁ kayirā, tathārūpassa jantuno’’ti.",
  "atk-s0502a8:69_0": "Tattha haveti nipāto. Jitanti liṅgavipallāso, attano kilesajayena attā jito seyyoti",
  "atk-s0502a8:69_1": "attho. Yā cāyaṁ itarā pajāti yā panāyaṁ avasesā pajā jūtena vā dhanaharaṇena vā saṅgāmena",
  "atk-s0502a8:69_2": "vā balābhibhavena vā jitā bhaveyya, taṁ jinantena yaṁ jitaṁ, na taṁ seyyoti attho.",
  "atk-s0502a8:69_3": "Kasmā pana tadeva jitaṁ seyyo, idaṁ na seyyoti? Yasmā attadantassa…pe… tathārūpassa",
  "atk-s0502a8:69_4": "jantunoti. Idaṁ vuttaṁ hoti – yasmā hi yvāyaṁ nikkilesatāya attadanto poso, tassa",
  "atk-s0502a8:69_5": "attadantassa kāyādīhi niccaṁ saññatacārino evarūpassa imehi kāyasaññamādīhi saññatassa",
  "atk-s0502a8:69_6": "jantuno devo vā gandhabbo vā māro vā brahmunā saha uṭṭhahitvā ‘‘ahamassa jitaṁ apajitaṁ",
  "atk-s0502a8:69_7": "karissāmi, maggabhāvanāya pahīne kilese puna uppādessāmī’’ti ghaṭentopi vāyamantopi",
  "atk-s0502a8:69_8": "yathā dhanādīhi parājito pakkhantaro hutvā itarena jitaṁ puna jinanto apajitaṁ kareyya,",
  "atk-s0502a8:69_9": "‘‘evaṁ apajitaṁ kātuṁ neva sakkuṇeyyā’’ti.",
  "atk-s0502a8:70": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:71": "Anatthapucchakabrāhmaṇavatthu catutthaṁ.",
  "atk-s0502a8:72": "5. Sāriputtattherassa mātulabrāhmaṇavatthu",
  "atk-s0502a8:73": "Māsemāseti imaṁ dhammadesanaṁ satthā veḷuvane viharanto sāriputtattherassa mātulabrāhmaṇaṁ ārabbha kathesi.",
  "atk-s0502a8:74_0": "Thero kira tassa santikaṁ gantvā āha – ‘‘kiṁ nu kho, brāhmaṇa, kiñcideva kusalaṁ",
  "atk-s0502a8:74_1": "karosī’’ti? ‘‘Karomi, bhante’’ti. ‘‘Kiṁ karosī’’ti? ‘‘Māse māse sahassapariccāgena",
  "atk-s0502a8:74_2": "dānaṁ dammī’’ti. ‘‘Kassa desī’’ti? ‘‘Nigaṇṭhānaṁ, bhante’’ti. ‘‘Kiṁ patthayanto’’ti?",
  "atk-s0502a8:74_3": "‘‘Brahmalokaṁ, bhante’’ti. ‘‘Kiṁ pana brahmalokassa ayaṁ maggo’’ti? ‘‘Āma, bhante’’ti.",
  "atk-s0502a8:74_4": "‘‘Ko evamāhā’’ti? ‘‘Ācariyehi me kathitaṁ, bhante’’ti. ‘‘No tvaṁ brahmalokassa maggaṁ",
  "atk-s0502a8:74_5": "jānāsi, nāpi te ācariyā, satthāva eko jānāti, ehi, brāhmaṇa, brahmalokassa te maggaṁ",
  "atk-s0502a8:74_6": "kathāpessāmī’’ti taṁ ādāya satthu santikaṁ netvā, ‘‘bhante, ayaṁ brāhmaṇo evamāhā’’ti,",
  "atk-s0502a8:74_7": "‘‘taṁ pavattiṁ ārocetvā sādhu vatassa brahmalokassa maggaṁ kathethā’’ti. Satthā ‘‘evaṁ",
  "atk-s0502a8:74_8": "kira, brāhmaṇā’’ti pucchitvā ‘‘āma, bho gotamā’’ti vutte, ‘‘brāhmaṇa, tayā evaṁ dadamānena",
  "atk-s0502a8:74_9": "vassasataṁ dinnadānatopi muhuttamattaṁ pasannacittena mama sāvakassa olokanaṁ vā",
  "atk-s0502a8:74_10": "kaṭacchubhikkhāmattadānaṁ vā mahapphalatara’’nti vatvā anusandhiṁ ghaṭetvā dhammaṁ",
  "atk-s0502a8:74_11": "desento imaṁ gāthamāha –",
  "atk-s0502a8:75": "106.",
  "atk-s0502a8:76": " ‘‘Māse māse sahassena, yo yajetha sataṁ samaṁ;",
  "atk-s0502a8:77": "Ekañca bhāvitattānaṁ, muhuttamapi pūjaye;",
  "atk-s0502a8:78": "Sāyeva pūjanā seyyo, yañce vassasataṁ huta’’nti.",
  "atk-s0502a8:79_0": "Tattha sahassenāhi sahassapariccāgena. Yo yajetha sataṁ samanti yo vassasataṁ māse",
  "atk-s0502a8:79_1": "māse sahassaṁ pariccajanto lokiyamahājanassa dānaṁ dadeyya, ekañca bhāvitattānanti",
  "atk-s0502a8:79_2": "yo pana ekaṁ sīlādiguṇavisesena vaḍḍhitaattānaṁ heṭṭhimakoṭiyā sotāpannaṁ, uparimakoṭiyā",
  "atk-s0502a8:79_3": "khīṇāsavaṁ gharadvāraṁ sampattaṁ kaṭacchubhikkhādānavasena vā yāpanamattaāhāradānavasena",
  "atk-s0502a8:79_4": "vā thūlasāṭakadānamattena vā pūjeyya. Yaṁ itarena vassasataṁ hutaṁ. Tato sāyeva pūjanā",
  "atk-s0502a8:79_5": "seyyo. Seṭṭho uttamoti atthoti.",
  "atk-s0502a8:80": "Desanāvasāne so brāhmaṇo sotāpattiphalaṁ patto, aññepi bahū sotāpattiphalādīni pāpuṇiṁsūti.",
  "atk-s0502a8:81": "Sāriputtattherassa mātulabrāhmaṇavatthu pañcamaṁ.",
  "atk-s0502a8:82": "6. Sāriputtattherassa bhāgineyyavatthu",
  "atk-s0502a8:83": "Yoca vassasataṁ jantūti imaṁ dhammadesanaṁ satthā veḷuvane viharanto sāriputtattherassa bhāgineyyaṁ ārabbha kathesi.",
  "atk-s0502a8:84_0": "Tampi hi thero upasaṅkamitvā āha – ‘‘kiṁ, brāhmaṇa, kusalaṁ karosī’’ti? ‘‘Āma, bhante’’ti.",
  "atk-s0502a8:84_1": "‘‘Kiṁ karosī’’ti? ‘‘Māse māse ekaṁ ekaṁ pasuṁ ghātetvā aggiṁ paricarāmī’’ti. ‘‘Kimatthaṁ",
  "atk-s0502a8:84_2": "evaṁ karosī’’ti? ‘‘Brahmalokamaggo kireso’’ti. ‘‘Kenevaṁ kathita’’nti? ‘‘Ācariyehi",
  "atk-s0502a8:84_3": "me, bhante’’ti. ‘‘Neva tvaṁ brahmalokassa maggaṁ jānāsi, nāpi te ācariyā, ehi, satthu",
  "atk-s0502a8:84_4": "santikaṁ gamissāmā’’ti taṁ satthu santikaṁ netvā taṁ pavattiṁ ārocetvā ‘‘imassa,",
  "atk-s0502a8:84_5": "bhante, brahmalokassa maggaṁ kathethā’’ti āha. Satthā ‘‘evaṁ kirā’’ti pucchitvā ‘‘evaṁ,",
  "atk-s0502a8:84_6": "bho gotamā’’ti vutte, ‘‘brāhmaṇa, vassasatampi evaṁ aggiṁ paricarantassa tava aggipāricariyā",
  "atk-s0502a8:84_7": "mama sāvakassa taṅkhaṇamattaṁ pūjampi na pāpuṇātī’’ti vatvā anusandhiṁ ghaṭetvā dhammaṁ",
  "atk-s0502a8:84_8": "desento imaṁ gāthamāha –",
  "atk-s0502a8:85": "107.",
  "atk-s0502a8:86": " ‘‘Yo ca vassasataṁ jantu, aggiṁ paricare vane;",
  "atk-s0502a8:87": "Ekañca bhāvitattānaṁ, muhuttamapi pūjaye;",
  "atk-s0502a8:88": "Sāyeva pūjanā seyyo, yañce vassasataṁ huta’’nti.",
  "atk-s0502a8:89": "Tattha jantūti sattādhivacanametaṁ. Aggiṁ paricare vaneti nippapañcabhāvapatthanāya vanaṁ pavisitvāpi tattha aggiṁ paricareyya. Sesaṁ purimasadisamevāti.",
  "atk-s0502a8:90": "Desanāvasāne so brāhmaṇo sotāpattiphalaṁ pāpuṇi, aññepi bahū sotāpattiphalādīni pāpuṇiṁsūti.",
  "atk-s0502a8:91": "Sāriputtattherassa bhāgineyyavatthu chaṭṭhaṁ.",
  "atk-s0502a8:92": "7. Sāriputtattherassa sahāyakabrāhmaṇavatthu",
  "atk-s0502a8:93": "Yaṁkiñci yiṭṭhaṁ vāti imaṁ dhammadesanaṁ satthā veḷuvane viharanto sāriputtattherassa sahāyakabrāhmaṇaṁ ārabbha kathesi.",
  "atk-s0502a8:94_0": "Tampi hi thero upasaṅkamitvā ‘‘kiṁ, brāhmaṇa, kiñci kusalaṁ karosī’’ti pucchi. ‘‘Āma,",
  "atk-s0502a8:94_1": "bhante’’ti. ‘‘Kiṁ karosī’’ti? ‘‘Yiṭṭhayāgaṁ yajāmī’’ti. ‘‘Tadā kira taṁ yāgaṁ mahāpariccāgena",
  "atk-s0502a8:94_2": "yaja’’nti. Ito paraṁ thero purimanayeneva pucchitvā taṁ satthu santikaṁ netvā taṁ",
  "atk-s0502a8:94_3": "pavattiṁ ārocetvā ‘‘imassa, bhante, brahmalokassa maggaṁ kathethā’’ti āha. Satthā,",
  "atk-s0502a8:94_4": "‘‘brāhmaṇa, evaṁ kirā’’ti pucchitvā ‘‘evaṁ, bho gotamā’’ti vutte, ‘‘brāhmaṇa, tayā",
  "atk-s0502a8:94_5": "saṁvaccharaṁ yiṭṭhayāgaṁ yajantena lokiyamahājanassa dinnadānaṁ pasannacittena mama",
  "atk-s0502a8:94_6": "sāvakānaṁ vandantānaṁ uppannakusalacetanāya catubhāgamattampi na agghatī’’ti vatvā",
  "atk-s0502a8:94_7": "anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:95": "108.",
  "atk-s0502a8:96": " ‘‘Yaṁ kiñci yiṭṭhaṁ va hutaṁ va loke,",
  "atk-s0502a8:97": "Saṁvaccharaṁ yajetha puññapekkho;",
  "atk-s0502a8:98": "Sabbampi taṁ na catubhāgameti,",
  "atk-s0502a8:99": "Abhivādanā ujjugatesu seyyo’’ti.",
  "atk-s0502a8:100_0": "Tattha yaṁ kiñcīti anavasesapariyādānavacanametaṁ. Yiṭṭhanti yebhuyyena maṅgalakiriyādivasesu",
  "atk-s0502a8:100_1": "dinnadānaṁ. Hutanti abhisaṅkharitvā kataṁ pāhunadānañceva, kammañca phalañca saddahitvā",
  "atk-s0502a8:100_2": "katadānañca. Saṁvaccharaṁ yajethāti ekasaṁvaccharaṁ nirantarameva vuttappakāraṁ dānaṁ",
  "atk-s0502a8:100_3": "sakalacakkavāḷepi lokiyamahājanassa dadeyya. Puññapekkhoti puññaṁ icchanto. Ujjugatesūti",
  "atk-s0502a8:100_4": "heṭṭhimakoṭiyā sotāpannesu uparimakoṭiyā khīṇāsavesu. Idaṁ vuttaṁ hoti – ‘‘evarūpesu",
  "atk-s0502a8:100_5": "pasannacittena sarīraṁ onamitvā vandantassa kusalacetanāya yaṁ phalaṁ, tato catubhāgampi",
  "atk-s0502a8:100_6": "sabbaṁ taṁ dānaṁ na agghati, tasmā ujugatesu abhivādanameva seyyo’’ti.",
  "atk-s0502a8:101": "Desanāvasāne so brāhmaṇo sotāpattiphalaṁ patto, aññepi bahū sotāpattiphalādīni pāpuṇiṁsūti.",
  "atk-s0502a8:102": "Sāriputtattherassa sahāyakabrāhmaṇavatthu sattamaṁ.",
  "atk-s0502a8:103": "8. Āyuvaḍḍhanakumāravatthu",
  "atk-s0502a8:104": "Abhivādanasīlissāti imaṁ dhammadesanaṁ satthā dīghalaṅghikaṁ nissāya araññakuṭiyaṁ viharanto dīghāyukumāraṁ ārabbha kathesi.",
  "atk-s0502a8:105_0": "Dīghalaṅghikanagaravāsino kira dve brāhmaṇā bāhirakapabbajjaṁ pabbajitvā aṭṭhacattālīsa",
  "atk-s0502a8:105_1": "vassāni tapacaraṇaṁ kariṁsu. Tesu eko ‘‘paveṇi me nassissati, vibbhamissāmī’’ti cintetvā",
  "atk-s0502a8:105_2": "attanā kataṁ tapaṁ paresaṁ vikkiṇitvā gosatena ceva kahāpaṇasatena ca saddhiṁ bhariyaṁ",
  "atk-s0502a8:105_3": "labhitvā kuṭumbaṁ saṇṭhapesi. Athassa bhariyā puttaṁ vijāyi. Itaro panassa sahāyako",
  "atk-s0502a8:105_4": "pavāsaṁ gantvā punadeva taṁ nagaraṁ paccāgami. So tassa āgatabhāvaṁ sutvā puttadāraṁ",
  "atk-s0502a8:105_5": "ādāya sahāyakassa dassanatthāya agamāsi. Gantvā puttaṁ mātu hatthe datvā sayaṁ tāva",
  "atk-s0502a8:105_6": "vandi, mātāpi puttaṁ pitu hatthe datvā vandi. So ‘‘dīghāyukā hothā’’ti āha, putte",
  "atk-s0502a8:105_7": "pana vandāpite tuṇhī ahosi. Atha naṁ ‘‘kasmā, bhante, amhehi vandite ‘dīghāyukā hothā’ti",
  "atk-s0502a8:105_8": "vatvā imassa vandanakāle kiñci na vadethā’’ti āha. ‘‘Imasseko antarāyo atthi, brāhmaṇā’’ti.",
  "atk-s0502a8:105_9": "‘‘Kittakaṁ jīvissati, bhante’’ti? ‘‘Sattāhaṁ, brāhmaṇā’’ti. ‘‘Paṭibāhanakāraṇaṁ atthi,",
  "atk-s0502a8:105_10": "bhante’’ti? ‘‘Nāhaṁ paṭibāhanakāraṇaṁ jānāmī’’ti. ‘‘Ko pana jāneyya, bhante’’ti?",
  "atk-s0502a8:105_11": "‘‘Samaṇo gotamo jāneyya, tassa santikaṁ gantvā pucchāhī’’ti. ‘‘Tattha gacchanto tapaparihānito",
  "atk-s0502a8:105_12": "bhāyāmī’’ti. ‘‘Sace te puttasineho atthi, tapaparihāniṁ acintetvā tassa santikaṁ",
  "atk-s0502a8:105_13": "gantvā pucchāhī’’ti.",
  "atk-s0502a8:106_0": "So satthu santikaṁ gantvā sayaṁ tāva vandi. Satthā ‘‘dīghāyuko hohī’’ti āha, pajāpatiyā",
  "atk-s0502a8:106_1": "vandanakālepi tassā tatheva vatvā puttassa vandāpanakāle tuṇhī ahosi. So purimanayeneva",
  "atk-s0502a8:106_2": "satthāraṁ pucchi, satthāpi tatheva byākāsi. So kira brāhmaṇo sabbaññutaññāṇaṁ apaṭivijjhitvāva",
  "atk-s0502a8:106_3": "attano mantaṁ sabbaññutaññāṇena saṁsandesi, paṭibāhanūpāyaṁ pana na jānāti. Brāhmaṇo",
  "atk-s0502a8:106_4": "satthāraṁ pucchi – ‘‘atthi pana, bhante, paṭibāhanūpāyo’’ti? ‘‘Bhaveyya, brāhmaṇā’’ti.",
  "atk-s0502a8:106_5": "‘‘Kiṁ bhaveyyā’’ti? ‘‘Sace tvaṁ attano gehadvāre maṇḍapaṁ kāretvā tassa majjhe pīṭhikaṁ",
  "atk-s0502a8:106_6": "kāretvā taṁ parikkhipanto aṭṭha vā soḷasa vā āsanāni paññāpetvā tesu mama sāvake",
  "atk-s0502a8:106_7": "nisīdāpetvā sattāhaṁ nirantaraṁ parittaṁ kātuṁ sakkuṇeyyāsi, evamassa antarāyo nasseyyā’’ti.",
  "atk-s0502a8:106_8": "‘‘Bho gotama, mayā maṇḍapādīni sakkā kātuṁ, tumhākaṁ pana sāvake kathaṁ lacchāmī’’ti?",
  "atk-s0502a8:106_9": "‘‘Tayā ettake kate ahaṁ mama sāvake pahiṇissāmī’’ti. ‘‘Sādhu, bho gotamā’’ti so attano",
  "atk-s0502a8:106_10": "gehadvāre sabbaṁ kiccaṁ niṭṭhāpetvā satthu santikaṁ agamāsi. Satthā bhikkhū pahiṇi,",
  "atk-s0502a8:106_11": "te gantvā tattha nisīdiṁsu, dārakampi pīṭhikāyaṁ nipajjāpesuṁ, bhikkhū sattarattindivaṁ",
  "atk-s0502a8:106_12": "nirantaraṁ parittaṁ bhaṇiṁsu, sattame divase sāyaṁ satthā āgacchi. Tasmiṁ āgate sabbacakkavāḷadevatā",
  "atk-s0502a8:106_13": "sannipatiṁsu. Eko pana avaruddhako nāma yakkho dvādasa saṁvaccharāni vessavaṇaṁ upaṭṭhahitvā",
  "atk-s0502a8:106_14": "tassa santikā varaṁ labhanto ‘‘ito sattame divase imaṁ dārakaṁ gaṇheyyāsī’’ti labhi.",
  "atk-s0502a8:106_15": "Tasmā sopi āgantvā aṭṭhāsi.",
  "atk-s0502a8:107_0": "Satthari pana tattha gate mahesakkhāsu devatāsu sannipatitāsu appesakkhā devatā osakkitvā",
  "atk-s0502a8:107_1": "osakkitvā okāsaṁ alabhamānā dvādasa yojanāni paṭikkamiṁsu. Avaruddhakopi tatheva",
  "atk-s0502a8:107_2": "paṭikkami, satthāpi sabbarattiṁ parittamakāsi. Sattāhe vītivatte avaruddhako dārakaṁ",
  "atk-s0502a8:107_3": "na labhi. Aṭṭhame pana divase aruṇe uggatamatte dārakaṁ ānetvā satthāraṁ vandāpesuṁ.",
  "atk-s0502a8:107_4": "Satthā ‘‘dīghāyuko hohī’’ti āha. ‘‘Kīvaciraṁ pana, bho gotama, dārako ṭhassatī’’ti?",
  "atk-s0502a8:107_5": "‘‘Vīsavassasataṁ, brāhmaṇā’’ti. Athassa ‘‘āyuvaḍḍhanakumāro’’ti nāmaṁ kariṁsu. So",
  "atk-s0502a8:107_6": "vuddhimanvāya pañcahi upāsakasatehi parivuto vicari. Athekadivasaṁ dhammasabhāyaṁ",
  "atk-s0502a8:107_7": "bhikkhū kathaṁ samuṭṭhāpesuṁ ‘‘passathāvuso, āyuvaḍḍhanakumārena kira sattame divase",
  "atk-s0502a8:107_8": "maritabbaṁ abhavissa, so idāni vīsavassasataṭṭhāyī hutvā pañcahi upāsakasatehi parivuto",
  "atk-s0502a8:107_9": "vicarati, atthi maññe imesaṁ sattānaṁ āyuvaḍḍhanakāraṇa’’nti. Satthā āgantvā ‘‘kāya",
  "atk-s0502a8:107_10": "nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte,",
  "atk-s0502a8:107_11": "‘‘bhikkhave, na kevalaṁ āyuvaḍḍhanameva, ime pana sattā guṇavante vandantā abhivādentā",
  "atk-s0502a8:107_12": "catūhi kāraṇehi vaḍḍhanti, parissayato muccanti, yāvatāyukameva tiṭṭhantī’’ti vatvā",
  "atk-s0502a8:107_13": "anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:108": "109.",
  "atk-s0502a8:109": " ‘‘Abhivādanasīlissa , niccaṁ vuḍḍhāpacāyino;",
  "atk-s0502a8:110": "Cattāro dhammā vaḍḍhanti, āyu vaṇṇo sukhaṁ bala’’nti.",
  "atk-s0502a8:111_0": "Tattha abhivādanasīlissāti vandanasīlissa, abhiṇhaṁ vandanakiccapasutassāti attho.",
  "atk-s0502a8:111_1": "Vuḍḍhāpacāyinoti gihissa vā tadahupabbajite daharasāmaṇerepi, pabbajitassa vā pana",
  "atk-s0502a8:111_2": "pabbajjāya vā upasampadāya vā vuḍḍhatare guṇavuḍḍhe apacāyamānassa, abhivādanena",
  "atk-s0502a8:111_3": "vā niccaṁ pūjentassāti attho. Cattāro dhammā vaḍḍhantīti āyumhi vaḍḍhamāne yattakaṁ",
  "atk-s0502a8:111_4": "kālaṁ taṁ vaḍḍhati, tattakaṁ itarepi vaḍḍhantiyeva. Yena hi paññāsavassaāyusaṁvattanikaṁ",
  "atk-s0502a8:111_5": "kusalaṁ kataṁ, pañcavīsativassakāle cassa jīvitantarāyo uppajjeyya, so abhivādanasīlatāya",
  "atk-s0502a8:111_6": "paṭippassambhati, so yāvatāyukameva tiṭṭhati, vaṇṇādayopissa āyunāva saddhiṁ vaḍḍhanti.",
  "atk-s0502a8:111_7": "Ito uttaripi eseva nayo. Anantarāyena pavattassāyuno vaḍḍhanaṁ nāma natthi.",
  "atk-s0502a8:112": "Desanāvasāne āyuvaḍḍhanakumāro pañcahi upāsakasatehi saddhiṁ sotāpattiphale patiṭṭhahi, aññepi bahū sotāpattiphalādīni pāpuṇiṁsūti.",
  "atk-s0502a8:113": "Āyuvaḍḍhanakumāravatthu aṭṭhamaṁ.",
  "atk-s0502a8:114": "9. Saṁkiccasāmaṇeravatthu",
  "atk-s0502a8:115": "Yoca vassasataṁ jīveti imaṁ dhammadesanaṁ satthā jetavane viharanto saṁkiccasāmaṇeraṁ ārabbha kathesi.",
  "atk-s0502a8:116_0": "Sāvatthiyaṁ kira tiṁsamattā kulaputtā satthu dhammakathaṁ sutvā sāsane uraṁ datvā",
  "atk-s0502a8:116_1": "pabbajiṁsu. Te upasampadāya pañcavassā hutvā satthāraṁ upasaṅkamitvā ganthadhuraṁ",
  "atk-s0502a8:116_2": "vipassanādhuranti dve dhurānīti sutvā ‘‘mayaṁ mahallakakāle pabbajitā’’ti ganthadhure",
  "atk-s0502a8:116_3": "ussāhaṁ akatvā vipassanādhuraṁ pūretukāmā yāva arahattā kammaṭṭhānaṁ kathāpetvā,",
  "atk-s0502a8:116_4": "‘‘bhante, ekaṁ araññāyatanaṁ gamissāmā’’ti satthāraṁ āpucchiṁsu. Satthā ‘‘kataraṁ",
  "atk-s0502a8:116_5": "ṭhānaṁ gamissathā’’ti pucchitvā ‘‘asukaṁ nāmā’’ti vutte ‘‘tattha tesaṁ ekaṁ vighāsādaṁ",
  "atk-s0502a8:116_6": "nissāya bhayaṁ uppajjissati, tañca pana saṁkiccasāmaṇere gate vūpasamissati, atha",
  "atk-s0502a8:116_7": "nesaṁ pabbajitakiccaṁ pāripūriṁ gamissatī’’ti aññāsi.",
  "atk-s0502a8:117_0": "Saṁkiccasāmaṇero nāma sāriputtattherassa sāmaṇero sattavassiko jātiyā. Tassa kira",
  "atk-s0502a8:117_1": "mātā sāvatthiyaṁ aḍḍhakulassa dhītā. Sā tasmiṁ kucchigate ekena byādhinā taṅkhaṇaññeva",
  "atk-s0502a8:117_2": "kālamakāsi. Tassā jhāpiyamānāya ṭhapetvā gabbhamaṁsaṁ sesaṁ jhāyi. Athassā gabbhamaṁsaṁ",
  "atk-s0502a8:117_3": "citakato otāretvā dvīsu tīsu ṭhānesu sūlehi vijjhiṁsu. Sūlakoṭi dārakassa akkhikoṭiṁ",
  "atk-s0502a8:117_4": "pahari. Evaṁ gabbhamaṁsaṁ vijjhitvā aṅgārarāsimhi khipitvā aṅgāreheva paṭicchādetvā",
  "atk-s0502a8:117_5": "pakkamiṁsu. Gabbhamaṁsaṁ jhāyi, aṅgāramatthake pana suvaṇṇabimbasadiso dārako padumagabbhe",
  "atk-s0502a8:117_6": "nipanno viya ahosi. Pacchimabhavikassa sattassa hi sinerunā otthariyamānassapi arahattaṁ",
  "atk-s0502a8:117_7": "appatvā jīvitakkhayo nāma natthi. Punadivase ‘‘citakaṁ nibbāpessāmā’’ti āgatā tathānipannaṁ",
  "atk-s0502a8:117_8": "dārakaṁ disvā acchariyabbhutacittajātā ‘‘kathañhi nāma ettakesu dārūsu khīyamānesu",
  "atk-s0502a8:117_9": "sakalasarīre jhāpiyamāne dārako na jhāyi, kiṁ nu kho bhavissatī’’ti dārakaṁ ādāya",
  "atk-s0502a8:117_10": "antogāmaṁ gantvā nemittake pucchiṁsu. Nemittakā ‘‘sace ayaṁ dārako agāraṁ ajjhāvassissati,",
  "atk-s0502a8:117_11": "yāva sattamā kulaparivaṭṭā ñātakā duggatā bhavissanti? Sace pabbajissati, pañcahi",
  "atk-s0502a8:117_12": "samaṇasatehi parivuto vicarissatī’’ti āhaṁsu. Tassa saṅkunā akkhikoṭiyā bhinnattā",
  "atk-s0502a8:117_13": "saṁkiccanti nāmaṁ kariṁsu. So aparena samayena saṁkiccoti paññāyi. Atha naṁ ñātakā",
  "atk-s0502a8:117_14": "‘‘hotu, vaḍḍhitakāle amhākaṁ ayyassa sāriputtassa santike pabbājessāmā’’ti posiṁsu.",
  "atk-s0502a8:117_15": "So sattavassikakāle ‘‘tava mātukucchiyaṁ vasanakāle mātā te kālamakāsi, tassā sarīre",
  "atk-s0502a8:117_16": "jhāpiyamānepi tvaṁ na jhāyī’’ti kumārakānaṁ kathaṁ sutvā ‘‘ahaṁ kira evarūpā bhayā",
  "atk-s0502a8:117_17": "mutto, kiṁ me gharāvāsena, pabbajissāmī’’ti ñātakānaṁ ārocesi. Te ‘‘sādhu, tātā’’ti",
  "atk-s0502a8:117_18": "sāriputtattherassa santikaṁ netvā, ‘‘bhante, imaṁ pabbājethā’’ti adaṁsu. Thero tacapañcakakammaṭṭhānaṁ",
  "atk-s0502a8:117_19": "datvā pabbājesi. So khuraggeyeva saha paṭisambhidāhi arahattaṁ pāpuṇi. Ayaṁ saṁkiccasāmaṇero nāma.",
  "atk-s0502a8:118_0": "Satthā ‘‘etasmiṁ gate taṁ bhayaṁ vūpasamissati, atha nesaṁ pabbajitakiccaṁ pāripūriṁ",
  "atk-s0502a8:118_1": "gamissatī’’ti ñatvā, ‘‘bhikkhave, tumhākaṁ jeṭṭhabhātikaṁ sāriputtattheraṁ oloketvā",
  "atk-s0502a8:118_2": "gacchathā’’ti āha. Te ‘‘sādhū’’ti vatvā therassa santikaṁ gantvā ‘‘kiṁ, āvuso’’ti",
  "atk-s0502a8:118_3": "vutte mayaṁ satthu santike kammaṭṭhānaṁ gahetvā araññaṁ pavisitukāmā hutvā āpucchimhā,",
  "atk-s0502a8:118_4": "atha no satthā evamāha – ‘‘tumhākaṁ jeṭṭhabhātikaṁ oloketvā gacchathā’’ti? ‘‘Tenamhā",
  "atk-s0502a8:118_5": "idhāgatā’’ti. Thero ‘‘satthārā ime ekaṁ kāraṇaṁ disvā idha pahitā bhavissanti, kiṁ",
  "atk-s0502a8:118_6": "nu kho eta’’nti āvajjento tamatthaṁ ñatvā āha – ‘‘atthi pana vo, āvuso, sāmaṇero’’ti?",
  "atk-s0502a8:118_7": "‘‘Natthi, āvuso’’ti. ‘‘Sace natthi, imaṁ saṁkiccasāmaṇeraṁ gahetvā gacchathā’’ti.",
  "atk-s0502a8:118_8": "‘‘Alaṁ, āvuso, sāmaṇeraṁ nissāya no palibodho bhavissati, kiṁ araññe vasantānaṁ sāmaṇerenā’’ti?",
  "atk-s0502a8:118_9": "‘‘Nāvuso , imaṁ nissāya tumhākaṁ palibodho, apica kho pana tumhe nissāya imassa palibodho",
  "atk-s0502a8:118_10": "bhavissati. Satthāpi tumhe mama santikaṁ pahiṇanto tumhehi saddhiṁ sāmaṇerassa pahiṇanaṁ",
  "atk-s0502a8:118_11": "paccāsīsanto pahiṇi, imaṁ gahetvā gacchathā’’ti. Te ‘‘sādhū’’ti adhivāsetvā sāmaṇerena",
  "atk-s0502a8:118_12": "saddhiṁ ekatiṁsa janā theraṁ apaloketvā vihārā nikkhamma cārikaṁ carantā vīsayojanasatamatthake",
  "atk-s0502a8:118_13": "ekaṁ sahassakulaṁ gāmaṁ pāpuṇiṁsu.",
  "atk-s0502a8:119_0": "Manussā te disvā pasannacittā sakkaccaṁ parivisitvā, ‘‘bhante, kattha gamissathā’’ti",
  "atk-s0502a8:119_1": "pucchitvā ‘‘yathāphāsukaṭṭhānaṁ, āvuso’’ti vutte pādamūle nipajjitvā ‘‘mayaṁ, bhante,",
  "atk-s0502a8:119_2": "ayyesu imaṁ ṭhānaṁ nissāya antovassaṁ vasantesu pañcasīlaṁ samādāya uposathakammaṁ",
  "atk-s0502a8:119_3": "karissāmā’’ti yāciṁsu. Therā adhivāsesuṁ. Atha nesaṁ manussā rattiṭṭhānadivāṭṭhānacaṅkamanapaṇṇasālāyo",
  "atk-s0502a8:119_4": "saṁvidahitvā ‘‘ajja mayaṁ, sve maya’’nti ussāhappattā upaṭṭhānamakaṁsu. Therā vassūpanāyikadivase",
  "atk-s0502a8:119_5": "katikavattaṁ kariṁsu, ‘‘āvuso, amhehi dharamānakabuddhassa santike kammaṭṭhānaṁ gahitaṁ,",
  "atk-s0502a8:119_6": "na kho pana sakkā aññatra paṭipattisampadāya buddhe ārādhetuṁ, amhākañca apāyadvārāni",
  "atk-s0502a8:119_7": "vivaṭāneva, tasmā aññatra pāto bhikkhācāravelaṁ, sāyaṁ therūpaṭṭhānavelañca sesakāle",
  "atk-s0502a8:119_8": "dve ekaṭṭhāne na bhavissāma, yassa aphāsukaṁ bhavissati, tena ghaṇḍiyā pahaṭāya tassa",
  "atk-s0502a8:119_9": "santikaṁ gantvā bhesajjaṁ karissāma, ito aññasmiṁ rattibhāge vā divasabhāge vā appamattā",
  "atk-s0502a8:119_10": "kammaṭṭhānamanuyuñjissāmā’’ti.",
  "atk-s0502a8:120_0": "Tesu evaṁ katikaṁ katvā viharantesu eko duggatapuriso dhītaraṁ upanissāya jīvanto",
  "atk-s0502a8:120_1": "tasmiṁ ṭhāne dubbhikkhe uppanne aparaṁ dhītaraṁ upanissāya jīvitukāmo maggaṁ paṭipajji.",
  "atk-s0502a8:120_2": "Therāpi gāme piṇḍāya caritvā vasanaṭṭhānaṁ āgacchantā antarāmagge ekissā nadiyā nhatvā",
  "atk-s0502a8:120_3": "vālukapuline nisīditvā bhattakiccaṁ kariṁsu. Tasmiṁ khaṇe so puriso taṁ ṭhānaṁ patvā",
  "atk-s0502a8:120_4": "ekamantaṁ aṭṭhāsi. Atha naṁ therā ‘‘kahaṁ gacchasī’’ti pucchiṁsu. So tamatthaṁ ārocesi.",
  "atk-s0502a8:120_5": "Therā tasmiṁ kāruññaṁ uppādetvā, ‘‘upāsaka, ativiya chātosi, gaccha, paṇṇaṁ āhara,",
  "atk-s0502a8:120_6": "ekamekaṁ te bhattapiṇḍaṁ dassāmā’’ti vatvā tena paṇṇe āhaṭe attanā attanā bhuñjananiyāmeneva",
  "atk-s0502a8:120_7": "sūpabyañjanehi sannahitvā ekamekaṁ piṇḍaṁ adaṁsu. Etadeva kira vattaṁ, yaṁ bhojanakāle",
  "atk-s0502a8:120_8": "āgatassa bhattaṁ dadamānena bhikkhunā aggabhattaṁ adatvā attanā bhuñjananiyāmeneva",
  "atk-s0502a8:120_9": "thokaṁ vā bahuṁ vā dātabbaṁ. Tasmā tepi tathā adaṁsu. So katabhattakicco there vanditvā",
  "atk-s0502a8:120_10": "pucchi – ‘‘kiṁ, bhante, ayyā, kenaci nimantitā’’ti? ‘‘Natthi, upāsaka, nimantanaṁ,",
  "atk-s0502a8:120_11": "manussā devasikaṁ evarūpameva āhāraṁ dentī’’ti. So cintesi – ‘‘mayaṁ niccakālaṁ uṭṭhāya",
  "atk-s0502a8:120_12": "samuṭṭhāya kammaṁ karontāpi evarūpaṁ āhāraṁ laddhuṁ na sakkoma, kiṁ me aññattha gatena,",
  "atk-s0502a8:120_13": "imesaṁ santikeyeva jīvissāmī’’ti. Atha ne āha – ‘‘ahaṁ vattapaṭivattaṁ katvā ayyānaṁ",
  "atk-s0502a8:120_14": "santike vasituṁ icchāmī’’ti. ‘‘Sādhu, upāsakā’’ti. So tehi saddhiṁ tesaṁ vasanaṭṭhānaṁ",
  "atk-s0502a8:120_15": "gantvā sādhukaṁ vattapaṭivattaṁ karonto bhikkhū ativiya ārādhetvā dvemāsaccayena",
  "atk-s0502a8:120_16": "dhītaraṁ daṭṭhukāmo hutvā ‘‘sace, ayye, āpucchissāmi, na maṁ vissajjissanti, anāpucchā",
  "atk-s0502a8:120_17": "gamissāmī’’ti tesaṁ anācikkhitvāva nikkhami. Ettakameva kirassa oḷārikaṁ khalitaṁ",
  "atk-s0502a8:120_18": "ahosi, yaṁ bhikkhūnaṁ anārocetvā pakkāmi.",
  "atk-s0502a8:121_0": "Tassa pana gamanamagge ekā aṭavī atthi. Tattha pañcasatānaṁ corānaṁ ‘‘yo imaṁ aṭaviṁ",
  "atk-s0502a8:121_1": "pavisati, taṁ māretvā tassa maṁsalohitena tuyhaṁ balikammaṁ karissāmā’’ti devatāya",
  "atk-s0502a8:121_2": "āyācanaṁ katvā vasantānaṁ sattamo divaso hoti. Tasmā sattame divase corajeṭṭhako",
  "atk-s0502a8:121_3": "rukkhaṁ āruyha olokento taṁ āgacchantaṁ disvā corānaṁ saññamadāsi. Te tassa aṭavimajjhaṁ",
  "atk-s0502a8:121_4": "paviṭṭhabhāvaṁ ñatvā parikkhipitvā taṁ gaṇhitvā gāḷhabandhanaṁ katvā araṇisahitena",
  "atk-s0502a8:121_5": "aggiṁ nibbattetvā dārūni saṅkaḍḍhitvā mahantaṁ aggikkhandhaṁ katvā sūlāni tacchiṁsu.",
  "atk-s0502a8:121_6": "So tesaṁ taṁ kiriyaṁ disvā, ‘‘sāmi, imasmiṁ ṭhāne neva sūkarā, na migādayo dissanti,",
  "atk-s0502a8:121_7": "kiṁ kāraṇā idaṁ karothā’’ti pucchi. ‘‘Taṁ māretvā tava maṁsalohitena devatāya balikammaṁ",
  "atk-s0502a8:121_8": "karissāmā’’ti. So maraṇabhayatajjito bhikkhūnaṁ taṁ upakāraṁ acintetvā kevalaṁ attano",
  "atk-s0502a8:121_9": "jīvitameva rakkhamāno evamāha – ‘‘sāmi, ahaṁ vighāsādo, ucchiṭṭhabhattaṁ bhuñjitvā",
  "atk-s0502a8:121_10": "vaḍḍhito, vighāsādo nāma kāḷakaṇṇiko, ayyā pana yato tato nikkhamitvā pabbajitāpi",
  "atk-s0502a8:121_11": "khattiyāva, asukasmiṁ ṭhāne ekatiṁsa bhikkhū vasanti, te māretvā balikammaṁ karotha,",
  "atk-s0502a8:121_12": "ativiya vo devatā tussissatī’’ti. Taṁ sutvā corā ‘‘bhaddakaṁ esa vadeti, kiṁ iminā",
  "atk-s0502a8:121_13": "kāḷakaṇṇinā, khattiye māretvā balikammaṁ karissāmā’’ti cintetvā ‘‘ehi, nesaṁ vasanaṭṭhānaṁ",
  "atk-s0502a8:121_14": "dassehī’’ti tameva maggadesakaṁ katvā taṁ ṭhānaṁ patvā vihāramajjhe bhikkhū adisvā",
  "atk-s0502a8:121_15": "‘‘kahaṁ bhikkhū’’ti naṁ pucchiṁsu. So dve māse vasitattā tesaṁ katikavattaṁ jānanto",
  "atk-s0502a8:121_16": "evamāha – ‘‘attano divāṭṭhānarattiṭṭhānesu nisinnā, etaṁ ghaṇḍiṁ paharatha, ghaṇḍisaddena",
  "atk-s0502a8:121_17": "sannipatissantī’’ti. Corajeṭṭhako ghaṇḍiṁ pahari.",
  "atk-s0502a8:122_0": "Bhikkhū ghaṇḍisaddaṁ sutvā ‘‘akāle ghaṇḍi pahaṭā, kassaci aphāsukaṁ bhavissatī’’ti",
  "atk-s0502a8:122_1": "āgantvā vihāramajjhe paṭipāṭiyā paññattesu pāsāṇaphalakesu nisīdiṁsu. Saṅghatthero",
  "atk-s0502a8:122_2": "core oloketvā pucchi – ‘‘upāsakā kenāyaṁ ghaṇḍi pahaṭā’’ti? Corajeṭṭhako āha – ‘‘mayā,",
  "atk-s0502a8:122_3": "bhante’’ti. ‘‘Kiṁ kāraṇā’’ti? ‘‘Amhehi aṭavidevatāya āyācitaṁ atthi, tassā balikammakaraṇatthāya",
  "atk-s0502a8:122_4": "ekaṁ bhikkhuṁ gahetvā gamissāmā’’ti. Taṁ sutvā mahāthero bhikkhū āha – ‘‘āvuso, bhātikānaṁ",
  "atk-s0502a8:122_5": "uppannakiccaṁ nāma jeṭṭhabhātikena nittharitabbaṁ, ahaṁ attano jīvitaṁ tumhākaṁ pariccajitvā",
  "atk-s0502a8:122_6": "imehi saddhiṁ gamissāmi, mā sabbesaṁ antarāyo hotu, appamattā samaṇadhammaṁ karothā’’ti.",
  "atk-s0502a8:122_7": "Anuthero āha – ‘‘bhante, jeṭṭhabhātu kiccaṁ nāma kaniṭṭhassa bhāro, ahaṁ gamissāmi,",
  "atk-s0502a8:122_8": "tumhe appamattā hothā’’ti. Iminā upāyena ‘‘ahameva ahamevā’’ti vatvā paṭipāṭiyā tiṁsapi",
  "atk-s0502a8:122_9": "janā uṭṭhahiṁsu, evaṁ te neva ekissā mātuyā puttā, na ekassa pituno, nāpi vītarāgā,",
  "atk-s0502a8:122_10": "atha ca pana avasesānaṁ atthāya paṭipāṭiyā jīvitaṁ pariccajiṁsu. Tesu ekopi ‘‘tvaṁ",
  "atk-s0502a8:122_11": "yāhī’’ti vattuṁ samattho nāma nāhosi.",
  "atk-s0502a8:123_0": "Saṁkiccasāmaṇero tesaṁ kathaṁ sutvā, ‘‘bhante, tumhe tiṭṭhatha , ahaṁ tumhākaṁ jīvitaṁ",
  "atk-s0502a8:123_1": "pariccajitvā gamissāmī’’ti āha. Te āhaṁsu – ‘‘āvuso, mayaṁ sabbe ekato māriyamānāpi",
  "atk-s0502a8:123_2": "taṁ ekakaṁ na vissajjessāmā’’ti. ‘‘Kiṁ kāraṇā, bhante’’ti? ‘‘‘Āvuso, tvaṁ dhammasenāpatisāriputtattherassa",
  "atk-s0502a8:123_3": "sāmaṇero, sace taṁ vissajjessāma, sāmaṇeraṁ me ādāya gantvā corānaṁ niyyādiṁsū’ti",
  "atk-s0502a8:123_4": "thero no garahissati, taṁ nindaṁ nittharituṁ na sakkhissāma, tena taṁ na vissajjessāmā’’ti.",
  "atk-s0502a8:123_5": "‘‘Bhante, sammāsambuddho tumhe mama upajjhāyassa santikaṁ pahiṇantopi, mama upajjhāyo",
  "atk-s0502a8:123_6": "maṁ tumhehi saddhiṁ pahiṇantopi idameva kāraṇaṁ disvā pahiṇi, tiṭṭhatha tumhe, ahameva",
  "atk-s0502a8:123_7": "gamissāmī’’ti so tiṁsa bhikkhū vanditvā ‘‘sace, bhante, me doso atthi, khamathā’’ti",
  "atk-s0502a8:123_8": "vatvā nikkhami. Tadā bhikkhūnaṁ mahāsaṁvego uppajji, akkhīni assupuṇṇāni hadayamaṁsaṁ",
  "atk-s0502a8:123_9": "pavedhi. Mahāthero core āha – ‘‘upāsakā ayaṁ daharako tumhe aggiṁ karonte, sūlāni",
  "atk-s0502a8:123_10": "tacchante, paṇṇāni attharante disvā bhāyissati, imaṁ ekamante ṭhapetvā tāni kiccāni",
  "atk-s0502a8:123_11": "kareyyāthā’’ti. Corā sāmaṇeraṁ ādāya gantvā ekamante ṭhapetvā sabbakiccāni kariṁsu.",
  "atk-s0502a8:124_0": "Kiccapariyosāne corajeṭṭhako asiṁ abbāhitvā sāmaṇeraṁ upasaṅkami. Sāmaṇero nisīdamāno",
  "atk-s0502a8:124_1": "jhānaṁ samāpajjitvāva nisīdi. Corajeṭṭhako asiṁ parivattetvā sāmaṇerassa khandhe",
  "atk-s0502a8:124_2": "pātesi, asi namitvā dhārāya dhāraṁ pahari, so ‘‘na sammā pahari’’nti maññamāno puna",
  "atk-s0502a8:124_3": "taṁ ujukaṁ katvā pahari. Asi tālapaṇṇaṁ viya veṭhayamāno tharumūlaṁ agamāsi. Sāmaṇerañhi",
  "atk-s0502a8:124_4": "tasmiṁ kāle sinerunā avattharantopi māretuṁ samattho nāma natthi, pageva asinā. Taṁ",
  "atk-s0502a8:124_5": "pāṭihāriyaṁ disvā corajeṭṭhako cintesi – ‘‘pubbe me asi silāthambhaṁ vā khadirakhāṇuṁ",
  "atk-s0502a8:124_6": "vā kaḷīraṁ viya chindati, idāni ekavāraṁ nami, ekavāraṁ tālapattaveṭhako viya jāto.",
  "atk-s0502a8:124_7": "Ayaṁ nāma asi acetanā hutvāpi imassa guṇaṁ jānāti, ahaṁ sacetanopi na jānāmī’’ti.",
  "atk-s0502a8:124_8": "So asiṁ bhūmiyaṁ khipitvā tassa pādamūle urena nipajjitvā, ‘‘bhante, mayaṁ dhanakāraṇā",
  "atk-s0502a8:124_9": "aṭaviṁ paviṭṭhāmhā, amhe dūratova disvā sahassamattāpi manussā pavedhanti, dve tisso",
  "atk-s0502a8:124_10": "kathā kathetuṁ na sakkonti. Tava pana santāsamattampi natthi, ukkāmukhe suvaṇṇaṁ",
  "atk-s0502a8:124_11": "viya supupphitakaṇikāraṁ viya ca te mukhaṁ virocati, kiṁ nu kho kāraṇa’’nti pucchanto imaṁ gāthamāha –",
  "atk-s0502a8:125": "‘‘Tassa te natthi bhītattaṁ, bhiyyo vaṇṇo pasīdati;",
  "atk-s0502a8:126": "Kasmā na paridevesi, evarūpe mahabbhaye’’ti. (theragā. 706);",
  "atk-s0502a8:127_0": "Sāmaṇero jhānā vuṭṭhāya tassa dhammaṁ desento, ‘‘āvuso gāmaṇi, khīṇāsavassa attabhāvo",
  "atk-s0502a8:127_1": "nāma sīse ṭhapitabhāro viya hoti, so tasmiṁ bhijjante vā nassante vā tussateva, na",
  "atk-s0502a8:127_2": "bhāyatī’’ti vatvā imā gāthā abhāsi –",
  "atk-s0502a8:128": "‘‘Natthi cetasikaṁ dukkhaṁ, anapekkhassa gāmaṇi;",
  "atk-s0502a8:129": "Atikkantā bhayā sabbe, khīṇasaṁyojanassa ve.",
  "atk-s0502a8:130": "‘‘Khīṇāya bhavanettiyā, diṭṭhe dhamme yathātathe;",
  "atk-s0502a8:131": "Na bhayaṁ maraṇe hoti, bhāranikkhepane yathā’’ti. (theragā. 707-708);",
  "atk-s0502a8:132_0": "So tassa kathaṁ sutvā pañca corasatāni oloketvā āha – ‘‘tumhe kiṁ karissathā’’ti?",
  "atk-s0502a8:132_1": "‘‘Tumhe pana, sāmī’’ti. ‘‘Mama tāva, bho, ‘evarūpaṁ pāṭihāriyaṁ disvā agāramajjhe",
  "atk-s0502a8:132_2": "kammaṁ natthi, ayyassa santike pabbajissāmī’ti. Mayampi tatheva karissāmā’’ti. ‘‘Sādhu,",
  "atk-s0502a8:132_3": "tātā’’ti tato pañcasatāpi corā sāmaṇeraṁ vanditvā pabbajjaṁ yāciṁsu . So tesaṁ asidhārāhi",
  "atk-s0502a8:132_4": "eva kese ceva vatthadasā ca chinditvā tambamattikāya rajitvā tāni kāsāyāni acchādāpetvā",
  "atk-s0502a8:132_5": "dasasu sīlesu patiṭṭhāpetvā te ādāya gacchanto cintesi – ‘‘sacāhaṁ there adisvāva",
  "atk-s0502a8:132_6": "gamissāmi, te samaṇadhammaṁ kātuṁ na sakkhissanti. Corānañhi maṁ gahetvā nikkhantakālato",
  "atk-s0502a8:132_7": "paṭṭhāya tesu ekopi assūni sandhāretuṁ nāsakkhi, ‘mārito nu kho sāmaṇero, no’ti cintentānaṁ",
  "atk-s0502a8:132_8": "kammaṭṭhānaṁ abhimukhaṁ na bhavissati, tasmā disvāva ne gamissāmī’’ti. So pañcasatabhikkhuparivāro",
  "atk-s0502a8:132_9": "tattha gantvā attano dassanena paṭiladdhaassāsehi tehi ‘‘kiṁ, sappurisa, saṁkicca,",
  "atk-s0502a8:132_10": "laddhaṁ te jīvita’’nti vutte, ‘‘āma, bhante, ime maṁ māretukāmā hutvā māretuṁ asakkontā",
  "atk-s0502a8:132_11": "mama guṇe pasīditvā dhammaṁ sutvā pabbajitā, ahaṁ ‘tumhe disvāva gamissāmī’ti āgato,",
  "atk-s0502a8:132_12": "appamattā samaṇadhammaṁ karotha, ahaṁ satthu santikaṁ gamissāmī’’ti te bhikkhū vanditvā",
  "atk-s0502a8:132_13": "itare ādāya upajjhāyassa santikaṁ gantvā ‘‘kiṁ saṁkicca, antevāsikā te laddhā’’ti",
  "atk-s0502a8:132_14": "vutte, ‘‘āma, bhante’’ti taṁ pavattiṁ ārocesi. Therena ‘‘gaccha saṁkicca, satthāraṁ",
  "atk-s0502a8:132_15": "passāhī’’ti vutte, ‘‘sādhū’’ti theraṁ vanditvā te ādāya satthu santikaṁ gantvā satthārāpi",
  "atk-s0502a8:132_16": "‘‘kiṁ saṁkicca, antevāsikā te laddhā’’ti vutte, ‘‘āma, bhante’’ti taṁ pavattiṁ ārocesi.",
  "atk-s0502a8:132_17": "Satthā ‘‘evaṁ kira, bhikkhave’’ti pucchitvā, ‘‘āma, bhante’’ti vutte, ‘‘bhikkhave,",
  "atk-s0502a8:132_18": "tumhākaṁ corakammaṁ katvā dussīle patiṭṭhāya vassasataṁ jīvanato idāni sīle patiṭṭhāya",
  "atk-s0502a8:132_19": "ekadivasampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:133": "110.",
  "atk-s0502a8:134": " ‘‘Yo ca vassasataṁ jīve, dussīlo asamāhito;",
  "atk-s0502a8:135": "Ekāhaṁ jīvitaṁ seyyo, sīlavantassa jhāyino’’ti.",
  "atk-s0502a8:136": "Tattha dussīloti nissīlo. Sīlavantassāti dussīlassa vassasataṁ jīvanato sīlavantassa dvīhi jhānehi jhāyino ekadivasampi ekamuhuttampi jīvitaṁ seyyo, uttamanti attho.",
  "atk-s0502a8:137": "Desanāvasāne te pañcasatāpi bhikkhū saha paṭisambhidāhi arahattaṁ pāpuṇiṁsu, sampattamahājanassāpi sātthikā dhammadesanā ahosīti.",
  "atk-s0502a8:138_0": "Aparena samayena saṁkicco upasampadaṁ labhitvā dasavasso hutvā sāmaṇeraṁ gaṇhi. So",
  "atk-s0502a8:138_1": "pana tasseva bhāgineyyo adhimuttasāmaṇero nāma. Atha naṁ thero paripuṇṇavassakāle",
  "atk-s0502a8:138_2": "āmantetvā ‘‘upasampadaṁ te karissāmi, gaccha, ñātakānaṁ santike vassaparimāṇaṁ pucchitvā",
  "atk-s0502a8:138_3": "ehī’’ti uyyojesi. So mātāpitūnaṁ santikaṁ gacchanto antarāmagge pañcasatehi corehi",
  "atk-s0502a8:138_4": "balikammatthāya māriyamāno tesaṁ dhammaṁ desetvā pasannacittehi tehi ‘‘na te imasmiṁ",
  "atk-s0502a8:138_5": "ṭhāne amhākaṁ atthibhāvo kassaci ārocetabbo’’ti vissaṭṭho paṭipathe mātāpitaro āgacchante",
  "atk-s0502a8:138_6": "disvā tameva maggaṁ paṭipajjantānampi tesaṁ saccamanurakkhanto nārocesi. Tesaṁ corehi",
  "atk-s0502a8:138_7": "viheṭhiyamānānaṁ ‘‘tvampi corehi saddhiṁ ekato hutvā maññe, amhākaṁ nārocesī’’ti",
  "atk-s0502a8:138_8": "paridevantānaṁ saddaṁ sutvā te mātāpitūnampi anārocitabhāvaṁ ñatvā pasannacittā pabbajjaṁ",
  "atk-s0502a8:138_9": "yāciṁsu. Sopi saṁkiccasāmaṇero viya te sabbe pabbājetvā upajjhāyassa santikaṁ ānetvā",
  "atk-s0502a8:138_10": "tena satthu santikaṁ pesito gantvā taṁ pavattiṁ ārocesi. Satthā ‘‘evaṁ kira, bhikkhave’’ti",
  "atk-s0502a8:138_11": "pucchitvā, ‘‘āma, bhante’’ti vutte purimanayeneva anusandhiṁ ghaṭetvā dhammaṁ desento imameva gāthamāha –",
  "atk-s0502a8:139": "‘‘Yo ca vassasataṁ jīve, dussīlo asamāhito;",
  "atk-s0502a8:140": "Ekāhaṁ jīvitaṁ seyyo, sīlavantassa jhāyino’’ti.",
  "atk-s0502a8:141": "Idampi adhimuttasāmaṇeravatthu vuttanayamevāti.",
  "atk-s0502a8:142": "Saṁkiccasāmaṇeravatthu navamaṁ.",
  "atk-s0502a8:143": "10. Khāṇukoṇḍaññattheravatthu",
  "atk-s0502a8:144": "Yoca vassasataṁ jīveti imaṁ dhammadesanaṁ satthā jetavane viharanto khāṇukoṇḍaññattheraṁ ārabbha kathesi.",
  "atk-s0502a8:145_0": "So kira thero satthu santike kammaṭṭhānaṁ gahetvā araññe viharanto arahattaṁ patvā",
  "atk-s0502a8:145_1": "‘‘satthu ārocessāmī’’ti tato āgacchanto antarāmagge kilanto maggā okkamma ekasmiṁ",
  "atk-s0502a8:145_2": "piṭṭhipāsāṇe nisinno jhānaṁ samāpajji. Athekaṁ gāmaṁ vilumpitvā pañcasatā corā attano",
  "atk-s0502a8:145_3": "balānurūpena bhaṇḍikaṁ bandhitvā sīsenādāya gacchantā dūraṁ gantvā kilantarūpā ‘‘dūraṁ",
  "atk-s0502a8:145_4": "āgatāmha, imasmiṁ piṭṭhipāsāṇe vissamissāmā’’ti maggā okkamma piṭṭhipāsāṇassa santikaṁ",
  "atk-s0502a8:145_5": "gantvā theraṁ disvāpi ‘‘khāṇuko aya’’nti saññino ahesuṁ. Atheko coro therassa sīse",
  "atk-s0502a8:145_6": "bhaṇḍikaṁ ṭhapesi, aparopi taṁ nissāya bhaṇḍikaṁ ṭhapesi. Evaṁ pañcasatāpi corā pañcahi",
  "atk-s0502a8:145_7": "bhaṇḍikasatehi theraṁ parikkhipitvā sayampi nisinnā niddāyitvā aruṇuggamanakāle pabujjhitvā",
  "atk-s0502a8:145_8": "attano attano bhaṇḍikaṁ gaṇhantā theraṁ disvā ‘‘amanusso’’ti saññāya palāyituṁ ārabhiṁsu.",
  "atk-s0502a8:145_9": "Atha ne thero āha – ‘‘mā bhāyittha upāsakā, pabbajito aha’’nti. Te therassa pādamūle",
  "atk-s0502a8:145_10": "nipajjitvā ‘‘khamatha, bhante, mayaṁ khāṇukasaññino ahumhā’’ti theraṁ khamāpetvā",
  "atk-s0502a8:145_11": "corajeṭṭhakena ‘‘ahaṁ ayyassa santike pabbajissāmī’’ti vutte sesā ‘‘mayampi pabbajissāmā’’ti",
  "atk-s0502a8:145_12": "vatvā sabbepi ekacchandā hutvā theraṁ pabbajjaṁ yāciṁsu. Thero saṁkiccasāmaṇero viya",
  "atk-s0502a8:145_13": "sabbepi te pabbājesi. Tato paṭṭhāya khāṇukoṇḍaññoti paññāyi. So tehi bhikkhūhi saddhiṁ",
  "atk-s0502a8:145_14": "satthu santikaṁ gantvā satthārā ‘‘kiṁ, koṇḍañña, antevāsikā te laddhā’’ti vutte taṁ",
  "atk-s0502a8:145_15": "pavattiṁ ārocesi. Satthā ‘‘evaṁ kira, bhikkhave’’ti pucchitvā, ‘‘āma, bhante, na",
  "atk-s0502a8:145_16": "no aññassa evarūpo ānubhāvo diṭṭhapubbo, tenamhā pabbajitā’’ti vutte, ‘‘bhikkhave,",
  "atk-s0502a8:145_17": "evarūpe duppaññakamme patiṭṭhāya vassasataṁ jīvanato idāni vo paññāsampadāya vattamānānaṁ",
  "atk-s0502a8:145_18": "ekāhampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:146": "111.",
  "atk-s0502a8:147": " ‘‘Yo ca vassasataṁ jīve, duppañño asamāhito;",
  "atk-s0502a8:148": "Ekāhaṁ jīvitaṁ seyyo, paññavantassa jhāyino’’ti.",
  "atk-s0502a8:149": "Tattha duppañño nippañño. Paññavantassāti sappaññassa. Sesaṁ purimasadisamevāti.",
  "atk-s0502a8:150": "Desanāvasāne pañcasatāpi te bhikkhū saha paṭisambhidāhi arahattaṁ pāpuṇiṁsu. Sampattamahājanassāpi sātthikā dhammadesanā ahosīti.",
  "atk-s0502a8:151": "Khāṇukoṇḍaññattheravatthu dasamaṁ.",
  "atk-s0502a8:152": "11. Sappadāsattheravatthu",
  "atk-s0502a8:153": "Yoca vassasataṁ jīveti imaṁ dhammadesanaṁ satthā jetavane viharanto sappadāsattheraṁ ārabbha kathesi.",
  "atk-s0502a8:154_0": "Sāvatthiyaṁ kireko kulaputto satthu dhammadesanaṁ sutvā pabbajitvā laddhūpasampado",
  "atk-s0502a8:154_1": "aparena samayena ukkaṇṭhitvā ‘‘mādisassa kulaputtassa gihibhāvo nāma ayutto, pabbajjāya",
  "atk-s0502a8:154_2": "ṭhatvā maraṇamhi me seyyo’’ti cintetvā attano maraṇūpāyaṁ cintento vicarati. Athekadivasaṁ",
  "atk-s0502a8:154_3": "pātova katabhattakiccā bhikkhū vihāraṁ gantvā aggisālāya sappaṁ disvā taṁ ekasmiṁ",
  "atk-s0502a8:154_4": "kuṭe pakkhipitvā kuṭaṁ pidahitvā ādāya vihārā nikkhamiṁsu. Ukkaṇṭhitabhikkhupi bhattakiccaṁ",
  "atk-s0502a8:154_5": "katvā āgacchanto te bhikkhū disvā ‘‘kiṁ idaṁ, āvuso’’ti pucchitvā ‘‘sappo, āvuso’’ti",
  "atk-s0502a8:154_6": "vutte iminā ‘‘kiṁ karissathā’’ti? ‘‘Chaḍḍessāma na’’nti. Tesaṁ vacanaṁ sutvā ‘‘iminā",
  "atk-s0502a8:154_7": "attānaṁ ḍaṁsāpetvā marissāmī’’ti ‘‘āharatha, ahaṁ taṁ chaḍḍessāmī’’ti tesaṁ hatthato",
  "atk-s0502a8:154_8": "kuṭaṁ gahetvā ekasmiṁ ṭhāne nisinno tena sappena attānaṁ ḍaṁsāpeti, sappo ḍaṁsituṁ",
  "atk-s0502a8:154_9": "na icchati. So kuṭe hatthaṁ otāretvā ito cito ca āloleti, ghorasappassa mukhaṁ vivaritvā",
  "atk-s0502a8:154_10": "aṅguliṁ pakkhipati, neva naṁ sappo ḍaṁsi. So ‘‘nāyaṁ āsīviso, gharasappo eso’’ti",
  "atk-s0502a8:154_11": "taṁ pahāya vihāraṁ agamāsi. Atha naṁ bhikkhū ‘‘chaḍḍito te, āvuso, sappo’’ti āhaṁsu.",
  "atk-s0502a8:154_12": "‘‘Na so, āvuso, ghorasappo, gharasappo eso’’ti. ‘‘Ghorasappoyevāvuso, mahantaṁ phaṇaṁ",
  "atk-s0502a8:154_13": "katvā susuyanto dukkhena amhehi gahito, kiṁ kāraṇā evaṁ tvaṁ vadesī’’ti āhaṁsu. ‘‘Ahaṁ,",
  "atk-s0502a8:154_14": "āvuso, tena attānaṁ ḍaṁsāpentopi mukhe aṅguliṁ pakkhipentopi taṁ ḍaṁsāpetuṁ nāsakkhi’’nti.",
  "atk-s0502a8:154_15": "Taṁ sutvā bhikkhū tuṇhī ahesuṁ.",
  "atk-s0502a8:155_0": "Athekadivasaṁ nhāpito dve tayo khure ādāya vihāraṁ gantvā ekaṁ bhūmiyaṁ ṭhapetvā",
  "atk-s0502a8:155_1": "ekena bhikkhūnaṁ kese ohāreti. So bhūmiyaṁ ṭhapitaṁ khuraṁ gahetvā ‘‘iminā gīvaṁ",
  "atk-s0502a8:155_2": "chinditvā marissāmī’’ti ekasmiṁ rukkhe gīvaṁ upanidhāya khuradhāraṁ galanāḷiyaṁ katvā",
  "atk-s0502a8:155_3": "ṭhito upasampadāmāḷato paṭṭhāya attano sīlaṁ āvajjento vimalacandamaṇḍalaṁ viya sudhotamaṇikhandhamiva",
  "atk-s0502a8:155_4": "ca nimmalaṁ sīlaṁ addasa. Tassa taṁ olokentassa sakalasarīraṁ pharantī pīti uppajji.",
  "atk-s0502a8:155_5": "So pītiṁ vikkhambhetvā vipassanaṁ vaḍḍhento saha paṭisambhidāhi arahattaṁ patvā khuraṁ",
  "atk-s0502a8:155_6": "ādāya vihāramajjhaṁ pāvisi. Atha naṁ bhikkhū ‘‘kahaṁ gatosi, āvuso’’ti pucchiṁsu.",
  "atk-s0502a8:155_7": "‘‘‘Iminā khurena galanāḷiṁ chinditvā marissāmī’ti gatomhi , āvuso’’ti. Atha ‘‘kasmā",
  "atk-s0502a8:155_8": "na matosī’’ti? Idānimhi satthaṁ āharituṁ abhabbo jāto. Ahañhi ‘‘iminā khurena galanāḷiṁ",
  "atk-s0502a8:155_9": "chindissāmī’’ti ñāṇakhurena sabbakilese chindinti. Bhikkhū ‘‘ayaṁ abhūtena aññaṁ",
  "atk-s0502a8:155_10": "byākarotī’’ti bhagavato ārocesuṁ. Bhagavā tesaṁ kathaṁ sutvā āha – ‘‘na, bhikkhave,",
  "atk-s0502a8:155_11": "khīṇāsavā nāma sahatthā attānaṁ jīvitā voropentī’’ti. Bhante, tumhe imaṁ ‘‘khīṇāsavo’’ti",
  "atk-s0502a8:155_12": "vadatha, evaṁ arahattūpanissayasampanno panāyaṁ kasmā ukkaṇṭhati, kimassa arahattūpanissayakāraṇaṁ",
  "atk-s0502a8:155_13": "‘‘kasmā so sappo etaṁ na ḍaṁsatī’’ti? ‘‘Bhikkhave, so tāva sappo imassa ito tatiye",
  "atk-s0502a8:155_14": "attabhāve dāso ahosi, so attano sāmikassa sarīraṁ ḍaṁsituṁ na visahatī’’ti. Evaṁ",
  "atk-s0502a8:155_15": "tāva nesaṁ satthā ekaṁ kāraṇaṁ ācikkhi. Tato paṭṭhāya ca so bhikkhu sappadāso nāma jāto.",
  "atk-s0502a8:156_0": "Kassapasammāsambuddhakāle kireko kulaputto satthu dhammakathaṁ sutvā uppannasaṁvego",
  "atk-s0502a8:156_1": "pabbajitvā laddhūpasampado aparena samayena anabhiratiyā uppannāya ekassa sahāyakassa",
  "atk-s0502a8:156_2": "bhikkhuno ārocesi. So tassa abhiṇhaṁ gihibhāve ādīnavaṁ kathesi. Taṁ sutvā itaro",
  "atk-s0502a8:156_3": "sāsane abhiramitvā pubbe anabhiratakāle malaggahite samaṇaparikkhāre ekasmiṁ soṇḍitīre",
  "atk-s0502a8:156_4": "nimmale karonto nisīdi. Sahāyakopissa santikeyeva nisinno. Atha naṁ so evamāha –",
  "atk-s0502a8:156_5": "‘‘ahaṁ, āvuso, uppabbajanto ime parikkhāre tuyhaṁ dātukāmo ahosi’’nti. So lobhaṁ",
  "atk-s0502a8:156_6": "uppādetvā cintesi – ‘‘iminā mayhaṁ pabbajitena vā uppabbajitena vā ko attho, idāni",
  "atk-s0502a8:156_7": "parikkhāre gaṇhissāmī’’ti. So tato paṭṭhāya ‘‘kiṁ dānāvuso, amhākaṁ jīvitena, ye",
  "atk-s0502a8:156_8": "mayaṁ kapālahatthā parakulesu bhikkhāya carāma, puttadārehi saddhiṁ ālāpasallāpaṁ",
  "atk-s0502a8:156_9": "na karomā’’tiādīni vadanto gihibhāvassa guṇaṁ kathesi. So tassa kathaṁ sutvā puna",
  "atk-s0502a8:156_10": "ukkaṇṭhito hutvā cintesi – ‘‘ayaṁ mayā ‘ukkaṇṭhitomhī’ti vutte paṭhamaṁ gihibhāve",
  "atk-s0502a8:156_11": "ādīnavaṁ kathetvā idāni abhiṇhaṁ guṇaṁ katheti, ‘kiṁ nu kho kāraṇa’’’nti cintento",
  "atk-s0502a8:156_12": "‘‘imesu samaṇaparikkhāresu lobhenā’’ti ñatvā sayameva attano cittaṁ nivattesi. Evamassa",
  "atk-s0502a8:156_13": "kassapasammāsambuddhakāle ekassa bhikkhuno ukkaṇṭhāpitattā idāni anabhirati uppannā.",
  "atk-s0502a8:156_14": "Yo pana teneva tadā vīsati vassasahassāni samaṇadhammo kato, svassa etarahi arahattūpanissayo jātoti.",
  "atk-s0502a8:157_0": "Imamatthaṁ te bhikkhū bhagavato santikā sutvā uttariṁ pucchiṁsu – ‘‘bhante, ayaṁ",
  "atk-s0502a8:157_1": "kira bhikkhu khuradhāraṁ galanāḷiyaṁ katvā ṭhitova arahattaṁ pāpuṇāti, uppajjissati",
  "atk-s0502a8:157_2": "nu kho ettakena khaṇena arahattamaggo’’ti. ‘‘Āma, bhikkhave, āraddhavīriyassa bhikkhuno",
  "atk-s0502a8:157_3": "pādaṁ ukkhipitvā bhūmiyaṁ ṭhapentassa pāde bhūmiyaṁ asampatteyeva arahattamaggo uppajjati.",
  "atk-s0502a8:157_4": "Kusītassa puggalassa hi vassasataṁ jīvanato āraddhavīriyassa khaṇamattampi jīvitaṁ",
  "atk-s0502a8:157_5": "seyyo’’ti vatvā anusandhiṁ ghaṭetvā imaṁ gāthamāha –",
  "atk-s0502a8:158": "112.",
  "atk-s0502a8:159": " ‘‘Yo ca vassasataṁ jīve, kusīto hīnavīriyo;",
  "atk-s0502a8:160": "Ekāhaṁ jīvikaṁ seyyo, vīriyamārabhato daḷha’’nti.",
  "atk-s0502a8:161_0": "Tattha kusītoti kāmavitakkādīhi tīhi vitakkehi vītināmento puggalo. Hīnavīriyoti",
  "atk-s0502a8:161_1": "nibbīriyo. Vīriyamārabhato daḷhanti duvidhajjhānanibbattanasamatthaṁ thiraṁ vīriyaṁ",
  "atk-s0502a8:161_2": "ārabhantassa. Sesaṁ purimasadisameva.",
  "atk-s0502a8:162": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:163": "Sappadāsattheravatthu ekādasamaṁ.",
  "atk-s0502a8:164": "12. Paṭācārātherīvatthu",
  "atk-s0502a8:165": "Yo ca vassasataṁ jīveti imaṁ dhammadesanaṁ satthā jetavane viharanto paṭācāraṁ theriṁ ārabbha kathesi.",
  "atk-s0502a8:166_0": "Sā kira sāvatthiyaṁ cattālīsakoṭivibhavassa seṭṭhino dhītā ahosi abhirūpā. Taṁ soḷasavassuddesikakāle",
  "atk-s0502a8:166_1": "sattabhūmikassa pāsādassa uparimatale rakkhantā vasāpesuṁ. Evaṁ santepi sā ekena",
  "atk-s0502a8:166_2": "attano cūḷūpaṭṭhākena saddhiṁ vippaṭipajji . Athassā mātāpitaro samajātikakule ekassa",
  "atk-s0502a8:166_3": "kumārassa paṭissuṇitvā vivāhadivasaṁ ṭhapesuṁ. Tasmiṁ upakaṭṭhe sā taṁ cūḷūpaṭṭhākaṁ",
  "atk-s0502a8:166_4": "āha – ‘‘maṁ kira asukakulassa nāma dassanti, mayi patikulaṁ gate mama paṇṇākāraṁ",
  "atk-s0502a8:166_5": "gahetvā āgatopi tattha pavesanaṁ na labhissasi, sace te mayi sineho atthi, idāneva",
  "atk-s0502a8:166_6": "maṁ gahetvā yena vā tena vā palāyassū’’ti. ‘‘So sādhu, bhadde’’ti. ‘‘Tena hi ahaṁ",
  "atk-s0502a8:166_7": "sve pātova nagaradvārassa asukaṭṭhāne nāma ṭhassāmi, tvaṁ ekena upāyena nikkhamitvā",
  "atk-s0502a8:166_8": "tattha āgaccheyyāsī’’ti vatvā dutiyadivase saṅketaṭṭhāne aṭṭhāsi. Sāpi pātova kiliṭṭhaṁ",
  "atk-s0502a8:166_9": "vatthaṁ nivāsetvā kese vikkiritvā kuṇḍakena sarīraṁ makkhitvā kuṭaṁ ādāya dāsīhi",
  "atk-s0502a8:166_10": "saddhiṁ gacchantī viya gharā nikkhamitvā taṁ ṭhānaṁ agamāsi. So taṁ ādāya dūraṁ gantvā",
  "atk-s0502a8:166_11": "ekasmiṁ gāme nivāsaṁ kappetvā araññe khettaṁ kasitvā dārupaṇṇādīni āharati. Itarā",
  "atk-s0502a8:166_12": "kuṭena udakaṁ āharitvā sahatthā koṭṭanapacanādīni karontī attano pāpassa phalaṁ anubhoti.",
  "atk-s0502a8:166_13": "Athassā kucchiyaṁ gabbho patiṭṭhāsi. Sā paripuṇṇagabbhā ‘‘idha me koci upakārako",
  "atk-s0502a8:166_14": "natthi, mātāpitaro nāma puttesu muduhadayā honti, tesaṁ santikaṁ maṁ nehi, tattha",
  "atk-s0502a8:166_15": "me gabbhavuṭṭhānaṁ bhavissatī’’ti sāmikaṁ yāci. So ‘‘kiṁ, bhadde, kathesi, maṁ disvā",
  "atk-s0502a8:166_16": "tava mātāpitaro vividhā kammakāraṇā kareyyuṁ, na sakkā mayā tattha gantu’’nti paṭikkhipi.",
  "atk-s0502a8:166_17": "Sā punappunaṁ yācitvāpi gamanaṁ alabhamānā tassa araññaṁ gatakāle paṭivissake āmantetvā",
  "atk-s0502a8:166_18": "‘‘sace so āgantvā maṁ apassanto ‘kahaṁ gatā’ti pucchissati, mama attano kulagharaṁ",
  "atk-s0502a8:166_19": "gatabhāvaṁ ācikkheyyāthā’’ti vatvā gehadvāraṁ pidahitvā pakkāmi. Sopi āgantvā taṁ",
  "atk-s0502a8:166_20": "apassanto paṭivissake pucchitvā taṁ pavattiṁ sutvā ‘‘nivattessāmi na’’nti anubandhitvā",
  "atk-s0502a8:166_21": "taṁ disvā nānappakāraṁ yāciyamānopi nivattetuṁ nāsakkhi. Athassā ekasmiṁ ṭhāne kammajavātā",
  "atk-s0502a8:166_22": "caliṁsu. Sā ekaṁ gacchantaraṁ pavisitvā, ‘‘sāmi, kammajavātā me calitā’’ti vatvā",
  "atk-s0502a8:166_23": "bhūmiyaṁ nipajjitvā samparivattamānā kicchena dārakaṁ vijāyitvā ‘‘yassatthāyāhaṁ",
  "atk-s0502a8:166_24": "kulagharaṁ gaccheyyaṁ, so attho nipphanno’’ti punadeva tena saddhiṁ gehaṁ āgantvā vāsaṁ kappesi.",
  "atk-s0502a8:167_0": "Tassā aparena samayena puna gabbho patiṭṭhahi. Sā paripuṇṇagabbhā hutvā purimanayeneva",
  "atk-s0502a8:167_1": "sāmikaṁ yācitvā gamanaṁ alabhamānā puttaṁ aṅkenādāya tatheva pakkamitvā tena anubandhitvā",
  "atk-s0502a8:167_2": "‘‘tiṭṭhāhī’’ti vutte nivattituṁ na icchi. Atha nesaṁ gacchantānaṁ mahā akālamegho",
  "atk-s0502a8:167_3": "udapādi samantā vijjulatāhi ādittaṁ viya meghatthanitehi, bhijjamānaṁ viya udakadhārānipātanirantaraṁ",
  "atk-s0502a8:167_4": "nabhaṁ ahosi. Tasmiṁ khaṇe tassā kammajavātā caliṁsu. Sā sāmikaṁ āmantetvā, ‘‘sāmi,",
  "atk-s0502a8:167_5": "kammajavātā me calitā, na sakkomi sandhāretuṁ, anovassakaṭṭhānaṁ me jānāhī’’ti āha.",
  "atk-s0502a8:167_6": "So hatthagatāya vāsiyā ito cito ca upadhārento ekasmiṁ vammikamatthake jātaṁ gumbaṁ",
  "atk-s0502a8:167_7": "disvā chindituṁ ārabhi. Atha naṁ vammikato nikkhamitvā ghoraviso āsīviso ḍaṁsi. Taṅkhaṇaññevassa",
  "atk-s0502a8:167_8": "sarīraṁ antosamuṭṭhitāhi aggijālāhi ḍayhamānaṁ viya nīlavaṇṇaṁ hutvā tattheva pati.",
  "atk-s0502a8:167_9": "Itarāpi mahādukkhaṁ anubhavamānā tassa āgamanaṁ olokentīpi taṁ adisvāva aparampi",
  "atk-s0502a8:167_10": "puttaṁ vijāyi. Dve dārakā vātavuṭṭhivegaṁ asahamānā mahāviravaṁ viravanti. Sā ubhopi",
  "atk-s0502a8:167_11": "te urantare katvā dvīhi jaṇṇukehi ceva hatthehi ca bhūmiyaṁ uppīḷetvā tathā ṭhitāva",
  "atk-s0502a8:167_12": "rattiṁ vītināmesi. Sakalasarīraṁ nillohitaṁ viya paṇḍupalāsavaṇṇaṁ ahosi. Sā uṭṭhite",
  "atk-s0502a8:167_13": "aruṇe maṁsapesivaṇṇaṁ ekaṁ puttaṁ aṅkenādāya itaraṁ aṅguliyā gahetvā ‘‘ehi, tāta,",
  "atk-s0502a8:167_14": "pitā te ito gato’’ti vatvā sāmikassa gatamaggena gacchantī taṁ vammikamatthake kālaṁ",
  "atk-s0502a8:167_15": "katvā patitaṁ nīlavaṇṇaṁ thaddhasarīraṁ disvā ‘‘maṁ nissāya mama sāmiko panthe mato’’ti",
  "atk-s0502a8:167_16": "rodantī paridevantī pāyāsi.",
  "atk-s0502a8:168_0": "Sā sakalarattiṁ devena vuṭṭhattā aciravatiṁ nadiṁ jaṇṇuppamāṇena kaṭippamāṇena thanappamāṇena",
  "atk-s0502a8:168_1": "udakena paripuṇṇaṁ disvā attano mandabuddhitāya dvīhi dārakehi saddhiṁ udakaṁ otarituṁ",
  "atk-s0502a8:168_2": "avisahantī jeṭṭhaputtaṁ orimatīre ṭhapetvā itaraṁ ādāya paratīraṁ gantvā sākhābhaṅgaṁ",
  "atk-s0502a8:168_3": "attharitvā nipajjāpetvā ‘‘itarassa santikaṁ gamissāmī’’ti bālaputtakaṁ pahāya tarituṁ",
  "atk-s0502a8:168_4": "asakkontī punappunaṁ nivattitvā olokayamānā pāyāsi. Athassā nadīmajjhaṁ gatakāle",
  "atk-s0502a8:168_5": "eko seno taṁ kumāraṁ disvā ‘‘maṁsapesī’’ti saññāya ākāsato bhassi. Sā taṁ puttassatthāya",
  "atk-s0502a8:168_6": "bhassantaṁ disvā ubho hatthe ukkhipitvā ‘‘sūsū’’ti tikkhattuṁ mahāsaddaṁ nicchāresi.",
  "atk-s0502a8:168_7": "Seno dūrabhāvena taṁ asutvāva kumārakaṁ gahetvā vehāsaṁ uppatitvā gato. Orimatīre",
  "atk-s0502a8:168_8": "ṭhitaputto mātaraṁ nadīmajjhe ubho hatthe ukkhipitvā mahāsaddaṁ nicchārayamānaṁ disvā",
  "atk-s0502a8:168_9": "‘‘maṁ pakkosatī’’ti saññāya vegena udake pati. Itissā bālaputtaṁ seno hari, jeṭṭhaputto udakena vūḷho.",
  "atk-s0502a8:169_0": "Sā ‘‘eko me putto senena gahito, eko udakena vūḷho, panthe me pati mato’’ti rodantī",
  "atk-s0502a8:169_1": "paridevantī gacchamānā sāvatthito āgacchantaṁ ekaṁ purisaṁ disvā pucchi – ‘‘kattha",
  "atk-s0502a8:169_2": "vāsikosi, tātā’’ti? ‘‘Sāvatthivāsikomhi, ammā’’ti. ‘‘Sāvatthinagare asukavīthiyaṁ",
  "atk-s0502a8:169_3": "evarūpaṁ asukakulaṁ nāma atthi, jānāsi, tātā’’ti? ‘‘Jānāmi, amma, taṁ pana mā pucchi,",
  "atk-s0502a8:169_4": "sace aññaṁ jānāsi pucchā’’ti. ‘‘Aññena me kammaṁ natthi, tadeva pucchāmi, tātā’’ti.",
  "atk-s0502a8:169_5": "‘‘Amma, tvaṁ attano anācikkhituṁ na desi, ajja te sabbarattiṁ devo vassanto diṭṭho’’ti.",
  "atk-s0502a8:169_6": "‘‘Diṭṭho me, tāta, mayhameveso sabbarattiṁ vuṭṭho, na aññassa. Mayhaṁ pana vuṭṭhakāraṇaṁ",
  "atk-s0502a8:169_7": "pacchā te kathessāmi, etasmiṁ tāva me seṭṭhigehe pavattiṁ kathehī’’ti. ‘‘Amma, ajja",
  "atk-s0502a8:169_8": "rattiṁ seṭṭhiñca seṭṭhibhariyañca seṭṭhiputtañcāti tayopi jane avattharamānaṁ gehaṁ",
  "atk-s0502a8:169_9": "pati, te ekacitakasmiṁ jhāyanti. Esa dhūmo paññāyati, ammā’’ti. Sā tasmiṁ khaṇe nivatthavatthaṁ",
  "atk-s0502a8:169_10": "patamānaṁ na sañjāni, ummattikabhāvaṁ patvā yathājātāva rodantī paridevantī –",
  "atk-s0502a8:170": "‘‘Ubho puttā kālakatā, panthe mayhaṁ patī mato;",
  "atk-s0502a8:171": "Mātā pitā ca bhātā ca, ekacitamhi ḍayhare’’ti. (apa. therī 2.2.498) –",
  "atk-s0502a8:172_0": "Vilapantī paribbhami. Manussā taṁ disvā ‘‘ummattikā ummattikā’’ti kacavaraṁ gahetvā",
  "atk-s0502a8:172_1": "paṁsuṁ gahetvā matthake okirantā leḍḍūhi paharanti. Satthā jetavanamahāvihāre aṭṭhaparisamajjhe",
  "atk-s0502a8:172_2": "nisīditvā dhammaṁ desento taṁ āgacchamānaṁ addasa kappasatasahassaṁ pūritapāramiṁ",
  "atk-s0502a8:172_3": "abhinīhārasampannaṁ.",
  "atk-s0502a8:173_0": "Sā kira padumuttarabuddhakāle padumuttarasatthārā ekaṁ vinayadharattheriṁ bāhāya",
  "atk-s0502a8:173_1": "gahetvā nandanavane ṭhapentaṁ viya etadaggaṭṭhāne ṭhapiyamānaṁ disvā ‘‘ahampi tumhādisassa",
  "atk-s0502a8:173_2": "buddhassa santike vinayadharattherīnaṁ aggaṭṭhānaṁ labheyya’’nti adhikāraṁ katvā",
  "atk-s0502a8:173_3": "patthanaṁ ṭhapesi. Padumuttarabuddho anāgataṁsañāṇaṁ pattharitvā patthanāya samijjhanabhāvaṁ",
  "atk-s0502a8:173_4": "ñatvā ‘‘anāgate gotamabuddhassa nāma sāsane ayaṁ paṭācārā nāmena vinayadharattherīnaṁ",
  "atk-s0502a8:173_5": "aggā bhavissatī’’ti byākāsi. Taṁ evaṁ patthitapatthanaṁ abhinīhārasampannaṁ satthā",
  "atk-s0502a8:173_6": "dūratova āgacchantiṁ disvā ‘‘imissā ṭhapetvā maṁ añño avassayo bhavituṁ samattho",
  "atk-s0502a8:173_7": "nāma natthī’’ti cintetvā taṁ yathā vihārābhimukhaṁ āgacchati, evaṁ akāsi. Parisā",
  "atk-s0502a8:173_8": "taṁ disvāva ‘‘imissā ummattikāya ito āgantuṁ mā daditthā’’ti āha. Satthā ‘‘apetha,",
  "atk-s0502a8:173_9": "mā naṁ vārayitthā’’ti vatvā avidūraṭṭhānaṁ āgatakāle ‘‘satiṁ paṭilabha bhaginī’’ti",
  "atk-s0502a8:173_10": "āha. Sā taṁ khaṇaṁyeva buddhānubhāvena satiṁ paṭilabhi. Tasmiṁkāle nivatthavatthassa",
  "atk-s0502a8:173_11": "patitabhāvaṁ sallakkhetvā hirottappaṁ paccupaṭṭhāpetvā ukkuṭikaṁ nisīdi. Athassā",
  "atk-s0502a8:173_12": "eko puriso uttarasāṭakaṁ khipi. Sā taṁ nivāsetvā satthāraṁ upasaṅkamitvā suvaṇṇavaṇṇesu",
  "atk-s0502a8:173_13": "pādesu pañcapatiṭṭhitena vanditvā, ‘‘bhante, avassayo me hotha, patiṭṭhā me hotha.",
  "atk-s0502a8:173_14": "Ekañhi me puttaṁ seno gaṇhi, eko udakena vūḷho, panthe me pati mato, mātāpitaro ceva",
  "atk-s0502a8:173_15": "me bhātā ca gehena avatthaṭā ekacitakasmiṁ jhāyantī’’ti.",
  "atk-s0502a8:174_0": "Satthā tassā vacanaṁ sutvā ‘‘paṭācāre, mā cintayi, tava tāṇaṁ saraṇaṁ avassayo bhavituṁ",
  "atk-s0502a8:174_1": "samatthasseva santikaṁ āgatāsi. Yathā hi tava idāni eko puttako senena gahito, eko",
  "atk-s0502a8:174_2": "udakena vūḷho, panthe pati mato, mātāpitaro ceva bhātā ca gehena avatthaṭā; evameva",
  "atk-s0502a8:174_3": "imasmiṁ saṁsāre puttādīnaṁ matakāle tava rodantiyā paggharitaassu catunnaṁ mahāsamuddānaṁ",
  "atk-s0502a8:174_4": "udakato bahutara’’nti vatvā imaṁ gāthamāha –",
  "atk-s0502a8:175": "‘‘Catūsu samuddesu jalaṁ parittakaṁ,",
  "atk-s0502a8:176": "Tato bahuṁ assujalaṁ anappakaṁ;",
  "atk-s0502a8:177": "Dukkhena phuṭṭhassa narassa socanā,",
  "atk-s0502a8:178": "Kiṁ kāraṇā amma tuvaṁ pamajjasī’’ti.",
  "atk-s0502a8:179_0": "Evaṁ satthari anamataggapariyāyaṁ kathente tassa sarīre soko tanuttaṁ agamāsi. Atha",
  "atk-s0502a8:179_1": "naṁ tanubhūtasokaṁ ñatvā puna satthā āmantetvā ‘‘paṭācāre puttādayo nāma paralokaṁ",
  "atk-s0502a8:179_2": "gacchantassa tāṇaṁ vā leṇaṁ vā saraṇaṁ vā bhavituṁ na sakkonti, tasmā vijjamānāpi",
  "atk-s0502a8:179_3": "te na santiyeva, paṇḍitena pana sīlaṁ visodhetvā attano nibbānagāmimaggaṁ khippameva",
  "atk-s0502a8:179_4": "sodhetuṁ vaṭṭatī’’ti vatvā dhammaṁ desento imā gāthā abhāsi –",
  "atk-s0502a8:180": "‘‘Na santi puttā tāṇāya, na pitā nāpi bandhavā;",
  "atk-s0502a8:181": "Antakenādhipannassa, natthi ñātīsu tāṇatā. (dha. pa. 288; apa. therī 2.2.501);",
  "atk-s0502a8:182": "‘‘Etamatthavassaṁ ñatvā, paṇḍito sīlasaṁvuto;",
  "atk-s0502a8:183": "Nibbānagamanaṁ maggaṁ, khippameva visodhaye’’ti. (dha. pa. 289);",
  "atk-s0502a8:184_0": "Desanāvasāne paṭācārā mahāpathaviyaṁ paṁsuparimāṇe kilese jhāpetvā sotāpattiphale",
  "atk-s0502a8:184_1": "patiṭṭhahi, aññepi bahū sotāpattiphalādīni pāpuṇiṁsūti. Sā pana sotāpannā hutvā satthāraṁ",
  "atk-s0502a8:184_2": "pabbajjaṁ yāci. Satthā taṁ bhikkhunīnaṁ santikaṁ pahiṇitvā pabbājesi. Sā laddhūpasampadā",
  "atk-s0502a8:184_3": "paṭitācārattā paṭācārātveva paññāyi. Sā ekadivasaṁ kuṭena udakaṁ ādāya pāde dhovantī",
  "atk-s0502a8:184_4": "udakaṁ āsiñci, taṁ thokaṁ gantvā pacchijji. Dutiyavāre āsittaṁ tato dūrataraṁ agamāsi.",
  "atk-s0502a8:184_5": "Tatiyavāre āsittaṁ tatopi dūrataranti. Sā tadeva ārammaṇaṁ gahetvā tayo vaye paricchinditvā",
  "atk-s0502a8:184_6": "‘‘mayā paṭhamaṁ āsittaṁ udakaṁ viya ime sattā paṭhamavayepi maranti, tato dūrataraṁ",
  "atk-s0502a8:184_7": "gataṁ dutiyavāre āsittaṁ udakaṁ viya majjhimavayepi maranti, tatopi dūrataraṁ gataṁ",
  "atk-s0502a8:184_8": "tatiyavāre āsittaṁ udakaṁ viya pacchimavayepi marantiyevā’’ti cintesi. Satthā gandhakuṭiyaṁ",
  "atk-s0502a8:184_9": "nisinnova obhāsaṁ pharitvā tassā sammukhe ṭhatvā kathento viya ‘‘evametaṁ paṭācāre,",
  "atk-s0502a8:184_10": "pañcannampi khandhānaṁ udayabbayaṁ apassantassa vassasataṁ jīvanato tesaṁ udayabbayaṁ",
  "atk-s0502a8:184_11": "passantassa ekāhampi ekakkhaṇampi jīvitaṁ seyyo’’ti vatvā anusandhiṁ ghaṭetvā dhammaṁ desento gāthamāha –",
  "atk-s0502a8:185": "113.",
  "atk-s0502a8:186": " ‘‘Yo ca vassasataṁ jīve, apassaṁ udayabbayaṁ;",
  "atk-s0502a8:187": "Ekāhaṁ jīvitaṁ seyyo, passato udayabbaya’’nti.",
  "atk-s0502a8:188_0": "Tattha apassaṁ udayabbayanti pañcannaṁ khandhānaṁ pañcavīsatiyā lakkhaṇehi udayañca",
  "atk-s0502a8:188_1": "vayañca apassanto. Passato udayabbayanti tesaṁ udayañca vayañca passantassa. Itarassa",
  "atk-s0502a8:188_2": "jīvanato ekāhampi jīvitaṁ seyyoti.",
  "atk-s0502a8:189": "Desanāvasāne paṭācārā saha paṭisambhidāhi arahattaṁ pāpuṇi.",
  "atk-s0502a8:190": "Paṭācārātherīvatthu dvādasamaṁ.",
  "atk-s0502a8:191": "13. Kisāgotamīvatthu",
  "atk-s0502a8:192": "Yoca vassasataṁ jīveti imaṁ dhammadesanaṁ satthā jetavane viharanto kisāgotamiṁ ārabbha kathesi.",
  "atk-s0502a8:193_0": "Sāvatthiyaṁ kirekassa seṭṭhissa gehe cattālīsakoṭidhanaṁ aṅgārā eva hutvā aṭṭhāsi.",
  "atk-s0502a8:193_1": "Seṭṭhi taṁ disvā uppannasoko āhāraṁ paṭikkhipitvā mañcake nipajji. Tasseko sahāyako",
  "atk-s0502a8:193_2": "gehaṁ gantvā, ‘‘samma, kasmā socasī’’ti pucchitvā taṁ pavattiṁ sutvā, ‘‘samma, mā",
  "atk-s0502a8:193_3": "soci, ahaṁ ekaṁ upāyaṁ jānāmi, taṁ karohī’’ti. ‘‘Kiṁ karomi, sammā’’ti? Attano āpaṇe",
  "atk-s0502a8:193_4": "kilañjaṁ pasāretvā tattha te aṅgāre rāsiṁ katvā vikkiṇanto viya nisīda, āgatāgatesu",
  "atk-s0502a8:193_5": "manussesu ye evaṁ vadanti – ‘‘sesajanā vatthatelamadhuphāṇitādīni vikkiṇanti, tvaṁ",
  "atk-s0502a8:193_6": "pana aṅgāre vikkiṇanto nisinno’’ti. Te vadeyyāsi – ‘‘attano santakaṁ avikkiṇanto",
  "atk-s0502a8:193_7": "kiṁ karomī’’ti? Yo pana taṁ evaṁ vadati ‘‘sesajanā vatthatelamadhuphāṇitādīni vikkiṇanti,",
  "atk-s0502a8:193_8": "tvaṁ pana hiraññasuvaṇṇaṁ vikkiṇanto nisinno’’ti. Taṁ vadeyyāsi ‘‘kahaṁ hiraññasuvaṇṇa’’nti.",
  "atk-s0502a8:193_9": "‘‘Ida’’nti ca vutte ‘‘āhara, tāva na’’nti hatthehi paṭiccheyyāsi. Evaṁ dinnaṁ tava",
  "atk-s0502a8:193_10": "hatthe hiraññasuvaṇṇaṁ bhavissati. Sā pana sace kumārikā hoti, tava gehe puttassa",
  "atk-s0502a8:193_11": "naṁ āharitvā cattālīsakoṭidhanaṁ tassā niyyādetvā tāya dinnaṁ valañjeyyāsi. Sace",
  "atk-s0502a8:193_12": "kumārako hoti, tava gehe vayappattaṁ dhītaraṁ tassa datvā cattālīsakoṭidhanaṁ niyyādetvā",
  "atk-s0502a8:193_13": "tena dinnaṁ valañjeyyāsīti. So ‘‘bhaddako upāyo’’ti attano āpaṇe aṅgāre rāsiṁ katvā",
  "atk-s0502a8:193_14": "vikkiṇanto viya nisīdi. Ye pana naṁ evamāhaṁsu – ‘‘sesajanā vatthatelamadhuphāṇitādīni",
  "atk-s0502a8:193_15": "vikkiṇanti, kiṁ pana tvaṁ aṅgāre vikkiṇanto nisinno’’ti? Tesaṁ ‘‘attano santakaṁ",
  "atk-s0502a8:193_16": "avikkiṇanto kiṁ karomī’’ti paṭivacanaṁ adāsi. Athekā gotamī nāma kumārikā kisasarīratāya",
  "atk-s0502a8:193_17": "kisāgotamīti paññāyamānā parijiṇṇakulassa dhītā attano ekena kiccena āpaṇadvāraṁ",
  "atk-s0502a8:193_18": "gantvā taṁ seṭṭhiṁ disvā evamāha – ‘‘kiṁ, tāta, sesajanā vatthatelamadhuphāṇitādīni",
  "atk-s0502a8:193_19": "vikkiṇanti, tvaṁ hiraññasuvaṇṇaṁ vikkiṇanto nisinno’’ti? ‘‘Kahaṁ, amma, hiraññasuvaṇṇa’’nti",
  "atk-s0502a8:193_20": "? ‘‘Nanu ‘tvaṁ tadeva gahetvā nisinnosī’ti, āhara, tāva naṁ, ammā’’ti. Sā hatthapūraṁ",
  "atk-s0502a8:193_21": "gahetvā tassa hatthesu ṭhapesi, taṁ hiraññasuvaṇṇameva ahosi.",
  "atk-s0502a8:194_0": "Atha naṁ seṭṭhi ‘‘kataraṁ te, amma, geha’’nti pucchitvā ‘‘asukaṁ nāmā’’ti vutte tassā",
  "atk-s0502a8:194_1": "assāmikabhāvaṁ ñatvā dhanaṁ paṭisāmetvā taṁ attano puttassa ānetvā cattālīsakoṭidhanaṁ",
  "atk-s0502a8:194_2": "paṭicchāpesi. Sabbaṁ hiraññasuvaṇṇameva ahosi. Tassā aparena samayena gabbho patiṭṭhahi.",
  "atk-s0502a8:194_3": "Sā dasamāsaccayena puttaṁ vijāyi. So padasā gamanakāle kālamakāsi. Sā adiṭṭhapubbamaraṇatāya",
  "atk-s0502a8:194_4": "taṁ jhāpetuṁ nīharante vāretvā ‘‘puttassa me bhesajjaṁ pucchissāmī’’ti matakaḷevaraṁ",
  "atk-s0502a8:194_5": "aṅkenādāya ‘‘api nu me puttassa bhesajjaṁ jānāthā’’ti pucchantī gharapaṭipāṭiyā vicarati.",
  "atk-s0502a8:194_6": "Atha naṁ manussā, ‘‘amma, tvaṁ ummattikā jātā, matakaputtassa bhesajjaṁ pucchantī",
  "atk-s0502a8:194_7": "vicarasī’’ti vadanti. Sā ‘‘avassaṁ mama puttassa bhesajjaṁ jānanakaṁ labhissāmī’’ti",
  "atk-s0502a8:194_8": "maññamānā vicarati. Atha naṁ eko paṇḍitapuriso disvā, ‘‘ayaṁ mama dhītā paṭhamaṁ",
  "atk-s0502a8:194_9": "puttakaṁ vijātā bhavissati adiṭṭhapubbamaraṇā, mayā imissā avassayena bhavituṁ vaṭṭatī’’ti",
  "atk-s0502a8:194_10": "cintetvā āha – ‘‘amma, ahaṁ bhesajjaṁ na jānāmi, bhesajjajānanakaṁ pana jānāmī’’ti.",
  "atk-s0502a8:194_11": "‘‘Ko jānāti, tātā’’ti? ‘‘Satthā, amma, jānāti, gaccha, taṁ pucchāhī’’ti. Sā ‘‘gamissāmi,",
  "atk-s0502a8:194_12": "tāta, pucchissāmi, tātā’’ti vatvā satthāraṁ upasaṅkamitvā vanditvā ekamantaṁ ṭhitā",
  "atk-s0502a8:194_13": "pucchi – ‘‘tumhe kira me puttassa bhesajjaṁ jānātha, bhante’’ti? ‘‘Āma, jānāmī’’ti.",
  "atk-s0502a8:194_14": "‘‘Kiṁ laddhuṁ vaṭṭatī’’ti? ‘‘Accharaggahaṇamatte siddhatthake laddhuṁ vaṭṭatī’’ti.",
  "atk-s0502a8:194_15": "‘‘Labhissāmi, bhante’’. ‘‘Kassa pana gehe laddhuṁ vaṭṭatī’’ti? ‘‘Yassa gehe putto",
  "atk-s0502a8:194_16": "vā dhītā vā na koci matapubbo’’ti. Sā ‘‘sādhu, bhante’’ti satthāraṁ vanditvā mataputtakaṁ",
  "atk-s0502a8:194_17": "aṅkenādāya antogāmaṁ pavisitvā paṭhamagehassa dvāre ṭhatvā ‘‘atthi nu kho imasmiṁ",
  "atk-s0502a8:194_18": "gehe siddhatthako, puttassa kira me bhesajjaṁ eta’’nti vatvā ‘‘atthī’’ti vutte tena",
  "atk-s0502a8:194_19": "hi dethāti. Tehi āharitvā siddhatthakesu diyyamānesu ‘‘imasmiṁ gehe putto vā dhītā",
  "atk-s0502a8:194_20": "vā matapubbo koci natthi, ammā’’ti pucchitvā ‘‘kiṁ vadesi, amma? Jīvamānā hi katipayā,",
  "atk-s0502a8:194_21": "matakā eva bahukā’’ti vutte ‘‘tena hi gaṇhatha vo siddhatthake, netaṁ mama puttassa",
  "atk-s0502a8:194_22": "bhesajja’’nti paṭiadāsi.",
  "atk-s0502a8:195_0": "Sā iminā nīyāmena ādito paṭṭhāya naṁ pucchantī vicari. Sā ekagehepi siddhatthake",
  "atk-s0502a8:195_1": "agahetvā sāyanhasamaye cintesi – ‘‘aho bhāriyaṁ kammaṁ, ahaṁ ‘mameva putto mato’ti",
  "atk-s0502a8:195_2": "saññamakāsiṁ, sakalagāmepi pana jīvantehi matakāva bahutarā’’ti. Tassā evaṁ cintayamānāya",
  "atk-s0502a8:195_3": "puttasinehaṁ mudukahadayaṁ thaddhabhāvaṁ agamāsi. Sā puttaṁ araññe chaḍḍetvā satthu",
  "atk-s0502a8:195_4": "santikaṁ gantvā vanditvā ekamantaṁ aṭṭhāsi. Atha naṁ satthā ‘‘laddhā te ekaccharamattā",
  "atk-s0502a8:195_5": "siddhatthakā’’ti āha. ‘‘Na laddhā, bhante, sakalagāme jīvantehi matakāva bahutarā’’ti.",
  "atk-s0502a8:195_6": "Atha naṁ satthā ‘‘tvaṁ ‘mameva putto mato’ti sallakkhesi, dhuvadhammo esa sattānaṁ.",
  "atk-s0502a8:195_7": "Maccurājā hi sabbasatte aparipuṇṇajjhāsaye eva mahogho viya parikaḍḍhamānoyeva apāyasamudde",
  "atk-s0502a8:195_8": "pakkhipatī’’ti vatvā dhammaṁ desento imaṁ gāthamāha –",
  "atk-s0502a8:196": "‘‘Taṁ puttapasusammattaṁ, byāsattamanasaṁ naraṁ;",
  "atk-s0502a8:197": "Suttaṁ gāmaṁ mahoghova, maccu ādāya gacchatī’’ti. (dha. pa. 287);",
  "atk-s0502a8:198": "Gāthāpariyosāne kisāgotamī sotāpattiphale patiṭṭhahi, aññepi bahū sotāpattiphalādīni pāpuṇiṁsūti.",
  "atk-s0502a8:199_0": "Sā pana satthāraṁ pabbajjaṁ yāci, satthā taṁ bhikkhunīnaṁ santikaṁ pesetvā pabbājesi.",
  "atk-s0502a8:199_1": "Sā laddhūpasampadā kisāgotamī therīti paññāyi. Sā ekadivasaṁ uposathāgāre vāraṁ patvā",
  "atk-s0502a8:199_2": "dīpaṁ jāletvā nisinnā dīpajālā uppajjantiyo ca bhijjantiyo ca disvā ‘‘evameva ime",
  "atk-s0502a8:199_3": "sattā uppajjanti ceva nirujjhanti ca, nibbānappattā eva na paññāyantī’’ti ārammaṇaṁ",
  "atk-s0502a8:199_4": "aggahesi. Satthā gandhakuṭiyaṁ nisinnova obhāsaṁ pharitvā tassā sammukhe nisīditvā",
  "atk-s0502a8:199_5": "kathento viya ‘‘evameva, gotami, ime sattā dīpajālā viya uppajjanti ceva nirujjhanti",
  "atk-s0502a8:199_6": "ca, nibbānappattā eva na paññāyanti, evaṁ nibbānaṁ apassantānaṁ vassasataṁ jīvanato",
  "atk-s0502a8:199_7": "nibbānaṁ passantassa khaṇamattampi jīvitaṁ seyyo’’ti vatvā anusandhiṁ ghaṭetvā dhammaṁ",
  "atk-s0502a8:199_8": "desento imaṁ gāthamāha –",
  "atk-s0502a8:200": "114.",
  "atk-s0502a8:201": " ‘‘Yo ca vassasataṁ jīve, apassaṁ amataṁ padaṁ;",
  "atk-s0502a8:202": "Ekāhaṁ jīvitaṁ seyyo, passato amataṁ pada’’nti.",
  "atk-s0502a8:203": "Tattha amataṁ padanti maraṇavirahitakoṭṭhāsaṁ, amatamahānibbānanti attho. Sesaṁ purimasadisameva.",
  "atk-s0502a8:204": "Desanāvasāne kisāgotamī yathānisinnāva saha paṭisambhidāhi arahatte patiṭṭhahīti.",
  "atk-s0502a8:205": "Kisāgotamīvatthu terasamaṁ.",
  "atk-s0502a8:206": "14. Bahuputtikattherīvatthu",
  "atk-s0502a8:207": "Yoca vassasataṁ jīveti imaṁ dhammadesanaṁ satthā jetavane viharanto bahuputtikaṁ theriṁ ārabbha kathesi.",
  "atk-s0502a8:208_0": "Sāvatthiyaṁ kirekasmiṁ kule satta puttā satta ca dhītaro ahesuṁ. Te sabbepi vayappattā",
  "atk-s0502a8:208_1": "gehe patiṭṭhahitvā attano dhammatāya sukhappattā ahesuṁ. Tesaṁ aparena samayena pitā",
  "atk-s0502a8:208_2": "kālamakāsi. Mahāupāsikā sāmike naṭṭhepi na tāva kuṭumbaṁ vibhajati. Atha naṁ puttā",
  "atk-s0502a8:208_3": "āhaṁsu – ‘‘amma, amhākaṁ pitari naṭṭhe tuyhaṁ ko attho kuṭumbena, kiṁ mayaṁ taṁ upaṭṭhātuṁ",
  "atk-s0502a8:208_4": "na sakkomā’’ti. Sā tesaṁ kathaṁ sutvā tuṇhī hutvā punappunaṁ tehi vuccamānā ‘‘puttā",
  "atk-s0502a8:208_5": "maṁ paṭijaggissanti, kiṁ me visuṁ kuṭumbenā’’ti sabbaṁ sāpateyyaṁ majjhe bhinditvā",
  "atk-s0502a8:208_6": "adāsi. Atha naṁ katipāhaccayena jeṭṭhaputtassa bhariyā ‘‘aho amhākaṁ, ayyā, ‘jeṭṭhaputto",
  "atk-s0502a8:208_7": "me’ti dve koṭṭhāse datvā viya imameva gehaṁ āgacchatī’’ti āha. Sesaputtānaṁ bhariyāpi",
  "atk-s0502a8:208_8": "evameva vadiṁsu. Jeṭṭhadhītaraṁ ādiṁ katvā tāsaṁ gehaṁ gatakālepi naṁ evameva vadiṁsu.",
  "atk-s0502a8:208_9": "Sā avamānappattā hutvā ‘‘kiṁ imesaṁ santike vuṭṭhena, bhikkhunī hutvā jīvissāmī’’ti",
  "atk-s0502a8:208_10": "bhikkhunīupassayaṁ gantvā pabbajjaṁ yāci. Tā naṁ pabbājesuṁ. Sā laddhūpasampadā hutvā",
  "atk-s0502a8:208_11": "bahuputtikattherīti paññāyi. Sā ‘‘ahaṁ mahallakakāle pabbajitā, appamattāya me bhavitabba’’nti",
  "atk-s0502a8:208_12": "bhikkhunīnaṁ vattapaṭivattaṁ karontī ‘‘sabbarattiṁ samaṇadhammaṁ karissāmī’’ti heṭṭhāpāsāde",
  "atk-s0502a8:208_13": "ekaṁ thambhaṁ hatthena gahetvā taṁ āviñchamānāva samaṇadhammaṁ karoti, caṅkamamānāpi",
  "atk-s0502a8:208_14": "‘‘andhakāraṭṭhāne me rukkhe vā katthaci vā sīsaṁ paṭihaññeyyā’’ti taṁ rukkhaṁ hatthena",
  "atk-s0502a8:208_15": "gahetvā taṁ āviñchamānāva samaṇadhammaṁ karoti, ‘‘satthārā desitadhammameva karissāmī’’ti",
  "atk-s0502a8:208_16": "dhammaṁ āvajjetvā dhammaṁ anussaramānāva samaṇadhammaṁ karoti. Atha satthā gandhakuṭiyaṁ",
  "atk-s0502a8:208_17": "nisinnova obhāsaṁ pharitvā sammukhe nisinno viya tāya saddhiṁ kathento ‘‘bahuputtike",
  "atk-s0502a8:208_18": "mayā desitaṁ dhammaṁ anāvajjentassa apassantassa vassasataṁ jīvanato mayā desitaṁ",
  "atk-s0502a8:208_19": "dhammaṁ passantassa muhuttampi jīvitaṁ seyyo’’ti vatvā anusandhiṁ ghaṭetvā dhammaṁ",
  "atk-s0502a8:208_20": "desento imaṁ gāthamāha –",
  "atk-s0502a8:209": "115.",
  "atk-s0502a8:210": " ‘‘Yo ca vassasataṁ jīve, apassaṁ dhammamuttamaṁ;",
  "atk-s0502a8:211": "Ekāhaṁ jīvitaṁ seyyo, passato dhammamuttama’’nti.",
  "atk-s0502a8:212_0": "Tattha dhammamuttamanti navavidhaṁ lokuttaradhammaṁ. So hi uttamo dhammo nāma. Yo",
  "atk-s0502a8:212_1": "hi taṁ na passati, tassa vassasatampi jīvanato taṁ dhammaṁ passantassa paṭivijjhantassa",
  "atk-s0502a8:212_2": "ekāhampi ekakkhaṇampi jīvitaṁ seyyoti.",
  "atk-s0502a8:213": "Gāthāpariyosāne bahuputtikattherī saha paṭisambhidāhi arahatte patiṭṭhahīti.",
  "atk-s0502a8:214": "Bahuputtikattherīvatthu cuddasamaṁ.",
  "atk-s0502a8:215": "Sahassavaggavaṇṇanā niṭṭhitā.",
  "atk-s0502a8:216": "Aṭṭhamo vaggo.",
  "atk-s0502a8:217": " Namo tassa bhagavato arahato sammāsambuddhassa",
  "atk-s0502a8:218": "Khuddakanikāye",
  "atk-s0502a8:219": "Dhammapada-aṭṭhakathā",
  "atk-s0502a8:220": "(Dutiyo bhāgo)"
}