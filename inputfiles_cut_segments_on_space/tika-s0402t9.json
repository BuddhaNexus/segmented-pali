{
  "tika-s0402t9:0": "(10) 5. Bālavaggavaṇṇanā",
  "tika-s0402t9:1_0": "99. Pañcamassa paṭhame anāgataṁ bhāraṁ vahatīti attano asampattaṁ bhāraṁ vahati.",
  "tika-s0402t9:1_1": "Atherova samāno therehi vahitabbaṁ bījanaggāhadhammajjhesanādibhāraṁ vahatīti evamettha",
  "tika-s0402t9:1_2": "attho daṭṭhabbo. Aṭṭhakathāyaṁ (mahāva. aṭṭha. 159-160) pana yasmā sammajjanādinavavidhaṁ",
  "tika-s0402t9:1_3": "pubbakiccaṁ āṇatteneva kātabbaṁ, pātimokkhañca āṇatteneva uddisitabbaṁ, tasmā taṁ",
  "tika-s0402t9:1_4": "sabbaṁ vinā āṇattiyā karonto anāgataṁ bhāraṁ vahati nāmāti dassetuṁ ‘‘sammajjanī",
  "tika-s0402t9:1_5": "padīpo’’tiādi vuttaṁ. Yañhi ‘‘anujānāmi, bhikkhave, uposathāgāraṁ sammajjitu’’ntiādinā",
  "tika-s0402t9:1_6": "nayena pāḷiyaṁ āgataṁ. Aṭṭhakathāsu ca –",
  "tika-s0402t9:2": "‘‘Sammajjanī padīpo ca, udakaṁ āsanena ca;",
  "tika-s0402t9:3": "Uposathassa etāni, ‘pubbakaraṇa’nti vuccati.",
  "tika-s0402t9:4": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-s0402t9:5": "Uposathassa etāni, ‘pubbakicca’nti vuccatī’’ti. (mahāva. aṭṭha 168) –",
  "tika-s0402t9:6_0": "Evaṁ dvīhi nāmehi navavidhaṁ pubbakiccaṁ dassitaṁ, taṁ akatvā uposathaṁ kātuṁ na",
  "tika-s0402t9:6_1": "vaṭṭati. Tasmā ‘‘anujānāmi, bhikkhave, therena bhikkhunā navaṁ bhikkhuṁ āṇāpetu’’nti",
  "tika-s0402t9:6_2": "vacanato therena āṇattena agilānena bhikkhunā uposathāgāraṁ sammajjitabbaṁ, pānīyaṁ",
  "tika-s0402t9:6_3": "paribhojanīyaṁ upaṭṭhapetabbaṁ, āsanaṁ paññāpetabbaṁ, padīpo kātabbo, akaronto dukkaṭaṁ āpajjati.",
  "tika-s0402t9:7_0": "Therenapi patirūpaṁ ñatvā āṇāpetabbaṁ, āṇāpentenapi yaṁ kiñci kammaṁ karonto vā sadā",
  "tika-s0402t9:7_1": "kālameva eko vā bhāranittharaṇako vā sarabhāṇakadhammakathikādīsu vā aññataro na",
  "tika-s0402t9:7_2": "uposathāgārasammajjanatthaṁ āṇāpetabbo, avasesā pana vārena āṇāpetabbā. Sace āṇatto",
  "tika-s0402t9:7_3": "sammajjaniṁ tāvakālikampi na labhati, sākhābhaṅgaṁ kappiyaṁ kāretvā sammajjitabbaṁ,",
  "tika-s0402t9:7_4": "tampi alabhantassa laddhakappiyaṁ hoti. Padīpakaraṇepi vuttanayeneva āṇāpetabbo,",
  "tika-s0402t9:7_5": "āṇāpentena ca ‘‘amukasmiṁ nāma okāse telaṁ vā kapallikā vā atthi, taṁ gahetvā karohī’’ti",
  "tika-s0402t9:7_6": "vattabbo. Sace telādīni natthi, pariyesitabbāni. Pariyesitvā alabhantassa laddhakappiyaṁ",
  "tika-s0402t9:7_7": "hoti. Api ca kapāle aggi jāletabbo. Āsanapaññāpanāṇattiyampi vuttanayeneva āṇāpetabbo,",
  "tika-s0402t9:7_8": "āṇattena ca sace uposathāgāre āsanāni natthi, saṅghikāvāsato āharitvā paññāpetvā",
  "tika-s0402t9:7_9": "puna āharitabbāni, āsanesu asati kaṭasārakepi taṭṭikāyopi paññāpetuṁ vaṭṭati, tāsupi",
  "tika-s0402t9:7_10": "asati sākhābhaṅgāni kappiyaṁ kāretvā paññāpetabbāni. Kappiyakārakaṁ alabhantassa",
  "tika-s0402t9:7_11": "laddhakappiyaṁ hoti.",
  "tika-s0402t9:8_0": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā",
  "tika-s0402t9:8_1": "āgatena sannipātaṭṭhānaṁ gantvā kāyasāmaggiṁ adentena chando dātabbo. Yopi gilāno",
  "tika-s0402t9:8_2": "vā kiccappasuto vā, tena pārisuddhiṁ dentena chando dātabbo. Kathaṁ dātabbo? Ekassa",
  "tika-s0402t9:8_3": "bhikkhuno santike ‘‘chandaṁ dammi, chandaṁ me hara, chandaṁ me ārocehī’’ti ayamattho",
  "tika-s0402t9:8_4": "kāyena vā vācāya vā ubhayena vā viññāpetabbo. Evaṁ dinno hoti chando. Akatūposathena",
  "tika-s0402t9:8_5": "pana gilānena vā kiccappasutena vā pārisuddhi dātabbā. Kathaṁ dātabbā? Ekassa bhikkhuno",
  "tika-s0402t9:8_6": "santike ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti ayamattho",
  "tika-s0402t9:8_7": "kāyena vā vācāya vā ubhayena vā viññāpetabbo. Evaṁ dinnā hoti pārisuddhi. Taṁ pana",
  "tika-s0402t9:8_8": "dentena chandopi dātabbo. Vuttañhetaṁ bhagavatā – ‘‘anujānāmi, bhikkhave, tadahuposathe",
  "tika-s0402t9:8_9": "pārisuddhiṁ dentena chandampi dātuṁ, santi saṅghassa karaṇīya’’nti. Tattha pārisuddhidānaṁ",
  "tika-s0402t9:8_10": "saṅghassapi attanopi uposathakaraṇaṁ sampādeti, na avasesaṁ saṅghakiccaṁ. Chandadānaṁ",
  "tika-s0402t9:8_11": "saṅghasseva uposathakaraṇañca sesakiccañca sampādeti, attano pana uposatho akatoyeva",
  "tika-s0402t9:8_12": "hoti, tasmā pārisuddhiṁ dentena chandopi dātabbo.",
  "tika-s0402t9:9_0": "Utukkhānanti ‘‘hemantādīnaṁ utūnaṁ ettakaṁ atikkantaṁ, ettakaṁ avasiṭṭha’’nti evaṁ",
  "tika-s0402t9:9_1": "utūnaṁ ācikkhanaṁ. Bhikkhugaṇanāti ‘‘ettakā bhikkhū uposathagge sannipatitā’’ti bhikkhūnaṁ",
  "tika-s0402t9:9_2": "gaṇanā. Idampi ubhayaṁ katvāva uposatho kātabbo. Ovādoti bhikkhunovādo. Na hi bhikkhūnīhi",
  "tika-s0402t9:9_3": "yācitaṁ ovādaṁ anārocetvā uposathaṁ kātuṁ vaṭṭati. Bhikkhuniyo hi ‘‘sve uposatho’’ti",
  "tika-s0402t9:9_4": "āgantvā ‘‘ayaṁ uposatho cātuddaso, pannaraso’’ti pucchitvā puna uposathadivase āgantvā",
  "tika-s0402t9:9_5": "‘‘bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca yācati,",
  "tika-s0402t9:9_6": "labhatu kira, ayya, bhikkhunisaṅgho ovādūpasaṅkamana’’nti evaṁ ovādaṁ yācanti. Taṁ",
  "tika-s0402t9:9_7": "ṭhapetvā bālagilānagamiye añño sacepi āraññako hoti, appaṭiggahetuṁ na labhati, tasmā",
  "tika-s0402t9:9_8": "yena so paṭiggahito, tena bhikkhunā uposathagge pātimokkhuddesako bhikkhu evaṁ vattabbo",
  "tika-s0402t9:9_9": "‘‘bhikkhunisaṅgho, bhante, bhikkhusaṅghassa pāde vandati, ovādūpasaṅkamanañca yācati,",
  "tika-s0402t9:9_10": "labhatu kira, bhante, bhikkhunisaṅgho ovādūpasaṅkamana’’nti.",
  "tika-s0402t9:10_0": "Pātimokkhuddesakena vattabbaṁ – ‘‘atthi koci bhikkhu bhikkhunovādako sammato’’ti.",
  "tika-s0402t9:10_1": "Sace hoti koci bhikkhu bhikkhunovādako sammato, tato tena so vattabbo – ‘‘itthannāmako",
  "tika-s0402t9:10_2": "bhikkhu bhikkhunovādako sammato, taṁ bhikkhunisaṅgho upasaṅkamatū’’ti. Sace natthi,",
  "tika-s0402t9:10_3": "tato tena pucchitabbaṁ – ‘‘ko āyasmā ussahati bhikkhuniyo ovaditu’’nti. Sace koci",
  "tika-s0402t9:10_4": "ussahati, sopi ca aṭṭhahi aṅgehi samannāgato, taṁ tattheva sammannitvā ovādappaṭiggāhako",
  "tika-s0402t9:10_5": "vattabbo – ‘‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’’ti.",
  "tika-s0402t9:10_6": "Sace pana na koci ussahati, pātimokkhuddesakena vattabbaṁ – ‘‘natthi koci bhikkhu",
  "tika-s0402t9:10_7": "bhikkhunovādako sammato, pāsādikena bhikkhunisaṅgho sampādetū’’ti. Ettāvatā hi sikkhattayasaṅgahitaṁ",
  "tika-s0402t9:10_8": "sakalaṁ sāsanaṁ ārocitaṁ hoti. Tena bhikkhunā ‘‘sādhū’’ti sampaṭicchitvā pāṭipade",
  "tika-s0402t9:10_9": "bhikkhunīnaṁ ārocetabbaṁ. Pātimokkhampi ‘‘na, bhikkhave, anajjhiṭṭhena pātimokkhaṁ",
  "tika-s0402t9:10_10": "uddisitabbaṁ, yo uddiseyya, āpatti dukkaṭassā’’ti vacanato anāṇattena na uddisitabbaṁ.",
  "tika-s0402t9:10_11": "‘‘Therādheyyaṁ pātimokkha’’nti hi vacanato saṅghatthero vā pātimokkhaṁ uddiseyya",
  "tika-s0402t9:10_12": ", ‘‘anujānāmi, bhikkhave, yo tattha bhikkhu byatto paṭibalo, tassādheyyaṁ pātimokkha’’nti",
  "tika-s0402t9:10_13": "vacanato navakataro vā therena āṇatto. Dutiyādīni uttānatthāneva.",
  "tika-s0402t9:11_0": "109. Ekādasame na kukkuccāyitabbaṁ kukkuccāyatīti na kukkuccāyituṁ yuttakaṁ kukkuccāyati.",
  "tika-s0402t9:11_1": "Sūkaramaṁsaṁ labhitvā ‘‘acchamaṁsa’’nti kukkuccāyati, ‘‘sūkaramaṁsa’’nti jānantopi",
  "tika-s0402t9:11_2": "‘‘acchamaṁsa’’nti kukkuccāyati, na paribhuñjatīti vuttaṁ hoti. Evaṁ migamaṁsaṁ ‘‘dīpimaṁsa’’nti,",
  "tika-s0402t9:11_3": "kāle santeyeva ‘‘kālo natthī’’ti, appavāretvā ‘‘pavāritomhī’’ti, patte rajasmiṁ apatiteyeva",
  "tika-s0402t9:11_4": "‘‘patita’’nti, attānaṁ uddissa macchamaṁse akateyeva ‘‘maṁ uddissa kata’’nti kukkuccāyati.",
  "tika-s0402t9:11_5": "Kukkuccāyitabbaṁ na kukkuccāyatīti kukkuccāyituṁ yuttaṁ na kukkuccāyati. Acchamaṁsaṁ",
  "tika-s0402t9:11_6": "labhitvā ‘‘sūkaramaṁsa’’nti na kukkuccāyati, ‘‘acchamaṁsa’’nti jānantopi ‘‘sūkaramaṁsa’’nti",
  "tika-s0402t9:11_7": "na kukkuccāyati, madditvā vītikkamatīti vuttaṁ hoti. Evaṁ dīpimaṁsaṁ migamaṁsanti…pe…",
  "tika-s0402t9:11_8": "attānaṁ uddissa macchamaṁse kate ‘‘maṁ uddissa kata’’nti na kukkuccāyatīti evamettha",
  "tika-s0402t9:11_9": "attho daṭṭhabbo. Aṭṭhakathāyaṁ pana ‘‘na kukkuccāyitabbanti saṅghabhogassa apaṭṭhapanaṁ",
  "tika-s0402t9:11_10": "avicāraṇaṁ na kukkuccāyitabbaṁ nāma, taṁ kukkuccāyati. Kukkuccāyitabbanti tasseva",
  "tika-s0402t9:11_11": "paṭṭhapanaṁ vicāraṇaṁ, taṁ na kukkuccāyatī’’ti ettakameva vuttaṁ. Tattha saṅghabhogassāti",
  "tika-s0402t9:11_12": "saṅghassa catupaccayaparibhogatthāya dinnakhettavatthutaḷākādikassa, tato uppannadhaññahiraññādikassa",
  "tika-s0402t9:11_13": "ca saṅghassa bhogassa. Apaṭṭhapananti asaṁvidahanaṁ. Tenāha ‘‘avicāraṇa’’nti. Tassevāti",
  "tika-s0402t9:11_14": "yathāvuttasseva saṅghabhogassa.",
  "tika-s0402t9:12": "Bālavaggavaṇṇanā niṭṭhitā.",
  "tika-s0402t9:13": "Dutiyapaṇṇāsakaṁ niṭṭhitaṁ.",
  "tika-s0402t9:14": "3. Tatiyapaṇṇāsakaṁ"
}