{
  "tika-s0401t0:0": "Namo tassa bhagavato arahato sammāsambuddhassa",
  "tika-s0401t0:1": "Aṅguttaranikāye",
  "tika-s0401t0:2": "Ekakanipāta-ṭīkā",
  "tika-s0401t0:3": "Ganthārambhakathā",
  "tika-s0401t0:4": "Anantañāṇaṁ karuṇāniketaṁ,",
  "tika-s0401t0:5": "Namāmi nāthaṁ jitapañcamāraṁ;",
  "tika-s0401t0:6": "Dhammaṁ visuddhaṁ bhavanāsahetuṁ,",
  "tika-s0401t0:7": "Saṅghañca seṭṭhaṁ hatasabbapāpaṁ.",
  "tika-s0401t0:8": "Kassapaṁ taṁ mahātheraṁ, saṅghassa pariṇāyakaṁ;",
  "tika-s0401t0:9": "Dīpasmiṁ tambapaṇṇimhi, sāsanodayakārakaṁ.",
  "tika-s0401t0:10": "Paṭipattiparādhīnaṁ, sadāraññanivāsinaṁ;",
  "tika-s0401t0:11": "Pākaṭaṁ gagane canda-maṇḍalaṁ viya sāsane.",
  "tika-s0401t0:12": "Saṅghassa pitaraṁ vande, vinaye suvisāradaṁ;",
  "tika-s0401t0:13": "Yaṁ nissāya vasantohaṁ, vuḍḍhippattosmi sāsane.",
  "tika-s0401t0:14": "Anutheraṁ mahāpaññaṁ, sumedhaṁ sutivissutaṁ;",
  "tika-s0401t0:15": "Avikhaṇḍitasīlādi-parisuddhaguṇodayaṁ.",
  "tika-s0401t0:16": "Bahussutaṁ satimantaṁ, dantaṁ santaṁ samāhitaṁ;",
  "tika-s0401t0:17": "Namāmi sirasā dhīraṁ, garuṁ me gaṇavācakaṁ.",
  "tika-s0401t0:18": "Āgatāgamatakkesu, saddasatthanayaññusu;",
  "tika-s0401t0:19": "Yassantevāsibhikkhūsu, sāsanaṁ suppatiṭṭhitaṁ.",
  "tika-s0401t0:20": "Yo sīhaḷindo dhitimā yasassī,",
  "tika-s0401t0:21": "Uḷārapañño nipuṇo kalāsu;",
  "tika-s0401t0:22": "Jāto visuddhe ravisomavaṁse,",
  "tika-s0401t0:23": "Mahabbalo abbhutavuttitejo.",
  "tika-s0401t0:24": "Jitvārivaggaṁ atiduppasayhaṁ,",
  "tika-s0401t0:25": "Anaññasādhāraṇavikkamena;",
  "tika-s0401t0:26": "Pattābhiseko jinadhammasevī,",
  "tika-s0401t0:27": "Abhippasanno ratanattayamhi.",
  "tika-s0401t0:28": "Ciraṁ vibhinne jinasāsanasmiṁ,",
  "tika-s0401t0:29": "Paccatthike suṭṭhu viniggahetvā;",
  "tika-s0401t0:30": "Sudhaṁva sāmaggirasaṁ pasatthaṁ,",
  "tika-s0401t0:31": "Pāyesi bhikkhū parisuddhasīle.",
  "tika-s0401t0:32": "Katvā vihāre vipule ca ramme,",
  "tika-s0401t0:33": "Tatrappitenekasahassasaṅkhe;",
  "tika-s0401t0:34": "Bhikkhū asese catupaccayehi,",
  "tika-s0401t0:35": "Santappayanto suciraṁ akhaṇḍaṁ.",
  "tika-s0401t0:36": "Saddhammavuddhiṁ abhikaṅkhamāno,",
  "tika-s0401t0:37": "Sayampi bhikkhū anusāsayitvā;",
  "tika-s0401t0:38": "Niyojayaṁ ganthavipassanāsu,",
  "tika-s0401t0:39": "Akāsi vuddhiṁ jinasāsanassa.",
  "tika-s0401t0:40": "Tenāhamaccantamanuggahīto,",
  "tika-s0401t0:41": "Anaññasādhāraṇasaṅgahena;",
  "tika-s0401t0:42": "Yasmā parakkantabhujavhayena,",
  "tika-s0401t0:43": "Ajjhesito bhikkhugaṇassa majjhe.",
  "tika-s0401t0:44": "Tasmā anuttānapadānamatthaṁ,",
  "tika-s0401t0:45": "Seṭṭhāya aṅguttaravaṇṇanāya;",
  "tika-s0401t0:46": "Sandassayissaṁ sakalaṁ suboddhuṁ,",
  "tika-s0401t0:47": "Nissāya pubbācariyappabhāvaṁ.",
  "tika-s0401t0:48": "Ganthārambhakathāvaṇṇanā",
  "tika-s0401t0:49_0": "1. Saṁvaṇṇanārambhe ratanattayaṁ namassitukāmo tassa visiṭṭhaguṇayogasandassanatthaṁ",
  "tika-s0401t0:49_1": "“karuṇāsītalahadaya”ntiādimāha. Visiṭṭhaguṇayogena hi vandanārahabhāvo, vandanārahe",
  "tika-s0401t0:49_2": "ca katā vandanā yathādhippetamatthaṁ sādheti. Ettha ca saṁvaṇṇanārambhe ratanattayappaṇāmakaraṇappayojanaṁ",
  "tika-s0401t0:49_3": "tattha tattha bahudhā papañcenti ācariyā, mayaṁ pana idhādhippetameva payojanaṁ dassayissāma,",
  "tika-s0401t0:49_4": "tasmā saṁvaṇṇanārambhe ratanattayappaṇāmakaraṇaṁ yathāpaṭiññātasaṁvaṇṇanāya anantarāyena",
  "tika-s0401t0:49_5": "parisamāpanatthanti veditabbaṁ. Idameva hi payojanaṁ ācariyena idhādhippetaṁ. Tathā hi vakkhati –",
  "tika-s0401t0:50": "“Iti me pasannamatino, ratanattayavandanāmayaṁ puññaṁ;",
  "tika-s0401t0:51": "Yaṁ suvihatantarāyo, hutvā tassānubhāvenā”ti.",
  "tika-s0401t0:52": "Ratanattayappaṇāmakaraṇena cettha yathāpaṭiññātasaṁvaṇṇanāya anantarāyena parisamāpanaṁ ratanattayapūjāya paññāpāṭavato, tāya paññāpāṭavañca rāgādimalavidhamanato. Vuttañhetaṁ –",
  "tika-s0401t0:53_0": "“Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye",
  "tika-s0401t0:53_1": "rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ",
  "tika-s0401t0:53_2": "cittaṁ hoti, ujugatamevassa tasmiṁ samaye cittaṁ hotī”tiādi.",
  "tika-s0401t0:54": "Tasmā ratanattayapūjanena vikkhālitamalāya paññāya pāṭavasiddhi.",
  "tika-s0401t0:55": "Atha vā ratanattayapūjanassa paññāpadaṭṭhānasamādhihetuttā paññāpāṭavaṁ. Vuttañhi tassa samādhihetuttaṁ –",
  "tika-s0401t0:56_0": "“Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ,",
  "tika-s0401t0:56_1": "labhati dhammūpasaṁhitaṁ pāmojjaṁ, pamuditassa pīti jāyati, pītimanassa kāyo passambhati,",
  "tika-s0401t0:56_2": "passaddhakāyo sukhaṁ vediyati, sukhino cittaṁ samādhiyatī”ti.",
  "tika-s0401t0:57_0": "Samādhissa ca paññāya padaṭṭhānabhāvo vuttoyeva – “samāhito yathābhūtaṁ pajānātī”ti.",
  "tika-s0401t0:57_1": "Tato evaṁ paṭubhūtāya paññāya paṭiññāmahattakataṁ khedamabhibhuyya anantarāyena saṁvaṇṇanaṁ samāpayissati.",
  "tika-s0401t0:58": "Atha vā ratanattayapūjāya āyuvaṇṇasukhabalavaḍḍhanato anantarāyena parisamāpanaṁ veditabbaṁ. Ratanattayappaṇāmena hi āyuvaṇṇasukhabalāni vaḍḍhanti. Vuttañhetaṁ –",
  "tika-s0401t0:59": "“Abhivādanasīlissa, niccaṁ vuḍḍhāpacāyino;",
  "tika-s0401t0:60": "Cattāro dhammā vaḍḍhanti, āyu vaṇṇo sukhaṁ bala”nti. –",
  "tika-s0401t0:61": "Tato āyuvaṇṇasukhabalavuddhiyā hoteva kāriyaniṭṭhānaṁ.",
  "tika-s0401t0:62": "Atha vā ratanattayagāravassa paṭibhānāparihānāvahattā. Aparihānāvahañhi tīsupi ratanesu gāravaṁ. Vuttañhetaṁ –",
  "tika-s0401t0:63": "“Sattime, bhikkhave, aparihānīyā dhammā. Katame satta? Satthugāravatā, dhammagāravatā, saṅghagāravatā, sikkhāgāravatā, samādhigāravatā, sovacassatā, kalyāṇamittatā”ti.",
  "tika-s0401t0:64": "Hoteva ca tato paṭibhānāparihānena yathāpaṭiññātaparisamāpanaṁ.",
  "tika-s0401t0:65": "Atha vā pasādavatthūsu pūjāya puññātisayabhāvato. Vuttañhi tassā puññātisayattaṁ –",
  "tika-s0401t0:66": "“Pūjārahe pūjayato, buddhe yadi va sāvake;",
  "tika-s0401t0:67": "Papañcasamatikkante, tiṇṇasokapariddave.",
  "tika-s0401t0:68": "Te tādise pūjayato, nibbute akutobhaye;",
  "tika-s0401t0:69": "Na sakkā puññaṁ saṅkhātuṁ, imettamapi kenacī”ti. ;",
  "tika-s0401t0:70": "Puññātisayo ca yathādhippetaparisamāpanūpāyo. Yathāha –",
  "tika-s0401t0:71": "“Esa devamanussānaṁ, sabbakāmadado nidhi;",
  "tika-s0401t0:72": "Yaṁ yadevābhipatthenti, sabbametena labbhatī”ti. ;",
  "tika-s0401t0:73_0": "Upāyesu ca paṭipannassa hoteva kāriyaniṭṭhānaṁ. Ratanattayapūjā hi niratisayapuññakkhettasambuddhiyā",
  "tika-s0401t0:73_1": "aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya",
  "tika-s0401t0:73_2": "pahoti, bhayādiupaddavañca nivāreti. Tasmā vuttaṁ – “saṁvaṇṇanārambhe ratanattayappaṇāmakaraṇaṁ",
  "tika-s0401t0:73_3": "yathāpaṭiññātasaṁvaṇṇanāya anantarāyena parisamāpanattha”nti.",
  "tika-s0401t0:74_0": "Evañca sappayojanaṁ ratanattayavandanaṁ kattukāmo paṭhamaṁ tāva bhagavato vandanaṁ",
  "tika-s0401t0:74_1": "kātuṁ tammūlakattā sesaratanānaṁ “karuṇāsītalahadayaṁ…pe… gativimutta”nti āha. Tattha",
  "tika-s0401t0:74_2": "yassā desanāya saṁvaṇṇanaṁ kattukāmo, sā na vinayadesanā viya karuṇāpadhānā, nāpi",
  "tika-s0401t0:74_3": "abhidhammadesanā viya paññāpadhānā, atha kho karuṇāpaññāpadhānāti tadubhayappadhānameva",
  "tika-s0401t0:74_4": "tāva sammāsambuddhassa thomanaṁ kātuṁ “karuṇāsītalahadayaṁ, paññāpajjotavihatamohatama”nti",
  "tika-s0401t0:74_5": "vuttaṁ. Tattha kiratīti karuṇā, paradukkhaṁ vikkhipati apanetīti attho. Atha vā kiṇātīti",
  "tika-s0401t0:74_6": "karuṇā, paradukkhe sati kāruṇikaṁ hiṁsati vibādhatīti attho. Paradukkhe sati sādhūnaṁ",
  "tika-s0401t0:74_7": "kampanaṁ hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā.",
  "tika-s0401t0:74_8": "Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ",
  "tika-s0401t0:74_9": "rundhati vibandhatīti attho. Karuṇāya sītalaṁ karuṇāsītalaṁ, karuṇāsītalaṁ hadayaṁ",
  "tika-s0401t0:74_10": "assāti karuṇāsītalahadayo, taṁ karuṇāsītalahadayaṁ.",
  "tika-s0401t0:75_0": "Tattha kiñcāpi paresaṁ hitopasaṁhārasukhādiaparihānicchanasabhāvatāya, byāpādāratīnaṁ",
  "tika-s0401t0:75_1": "ujuvipaccanīkatāya ca sattasantānagatasantāpavicchedanākārappavattiyā mettāmuditānampi",
  "tika-s0401t0:75_2": "cittasītalabhāvakāraṇatā upalabbhati, tathāpi dukkhāpanayanākārappavattiyā parūpatāpāsahanarasā",
  "tika-s0401t0:75_3": "avihiṁsabhūtā karuṇā visesena bhagavato cittassa cittappassaddhi viya sītibhāvanimittanti",
  "tika-s0401t0:75_4": "vuttaṁ – “karuṇāsītalahadaya”nti. Karuṇāmukhena vā mettāmuditānampi hadayasītalabhāvakāraṇatā",
  "tika-s0401t0:75_5": "vuttāti daṭṭhabbaṁ. Atha vā asādhāraṇañāṇavisesanibandhanabhūtā sātisayaṁ niravasesañca",
  "tika-s0401t0:75_6": "sabbaññutaññāṇaṁ viya savisayabyāpitāya mahākaruṇābhāvaṁ upagatā karuṇāva bhagavato",
  "tika-s0401t0:75_7": "atisayena hadayasītalabhāvahetūti āha – “karuṇāsītalahadaya”nti. Atha vā satipi mettāmuditānaṁ",
  "tika-s0401t0:75_8": "sātisaye hadayasītibhāvanibandhanatte sakalabuddhaguṇavisesakāraṇatāya tāsampi kāraṇanti",
  "tika-s0401t0:75_9": "karuṇāva bhagavato “hadayasītalabhāvakāraṇa”nti vuttā. Karuṇānidānā hi sabbepi buddhaguṇā.",
  "tika-s0401t0:75_10": "Karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya",
  "tika-s0401t0:75_11": "anekānipi asaṅkhyeyyāni kappānaṁ akilantarūpasseva niravasesabuddhakaradhammasambharaṇaniratassa",
  "tika-s0401t0:75_12": "samadhigatadhammādhipateyyassa ca sannihitesupi sattasaṅkhārasamupanītahadayūpatāpanimittesu",
  "tika-s0401t0:75_13": "na īsakampi cittasītibhāvassa aññathattamahosīti. Etasmiñca atthavikappe tīsupi avatthāsu",
  "tika-s0401t0:75_14": "bhagavato karuṇā saṅgahitāti daṭṭhabbaṁ.",
  "tika-s0401t0:76_0": "Pajānātīti paññā, yathāsabhāvaṁ pakārehi paṭivijjhatīti attho. Paññāva ñeyyāvaraṇappahānato",
  "tika-s0401t0:76_1": "pakārehi dhammasabhāvāvajotanaṭṭhena pajjototi paññāpajjoto. Savāsanappahānato visesena",
  "tika-s0401t0:76_2": "hataṁ samugghātitaṁ vihataṁ. Paññāpajjotena vihataṁ paññāpajjotavihataṁ, muyhanti",
  "tika-s0401t0:76_3": "tena, sayaṁ vā muyhati, mohanamattameva vā tanti moho, avijjā. Sveva visayasabhāvappaṭicchādanato",
  "tika-s0401t0:76_4": "andhakārasarikkhatāya tamo viyāti mohatamo, paññāpajjotavihato mohatamo etassāti",
  "tika-s0401t0:76_5": "paññāpajjotavihatamohatamo, taṁ paññāpajjotavihatamohatamaṁ. Sabbesampi hi khīṇāsavānaṁ",
  "tika-s0401t0:76_6": "satipi paññāpajjotena avijjandhakārassa vihatabhāve saddhādhimuttehi viya diṭṭhippattānaṁ",
  "tika-s0401t0:76_7": "sāvakehi paccekasambuddhehi ca savāsanappahānena sammāsambuddhānaṁ kilesappahānassa",
  "tika-s0401t0:76_8": "viseso vijjatīti sātisayena avijjāpahānena bhagavantaṁ thomento āha – “paññāpajjotavihatamohatama”nti.",
  "tika-s0401t0:77_0": "Atha vā antarena paropadesaṁ attano santāne accantaṁ avijjandhakāravigamassa nibbattitattā,",
  "tika-s0401t0:77_1": "tattha ca sabbaññutāya balesu ca vasībhāvassa samadhigatattā, parasantatiyañca dhammadesanātisayānubhāvena",
  "tika-s0401t0:77_2": "sammadeva tassa pavattitattā bhagavāva visesato mohatamavigamena thometabboti āha",
  "tika-s0401t0:77_3": "– “paññāpajjotavihatamohatama”nti. Imasmiñca atthavikappe “paññāpajjoto”ti padena",
  "tika-s0401t0:77_4": "bhagavato paṭivedhapaññā viya desanāpaññāpi sāmaññaniddesena, ekasesanayena vā saṅgahitāti daṭṭhabbaṁ.",
  "tika-s0401t0:78_0": "Atha vā bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena",
  "tika-s0401t0:78_1": "anāvaraṇañāṇasaṅkhātena paññāpajjotena sabbañeyyadhammasabhāvacchādakassa mohandhakārassa",
  "tika-s0401t0:78_2": "vidhamitattā anaññasādhāraṇo bhagavato mohatamavināsoti katvā vuttaṁ – “paññāpajjotavihatamohatama”nti.",
  "tika-s0401t0:78_3": "Ettha ca mohatamavidhamanante adhigatattā anāvaraṇañāṇaṁ kāraṇopacārena sasantānamohatamavidhamanaṁ",
  "tika-s0401t0:78_4": "daṭṭhabbaṁ. Abhinīhārasampattiyā savāsanappahānameva hi kilesānaṁ ñeyyāvaraṇappahānanti,",
  "tika-s0401t0:78_5": "parasantāne pana mohatamavidhamanassa kāraṇabhāvato anāvaraṇañāṇaṁ “mohatamavidhamana”nti vuccatīti.",
  "tika-s0401t0:79_0": "Kiṁ pana kāraṇaṁ avijjāsamugghātoyeveko pahānasampattivasena bhagavato thomanānimittaṁ",
  "tika-s0401t0:79_1": "gayhati, na pana sātisayaniravasesakilesappahānanti? Tappahānavacaneneva tadekaṭṭhatāya",
  "tika-s0401t0:79_2": "sakalasaṁkilesagaṇasamugghātassa vuttattā. Na hi so tādiso kileso atthi, yo niravasesaavijjāpahānena na pahīyatīti.",
  "tika-s0401t0:80_0": "Atha vā vijjā viya sakalakusaladhammasamuppattiyā, niravasesākusaladhammanibbattiyā",
  "tika-s0401t0:80_1": "saṁsārappavattiyā ca avijjā padhānakāraṇanti tabbighātavacanena sakalasaṁkilesagaṇasamugghāto",
  "tika-s0401t0:80_2": "vutto eva hotīti vuttaṁ – “paññāpajjotavihatamohatama”nti.",
  "tika-s0401t0:81_0": "Narā ca amarā ca narāmarā, saha narāmarehīti sanarāmaro, sanarāmaro ca so loko cāti",
  "tika-s0401t0:81_1": "sanarāmaraloko, tassa garūti sanarāmaralokagaru, taṁ sanarāmaralokagaruṁ. Etena devamanussānaṁ",
  "tika-s0401t0:81_2": "viya tadavasiṭṭhasattānampi yathārahaṁ guṇavisesāvahatāya bhagavato upakārataṁ dasseti.",
  "tika-s0401t0:81_3": "Na cettha padhānappadhānabhāvo codetabbo. Añño hi saddakkamo, añño atthakkamo. Īdisesu",
  "tika-s0401t0:81_4": "hi samāsapadesu padhānampi appadhānaṁ viya niddisīyati yathā “sarājikāya parisāyā”ti.",
  "tika-s0401t0:81_5": "Kāmañcettha sattasaṅkhārabhājanavasena tividho loko, garubhāvassa pana adhippetattā",
  "tika-s0401t0:81_6": "garukaraṇasamatthasseva yujjanato sattalokassa vasena attho gahetabbo. So hi lokīyanti",
  "tika-s0401t0:81_7": "ettha puññapāpāni tabbipāko cāti “loko”ti vuccati. Amaraggahaṇena cettha upapattidevā adhippetā.",
  "tika-s0401t0:82_0": "Atha vā samūhattho lokasaddo samudāyavasena lokīyati paññāpīyatīti. Saha narehīti",
  "tika-s0401t0:82_1": "sanarā, sanarā ca te amarā cāti sanarāmarā, tesaṁ lokoti sanarāmaralokoti purimanayeneva",
  "tika-s0401t0:82_2": "yojetabbaṁ. Amarasaddena cettha visuddhidevāpi saṅgayhanti. Tepi hi maraṇābhāvato",
  "tika-s0401t0:82_3": "paramatthato amarā. Narāmarānaṁyeva ca gahaṇaṁ ukkaṭṭhaniddesavasena yathā “satthā",
  "tika-s0401t0:82_4": "devamanussāna”nti. Tathā hi sabbānatthapariharaṇapubbaṅgamāya niravasesahitasukhavidhānatapparāya",
  "tika-s0401t0:82_5": "niratisayāya payogasampattiyā sadevamanussāya pajāya accantūpakāritāya aparimitanirupamappabhāvaguṇavisesasamaṅgitāya",
  "tika-s0401t0:82_6": "ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ uttamagāravaṭṭhānaṁ.",
  "tika-s0401t0:82_7": "Tena vuttaṁ – “sanarāmaralokagaru”nti.",
  "tika-s0401t0:83_0": "Sobhanaṁ gataṁ gamanaṁ etassāti sugato. Bhagavato hi veneyyajanūpasaṅkamanaṁ ekantena",
  "tika-s0401t0:83_1": "tesaṁ hitasukhanipphādanato sobhanaṁ, tathā lakkhaṇānubyañjanappaṭimaṇḍitarūpakāyatāya",
  "tika-s0401t0:83_2": "dutavilambitakhalitānukaḍḍhananippīḷanukkuṭikakuṭilākuṭilatādi- dosarahitamavahasitarājahaṁsavasabhavāraṇamigarājagamanaṁ",
  "tika-s0401t0:83_3": "kāyagamanaṁ ñāṇagamanañca vipulanimmalakaruṇāsativīriyādiguṇavisesasahitamabhinīhārato",
  "tika-s0401t0:83_4": "yāva mahābodhi anavajjatāya sobhanamevāti. Atha vā sayambhuñāṇena sakalampi lokaṁ",
  "tika-s0401t0:83_5": "pariññābhisamayavasena parijānanto ñāṇena sammā gato avagatoti sugato, tathā lokasamudayaṁ",
  "tika-s0401t0:83_6": "pahānābhisamayavasena pajahanto anuppattidhammataṁ āpādento sammā gato atītoti sugato,",
  "tika-s0401t0:83_7": "lokanirodhaṁ nibbānaṁ sacchikiriyābhisamayavasena sammā gato adhigatoti sugato, lokanirodhagāminipaṭipadaṁ",
  "tika-s0401t0:83_8": "bhāvanābhisamayavasena sammā gato paṭipannoti sugato. “Sotāpattimaggena ye kilesā",
  "tika-s0401t0:83_9": "pahīnā, te kilese na puneti na pacceti na paccāgacchatīti sugato”tiādinā nayena ayamattho",
  "tika-s0401t0:83_10": "vibhāvetabbo. Atha vā sundaraṁ ṭhānaṁ sammāsambodhiṁ, nibbānameva vā gato adhigatoti",
  "tika-s0401t0:83_11": "sugato, yasmā vā bhūtaṁ tacchaṁ atthasaṁhitaṁ veneyyānaṁ yathārahaṁ kālayuttameva",
  "tika-s0401t0:83_12": "ca dhammaṁ bhāsati, tasmā sammā gadatīti sugato, da-kārassa ta-kāraṁ katvā. Iti sobhanagamanatādīhi",
  "tika-s0401t0:83_13": "sugato, taṁ sugataṁ.",
  "tika-s0401t0:84_0": "Puññapāpakammehi upapajjanavasena gantabbato gatiyo, upapattibhavavisesā. Tā pana",
  "tika-s0401t0:84_1": "nirayādivasena pañcavidhā. Tāhi sakalassapi bhavagāmikammassa ariyamaggādhigamena",
  "tika-s0401t0:84_2": "avipākārahabhāvakaraṇena nivattitattā bhagavā pañcahipi gatīhi suṭṭhu mutto visaṁyuttoti",
  "tika-s0401t0:84_3": "āha – “gativimutta”nti. Etena bhagavato katthacipi gatiyā apariyāpannataṁ dasseti,",
  "tika-s0401t0:84_4": "yato bhagavā “devātidevo”ti vuccati. Tenevāha –",
  "tika-s0401t0:85": "“Yena devūpapatyassa, gandhabbo vā vihaṅgamo;",
  "tika-s0401t0:86": "Yakkhattaṁ yena gaccheyyaṁ, manussattañca abbaje;",
  "tika-s0401t0:87": "Te mayhaṁ āsavā khīṇā, viddhastā vinaḷīkatā”ti. ;",
  "tika-s0401t0:88_0": "Taṁtaṁgatisaṁvattanikānañhi kammakilesānaṁ aggamaggena bodhimūleyeva suppahīnattā",
  "tika-s0401t0:88_1": "natthi bhagavato gatipariyāpannatāti accantameva bhagavā sabbabhavayonigativiññāṇaṭṭhitisattāvāsasattanikāyehi",
  "tika-s0401t0:88_2": "suparimutto, taṁ gativimuttaṁ. Vandeti namāmi, thomemīti vā attho.",
  "tika-s0401t0:89_0": "Atha vā gativimuttanti anupādisesanibbānadhātuppattiyā bhagavantaṁ thometi. Ettha",
  "tika-s0401t0:89_1": "hi dvīhi ākārehi bhagavato thomanā veditabbā attahitasampattito parahitappaṭipattito",
  "tika-s0401t0:89_2": "ca. Tesu attahitasampatti anāvaraṇañāṇādhigamato savāsanānaṁ sabbesaṁ kilesānaṁ accantappahānato",
  "tika-s0401t0:89_3": "anupādisesanibbānappattito ca veditabbā, parahitappaṭipatti lābhasakkārādinirapekkhacittassa",
  "tika-s0401t0:89_4": "sabbadukkhaniyyānikadhammadesanato viruddhesupi niccaṁ hitajjhāsayato ñāṇaparipākakālāgamanato",
  "tika-s0401t0:89_5": "ca. Sā panettha āsayato payogato ca duvidhā, parahitappaṭipatti tividhā ca, attahitasampatti",
  "tika-s0401t0:89_6": "pakāsitā hoti. Kathaṁ? “Karuṇāsītalahadaya”nti etena āsayato parahitappaṭipatti,",
  "tika-s0401t0:89_7": "sammāgadanatthena sugatasaddena payogato parahitappaṭipatti, “paññāpajjotavihatamohatamaṁ",
  "tika-s0401t0:89_8": "gativimutta”nti etehi catusaccasampaṭivedhanatthena ca sugatasaddena tividhāpi attahitasampatti,",
  "tika-s0401t0:89_9": "avasiṭṭhena “paññāpajjotavihatamohatama”nti etena cāpi attahitasampatti parahitappaṭipatti pakāsitā hotīti.",
  "tika-s0401t0:90_0": "Atha vā tīhi ākārehi bhagavato thomanā veditabbā hetuto, phalato, upakārato ca. Tattha",
  "tika-s0401t0:90_1": "hetu mahākaruṇā, sā paṭhamapadena dassitā. Phalaṁ catubbidhaṁ ñāṇasampadā, pahānasampadā,",
  "tika-s0401t0:90_2": "ānubhāvasampadā, rūpakāyasampadā cāti. Tāsu ñāṇappahānasampadā dutiyapadena saccappaṭivedhanatthena",
  "tika-s0401t0:90_3": "ca sugatasaddena pakāsitā honti, ānubhāvasampadā tatiyapadena, rūpakāyasampadā yathāvuttakāyagamanasobhanatthena",
  "tika-s0401t0:90_4": "sugatasaddena lakkhaṇānubyañjanapāripūriyā vinā tadabhāvato. Upakāro anantaraṁ abāhiraṁ",
  "tika-s0401t0:90_5": "karitvā tividhayānamukhena vimuttidhammadesanā. So sammāgadanatthena sugatasaddena",
  "tika-s0401t0:90_6": "pakāsito hotīti veditabbaṁ.",
  "tika-s0401t0:91_0": "Tattha “karuṇāsītalahadaya”nti etena sammāsambodhiyā mūlaṁ dasseti. Mahākaruṇāsañcoditamānaso",
  "tika-s0401t0:91_1": "hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo",
  "tika-s0401t0:91_2": "pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ. “Paññāpajjotavihatamohatama”nti",
  "tika-s0401t0:91_3": "etena sammāsambodhiṁ dasseti. Anāvaraṇañāṇapadaṭṭhānañhi maggañāṇaṁ, maggañāṇapadaṭṭhānañca",
  "tika-s0401t0:91_4": "anāvaraṇañāṇaṁ “sammāsambodhī”ti vuccatīti. Sammāgamanatthena sugatasaddena sammāsambodhiyā",
  "tika-s0401t0:91_5": "paṭipattiṁ dasseti līnuddhaccapatiṭṭhānāyūhanakāmasukhallikattakilamathānuyogasassatucchedābhinivesādiantadvayarahitāya",
  "tika-s0401t0:91_6": "karuṇāpaññāpariggahitāya majjhimāya paṭipattiyā pakāsanato sugatasaddassa. Itarehi",
  "tika-s0401t0:91_7": "sammāsambodhiyā padhānappadhānabhedaṁ payojanaṁ dasseti. Saṁsāramahoghato sattasantāraṇañhettha",
  "tika-s0401t0:91_8": "padhānaṁ payojanaṁ, tadaññamappadhānaṁ. Tesu padhānena parahitappaṭipattiṁ dasseti,",
  "tika-s0401t0:91_9": "itarena attahitasampattiṁ. Tadubhayena attahitāya paṭipannādīsu catūsu puggalesu",
  "tika-s0401t0:91_10": "bhagavato catutthapuggalabhāvaṁ dasseti. Tena ca anuttaradakkhiṇeyyabhāvaṁ uttamavandaneyyabhāvaṁ",
  "tika-s0401t0:91_11": "attano ca vandanakiriyāya khettaṅgatabhāvaṁ dasseti.",
  "tika-s0401t0:92_0": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato bhagavato",
  "tika-s0401t0:92_1": "sabbalokiyaguṇasampatti dassitā hoti, paññāgahaṇena sabbaññutaññāṇapadaṭṭhānamaggañāṇadīpanato",
  "tika-s0401t0:92_2": "sabbalokuttaraguṇasampatti. Tadubhayaggahaṇasiddho hi attho “sanarāmaralokagaru”ntiādinā",
  "tika-s0401t0:92_3": "papañcīyatīti. Karuṇāgahaṇena ca upagamanaṁ nirupakkilesaṁ dasseti, paññāgahaṇena",
  "tika-s0401t0:92_4": "apagamanaṁ. Tathā karuṇāgahaṇena lokasamaññānurūpaṁ bhagavato pavattiṁ dasseti lokavohāravisayattā",
  "tika-s0401t0:92_5": "karuṇāya, paññāgahaṇena samaññāya anatidhāvanaṁ. Sabhāvānavabodhena hi dhammānaṁ",
  "tika-s0401t0:92_6": "samaññaṁ atidhāvitvā sattādiparāmasanaṁ hotīti. Tathā karuṇāgahaṇena mahākaruṇāsamāpattivihāraṁ",
  "tika-s0401t0:92_7": "dasseti, paññāgahaṇena tīsu kālesu appaṭihatañāṇaṁ catusaccañāṇaṁ, catupaṭisambhidāñāṇaṁ,",
  "tika-s0401t0:92_8": "catuvesārajjañāṇaṁ. Karuṇāgahaṇena mahākaruṇāsamāpattiñāṇassa gahitattā sesāsādhāraṇañāṇāni,",
  "tika-s0401t0:92_9": "cha abhiññā, aṭṭhasu parisāsu akampanañāṇāni, dasa balāni, cuddasa buddhañāṇāni,",
  "tika-s0401t0:92_10": "soḷasa ñāṇacariyā, aṭṭhārasa buddhadhammā, catucattālīsa ñāṇavatthūni, sattasattati",
  "tika-s0401t0:92_11": "ñāṇavatthūnīti evamādīnaṁ anekesaṁ paññāpabhedānaṁ vasena ñāṇacāraṁ dasseti. Tathā",
  "tika-s0401t0:92_12": "karuṇāgahaṇena caraṇasampattiṁ, paññāgahaṇena vijjāsampattiṁ. Karuṇāgahaṇena attādhipatitā,",
  "tika-s0401t0:92_13": "paññāgahaṇena dhammādhipatitā. Karuṇāgahaṇena lokanāthabhāvo, paññāgahaṇena attanāthabhāvo.",
  "tika-s0401t0:92_14": "Tathā karuṇāgahaṇena pubbakāribhāvo, paññāgahaṇena kataññutā. Tathā karuṇāgahaṇena",
  "tika-s0401t0:92_15": "aparantapatā, paññāgahaṇena anattantapatā. Karuṇāgahaṇena vā buddhakaradhammasiddhi,",
  "tika-s0401t0:92_16": "paññāgahaṇena buddhabhāvasiddhi. Tathā karuṇāgahaṇena paresaṁ tāraṇaṁ, paññāgahaṇena",
  "tika-s0401t0:92_17": "sayaṁtaraṇaṁ. Tathā karuṇāgahaṇena sabbasattesu anuggahacittatā, paññāgahaṇena sabbadhammesu",
  "tika-s0401t0:92_18": "virattacittatā dassitā hoti.",
  "tika-s0401t0:93_0": "Sabbesañca buddhaguṇānaṁ karuṇā ādi tannidānabhāvato, paññā pariyosānaṁ tato uttarikaraṇīyābhāvato.",
  "tika-s0401t0:93_1": "Iti ādipariyosānadassanena sabbe buddhaguṇā dassitā honti. Tathā karuṇāgahaṇena sīlakkhandhapubbaṅgamo",
  "tika-s0401t0:93_2": "samādhikkhandho dassito hoti. Karuṇānidānañhi sīlaṁ tato pāṇātipātādiviratippavattito,",
  "tika-s0401t0:93_3": "sā ca jhānattayasampayoginīti. Paññāvacanena paññākkhandho. Sīlañca sabbesaṁ buddhaguṇānaṁ",
  "tika-s0401t0:93_4": "ādi, samādhi majjhe, paññā pariyosānanti evampi ādimajjhapariyosānakalyāṇā sabbe",
  "tika-s0401t0:93_5": "buddhaguṇā dassitā honti nayato dassitattā. Eso eva hi niravasesato buddhaguṇānaṁ",
  "tika-s0401t0:93_6": "dassanupāyo, yadidaṁ nayaggahaṇaṁ, aññathā ko nāma samattho bhagavato guṇe anupadaṁ",
  "tika-s0401t0:93_7": "niravasesato dassetuṁ? Tenevāha –",
  "tika-s0401t0:94": "“Buddhopi buddhassa bhaṇeyya vaṇṇaṁ,",
  "tika-s0401t0:95": "Kappampi ce aññamabhāsamāno;",
  "tika-s0401t0:96": "Khīyetha kappo ciradīghamantare,",
  "tika-s0401t0:97": "Vaṇṇo na khīyetha tathāgatassā”ti. ;",
  "tika-s0401t0:98": "Teneva ca āyasmatā sāriputtattherenapi buddhaguṇaparicchedanaṁ pati anuyuttena “no hetaṁ, bhante”ti paṭikkhipitvā “apica me, bhante, dhammanvayo vidito”ti vuttaṁ.",
  "tika-s0401t0:99_0": "2. Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ",
  "tika-s0401t0:99_1": "thometuṁ “buddhopī”tiādimāha. Tattha buddhoti kattuniddeso. Buddhabhāvanti kammaniddeso.",
  "tika-s0401t0:99_2": "Bhāvetvā sacchikatvāti ca pubbakālakiriyāniddeso. Yanti aniyamato kammaniddeso. Upagatoti",
  "tika-s0401t0:99_3": "aparakālakiriyāniddeso. Vandeti kiriyāniddeso. Tanti niyamanaṁ. Dhammanti vandanakiriyāya",
  "tika-s0401t0:99_4": "kammaniddeso. Gatamalaṁ anuttaranti ca tabbisesanaṁ.",
  "tika-s0401t0:100_0": "Tattha buddhasaddassa tāva “bujjhitā saccānīti buddho, bodhetā pajāyāti buddho”tiādinā",
  "tika-s0401t0:100_1": "niddesanayena attho veditabbo. Atha vā savāsanāya aññāṇaniddāya accantavigamato,",
  "tika-s0401t0:100_2": "buddhiyā vā vikasitabhāvato buddhavāti buddho jāgaraṇavikasanatthavasena. Atha vā",
  "tika-s0401t0:100_3": "kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato",
  "tika-s0401t0:100_4": "kammavacanicchāya abhāvena avagamanatthavaseneva kattuniddeso labbhatīti buddhavāti",
  "tika-s0401t0:100_5": "buddho yathā “dikkhito na dadātī”ti. Atthato pana pāramitāparibhāvito sayambhuñāṇena",
  "tika-s0401t0:100_6": "saha vāsanāya vihataviddhaṁsitaniravasesakileso mahākaruṇāsabbaññutaññāṇādiaparimeyyaguṇagaṇādhāro",
  "tika-s0401t0:100_7": "khandhasantāno buddho. Yathāha –",
  "tika-s0401t0:101": "“Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāva”nti.",
  "tika-s0401t0:102_0": "Api-saddo sambhāvane. Tena “evaṁ guṇavisesayutto sopi nāma bhagavā”ti vakkhamānaguṇadhamme",
  "tika-s0401t0:102_1": "sambhāvanaṁ dīpeti. Buddhabhāvanti sammāsambodhiṁ. Bhāvetvāti uppādetvā vaḍḍhetvā",
  "tika-s0401t0:102_2": "ca. Sacchikatvāti paccakkhaṁ katvā. Upagatoti patto, adhigatoti attho. Etassa buddhabhāvanti",
  "tika-s0401t0:102_3": "etena sambandho. Gatamalanti vigatamalaṁ, niddosanti attho. Vandeti paṇamāmi, thomemi",
  "tika-s0401t0:102_4": "vā. Anuttaranti uttararahitaṁ, lokuttaranti attho. Dhammanti yathānusiṭṭhaṁ paṭipajjamāne",
  "tika-s0401t0:102_5": "apāyato ca saṁsārato ca apatamāne katvā dhāretīti dhammo. Ayañhettha saṅkhepattho",
  "tika-s0401t0:102_6": "– evaṁ vividhaguṇagaṇasamannāgato buddhopi bhagavā yaṁ ariyamaggasaṅkhātaṁ dhammaṁ",
  "tika-s0401t0:102_7": "bhāvetvā, phalanibbānaṁ pana sacchikatvā anuttaraṁ sammāsambodhiṁ adhigato, tamevaṁ",
  "tika-s0401t0:102_8": "buddhānampi buddhabhāvahetubhūtaṁ sabbadosamalarahitaṁ attano uttaritarābhāvena anuttaraṁ",
  "tika-s0401t0:102_9": "paṭivedhasaddhammaṁ namāmīti. Pariyattisaddhammassapi tappakāsanattā idha saṅgaho daṭṭhabbo.",
  "tika-s0401t0:103_0": "Atha vā “abhidhammanayasamuddaṁ adhigañchi, tīṇi piṭakāni sammasī”ti ca aṭṭhakathāyaṁ",
  "tika-s0401t0:103_1": "vuttattā pariyattidhammassapi sacchikiriyāsammasanapariyāyo labbhatīti sopi idha",
  "tika-s0401t0:103_2": "vutto evāti daṭṭhabbaṁ. Tathā “yaṁ dhammaṁ bhāvetvā sacchikatvā”ti ca vuttattā buddhakaradhammabhūtāhi",
  "tika-s0401t0:103_3": "pāramitāhi saha pubbabhāge adhisīlasikkhādayopi idha dhammasaddena saṅgahitāti veditabbā.",
  "tika-s0401t0:103_4": "Tāpi hi vigatappaṭipakkhatāya gatamalā, anaññasādhāraṇatāya anuttarā cāti. Tathā",
  "tika-s0401t0:103_5": "hi sattānaṁ sakalavaṭṭadukkhanissaraṇāya katamahābhinīhāro mahākaruṇādhivāsanapesalajjhāsayo",
  "tika-s0401t0:103_6": "paññāvisesapariyodātanimmalānaṁ dānadamasaññamādīnaṁ uttamadhammānaṁ satasahassādhikāni",
  "tika-s0401t0:103_7": "kappānaṁ cattāri asaṅkhyeyyāni sakkaccaṁ nirantaraṁ niravasesānaṁ bhāvanāpaccakkhakaraṇehi",
  "tika-s0401t0:103_8": "kammādīsu adhigatavasībhāvo acchariyācinteyyamahānubhāvo adhisīlaadhicittānaṁ paramukkaṁsapāramippatto",
  "tika-s0401t0:103_9": "bhagavā paccayākāre catuvīsatikoṭisatasahassamukhena mahāvajirañāṇaṁ pesetvā anuttaraṁ",
  "tika-s0401t0:103_10": "sammāsambodhiṁ abhisambuddhoti.",
  "tika-s0401t0:104_0": "Ettha ca “bhāvetvā”ti etena vijjāsampadāya dhammaṁ thometi, “sacchikatvā”ti etena",
  "tika-s0401t0:104_1": "vimuttisampadāya. Tathā paṭhamena jhānasampadāya, dutiyena vimokkhasampadāya. Paṭhamena",
  "tika-s0401t0:104_2": "vā samādhisampadāya, dutiyena samāpattisampadāya. Atha vā paṭhamena khayañāṇabhāvena,",
  "tika-s0401t0:104_3": "dutiyena anuppādañāṇabhāvena. Paṭhamena vā vijjūpamatāya, dutiyena vajirūpamatāya.",
  "tika-s0401t0:104_4": "Purimena vā virāgasampattiyā, dutiyena nirodhasampattiyā. Tathā paṭhamena niyyānabhāvena,",
  "tika-s0401t0:104_5": "dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena",
  "tika-s0401t0:104_6": "vā dassanabhāvena, dutiyena vivekabhāvena. Paṭhamena vā adhipatibhāvena, dutiyena",
  "tika-s0401t0:104_7": "amatabhāvena dhammaṁ thometi. Atha vā “yaṁ dhammaṁ bhāvetvā buddhabhāvaṁ upagato”ti",
  "tika-s0401t0:104_8": "etena svākkhātatāya dhammaṁ thometi, “sacchikatvā”ti etena sandiṭṭhikatāya. Tathā",
  "tika-s0401t0:104_9": "purimena akālikatāya, pacchimena ehipassikatāya. Purimena vā opaneyyikatāya, pacchimena",
  "tika-s0401t0:104_10": "paccattaṁ veditabbatāya dhammaṁ thometi. “Gatamala”nti iminā saṁkilesābhāvadīpanena",
  "tika-s0401t0:104_11": "dhammassa parisuddhataṁ dasseti, “anuttara”nti etena aññassa visiṭṭhassa abhāvadīpanena",
  "tika-s0401t0:104_12": "vipulaparipuṇṇataṁ. Paṭhamena vā pahānasampadaṁ dhammassa dasseti, dutiyena pabhavasampadaṁ.",
  "tika-s0401t0:104_13": "Bhāvetabbatāya vā dhammassa gatamalabhāvo yojetabbo. Bhāvanāguṇena hi so dosānaṁ",
  "tika-s0401t0:104_14": "samugghātako hotīti. Sacchikātabbabhāvena anuttarabhāvo yojetabbo. Sacchikiriyānibbattito",
  "tika-s0401t0:104_15": "hi taduttarikaraṇīyābhāvato anaññasādhāraṇatāya anuttaroti. Tathā “bhāvetvā”ti etena",
  "tika-s0401t0:104_16": "saha pubbabhāgasīlādīhi sekkhā sīlasamādhipaññākkhandhā dassitā honti. “Sacchikatvā”ti",
  "tika-s0401t0:104_17": "etena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0401t0:105_0": "3. Evaṁ saṅkhepeneva sabbadhammaguṇehi saddhammaṁ abhitthavitvā idāni ariyasaṅghaṁ",
  "tika-s0401t0:105_1": "thometuṁ “sugatassā”tiādimāha. Tattha sugatassāti sambandhaniddeso. “Tassa puttāna”nti",
  "tika-s0401t0:105_2": "etena sambandho. Orasānanti puttavisesanaṁ. Mārasenamathanānanti orasaputtabhāve",
  "tika-s0401t0:105_3": "kāraṇaniddeso tena kilesappahānameva bhagavato orasaputtabhāve kāraṇaṁ anujānātīti",
  "tika-s0401t0:105_4": "dasseti. Aṭṭhannanti gaṇanaparicchedaniddeso. Tena ca satipi tesaṁ sattavisesabhāvena",
  "tika-s0401t0:105_5": "anekasatasahassabhāve imaṁ gaṇanaparicchedaṁ nātivattantīti dasseti maggaṭṭhaphalaṭṭhabhāvānativattanato.",
  "tika-s0401t0:105_6": "Samūhanti samudāyaniddeso. Ariyasaṅghanti guṇavisiṭṭhasaṁhatabhāvaniddeso. Tena asatipi",
  "tika-s0401t0:105_7": "ariyapuggalānaṁ kāyasāmaggiyaṁ ariyasaṅghabhāvaṁ dasseti diṭṭhisīlasāmaññena saṁhatabhāvato.",
  "tika-s0401t0:106_0": "Tattha urasi bhavā jātā saṁbaddhā ca orasā. Yathā hi sattānaṁ orasaputtā attajatāya",
  "tika-s0401t0:106_1": "pitu santakassa dāyajjassa visesena bhāgino honti, evametepi ariyapuggalā sammāsambuddhassa",
  "tika-s0401t0:106_2": "savanante ariyāya jātiyā jātatāya bhagavato santakassa vimuttisukhassa ariyadhammaratanassa",
  "tika-s0401t0:106_3": "ekantena bhāginoti orasā viya orasā. Atha vā bhagavato dhammadesanānubhāvena ariyabhūmiṁ",
  "tika-s0401t0:106_4": "okkamamānā okkantā ca ariyasāvakā bhagavato ure vāyāmajanitābhijātitāya nippariyāyena",
  "tika-s0401t0:106_5": "orasaputtāti vattabbataṁ arahanti. Sāvakehi pavattiyamānāpi hi dhammadesanā “bhagavato",
  "tika-s0401t0:106_6": "dhammadesanā”icceva vuccati taṁmūlakattā lakkhaṇādivisesābhāvato ca.",
  "tika-s0401t0:107_0": "Yadipi ariyasāvakānaṁ ariyamaggādhigamasamaye bhagavato viya tadantarāyakaraṇatthaṁ",
  "tika-s0401t0:107_1": "devaputtamāro, māravāhinī vā na ekantena apasādeti, tehi pana apasādetabbatāya kāraṇe",
  "tika-s0401t0:107_2": "vimathite tepi vimathitā eva nāma hontīti āha – “mārasenamathanāna”nti. Imasmiṁ panatthe",
  "tika-s0401t0:107_3": "“māramārasenamathanāna”nti vattabbe “mārasenamathanāna”nti ekadesasarūpekaseso katoti",
  "tika-s0401t0:107_4": "daṭṭhabbaṁ. Atha vā khandhābhisaṅkhāramārānaṁ viya devaputtamārassapi guṇamāraṇe",
  "tika-s0401t0:107_5": "sahāyabhāvūpagamanato kilesabalakāyo “senā”ti vuccati. Yathāha – “kāmā te paṭhamā",
  "tika-s0401t0:107_6": "senā”tiādi. Sā ca tehi diyaḍḍhasahassabhedā, anantabhedā vā kilesavāhinī satidhammavicayavīriyasamathādiguṇappaharaṇehi",
  "tika-s0401t0:107_7": "odhiso vimathitā vihatā viddhastā cāti mārasenamathanā, ariyasāvakā. Etena tesaṁ",
  "tika-s0401t0:107_8": "bhagavato anujātaputtataṁ dasseti.",
  "tika-s0401t0:108_0": "Ārakattā kilesehi, anaye na iriyanato, aye ca iriyanato ariyā niruttinayena. Atha",
  "tika-s0401t0:108_1": "vā sadevakena lokena saraṇanti araṇīyato upagantabbato, upagatānañca tadatthasiddhito",
  "tika-s0401t0:108_2": "ariyā, ariyānaṁ saṅghoti ariyasaṅgho, ariyo ca so saṅgho cāti vā ariyasaṅgho, taṁ",
  "tika-s0401t0:108_3": "ariyasaṅghaṁ. Bhagavato aparabhāge buddhadhammaratanānampi samadhigamo saṅgharatanādhīnoti",
  "tika-s0401t0:108_4": "assa ariyasaṅghassa bahūpakārataṁ dassetuṁ idheva “sirasā vande”ti vuttanti daṭṭhabbaṁ.",
  "tika-s0401t0:109_0": "Ettha ca “sugatassa orasānaṁ puttāna”nti etena ariyasaṅghassa pabhavasampadaṁ dasseti,",
  "tika-s0401t0:109_1": "“mārasenamathanāna”nti etena pahānasampadaṁ sakalasaṁkilesappahānadīpanato. “Aṭṭhannampi",
  "tika-s0401t0:109_2": "samūha”nti etena ñāṇasampadaṁ maggaṭṭhaphalaṭṭhabhāvadīpanato. “Ariyasaṅgha”nti etena",
  "tika-s0401t0:109_3": "pabhavasampadaṁ dasseti sabbasaṅghānaṁ aggabhāvadīpanato. Atha vā “sugatassa orasānaṁ",
  "tika-s0401t0:109_4": "puttāna”nti ariyasaṅghassa visuddhanissayabhāvadīpanaṁ, “mārasenamathanāna”nti sammāujuñāyasāmīcippaṭipannabhāvadīpanaṁ,",
  "tika-s0401t0:109_5": "“aṭṭhannampi samūha”nti āhuneyyādibhāvadīpanaṁ, “ariyasaṅgha”nti anuttarapuññakkhettabhāvadīpanaṁ.",
  "tika-s0401t0:109_6": "Tathā “sugatassa orasānaṁ puttāna”nti etena ariyasaṅghassa lokuttarasaraṇagamanasabbhāvaṁ",
  "tika-s0401t0:109_7": "dīpeti. Lokuttarasaraṇagamanena hi te bhagavato orasaputtā jātā. “Mārasenamathanāna”nti",
  "tika-s0401t0:109_8": "etena abhinīhārasampadāsiddhaṁ pubbabhāge sammāpaṭipattiṁ dasseti. Katābhinīhārā",
  "tika-s0401t0:109_9": "hi sammāpaṭipannā māraṁ māraparisaṁ vā abhivijinanti. “Aṭṭhannampi samūha”nti etena",
  "tika-s0401t0:109_10": "viddhastavipakkhe sekkhāsekkhadhamme dasseti puggalādhiṭṭhānena maggaphaladhammānaṁ",
  "tika-s0401t0:109_11": "pakāsitattā. “Ariyasaṅgha”nti aggadakkhiṇeyyabhāvaṁ dasseti. Saraṇagamanañca sāvakānaṁ",
  "tika-s0401t0:109_12": "sabbaguṇānaṁ ādi, sapubbabhāgappaṭipadā sekkhā sīlakkhandhādayo majjhe, asekkhā sīlakkhandhādayo",
  "tika-s0401t0:109_13": "pariyosānanti ādimajjhapariyosānakalyāṇā saṅkhepato sabbe ariyasaṅghaguṇā pakāsitā honti.",
  "tika-s0401t0:110_0": "4. Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ",
  "tika-s0401t0:110_1": "katvā idāni taṁnipaccakāraṁ yathādhippete payojane pariṇāmento “iti me”tiādimāha.",
  "tika-s0401t0:110_2": "Tattha ratijananaṭṭhena ratanaṁ, buddhadhammasaṅghā. Tesañhi “itipi so bhagavā”tiādinā",
  "tika-s0401t0:110_3": "yathābhūtaguṇe āvajjentassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0401t0:111_0": "“Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye",
  "tika-s0401t0:111_1": "rāgapariyuṭṭhitaṁ cittaṁ hoti, na dosa…pe… na mohapariyuṭṭhitaṁ cittaṁ hoti, ujugatamevassa",
  "tika-s0401t0:111_2": "tasmiṁ samaye cittaṁ hoti tathāgataṁ ārabbha. Ujugatacitto kho pana, mahānāma, ariyasāvako",
  "tika-s0401t0:111_3": "labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ, pamuditassa pīti jāyatī”tiādi.",
  "tika-s0401t0:112": "Cittīkatādibhāvo vā ratanaṭṭho. Vuttañhetaṁ –",
  "tika-s0401t0:113": "“Cittīkataṁ mahagghañca, atulaṁ dullabhadassanaṁ;",
  "tika-s0401t0:114": "Anomasattaparibhogaṁ, ratanaṁ tena vuccatī”ti. ;",
  "tika-s0401t0:115": "Cittīkatabhāvādayo ca anaññasādhāraṇā buddhādīsu eva labbhantīti.",
  "tika-s0401t0:116_0": "Vandanāva vandanāmayaṁ yathā “dānamayaṁ, sīlamaya”nti. Vandanā cettha kāyavācācittehi",
  "tika-s0401t0:116_1": "tiṇṇaṁ ratanānaṁ guṇaninnatā, thomanā vā. Pujjabhāvaphalanibbattanato puññaṁ, attano",
  "tika-s0401t0:116_2": "santānaṁ punātīti vā. Suvihatantarāyoti suṭṭhu vihatantarāyo. Etena attano pasādasampattiyā,",
  "tika-s0401t0:116_3": "ratanattayassa ca khettabhāvasampattiyā taṁ puññaṁ atthappakāsanassa upaghātakaupaddavānaṁ",
  "tika-s0401t0:116_4": "vihanane samatthanti dasseti. Hutvāti pubbakālakiriyā. Tassa “atthaṁ pakāsayissāmī”ti",
  "tika-s0401t0:116_5": "etena sambandho. Tassāti yaṁ ratanattayavandanāmayaṁ puññaṁ, tassa. Ānubhāvenāti balena.",
  "tika-s0401t0:117_0": "5. Evaṁ ratanattayassa nipaccakārakaraṇe payojanaṁ dassetvā idāni yassā dhammadesanāya",
  "tika-s0401t0:117_1": "atthaṁ saṁvaṇṇetukāmo, tassā tāva guṇābhitthavanavasena upaññāpanatthaṁ “ekakadukādipaṭimaṇḍitassā”tiādimāha,",
  "tika-s0401t0:117_2": "ekakādīni aṅgāni uparūpari vaḍḍhetvā desitehi suttantehi paṭimaṇḍitassa visiṭṭhassāti",
  "tika-s0401t0:117_3": "attho. Etena “aṅguttaro”ti ayaṁ imassa āgamassa atthānugatā samaññāti dasseti. Nanu",
  "tika-s0401t0:117_4": "ca ekakādivasena desitāni suttāniyeva āgamo. Kassa pana ekakadukādīhi paṭimaṇḍitabhāvoti?",
  "tika-s0401t0:117_5": "Saccametaṁ paramatthato, suttāni pana upādāya paññatto āgamo. Yatheva hi atthabyañjanasamudāye",
  "tika-s0401t0:117_6": "suttanti vohāro, evaṁ suttasamudāye āgamoti vohāro. Ekakādīhi aṅgehi uparūpari uttaro",
  "tika-s0401t0:117_7": "adhikoti aṅguttaro, āgamissanti ettha, etena, etasmā vā attatthaparatthādayoti āgamo,",
  "tika-s0401t0:117_8": "ādikalyāṇādiguṇasampattiyā uttamaṭṭhena taṁtaṁabhipatthitasamiddhihetutāya paṇḍitehi",
  "tika-s0401t0:117_9": "varitabbato varo, āgamo ca so varo ca seṭṭhaṭṭhenāti āgamavaro, āgamasammatehi vā",
  "tika-s0401t0:117_10": "varoti āgamavaro. Aṅguttaro ca so āgamavaro cāti aṅguttarāgamavaro, tassa.",
  "tika-s0401t0:118_0": "Puṅgavā vuccanti usabhā, asantasanaparissayasahanassa paripālanādiguṇehi taṁsadisatāya",
  "tika-s0401t0:118_1": "dhammakathikā eva puṅgavāti dhammakathikapuṅgavā, tesaṁ. Hetūpamādippaṭimaṇḍitanānāvidhadesanānayavicittatāya",
  "tika-s0401t0:118_2": "vicittapaṭibhānajananassa. Sumaṅgalavilāsinīādīsu pana “buddhānubuddhasaṁvaṇṇitassā”ti",
  "tika-s0401t0:118_3": "vuttaṁ. Buddhānañhi saccappaṭivedhaṁ anugamma paṭividdhasaccā aggasāvakādayo ariyā",
  "tika-s0401t0:118_4": "buddhānubuddhā. Ayampi āgamo tehi atthasaṁvaṇṇanāvasena guṇasaṁvaṇṇanāvasena ca saṁvaṇṇito",
  "tika-s0401t0:118_5": "eva. Atha vā buddhā ca anubuddhā ca buddhānubuddhāti yojetabbaṁ. Sammāsambuddheneva",
  "tika-s0401t0:118_6": "hi tiṇṇaṁ piṭakānaṁ atthavaṇṇanākkamo bhāsito, yā “pakiṇṇakadesanā”ti vuccati. Tato",
  "tika-s0401t0:118_7": "saṅgāyanādivaseneva sāvakehīti ācariyā vadanti. Idha pana “dhammakathikapuṅgavānaṁ",
  "tika-s0401t0:118_8": "vicittapaṭibhānajananassa”icceva thomanā katā. Saṁvaṇṇanāsu cāyaṁ ācariyassa pakati,",
  "tika-s0401t0:118_9": "yā taṁtaṁsaṁvaṇṇanāsu ādito tassa tassa saṁvaṇṇetabbassa dhammassa visesaguṇakittanena",
  "tika-s0401t0:118_10": "thomanā. Tathā hi sumaṅgalavilāsinīpapañcasūdanīsāratthappakāsanīsu aṭṭhasālinīādīsu",
  "tika-s0401t0:118_11": "ca yathākkamaṁ “saddhāvahaguṇassa, paravādamathanassa, ñāṇappabhedajananassa, tassa",
  "tika-s0401t0:118_12": "gambhīrañāṇehi ogāḷhassa abhiṇhaso nānānayavicittassā”tiādinā thomanā katā.",
  "tika-s0401t0:119_0": "6. Attho kathīyati etāyāti atthakathā, sā eva aṭṭhakathā, ttha-kārassa ṭṭha-kāraṁ",
  "tika-s0401t0:119_1": "katvā yathā “dukkhassa pīḷanaṭṭho”ti. Āditotiādimhi paṭhamasaṅgītiyaṁ. Chaḷabhiññatāya",
  "tika-s0401t0:119_2": "paramena cittavasībhāvena samannāgatattā jhānādīsu pañcavidhavasitāsabbhāvato ca",
  "tika-s0401t0:119_3": "vasino, therā mahākassapādayo, tesaṁ satehi pañcahi. Yāti yā aṭṭhakathā. Saṅgītāti",
  "tika-s0401t0:119_4": "atthaṁ pakāsetuṁ yuttaṭṭhāne “ayaṁ etassa attho, ayaṁ etassa attho”ti saṅgahetvā",
  "tika-s0401t0:119_5": "vuttā. Anusaṅgītā ca yasattherādīhi pacchāpi dutiyatatiyasaṅgītīsu. Iminā attano",
  "tika-s0401t0:119_6": "saṁvaṇṇanāya āgamanavisuddhiṁ dasseti.",
  "tika-s0401t0:120_0": "7. Sīhassa lānato gahaṇato sīhaḷo, sīhakumāro. Taṁvaṁsajātatāya tambapaṇṇidīpe khattiyānaṁ,",
  "tika-s0401t0:120_1": "tesaṁ nivāsatāya tambapaṇṇidīpassa ca sīhaḷabhāvo veditabbo. Ābhatāti jambudīpato",
  "tika-s0401t0:120_2": "ānītā. Athāti pacchā. Aparabhāge hi asaṅkaratthaṁ sīhaḷabhāsāya aṭṭhakathā ṭhapitāti.",
  "tika-s0401t0:120_3": "Tena sā mūlaṭṭhakathā sabbasādhāraṇā na hotīti idaṁ atthappakāsanaṁ ekantena karaṇīyanti",
  "tika-s0401t0:120_4": "dasseti. Tenevāha – “dīpavāsīnamatthāyā”ti. Tattha dīpavāsīnanti jambudīpavāsīnaṁ,",
  "tika-s0401t0:120_5": "dīpavāsīnanti vā sīhaḷadīpavāsīnaṁ atthāya sīhaḷabhāsāya ṭhapitāti yojanā.",
  "tika-s0401t0:121_0": "8.Apanetvānāti kañcukasadisaṁ sīhaḷabhāsaṁapanetvāna. Tatoti aṭṭhakathāto. Ahanti",
  "tika-s0401t0:121_1": "attānaṁ niddisati. Manoramaṁ bhāsanti māgadhabhāsaṁ. Sā hi sabhāvaniruttibhūtā paṇḍitānaṁ",
  "tika-s0401t0:121_2": "manaṁ ramayatīti. Tenevāha – “tantinayānucchavika”nti, pāḷigatiyā anulomikaṁ pāḷicchāyānuvidhāyininti",
  "tika-s0401t0:121_3": "attho. Vigatadosanti asabhāvaniruttibhāsantararahitaṁ.",
  "tika-s0401t0:122_0": "9.Samayaṁ avilomentoti siddhantaṁ avirodhento. Etena atthadosābhāvamāha. Aviruddhattā",
  "tika-s0401t0:122_1": "eva hi theravādāpi idha pakāsīyissanti. Theravaṁsadīpānanti thirehi sīlakkhandhādīhi",
  "tika-s0401t0:122_2": "samannāgatattā therā, mahākassapādayo, tehi āgatā ācariyaparamparā theravaṁso. Tappariyāpannā",
  "tika-s0401t0:122_3": "hutvā āgamādhigamasampannattā paññāpajjotena tassa samujjalanato theravaṁsadīpā,",
  "tika-s0401t0:122_4": "mahāvihāravāsino therā, tesaṁ. Vividhehi ākārehi nicchīyatīti vinicchayo, gaṇṭhiṭṭhānesu",
  "tika-s0401t0:122_5": "khīlamaddanākārena pavattā vimaticchedakathā. Suṭṭhu nipuṇo saṇho vinicchayo etesanti",
  "tika-s0401t0:122_6": "sunipuṇavinicchayā. Atha vā vinicchinotīti vinicchayo, yathāvuttatthavisayaṁ ñāṇaṁ.",
  "tika-s0401t0:122_7": "Suṭṭhu nipuṇo cheko vinicchayo etesanti sunipuṇavinicchayā. Etena mahākassapādittheraparamparābhato,",
  "tika-s0401t0:122_8": "tatoyeva ca aviparīto saṇhasukhumo mahāvihāravāsīnaṁ vinicchayoti tassa pamāṇabhūtataṁ dasseti.",
  "tika-s0401t0:123_0": "10.Sujanassacāti ca-saddo sampiṇḍanattho. Tena “na kevalaṁ jambudīpavāsīnaṁyeva atthāya,",
  "tika-s0401t0:123_1": "atha kho sādhujanānaṁ tosanatthañcā”ti dasseti. Tena ca “tambapaṇṇidīpavāsīnampi",
  "tika-s0401t0:123_2": "atthāyā”ti ayamattho siddho hoti uggahaṇādisukaratāya tesampi bahūpakārattā. Ciraṭṭhitatthanti",
  "tika-s0401t0:123_3": "ciraṭṭhitiatthaṁ, cirakālāvaṭṭhānāyāti attho. Idañhi atthappakāsanaṁ aviparītabyañjanasunikkhepassa",
  "tika-s0401t0:123_4": "atthasunītassa ca upāyabhāvato saddhammassa ciraṭṭhitiyā saṁvattati. Vuttañhetaṁ bhagavatā –",
  "tika-s0401t0:124": "“Dveme, bhikkhave, dhammā saddhammassa ṭhitiyā asammosāya anantaradhānāya saṁvattanti. Katame dve? Sunikkhittañca padabyañjanaṁ, attho ca sunīto”ti.",
  "tika-s0401t0:125_0": "11-12. Yaṁ atthavaṇṇanaṁ katthukāmo, tassā mahantattaṁ pariharituṁ “sāvatthipabhūtīna”ntiādimāha.",
  "tika-s0401t0:125_1": "Tenāha – “na idha vitthārakathaṁ karissāmi, na taṁ idha vicārayissāmī”ti ca. Tattha",
  "tika-s0401t0:125_2": "dīghassāti dīghanikāyassa. Majjhimassāti majjhimanikāyassa. “Saṅgītīnaṁ dvinnaṁ yā",
  "tika-s0401t0:125_3": "me atthaṁ vadantenā”tipi pāṭho. Tatthapi saṅgītīnaṁ dvinnanti dīghamajjhimanikāyānanti",
  "tika-s0401t0:125_4": "attho gahetabbo. Meti karaṇatthe sāmivacanaṁ, mayāti attho. Sudanti nipātamattaṁ.",
  "tika-s0401t0:125_5": "Heṭṭhā dīghassa majjhimassa ca atthaṁ vadantena sāvatthipabhutīnaṁ nagarānaṁ yā vaṇṇanā",
  "tika-s0401t0:125_6": "katā, tassā vitthārakathaṁ na idha bhiyyo karissāmīti yojetabbaṁ. Yāni ca tattha",
  "tika-s0401t0:125_7": "vatthūni vitthāravasena vuttāni, tesampi vitthārakathaṁ na idha bhiyyo karissāmīti sambandho.",
  "tika-s0401t0:126_0": "13. Idāni “na idha vitthārakathaṁ karissāmī”ti sāmaññato vuttassa atthassa pavaraṁ",
  "tika-s0401t0:126_1": "dassetuṁ – “suttānaṁ panā”tiādi vuttaṁ. Suttānaṁ ye atthā vatthūhi vinā na pakāsantīti yojetabbaṁ.",
  "tika-s0401t0:127_0": "14. Yaṁ aṭṭhakathaṁ kattukāmo, tadekadesabhāvena visuddhimaggo ca gahetabboti kathikānaṁ",
  "tika-s0401t0:127_1": "upadesaṁ karonto tattha vicāritadhamme uddesavasena dasseti – “sīlakathā”tiādinā.",
  "tika-s0401t0:127_2": "Tattha sīlakathāti cārittavārittādivasena sīlassa vitthārakathā. Dhutadhammāti piṇḍapātikaṅgādayo",
  "tika-s0401t0:127_3": "terasa kilesadhunanakadhammā. Kammaṭṭhānāni sabbānīti pāḷiyaṁ āgatāni aṭṭhatiṁsa,",
  "tika-s0401t0:127_4": "aṭṭhakathāyaṁ dveti niravasesāni yogakammassa bhāvanāya pavattiṭṭhānāni. Cariyāvidhānasahitoti",
  "tika-s0401t0:127_5": "rāgacaritādīnaṁ sabhāvādividhānena sahito. Jhānāni cattāri rūpāvacarajjhānāni, samāpattiyo",
  "tika-s0401t0:127_6": "catasso āruppasamāpattiyo. Aṭṭhapi vā paṭiladdhamattāni jhānāni samāpajjanavasībhāvappattiyā",
  "tika-s0401t0:127_7": "samāpattiyo. Jhānāni vā rūpārūpāvacarajjhānāni, samāpattiyo phalasamāpattinirodhasamāpattiyo.",
  "tika-s0401t0:128": "15. Lokiyalokuttarabhedā cha abhiññāyo sabbā abhiññāyo. Ñāṇavibhaṅgādīsu āgatanayena ekavidhādinā paññāya saṁkaletvā sampiṇḍetvā nicchayo paññāsaṅkalananicchayo.",
  "tika-s0401t0:129_0": "16. Paccayadhammānaṁ hetuādīnaṁ paccayuppannadhammānaṁ hetupaccayādibhāvo paccayākāro,",
  "tika-s0401t0:129_1": "tassa desanā paccayākāradesanā, paṭiccasamuppādakathāti attho. Sā pana ghanavinibbhogassa",
  "tika-s0401t0:129_2": "sudukkaratāya saṇhasukhumā, nikāyantaraladdhisaṅkararahitā, ekattanayādisahitā ca",
  "tika-s0401t0:129_3": "tattha vicāritāti āha – “suparisuddhanipuṇanayā”ti. Paṭisambhidādīsu āgatanayaṁ avissajjetvāva",
  "tika-s0401t0:129_4": "vicāritattā avimuttatantimaggā.",
  "tika-s0401t0:130": "17.Iti pana sabbanti iti-saddo parisamāpane, pana-saddo vacanālaṅkāre, etaṁ sabbanti attho. Idhāti imissā aṭṭhakathāya na vicārayissāmi punaruttibhāvatoti adhippāyo.",
  "tika-s0401t0:131_0": "18. Idāni tasseva avicāraṇassa ekantakāraṇaṁ niddhārento “majjhe visuddhimaggo”tiādimāha.",
  "tika-s0401t0:131_1": "Tattha “majjhe ṭhatvā”ti etena majjhabhāvadīpanena visesato catunnaṁ āgamānaṁ sādhāraṇaṭṭhakathā",
  "tika-s0401t0:131_2": "visuddhimaggo, na sumaṅgalavilāsinīādayo viya asādhāraṇaṭṭhakathāti dasseti. “Visesato”ti",
  "tika-s0401t0:131_3": "ca idaṁ vinayābhidhammānampi visuddhimaggo yathārahaṁ atthavaṇṇanā hoti evāti katvā vuttaṁ.",
  "tika-s0401t0:132_0": "19.Iccevāti iti eva. Tampīti visuddhimaggampi. Etāyāti manorathapūraṇiyā. Ettha ca",
  "tika-s0401t0:132_1": "“sīhaḷadīpaṁ ābhatā”tiādinā atthappakāsanassa nimittaṁ dasseti, “dīpavāsīnamatthāya",
  "tika-s0401t0:132_2": "sujanassa ca tuṭṭhatthaṁ ciraṭṭhitatthañca dhammassā”ti etena payojanaṁ, apanetvāna",
  "tika-s0401t0:132_3": "tatohaṁ, sīhaḷabhāsa”ntiādinā. “Sāvatthipabhutīna”ntiādinā ca karaṇappakāraṁ. Heṭṭhimanikāyesu",
  "tika-s0401t0:132_4": "visuddhimagge ca vicāritānaṁ atthānaṁ avicāraṇampi hi idha karaṇappakāro evāti.",
  "tika-s0401t0:133": "Ganthārambhakathāvaṇṇanā niṭṭhitā."
}