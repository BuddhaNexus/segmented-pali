{
  "atk-s0302a4:0": "5. Kassapasaṁyuttaṁ",
  "atk-s0302a4:1": "1. Santuṭṭhasuttavaṇṇanā",
  "atk-s0302a4:2_0": "144. Kassapasaṁyuttassa paṭhame santuṭṭhāyanti santuṭṭho ayaṁ. Itarītarenāti na thūlasukhumalūkhapaṇītathirajiṇṇānaṁ",
  "atk-s0302a4:2_1": "yena kenaci, atha kho yathāladdhādīnaṁ itarītarena yena kenaci santuṭṭhoti attho.",
  "atk-s0302a4:2_2": "Cīvarasmiñhi tayo santosā yathālābhasantoso yathābalasantoso yathāsāruppasantosoti.",
  "atk-s0302a4:2_3": "Piṇḍapātādīsupi eseva nayo.",
  "atk-s0302a4:3_0": "Tesaṁ ayaṁ pabhedasaṁvaṇṇanā – idha bhikkhu cīvaraṁ labhati sundaraṁ vā asundaraṁ",
  "atk-s0302a4:3_1": "vā, so teneva yāpeti, aññaṁ na pattheti, labhantopi na gaṇhāti. Ayamassa cīvare yathālābhasantoso.",
  "atk-s0302a4:3_2": "Atha pana pakatidubbalo vā hoti ābādhajarābhibhūto vā, garucīvaraṁ pārupanto kilamati,",
  "atk-s0302a4:3_3": "so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti.",
  "atk-s0302a4:3_4": "Ayamassa cīvare yathābalasantoso. Aparo paṇītapaccayalābhī hoti, so paṭṭacīvarādīnaṁ",
  "atk-s0302a4:3_5": "aññataraṁ mahagghacīvaraṁ bahūni vā cīvarāni labhitvā – ‘‘idaṁ therānaṁ cirapabbajitānaṁ,",
  "atk-s0302a4:3_6": "idaṁ bahussutānaṁ anurūpaṁ, idaṁ gilānānaṁ, idaṁ appalābhīnaṁ hotū’’ti datvā tesaṁ",
  "atk-s0302a4:3_7": "purāṇacīvaraṁ vā saṅkārakūṭādito vā pana nantakāni uccinitvā tehi saṅghāṭiṁ katvā",
  "atk-s0302a4:3_8": "dhārentopi santuṭṭhova hoti. Ayamassa cīvare yathāsāruppasantoso.",
  "atk-s0302a4:4_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ",
  "atk-s0302a4:4_1": "na pattheti, labhantopi na gaṇhāti. Ayamassa piṇḍapāte yathālābha santoso. Yo pana",
  "atk-s0302a4:4_2": "attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena",
  "atk-s0302a4:4_3": "aphāsu hoti, so sabhāgassa bhikkhuno taṁ datvā tassa hatthato sappāyabhojanaṁ bhutvā",
  "atk-s0302a4:4_4": "samaṇadhammaṁ karontopi santuṭṭhova hoti. Ayamassa piṇḍapāte yathābalasantoso. Aparo",
  "atk-s0302a4:4_5": "bahuṁ paṇītaṁ piṇḍapātaṁ labhati, so taṁ cīvaraṁ viya cirapabbajita-bahussuta-appalābhagilānānaṁ",
  "atk-s0302a4:4_6": "datvā , tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova",
  "atk-s0302a4:4_7": "hoti. Ayamassa piṇḍapāte yathāsāruppasantoso.",
  "atk-s0302a4:5_0": "Idha pana bhikkhu senāsanaṁ labhati manāpaṁ vā amanāpaṁ vā, so tena neva somanassaṁ",
  "atk-s0302a4:5_1": "na paṭighaṁ uppādeti, antamaso tiṇasanthārakenāpi yathāladdheneva tussati. Ayamassa",
  "atk-s0302a4:5_2": "senāsane yathālābhasantoso. Yo pana attano pakativiruddhaṁ vā byādhiviruddhaṁ vā",
  "atk-s0302a4:5_3": "senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā",
  "atk-s0302a4:5_4": "tassa santake sappāyasenāsane vasantopi santuṭṭhova hoti. Ayamassa senāsane yathābalasantoso.",
  "atk-s0302a4:5_5": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so tāni",
  "atk-s0302a4:5_6": "cīvarādīni viya cirapabbajitabahussutaappalābhagilānānaṁ datvā yattha katthaci vasantopi",
  "atk-s0302a4:5_7": "santuṭṭhova hoti. Ayamassa senāsane yathāsāruppasantoso. Yopi ‘‘uttamasenāsanaṁ nāma",
  "atk-s0302a4:5_8": "pamādaṭṭhānaṁ, tattha nisinnassa thinamiddhaṁ okkamati, niddābhibhūtassa paṭibujjhato",
  "atk-s0302a4:5_9": "pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati,",
  "atk-s0302a4:5_10": "so taṁ paṭikkhipitvā abbhokāsarukkhamūlādīsu vasanto santuṭṭhova hoti. Ayampi senāsane",
  "atk-s0302a4:5_11": "yathāsāruppasantoso.",
  "atk-s0302a4:6_0": "Idha pana bhikkhu bhesajjaṁ labhati lūkhaṁ vā paṇītaṁ vā, so yaṁ labhati teneva tussati,",
  "atk-s0302a4:6_1": "aññaṁ na pattheti, labhantopi na gaṇhāti. Ayamassa gilānapaccaye yathālābhasantoso.",
  "atk-s0302a4:6_2": "Yo pana telenatthiko phāṇitaṁ labhati, so taṁ sabhāgassa bhikkhuno datvā tassa hatthato",
  "atk-s0302a4:6_3": "telaṁ gahetvā vā aññadeva vā pariyesitvā bhesajjaṁ karontopi santuṭṭhova hoti. Ayamassa",
  "atk-s0302a4:6_4": "gilānapaccaye yathābalasantoso. Aparo mahāpuñño bahuṁ telamadhuphāṇitādipaṇītabhesajjaṁ",
  "atk-s0302a4:6_5": "labhati, so taṁ cīvaraṁ viya cirapabbajita-bahussuta-appalābhagilānānaṁ datvā tesaṁ",
  "atk-s0302a4:6_6": "ābhatena yena kenaci yāpentopi santuṭṭhova hoti. Yo pana ekasmiṁ bhājane muttaharītakaṁ",
  "atk-s0302a4:6_7": "ṭhapetvā ekasmiṁ catumadhuraṁ ‘‘gaṇha, bhante, yadicchasī’’ti vuccamāno sacassa tesu",
  "atk-s0302a4:6_8": "aññatarenapi rogo vūpasammati, atha ‘‘muttaharītakaṁ nāma buddhādīhi vaṇṇita’’nti",
  "atk-s0302a4:6_9": "catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti.",
  "atk-s0302a4:6_10": "Ayamassa gilānapaccaye yathāsāruppasantoso. Iti ime tayo santose sandhāya ‘‘santuṭṭhāyaṁ,",
  "atk-s0302a4:6_11": "bhikkhave, kassapo itarītarena cīvarenā’’ti vuttaṁ.",
  "atk-s0302a4:7_0": "Vaṇṇavādīti eko santuṭṭho hoti, santosassa vaṇṇaṁ na katheti. Eko na santuṭṭho hoti,",
  "atk-s0302a4:7_1": "santosassa vaṇṇaṁ katheti. Eko neva santuṭṭho hoti, na santosassa vaṇṇaṁ katheti.",
  "atk-s0302a4:7_2": "Eko santuṭṭho ca hoti, santosassa ca vaṇṇaṁ katheti. Ayaṁ tādisoti dassetuṁ itarītaracīvarasantuṭṭhiyā",
  "atk-s0302a4:7_3": "ca vaṇṇavādīti vuttaṁ. Anesananti dūteyyapahiṇagamanānuyogappabhedaṁ nānappakāraṁ",
  "atk-s0302a4:7_4": "anesanaṁ. Aladdhāti alabhitvā. Yathā ca ekacco ‘‘kathaṁ nu kho cīvaraṁ labhissāmī’’ti",
  "atk-s0302a4:7_5": "puññavantehi bhikkhūhi saddhiṁ ekato hutvā kohaññaṁ karonto uttasati paritassati,",
  "atk-s0302a4:7_6": "ayaṁ evaṁ aladdhā ca cīvaraṁ na paritassati. Laddhā cāti dhammena samena labhitvā.",
  "atk-s0302a4:7_7": "Agadhitoti vigatalobhagedho. Amucchitoti adhimattataṇhāya mucchaṁ anāpanno. Anajjhāpannoti",
  "atk-s0302a4:7_8": "taṇhāya anotthaṭo apariyonaddho. Ādīnavadassāvīti anesanāpattiyañca gadhitaparibhoge",
  "atk-s0302a4:7_9": "ca ādīnavaṁ passamāno. Nissaraṇapaññoti, ‘‘yāvadeva sītassa paṭighātāyā’’ti vuttanissaraṇameva",
  "atk-s0302a4:7_10": "jānanto paribhuñjatīti attho. Itarītarena piṇḍapātenātiādīsupi yathāladdhādīnaṁ yena",
  "atk-s0302a4:7_11": "kenaci piṇḍapātena, yena kenaci senāsanena, yena kenaci gilānapaccayabhesajjaparikkhārenāti",
  "atk-s0302a4:7_12": "evamattho daṭṭhabbo.",
  "atk-s0302a4:8_0": "Kassapena vā hi vo, bhikkhave, ovadissāmīti ettha yathā mahākassapatthero catūsu",
  "atk-s0302a4:8_1": "paccayesu tīhi santosehi santuṭṭho, tumhepi tathārūpā bhavathāti ovadanto kassapena",
  "atk-s0302a4:8_2": "ovadati nāma. Yo vā panassa kassapasadisoti etthāpi yo vā panaññopi kassapasadiso",
  "atk-s0302a4:8_3": "mahākassapatthero viya catūsu paccayesu tīhi santosehi santuṭṭho bhaveyya, tumhepi",
  "atk-s0302a4:8_4": "tathārūpā bhavathāti ovadanto kassapasadisena ovadati nāma. Tathattāya paṭipajjitabbanti",
  "atk-s0302a4:8_5": "‘‘sammāsambuddhassa imāya imasmiṁ santuṭṭhisutte vuttasallekhācārapaṭipattiyā kathanaṁ",
  "atk-s0302a4:8_6": "nāma bhāro, amhākampi imaṁ paṭipattiṁ paripūraṁ katvā pūraṇaṁ bhāroyeva, āgato kho",
  "atk-s0302a4:8_7": "pana bhāro gahetabbo’’ti cintetvā yathā mayā kathitaṁ, tathattāya tathābhāvāya tumhehipi",
  "atk-s0302a4:8_8": "paṭipajjitabbanti. Paṭhamaṁ.",
  "atk-s0302a4:9": "2. Anottappīsuttavaṇṇanā",
  "atk-s0302a4:10_0": "145. Dutiye anātāpīti yaṁ vīriyaṁ kilese ātapati, tena rahito. Anottappīti nibbhayo",
  "atk-s0302a4:10_1": "kilesuppattito kusalānuppattito ca bhayarahito. Sambodhāyāti sambujjhanatthāya. Nibbānāyāti",
  "atk-s0302a4:10_2": "nibbānasacchikiriyāya. Anuttarassa yogakkhemassāti arahattassa tañhi anuttarañceva",
  "atk-s0302a4:10_3": "catūhi ca yogehi khemaṁ.",
  "atk-s0302a4:11_0": "Anuppannātiādīsu ye pubbe appaṭiladdhapubbaṁ cīvarādiṁ vā paccayaṁ upaṭṭhākasaddhivihārika-antevāsīnaṁ",
  "atk-s0302a4:11_1": "vā aññatarato manuññavatthuṁ paṭilabhitvā taṁ subhaṁ sukhanti ayoniso gaṇhantassa",
  "atk-s0302a4:11_2": "aññataraṁ vā pana ananubhūtapubbaṁ ārammaṇaṁ yathā tathā vā ayoniso āvajjentassa",
  "atk-s0302a4:11_3": "lobhādayo pāpakā akusalā dhammā uppajjanti, te anuppannāti veditabbā. Aññathā hi",
  "atk-s0302a4:11_4": "anamatagge saṁsāre anuppannā nāma pāpakā dhammā natthi. Anubhūtapubbepi ca vatthumhi",
  "atk-s0302a4:11_5": "ārammaṇe vā yassa pakatibuddhiyā vā uddesaparipucchāya vā pariyattinavakammayonisomanasikārānaṁ",
  "atk-s0302a4:11_6": "vā aññataravasena pubbe anuppajjitvā pacchā tādisena paccayena sahasā uppajjanti,",
  "atk-s0302a4:11_7": "imepi ‘‘anuppannā uppajjamānā anatthāya saṁvatteyyu’’nti veditabbā. Tesuyeva pana",
  "atk-s0302a4:11_8": "vatthārammaṇesu punappunaṁ uppajjamānā nappahīyanti nāma, te ‘‘uppannā appahīyamānā",
  "atk-s0302a4:11_9": "anatthāya saṁvatteyyu’’nti veditabbā. Ayamettha saṅkhepo, vitthārato pana uppannānuppannabhedo",
  "atk-s0302a4:11_10": "ca pahānappahānavidhānañca sabbaṁ visuddhimagge ñāṇadassanavisuddhiniddese kathitaṁ.",
  "atk-s0302a4:12_0": "Anuppannāme kusalā dhammāti appaṭiladdhāpi sīlasamādhimaggaphalasaṅkhātā anavajjadhammā.",
  "atk-s0302a4:12_1": "Uppannāti teyeva paṭiladdhā. Nirujjhamānā anatthāya saṁvatteyyunti te sīlādidhammā",
  "atk-s0302a4:12_2": "parihānivasena puna anuppattiyā nirujjhamānā anatthāya saṁvatteyyunti veditabbā.",
  "atk-s0302a4:12_3": "Ettha ca lokiyā parihāyanti, lokuttarānaṁ parihāni natthīti. ‘‘Uppannānaṁ kusalānaṁ",
  "atk-s0302a4:12_4": "dhammānaṁ ṭhitiyā’’ti imassa pana sammappadhānassa vasenāyaṁ desanā katā. Dutiyamaggo",
  "atk-s0302a4:12_5": "vā sīghaṁ anuppajjamāno, paṭhamamaggo nirujjhamāno anatthāya saṁvatteyyāti evampettha",
  "atk-s0302a4:12_6": "attho daṭṭhabbo. Iti imasmiṁ sutte ime cattāro sammappadhānā pubbabhāgavipassanāvasena kathitāti. Dutiyaṁ.",
  "atk-s0302a4:13": "3. Candūpamasuttavaṇṇanā",
  "atk-s0302a4:14_0": "146. Tatiye candūpamāti candasadisā hutvā. Kiṁ parimaṇḍalatāya? No, apica kho yathā",
  "atk-s0302a4:14_1": "cando gaganatalaṁ pakkhandamāno na kenaci saddhiṁ santhavaṁ vā sinehaṁ vā ālayaṁ",
  "atk-s0302a4:14_2": "vā nikantiṁ vā patthanaṁ vā pariyuṭṭhānaṁ vā karoti, na ca na hoti mahājanassa piyo",
  "atk-s0302a4:14_3": "manāpo, tumhepi evaṁ kenaci saddhiṁ santhavādīnaṁ akaraṇena bahujanassa piyā manāpā",
  "atk-s0302a4:14_4": "candūpamā hutvā khattiyakulādīni cattāri kulāni upasaṅkamathāti attho. Apica yathā",
  "atk-s0302a4:14_5": "cando andhakāraṁ vidhamati, ālokaṁ pharati, evaṁ kilesandhakāravidhamanena ñāṇālokapharaṇena",
  "atk-s0302a4:14_6": "cāpi candūpamā hutvāti evamādīhipi nayehi ettha attho daṭṭhabbo.",
  "atk-s0302a4:15_0": "Apakasseva kāyaṁ apakassa cittanti teneva santhavādīnaṁ akaraṇena kāyañca cittañca",
  "atk-s0302a4:15_1": "apakassitvā, apanetvāti attho. Yo hi bhikkhu araññepi na vasati, kāmavitakkādayopi",
  "atk-s0302a4:15_2": "vitakketi, ayaṁ neva kāyaṁ apakassati, na cittaṁ. Yo hi araññepi kho viharati, kāmavitakkādayo",
  "atk-s0302a4:15_3": "pana vitakketi, ayaṁ kāyameva apakassati, na cittaṁ. Yo gāmante vasati , kāmavitakkādayopi",
  "atk-s0302a4:15_4": "kho na ca vitakketi, ayaṁ cittameva apakassati, na kāyaṁ. Yo pana araññe ceva vasati,",
  "atk-s0302a4:15_5": "kāmavitakkādayo ca na vitakketi, ayaṁ ubhayampi apakassati. Evarūpā hutvā kulāni",
  "atk-s0302a4:15_6": "upasaṅkamathāti dīpento ‘‘apakasseva kāyaṁ apakassa citta’’nti āha.",
  "atk-s0302a4:16_0": "Niccanavakāti niccaṁ navakāva, āgantukasadisā eva hutvāti attho. Āgantuko hi paṭipāṭiyā",
  "atk-s0302a4:16_1": "sampattagehaṁ pavisitvā sace naṁ gharasāmikā disvā, ‘‘amhākaṁ puttabhātaro vippavāsaṁ",
  "atk-s0302a4:16_2": "gatā evaṁ vicariṁsū’’ti anukampamānā nisīdāpetvā bhojenti, bhuttamattoyeva ‘‘tumhākaṁ",
  "atk-s0302a4:16_3": "bhājanaṁ gaṇhathā’’ti uṭṭhāya pakkamati, na tehi saddhiṁ santhavaṁ vā karoti, na",
  "atk-s0302a4:16_4": "kiccakaraṇīyāni vā saṁvidahati, evaṁ tumhepi paṭipāṭiyā sampattagharaṁ pavisitvā",
  "atk-s0302a4:16_5": "yaṁ iriyāpathesu pasannā manussā denti, taṁ gahetvā chinnasanthavā, tesaṁ kiccakaraṇīye",
  "atk-s0302a4:16_6": "abyāvaṭā hutvā nikkhamathāti dīpeti.",
  "atk-s0302a4:17_0": "Imassa pana niccanavakabhāvassa āvibhāvatthaṁ dvebhātikavatthu kathetabbaṁ – vasāḷanagaragāmato",
  "atk-s0302a4:17_1": "kira dve bhātikā nikkhamitvā pabbajitā, te cūḷanāgatthero ca mahānāgatthero cāti",
  "atk-s0302a4:17_2": "paññāyiṁsu. Te cittalapabbate tiṁsa vassāni vasitvā arahattaṁ pattā ‘‘mātaraṁ passissāmā’’ti",
  "atk-s0302a4:17_3": "āgantvā vasāḷanagaravihāre vasitvā punadivase mātugāmaṁ piṇḍāya pavisiṁsu. Mātāpi",
  "atk-s0302a4:17_4": "tesaṁ uḷuṅkena yāguṁ nīharitvā ekassa patte ākiri. Tassā taṁ olokayamānāya puttasineho",
  "atk-s0302a4:17_5": "uppajji. Atha naṁ āha – ‘‘tvaṁ, tāta, mayhaṁ putto mahānāgo’’ti. Thero ‘‘pacchimaṁ",
  "atk-s0302a4:17_6": "theraṁ puccha upāsike’’ti vatvā pakkāmi. Pacchimatherassapi yāguṁ datvā, ‘‘tāta,",
  "atk-s0302a4:17_7": "tvaṁ mayhaṁ putto cūḷanāgo’’ti pucchi? Thero ‘‘kiṁ, upāsike, purimaṁ theraṁ na pucchasī’’ti?",
  "atk-s0302a4:17_8": "Vatvā pakkāmi. Evaṁ mātarāpi saddhiṁ chinnasanthavo bhikkhu niccanavako nāma hoti.",
  "atk-s0302a4:18_0": "Appagabbhāti na pagabbhā, aṭṭhaṭṭhānena kāyapāgabbhiyena, catuṭṭhānena vacīpāgabbhiyena,",
  "atk-s0302a4:18_1": "anekaṭṭhānena manopāgabbhiyena ca virahitāti attho. Aṭṭhaṭṭhānaṁ kāyapāgabbhiyaṁ",
  "atk-s0302a4:18_2": "nāma saṅghagaṇapuggala-bhojanasālā-jantāgharanahānatittha-bhikkhācāramagga-antaragharappavesanesu",
  "atk-s0302a4:18_3": "kāyena appatirūpakaraṇaṁ. Seyyathidaṁ – idhekacco saṅghamajjhe pallatthikāya vā nisīdati",
  "atk-s0302a4:18_4": "pāde pādaṁ ādhāyitvā vāti evamādi (mahāni. 165). Tathā gaṇamajjhe. Gaṇamajjheti catuparisasannipāte",
  "atk-s0302a4:18_5": "vā suttantikagaṇādisannipāte vā. Tathā vuḍḍhatare puggale. Bhojanasālāya pana vuḍḍhānaṁ",
  "atk-s0302a4:18_6": "āsanaṁ na deti, navānaṁ āsanaṁ paṭibāhati. Tathā jantāghare. Vuḍḍhe cettha anāpucchā",
  "atk-s0302a4:18_7": "aggijalanādīni karoti. Nhānatitthe ca yadidaṁ ‘‘daharo vuḍḍhoti pamāṇaṁ akatvā āgatapaṭipāṭiyā",
  "atk-s0302a4:18_8": "nhāyitabba’’nti vuttaṁ, tampi anādiyanto pacchā āgantvā udakaṁ otaritvā vuḍḍhe ca",
  "atk-s0302a4:18_9": "nave ca bādhati. Bhikkhācāramagge pana aggāsanaaggodakaaggapiṇḍānaṁ atthāya purato",
  "atk-s0302a4:18_10": "gacchati bāhāya bāhaṁ paharanto. Antaragharappavesane vuḍḍhehi paṭhamataraṁ pavisati,",
  "atk-s0302a4:18_11": "daharehi saddhiṁ kāyakīḷanakaṁ karotīti evamādi.",
  "atk-s0302a4:19_0": "Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0302a4:19_1": "Seyyathidaṁ – idhekacco saṅghamajjhe anāpucchā dhammaṁ bhāsati. Tathā pubbe vuttappakārassa",
  "atk-s0302a4:19_2": "gaṇassa majjhe puggalassa ca santike, tattheva manussehi pañhaṁ puṭṭho vuḍḍhataraṁ",
  "atk-s0302a4:19_3": "anāpucchā vissajjeti. Antaraghare pana ‘‘itthannāme kiṁ atthi? Kiṁ yāgu, udāhu khādanīyaṁ",
  "atk-s0302a4:19_4": "bhojanīyaṁ? Kiṁ me dassasi? Kiṁ ajja khādissāma? Kiṁ bhuñjissāma? Kiṁ pivissāmā’’tiādīni bhāsati.",
  "atk-s0302a4:20_0": "Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi",
  "atk-s0302a4:20_1": "manasāva kāmavitakkādīnaṁ vitakkanaṁ. Apica dussīlasseva sato ‘‘sīlavāti maṁ jano",
  "atk-s0302a4:20_2": "jānātū’’ti evaṁ pavattā pāpicchatāpi manopāgabbhiyaṁ. Iti sabbesampi imesaṁ pāgabbhiyānaṁ",
  "atk-s0302a4:20_3": "abhāvena appagabbhā hutvā upasaṅkamathāti vadati.",
  "atk-s0302a4:21_0": "Jarudapānanti jiṇṇakūpaṁ. Pabbatavisamanti pabbate visamaṁ papātaṭṭhānaṁ. Nadīvidugganti",
  "atk-s0302a4:21_1": "nadiyā viduggaṁ chinnataṭaṭṭhānaṁ. Apakasseva kāyanti tādisāni ṭhānāni yo khiḍḍādipasuto",
  "atk-s0302a4:21_2": "kāyaṁ anapakassa ekatobhāriyaṁ akatvāva vāyupatthambhakaṁ aggāhāpetvā cittampi anapakassa",
  "atk-s0302a4:21_3": "‘‘ettha patito hatthapādabhañjanādīni pāpuṇātī’’ti anādīnavadassāvitāya anubbejetvā",
  "atk-s0302a4:21_4": "sampiyāyamāno oloketi, so patitvā hatthapādabhañjanādianatthaṁ pāpuṇāti. Yo pana",
  "atk-s0302a4:21_5": "udakatthiko vā aññena vā kenaci kiccena oloketukāmo kāyaṁ apakassa ekato bhāriyaṁ",
  "atk-s0302a4:21_6": "katvā vāyupatthambhakaṁ gāhāpetvā, cittampi apakassa ādīnavadassanena saṁvejetvā",
  "atk-s0302a4:21_7": "oloketi, so na patati, yathāruciṁ oloketvā sukhī yenakāmaṁ pakkamati.",
  "atk-s0302a4:22_0": "Evamevakhoti ettha idaṁ opammasaṁsandanaṁ – jarudapānādayo viya hi cattāri kulāni,",
  "atk-s0302a4:22_1": "olokanapuriso viya bhikkhu. Yathā anapakaṭṭhakāyacitto tāni olokento puriso tattha",
  "atk-s0302a4:22_2": "patati, evaṁ arakkhitehi kāyādīhi kulāni upasaṅkamanto bhikkhu kulesu bajjhati, tato",
  "atk-s0302a4:22_3": "nānappakāraṁ sīlapādabhañjanādianatthaṁ pāpuṇāti. Yathā pana apakaṭṭhakāyacitto puriso",
  "atk-s0302a4:22_4": "tattha na patati, evaṁ rakkhiteneva kāyena rakkhitehi cittehi rakkhitāya vācāya suppaṭṭhitāya",
  "atk-s0302a4:22_5": "satiyā apakaṭṭhakāyacitto hutvā kulāni upasaṅkamanto bhikkhu kulesu na bajjhati.",
  "atk-s0302a4:22_6": "Athassa yathā tattha apatitassa purisassa, na pādā bhañjanti, evaṁ sīlapādo na bhijjati.",
  "atk-s0302a4:22_7": "Yathā hatthā na bhañjanti, evaṁ saddhāhattho na bhijjati. Yathā kucchi na bhijjati,",
  "atk-s0302a4:22_8": "evaṁ samādhikucchi na bhijjati. Yathā sīsaṁ na bhijjati, evaṁ ñāṇasīsaṁ na bhijjati,",
  "atk-s0302a4:22_9": "yathā ca taṁ khāṇukaṇṭakādayo na vijjhanti, evamimaṁ rāgakaṇṭakādayo na vijjhanti.",
  "atk-s0302a4:22_10": "Yathā so nirupaddavo yathāruci oloketvā sukhī yenakāmaṁ pakkamati, evaṁ bhikkhu kulāni",
  "atk-s0302a4:22_11": "nissāya cīvarādayo paccaye paṭisevanto kammaṭṭhānaṁ vaḍḍhetvā saṅkhāre sammasanto",
  "atk-s0302a4:22_12": "arahattaṁ patvā lokuttarasukhena sukhito yenakāmaṁ agatapubbaṁ nibbānadisaṁ gacchati.",
  "atk-s0302a4:23_0": "Idāni yo hīnādhimuttiko micchāpaṭipanno evaṁ vadeyya ‘‘sammāsambuddho ‘tividhaṁ pāgabbhiyaṁ",
  "atk-s0302a4:23_1": "pahāya niccanavakattena candūpamā kulāni upasaṅkamathā’ti vadanto aṭṭhāne ṭhapeti,",
  "atk-s0302a4:23_2": "asayhaṁ bhāraṁ āropeti, yaṁ na sakkā kātuṁ taṁ kāretī’’ti, tassa vādapathaṁ pacchinditvā,",
  "atk-s0302a4:23_3": "‘‘sakkā evaṁ kātuṁ, atthi evarūpo bhikkhū’’ti dassento kassapo, bhikkhavetiādimāha.",
  "atk-s0302a4:24_0": "Ākāse pāṇiṁ cālesīti nīle gaganantare yamakavijjutaṁ cārayamāno viya heṭṭhābhāgaṁ",
  "atk-s0302a4:24_1": "uparibhāgaṁ ubhatopassesu pāṇiṁ sañcāresi. Idañca pana tepiṭake buddhavacane asambhinnapadaṁ",
  "atk-s0302a4:24_2": "nāma. Attamanoti tuṭṭhacitto sakamano, na domanassena pacchinditvā gahitamano. Kassapassa,",
  "atk-s0302a4:24_3": "bhikkhaveti idampi purimanayeneva paravādaṁ pacchinditvā atthi evarūpo bhikkhūti",
  "atk-s0302a4:24_4": "dassanatthaṁ vuttaṁ.",
  "atk-s0302a4:25_0": "Pasannākāraṁkareyyunti cīvarādayo paccaye dadeyyuṁ. Tathattāya paṭipajjeyyunti sīlassa",
  "atk-s0302a4:25_1": "āgataṭṭhāne sīlaṁ pūrayamānā, samādhivipassanā maggaphalānaṁ āgataṭṭhāne tāni tāni",
  "atk-s0302a4:25_2": "sampādayamānā tathābhāvāya paṭipajjeyyuṁ. Anudayanti rakkhaṇabhāvaṁ. Anukampanti",
  "atk-s0302a4:25_3": "muducittataṁ. Ubhayañcetaṁ kāruññasseva vevacanaṁ. Kassapo, bhikkhaveti idampi purimanayeneva",
  "atk-s0302a4:25_4": "paravādaṁ pacchinditvā atthi evarūpo bhikkhūti dassanatthaṁ vuttaṁ. Kassapena vāti",
  "atk-s0302a4:25_5": "ettha candopamādivasena yojanaṁ katvā purimanayeneva attho veditabbo. Tatiyaṁ.",
  "atk-s0302a4:26": "4. Kulūpakasuttavaṇṇanā",
  "atk-s0302a4:27": "147. Catutthe kulūpakoti kulagharānaṁ upagantā. Dentuyeva meti dadantuyeva mayhaṁ. Sandīyatīti aṭṭīyati pīḷiyati. Sesamettha vuttanayānusāreneva veditabbaṁ. Catutthaṁ.",
  "atk-s0302a4:28": "5. Jiṇṇasuttavaṇṇanā",
  "atk-s0302a4:29_0": "148. Pañcame jiṇṇoti thero mahallako. Garukānīti taṁ satthu santikā laddhakālato",
  "atk-s0302a4:29_1": "paṭṭhāya chinnabhinnaṭṭhāne suttasaṁsibbanena ceva aggaḷadānena ca anekāni paṭalāni",
  "atk-s0302a4:29_2": "hutvā garukāni jātāni. Nibbasanānīti pubbe bhagavatā nivāsetvā apanītatāya evaṁladdhanāmāni.",
  "atk-s0302a4:29_3": "Tasmāti yasmā tvaṁ jiṇṇo ceva garupaṁsukūlo ca. Gahapatānīti paṁsukūlikaṅgaṁ vissajjetvā",
  "atk-s0302a4:29_4": "gahapatīhi dinnacīvarāni dhārehīti vadati. Nimantanānīti piṇḍapātikaṅgaṁ vissajjetvā",
  "atk-s0302a4:29_5": "salākabhattādīni nimantanāni bhuñjāhīti vadati. Mama ca santiketi āraññikaṅgaṁ vissajjetvā",
  "atk-s0302a4:29_6": "gāmantasenāsaneyeva vasāhīti vadati.",
  "atk-s0302a4:30_0": "Nanu ca yathā rājā senāpatiṁ senāpatiṭṭhāne ṭhapetvā tassa rājūpaṭṭhānādinā attano",
  "atk-s0302a4:30_1": "kammena ārādhentasseva taṁ ṭhānantaraṁ gahetvā aññassa dadamāno ayuttaṁ nāma karoti,",
  "atk-s0302a4:30_2": "evaṁ satthā mahākassapattherassa paccuggamanatthāya tigāvutaṁ maggaṁ gantvā rājagahassa",
  "atk-s0302a4:30_3": "ca nāḷandāya ca antare bahuputtakarukkhamūle nisinno tīhi ovādehi upasampādetvā tena",
  "atk-s0302a4:30_4": "saddhiṁ attano cīvaraṁ parivattetvā theraṁ jātiāraññikaṅgañceva jātipaṁsukūlikaṅgañca",
  "atk-s0302a4:30_5": "akāsi, so tasmiṁ kattukamyatāchandena satthu cittaṁ ārādhentasseva paṁsukūlādīni",
  "atk-s0302a4:30_6": "vissajjāpetvā gahapaticīvarapaṭiggahaṇādīsu niyojento ayuttaṁ nāma karotīti. Na karoti.",
  "atk-s0302a4:30_7": "Kasmā? Attajjhāsayattā. Na hi satthā dhutaṅgāni vissajjāpetukāmo, yathā pana aghaṭṭitā",
  "atk-s0302a4:30_8": "bheriādayo saddaṁ na vissajjenti, evaṁ aghaṭṭitā evarūpā puggalā na sīhanādaṁ nadantīti",
  "atk-s0302a4:30_9": "nadāpetukāmo sīhanādajjhāsayena evamāha. Theropi satthu ajjhāsayānurūpeneva ‘‘ahaṁ",
  "atk-s0302a4:30_10": "kho, bhante, dīgharattaṁ āraññiko cevā’’tiādinā nayena sīhanādaṁ nadati.",
  "atk-s0302a4:31_0": "Diṭṭhadhammasukhavihāranti diṭṭhadhammasukhavihāro nāma āraññikasseva labbhati, no",
  "atk-s0302a4:31_1": "gāmantavāsino. Gāmantasmiñhi vasanto dārakasaddaṁ suṇāti, asappāyarūpāni passati,",
  "atk-s0302a4:31_2": "asappāye sadde suṇāti, tenassa anabhirati uppajjati. Āraññiko pana gāvutaṁ vā aḍḍhayojanaṁ",
  "atk-s0302a4:31_3": "vā atikkamitvā araññaṁ ajjhogāhetvā vasanto dīpibyagghasīhādīnaṁ sadde suṇāti, yesaṁ",
  "atk-s0302a4:31_4": "savanapaccayā amānusikāsavanarati uppajjati. Yaṁ sandhāya vuttaṁ –",
  "atk-s0302a4:32": "‘‘Suññāgāraṁ paviṭṭhassa, santacittassa bhikkhuno;",
  "atk-s0302a4:33": "Amānusī ratī hoti, sammā dhammaṁ vipassato.",
  "atk-s0302a4:34": "‘‘Yato yato sammasati, khandhānaṁ udayabbayaṁ;",
  "atk-s0302a4:35": "Labhatī pītipāmojjaṁ, amataṁ taṁ vijānataṁ. (dha. pa. 373-374);",
  "atk-s0302a4:36": "‘‘Purato pacchato vāpi, aparo ce na vijjati;",
  "atk-s0302a4:37": "Tattheva phāsu bhavati, ekassa ramato vane’’ti.",
  "atk-s0302a4:38_0": "Tathā piṇḍapātikasseva labbhati, no apiṇḍapātikassa. Apiṇḍapātiko hi akālacārī hoti,",
  "atk-s0302a4:38_1": "turitacāraṁ gacchati, parivatteti, palibuddhova gacchati, tattha ca bahusaṁsayo hoti.",
  "atk-s0302a4:38_2": "Piṇḍapātiko pana na akālacārī hoti, na turitacāraṁ gacchati, na parivatteti, apalibuddhova",
  "atk-s0302a4:38_3": "gacchati, tattha ca na bahusaṁsayo hoti.",
  "atk-s0302a4:39_0": "Kathaṁ? Apiṇḍapātiko hi gāmato dūravihāre vasamāno kālasseva ‘‘yāguṁ vā pārivāsikabhattaṁ",
  "atk-s0302a4:39_1": "vā lacchāmi, āsanasālāya vā pana uddesabhattādīsu kiñcideva mayhaṁ pāpuṇissatī’’ti",
  "atk-s0302a4:39_2": "makkaṭakasuttāni chindanto sayitagorūpāni uṭṭhāpento pātova gacchanto akālacārī hoti.",
  "atk-s0302a4:39_3": "Manusse khettakammādīnaṁ atthāya gehā nikkhanteyeva sampāpuṇituṁ migaṁ anubandhanto",
  "atk-s0302a4:39_4": "viya vegena gacchanto turitacārī hoti. Antarā kiñcideva disvā ‘‘asukaupāsako vā asukaupāsikā",
  "atk-s0302a4:39_5": "vā gehe, no gehe’’ti pucchati, ‘‘no gehe’’ti sutvā ‘‘idāni kuto labhissāmī’’ti? Aggidaḍḍho",
  "atk-s0302a4:39_6": "viya pavedhati, sayaṁ pacchimadisaṁ gantukāmo pācīnadisāya salākaṁ labhitvā aññaṁ",
  "atk-s0302a4:39_7": "pacchimadisāya laddhasalākaṁ upasaṅkamitvā, ‘‘bhante, ahaṁ pacchimadisaṁ gamissāmi,",
  "atk-s0302a4:39_8": "mama salākaṁ tumhe gaṇhatha, tumhākaṁ salākaṁ mayhaṁ dethā’’ti salākaṁ parivatteti.",
  "atk-s0302a4:39_9": "Ekaṁ vā pana salākabhattaṁ āharitvā paribhuñjanto ‘‘aparassāpi salākabhattassa pattaṁ",
  "atk-s0302a4:39_10": "dethā’’ti manussehi vutte, ‘‘bhante, tumhākaṁ pattaṁ detha, ahaṁ mayhaṁ patte bhattaṁ",
  "atk-s0302a4:39_11": "pakkhipitvā tumhākaṁ pattaṁ dassāmī’’ti aññassa pattaṁ dāpetvā bhatte āhaṭe attano",
  "atk-s0302a4:39_12": "patte pakkhipitvā pattaṁ paṭidento pattaṁ parivatteti nāma. Vihāre rājarājamahāmattādayo",
  "atk-s0302a4:39_13": "mahādānaṁ denti, iminā ca bhiyyo dūragāme salākā laddhā, tattha agacchanto puna sattāhaṁ",
  "atk-s0302a4:39_14": "salākaṁ na labhatīti alābhabhayena gacchati, evaṁ gacchanto palibuddho hutvā gacchati",
  "atk-s0302a4:39_15": "nāma. Yassa cesa salākabhattādino atthāya gacchati, ‘‘taṁ dassanti nu kho me, udāhu",
  "atk-s0302a4:39_16": "na dassanti, paṇītaṁ nu kho dassanti, udāhu lūkhaṁ, thokaṁ nu kho, udāhu bahukaṁ,",
  "atk-s0302a4:39_17": "sītalaṁ nu kho, udāhu uṇha’’nti evaṁ tattha ca bahusaṁsayo hoti.",
  "atk-s0302a4:40_0": "Piṇḍapātiko pana kālasseva vuṭṭhāya vattapaṭivattaṁ katvā sarīraṁ paṭijaggitvā vasanaṭṭhānaṁ",
  "atk-s0302a4:40_1": "pavisitvā kammaṭṭhānaṁ manasikatvā kālaṁ sallakkhetvā mahājanassa uḷuṅkabhikkhādīni",
  "atk-s0302a4:40_2": "dātuṁ pahonakakāle gacchatīti na akālacārī hoti, ekekaṁ padavāraṁ cha koṭṭhāse katvā",
  "atk-s0302a4:40_3": "vipassanto gacchatīti na turitacārī hoti, attano garubhāvena ‘‘asuko gehe, na gehe’’ti",
  "atk-s0302a4:40_4": "na pucchati, salākabhattādīniyeva na gaṇhāti. Agaṇhanto kiṁ parivattessati? Na aññassa",
  "atk-s0302a4:40_5": "vasena palibuddhova hoti , kammaṭṭhānaṁ manasikaronto yathāruci gacchati, itaro viya",
  "atk-s0302a4:40_6": "na bahusaṁsayo hoti. Ekasmiṁ gāme vā vīthiyā vā alabhitvā aññattha carati. Tasmimpi",
  "atk-s0302a4:40_7": "alabhitvā aññattha caranto missakodanaṁ saṅkaḍḍhitvā amataṁ viya paribhuñjitvā gacchati.",
  "atk-s0302a4:41_0": "Paṁsukūlikasseva labbhati, no apaṁsukūlikassa. Apaṁsukūliko hi vassāvāsikaṁ pariyesanto",
  "atk-s0302a4:41_1": "carati, na senāsanasappāyaṁ pariyesati. Paṁsukūliko pana na vassāvāsikaṁ pariyesanto",
  "atk-s0302a4:41_2": "carati, senāsanasappāyameva pariyesati. Tecīvarikasseva labbhati, na itarassa. Atecīvariko",
  "atk-s0302a4:41_3": "hi bahubhaṇḍo bahuparikkhāro hoti, tenassa phāsuvihāro natthi. Appicchādīnañceva",
  "atk-s0302a4:41_4": "labbhati, na itaresanti. Tena vuttaṁ – ‘‘attano ca diṭṭhadhammasukhavihāraṁ sampassamāno’’ti. Pañcamaṁ.",
  "atk-s0302a4:42": "6. Ovādasuttavaṇṇanā",
  "atk-s0302a4:43_0": "149. Chaṭṭhe ahaṁ vāti kasmā āha? Theraṁ attano ṭhāne ṭhapanatthaṁ. Kiṁ sāriputtamoggallānā",
  "atk-s0302a4:43_1": "natthīti? Atthi. Evaṁ panassa ahosi ‘‘ime na ciraṁ ṭhassanti, kassapo pana vīsavassasatāyuko,",
  "atk-s0302a4:43_2": "so mayi parinibbute sattapaṇṇiguhāyaṁ nisīditvā dhammavinayasaṅgahaṁ katvā mama sāsanaṁ",
  "atk-s0302a4:43_3": "pañcavassasahassaparimāṇakālapavattanakaṁ karissati, attano taṁ ṭhāne ṭhapemi, evaṁ",
  "atk-s0302a4:43_4": "bhikkhū kassapassa sussūsitabbaṁ maññissantī’’ti. Tasmā evamāha. Dubbacāti dukkhena",
  "atk-s0302a4:43_5": "vattabbā. Dovacassakaraṇehīti dubbacabhāvakaraṇehi. Appadakkhiṇaggāhinoti anusāsaniṁ",
  "atk-s0302a4:43_6": "sutvā padakkhiṇaṁ na gaṇhanti yathānusiṭṭhaṁ na paṭipajjanti, appaṭipajjantā vāmagāhino",
  "atk-s0302a4:43_7": "nāma jātāti dasseti. Accāvadanteti atikkamma vadante, sutapariyattiṁ nissāya ativiya",
  "atk-s0302a4:43_8": "vādaṁ karonteti attho. Ko bahutaraṁ bhāsissatīti dhammaṁ kathento ko bahuṁ bhāsissati,",
  "atk-s0302a4:43_9": "kiṁ tvaṁ, udāhu ahanti? Ko sundarataranti, eko bahuṁ bhāsanto asahitaṁ amadhuraṁ",
  "atk-s0302a4:43_10": "bhāsati, eko sahitaṁ madhuraṁ, taṁ sandhāyāha ‘‘ko sundaratara’’nti? Eko pana bahuñca",
  "atk-s0302a4:43_11": "sundarañca kathento ciraṁ na bhāsati, lahuññeva uṭṭhāti, eko addhānaṁ pāpeti, taṁ",
  "atk-s0302a4:43_12": "sandhāyāha ‘‘ko ciratara’’nti? Chaṭṭhaṁ.",
  "atk-s0302a4:44": "7. Dutiyaovādasuttavaṇṇanā",
  "atk-s0302a4:45_0": "150. Sattame saddhāti okappanasaddhā. Vīriyanti kāyikacetasikaṁ vīriyaṁ. Paññāti",
  "atk-s0302a4:45_1": "kusaladhammajānanapaññā. Na santi bhikkhū ovādakāti imassa puggalassa ovādakā anusāsakā",
  "atk-s0302a4:45_2": "kalyāṇamittā natthīti idaṁ, bhante, parihānanti dasseti. Sattamaṁ.",
  "atk-s0302a4:46": "8. Tatiyaovādasuttavaṇṇanā",
  "atk-s0302a4:47_0": "151. Aṭṭhame tathā hi panāti pubbe sovacassatāya, etarahi ca dovacassatāya kāraṇapaṭṭhapane",
  "atk-s0302a4:47_1": "nipāto. Tatrāti tesu theresu. Ko nāmāyaṁ bhikkhūti ko nāmo ayaṁ bhikkhu? Kiṁ tissatthero",
  "atk-s0302a4:47_2": "kiṁ nāgattheroti? Tatrāti tasmiṁ evaṁ sakkāre kayiramāne. Tathattāyāti tathābhāvāya,",
  "atk-s0302a4:47_3": "āraññikādibhāvāyāti attho. Sabrahmacārikāmoti ‘‘ime maṁ parivāretvā carantū’’ti evaṁ",
  "atk-s0302a4:47_4": "kāmeti icchati patthetīti sabrahmacārikāmo. Tathattāyāti lābhasakkāranibbattanatthāya.",
  "atk-s0302a4:47_5": "Brahmacārupaddavenāti yo sabrahmacārīnaṁ catūsu paccayesu adhimattacchandarāgo upaddavoti",
  "atk-s0302a4:47_6": "vuccati, tena upaddutā. Abhipatthanāti adhimattapatthanā. Brahmacāriabhipatthanenāti",
  "atk-s0302a4:47_7": "brahmacārīnaṁ adhimattapatthanāsaṅkhātena catupaccayabhāvena. Aṭṭhamaṁ.",
  "atk-s0302a4:48": "9. Jhānābhiññasuttavaṇṇanā",
  "atk-s0302a4:49_0": "152. Navame yāvadeva ākaṅkhāmīti yāvadeva icchāmi. Yāni pana ito paraṁ vivicceva",
  "atk-s0302a4:49_1": "kāmehītiādinā nayena cattāri rūpāvacarajjhānāni, sabbaso rūpasaññānaṁ samatikkamātiādinā",
  "atk-s0302a4:49_2": "nayena catasso arūpasamāpattiyo, sabbaso nevasaññānāsaññāyatanaṁ samatikkamma saññāvedayitanirodhanti",
  "atk-s0302a4:49_3": "evaṁ nirodhasamāpatti, anekavihitaṁiddhividhantiādinā nayena pañca lokikābhiññā ca",
  "atk-s0302a4:49_4": "vuttā. Tattha yaṁ vattabbaṁ siyā, taṁ sabbaṁ anupadavaṇṇanāya ceva bhāvanāvidhānena",
  "atk-s0302a4:49_5": "ca saddhiṁ visuddhimagge (visuddhi. 1.69) vitthāritameva. Chaḷabhiññāya pana āsavānaṁ",
  "atk-s0302a4:49_6": "khayāti āsavānaṁ khayena. Anāsavanti āsavānaṁ apaccayabhūtaṁ. Cetovimuttinti arahattaphalasamādhiṁ.",
  "atk-s0302a4:49_7": "Paññāvimuttinti arahattaphalapaññaṁ. Navamaṁ.",
  "atk-s0302a4:50": "10. Upassayasuttavaṇṇanā",
  "atk-s0302a4:51_0": "153. Dasame āyāma, bhanteti kasmā bhikkhunīupassayagamanaṁ yācati? Na lābhasakkārahetu,",
  "atk-s0302a4:51_1": "kammaṭṭhānatthikā panettha bhikkhuniyo atthi, tā ussukkāpetvā kammaṭṭhānaṁ kathāpessāmīti",
  "atk-s0302a4:51_2": "yācati. Nanu ca so sayampi tepiṭako bahussuto, kiṁ sayaṁ kathetuṁ na sakkotīti? No",
  "atk-s0302a4:51_3": "na sakkoti. Buddhapaṭibhāgassa pana sāvakassa kathaṁ saddhātabbaṁ maññissantīti yācati.",
  "atk-s0302a4:51_4": "Bahukicco tvaṁ bahukaraṇīyoti kiṁ thero navakammādipasuto, yena naṁ evamāhāti? No,",
  "atk-s0302a4:51_5": "satthari pana parinibbute catasso parisā ānandattheraṁ upasaṅkamitvā, ‘‘bhante, idāni",
  "atk-s0302a4:51_6": "kassa pattacīvaraṁ gahetvā caratha, kassa pariveṇaṁ sammajjatha, kassa mukhodakaṁ",
  "atk-s0302a4:51_7": "dethā’’ti rodanti paridevanti. Thero ‘‘aniccā saṅkhārā, vuddhasarīrepi nillajjova",
  "atk-s0302a4:51_8": "maccurājā pahari. Esā saṅkhārānaṁ dhammatā, mā socittha, mā paridevitthā’’ti parisaṁ",
  "atk-s0302a4:51_9": "saññāpeti. Idamassa bahukiccaṁ. Taṁ sandhāya thero evamāha. Sandassesīti paṭipattiguṇaṁ",
  "atk-s0302a4:51_10": "dassesi. Samādapesīti gaṇhāpesi. Samuttejesīti samussāhesi. Sampahaṁsesīti paṭiladdhaguṇena modāpesi.",
  "atk-s0302a4:52_0": "Thullatissāti sarīrena thūlā, nāmena tissā. Vedehamuninoti paṇḍitamunino. Paṇḍito",
  "atk-s0302a4:52_1": "hi ñāṇasaṅkhātena vedena īhati sabbakiccāni karoti, tasmā ‘‘vedeho’’ti vuccati. Vedeho",
  "atk-s0302a4:52_2": "ca so muni cāti, vedehamuni. Dhammaṁbhāsitabbaṁ maññatīti tipiṭakadharassa dhammabhaṇḍāgārikassa",
  "atk-s0302a4:52_3": "sammukhe sayaṁ araññavāsī paṁsukūliko samāno ‘‘dhammakathiko aha’’nti dhammaṁ bhāsitabbaṁ",
  "atk-s0302a4:52_4": "maññati. Idaṁ kiṁ pana, kathaṁ panāti? Avajānamānā bhaṇati. Assosīti aññena āgantvā",
  "atk-s0302a4:52_5": "ārocitavasena assosi. Āgamehi tvaṁ, āvusoti tiṭṭha tvaṁ, āvuso. Mā te saṅgho uttari",
  "atk-s0302a4:52_6": "upaparikkhīti mā bhikkhusaṅgho atirekaokāse taṁ upaparikkhīti. Idaṁ vuttaṁ hoti –",
  "atk-s0302a4:52_7": "‘‘ānandena buddhapaṭibhāgo sāvako vārito, ekā bhikkhunī na vāritā, tāya saddhiṁ santhavo",
  "atk-s0302a4:52_8": "vā sineho vā bhavissatī’’ti mā taṁ saṅgho evaṁ amaññīti.",
  "atk-s0302a4:53_0": "Idāni attano buddhapaṭibhāgabhāvaṁ dīpento taṁ kiṁ maññasi, āvusotiādimāha? Sattaratananti",
  "atk-s0302a4:53_1": "sattahatthappamāṇaṁ. Nāganti hatthiṁ. Aḍḍhaṭṭharatanaṁ vāti aḍḍharatanena ūnaaṭṭharatanaṁ,",
  "atk-s0302a4:53_2": "purimapādato paṭṭhāya yāva kumbhā vidatthādhikasattahatthubbedhanti attho. Tālapattikāyāti",
  "atk-s0302a4:53_3": "taruṇatālapaṇṇena. Cavitthāti cutā, na matā vā naṭṭhā vā, buddhapaṭibhāgassa pana",
  "atk-s0302a4:53_4": "sāvakassa upavādaṁ vatvā mahākassapatthere chahi abhiññāhi sīhanādaṁ nadante tassā",
  "atk-s0302a4:53_5": "kāsāvāni kaṇṭakasākhā viya kacchusākhā viya ca sarīraṁ khādituṁ āraddhāni, tāni hāretvā",
  "atk-s0302a4:53_6": "setakāni nivatthakkhaṇeyevassā cittassādo udapādīti. Dasamaṁ.",
  "atk-s0302a4:54": "11. Cīvarasuttavaṇṇanā",
  "atk-s0302a4:55_0": "154. Ekādasame dakkhiṇāgirisminti rājagahaṁ parivāretvā ṭhitassa girino dakkhiṇabhāge",
  "atk-s0302a4:55_1": "janapado dakkhiṇāgiri nāma, tasmiṁ cārikaṁ caratīti attho. Cārikā ca nāma duvidhā",
  "atk-s0302a4:55_2": "hoti turitacārikā ca aturitacārikā ca. Tattha yaṁ ekacco ekaṁ kāsāvaṁ nivāsetvā ekaṁ",
  "atk-s0302a4:55_3": "pārupitvā pattacīvaraṁ aṁse laggetvā chattaṁ ādāya sarīrato sedehi paggharantehi",
  "atk-s0302a4:55_4": "divasena sattaṭṭhayojanāni gacchati, yaṁ vā pana buddhā kiñcideva bodhaneyyasattaṁ",
  "atk-s0302a4:55_5": "disvā yojanasatampi yojanasahassampi khaṇena gacchanti, esā turitacārikā nāma. Devasikaṁ",
  "atk-s0302a4:55_6": "pana gāvutaṁ aḍḍhayojanaṁ tigāvutaṁ yojananti ettakaṁ addhānaṁ ajjatanāya nimantanaṁ",
  "atk-s0302a4:55_7": "adhivāsayato janasaṅgahaṁ karoto gamanaṁ, esā aturitacārikā nāma. Ayaṁ idha adhippetā.",
  "atk-s0302a4:56_0": "Nanu ca thero pañcavīsati vassāni chāyā viya dasabalassa pacchato pacchato gacchantova",
  "atk-s0302a4:56_1": "ahosi, ‘‘kahaṁ ānando’’ti vacanassa okāsameva na adāsi, so kismiṁ kāle bhikkhusaṅghena",
  "atk-s0302a4:56_2": "saddhiṁ cārikaṁ carituṁ okāsaṁ labhatīti? Satthu parinibbānasaṁvacchare. Parinibbute",
  "atk-s0302a4:56_3": "kira satthari mahākassapatthero satthu parinibbāne sannipatitassa bhikkhusaṅghassa",
  "atk-s0302a4:56_4": "majjhe nisīditvā dhammavinayasaṅgāyanatthaṁ pañcasate bhikkhū uccinitvā, ‘‘āvuso,",
  "atk-s0302a4:56_5": "mayaṁ rājagahe vassaṁ vasantā dhammavinayaṁ saṅgāyissāma, tumhe pure vassūpanāyikāya",
  "atk-s0302a4:56_6": "attano palibodhaṁ ucchinditvā rājagahe sannipatathā’’ti vatvā attanā rājagahaṁ gato.",
  "atk-s0302a4:56_7": "Ānandattheropi bhagavato pattacīvaraṁ ādāya mahājanaṁ saññāpento sāvatthiṁ gantvā",
  "atk-s0302a4:56_8": "tato nikkhamma rājagahaṁ gacchanto dakkhiṇāgirismiṁ cārikaṁ cari. Taṁ sandhāyetaṁ vuttaṁ.",
  "atk-s0302a4:57_0": "Yebhuyyenakumārabhūtāti ye te hīnāyāvattā nāma, te yebhuyyena kumārakā daharā taruṇā",
  "atk-s0302a4:57_1": "ekavassikadvevassikā bhikkhū ceva anupasampannakumārakā ca. Kasmā panete pabbajitā,",
  "atk-s0302a4:57_2": "kasmā hīnāyāvattāti? Tesaṁ kira mātāpitaro cintesuṁ – ‘‘ānandatthero satthu vissāsiko",
  "atk-s0302a4:57_3": "aṭṭha vare yācitvā upaṭṭhahati, icchiticchitaṭṭhānaṁ satthāraṁ gahetvā gantuṁ sakkoti,",
  "atk-s0302a4:57_4": "amhākaṁ dārake etassa santike pabbājema, so satthāraṁ gahetvā āgamissati, tasmiṁ",
  "atk-s0302a4:57_5": "āgate mayaṁ mahāsakkāraṁ kātuṁ labhissāmā’’ti. Iminā tāva kāraṇena nesaṁ ñātakā te",
  "atk-s0302a4:57_6": "pabbājesuṁ. Satthari pana parinibbute tesaṁ sā patthanā upacchinnā, atha te ekadivaseneva uppabbājesuṁ.",
  "atk-s0302a4:58_0": "Yathābhirantanti yathāruciyā yathāajjhāsayena. Tikabhojanaṁ paññattanti, idaṁ ‘‘gaṇabhojane",
  "atk-s0302a4:58_1": "aññatra samayā pācittiya’’nti (pāci. 211). Idaṁ sandhāya vuttaṁ. Tattha hi tiṇṇaṁ",
  "atk-s0302a4:58_2": "janānaṁ akappiyanimantanaṁ sādiyitvā ekato paṭiggaṇhantānampi anāpatti, tasmā ‘‘tikabhojana’’nti vuttaṁ.",
  "atk-s0302a4:59_0": "Dummaṅkūnaṁ puggalānaṁ niggahāyāti dussīlapuggalānaṁ niggaṇhanatthaṁ. Pesalānaṁ bhikkhūnaṁ",
  "atk-s0302a4:59_1": "phāsuvihārāyāti dummaṅkūnaṁ niggaheneva pesalānaṁ uposathapavāraṇā vattanti, samaggavāso",
  "atk-s0302a4:59_2": "hoti, ayaṁ tesaṁ phāsuvihāro hoti, imassa phāsuvihārassa atthāya. Mā pāpicchā pakkhaṁ",
  "atk-s0302a4:59_3": "nissāya saṅghaṁ bhindeyyunti yathā devadatto sapariso kulesu viññāpetvā bhuñjanto",
  "atk-s0302a4:59_4": "pāpicche nissāya saṅghaṁ bhindi, evaṁ aññepi pāpicchā gaṇabandhena kulesu viññāpetvā",
  "atk-s0302a4:59_5": "bhuñjamānā gaṇaṁ vaḍḍhetvā taṁ pakkhaṁ nissāya mā saṅghaṁ bhindeyyunti, iti iminā",
  "atk-s0302a4:59_6": "kāraṇena paññattanti attho. Kulānuddayatāya cāti bhikkhusaṅghe uposathapavāraṇaṁ",
  "atk-s0302a4:59_7": "katvā samaggavāsaṁ vasante manussā salākabhattādīni datvā saggaparāyaṇā bhavanti,",
  "atk-s0302a4:59_8": "iti imāya kulānuddayatāya ca paññattanti attho.",
  "atk-s0302a4:60_0": "Sassaghātaṁ maññe carasīti sassaṁ ghātento viya āhiṇḍasi. Kulūpaghātaṁ maññe carasīti",
  "atk-s0302a4:60_1": "kulāni upaghātento viya hananto viya āhiṇḍasi. Olujjatīti visesena palujjati bhijjati.",
  "atk-s0302a4:60_2": "Palujjanti kho te, āvuso, navappāyāti, āvuso, ete tuyhaṁ pāyena yebhuyyena navakā",
  "atk-s0302a4:60_3": "ekavassikaduvassikā daharā ceva sāmaṇerā ca palujjanti bhijjanti. Na vāyaṁ kumārako",
  "atk-s0302a4:60_4": "mattamaññāsīti ayaṁ kumārako attano pamāṇaṁ na jānātīti theraṁ tajjento āha.",
  "atk-s0302a4:61_0": "Kumārakavādāna muccāmāti kumārakavādato na muccāma . Tathā hi pana tvanti idamassa",
  "atk-s0302a4:61_1": "evaṁ vattabbatāya kāraṇadassanatthaṁ vuttaṁ. Ayañhettha adhippāyo – yasmā tvaṁ imehi",
  "atk-s0302a4:61_2": "navehi bhikkhūhi indriyasaṁvararahitehi saddhiṁ vicarasi, tasmā kumārakehi saddhiṁ",
  "atk-s0302a4:61_3": "vicaranto kumārakoti vattabbataṁ arahasīti.",
  "atk-s0302a4:62_0": "Aññatitthiyapubbo samānoti idaṁ yasmā therassa imasmiṁ sāsane neva ācariyo na upajjhāyo",
  "atk-s0302a4:62_1": "paññāyati, sayaṁ kāsāyāni gahetvā nikkhanto, tasmā anattamanatāya aññatitthiyapubbataṁ āropayamānā āha.",
  "atk-s0302a4:63_0": "Sahasāti ettha rāgamohacāropi sahasācāro, idaṁ pana dosacāravasena vuttaṁ. Appaṭisaṅkhāti",
  "atk-s0302a4:63_1": "appaccavekkhitvā, idāni attano pabbajjaṁ sodhento yatvāhaṁ, āvusotiādimāha. Tattha",
  "atk-s0302a4:63_2": "aññaṁ satthāraṁ uddisitunti ṭhapetvā bhagavantaṁ aññaṁ mayhaṁ satthāti evaṁ uddisituṁ",
  "atk-s0302a4:63_3": "na jānāmi. Sambādho gharāvāsotiādīsu sacepi saṭṭhihatthe ghare yojanasatantarepi",
  "atk-s0302a4:63_4": "vā dve jāyampatikā vasanti, tathāpi tesaṁ sakiñcanasapalibodhaṭṭhena gharāvāso sambādhoyeva.",
  "atk-s0302a4:63_5": "Rajāpathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ. ‘‘Āgamanapatho’’tipi",
  "atk-s0302a4:63_6": "vattuṁ vaṭṭati. Alagganaṭṭhena abbhokāso viyāti abbhokāso. Pabbajito hi kūṭāgāraratanamayapāsādadevavimānādīsu",
  "atk-s0302a4:63_7": "pihitadvāravātapānesu paṭicchannesu vasantopi neva laggati na sajjati na bajjhati,",
  "atk-s0302a4:63_8": "tena vuttaṁ ‘‘abbhokāso pabbajjā’’ti. Apica sambādho gharāvāso kusalakiriyāya okāsābhāvato",
  "atk-s0302a4:63_9": "rajāpatho asaṁvutasaṅkāraṭṭhānaṁ viya rajānaṁ, kilesarajānaṁ sannipātaṭṭhānato, abbhokāso",
  "atk-s0302a4:63_10": "pabbajjā kusalakiriyāya yathā sukhaṁ okāsasabbhāvato.",
  "atk-s0302a4:64_0": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ",
  "atk-s0302a4:64_1": "ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ caritabbaṁ,",
  "atk-s0302a4:64_2": "ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ,",
  "atk-s0302a4:64_3": "saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ, idaṁ na",
  "atk-s0302a4:64_4": "sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ, yaṁnūnāhaṁ",
  "atk-s0302a4:64_5": "kesamassuṁ ohāretvā kasāyarasapītatāya kāsāyāni brahmacariyaṁ carantānaṁ anucchavikāni",
  "atk-s0302a4:64_6": "vatthāni acchādetvā paridahitvā agārasmā nikkhamitvā anagāriyaṁ pabbajjeyyanti. Ettha",
  "atk-s0302a4:64_7": "ca yasmā agārassa hitaṁ kasivaṇijjādikammaṁ agāriyanti vuccati, taṁ pabbajjāya natthi,",
  "atk-s0302a4:64_8": "tasmā pabbajjā anagāriyāti ñātabbā, taṁ anagāriyaṁ. Pabbajeyyanti paṭipajjeyyaṁ.",
  "atk-s0302a4:65_0": "Paṭapilotikānanti jiṇṇapilotikānaṁ terasahatthopi hi navasāṭako dasānaṁ chinnakālato",
  "atk-s0302a4:65_1": "paṭṭhāya pilotikāti vuccati. Iti mahārahāni vatthāni chinditvā kataṁ saṅghāṭiṁ sandhāya",
  "atk-s0302a4:65_2": "‘‘paṭapilotikānaṁ saṅghāṭi’’nti vuttaṁ. Addhānamaggappaṭipannoti aḍḍhayojanato paṭṭhāya",
  "atk-s0302a4:65_3": "maggo addhānanti vuccati, taṁ addhānamaggaṁ paṭipanno, dīghamaggaṁ paṭipannoti attho.",
  "atk-s0302a4:66_0": "Idāni yathā esa pabbajito, yathā ca addhānamaggaṁ paṭipanno, imassatthassa āvibhāvatthaṁ",
  "atk-s0302a4:66_1": "abhinīhārato paṭṭhāya anupubbikathā kathetabbā – atīte kira kappasatasahassamatthake",
  "atk-s0302a4:66_2": "padumuttaro nāma satthā udapādi, tasmiṁ haṁsavatīnagaraṁ upanissāya kheme migadāye",
  "atk-s0302a4:66_3": "viharante vedeho nāma kuṭumbiko asītikoṭidhanavibhavo pātova subhojanaṁ bhuñjitvā",
  "atk-s0302a4:66_4": "uposathaṅgāni adhiṭṭhāya gandhapupphādīni gahetvā vihāraṁ gantvā satthāraṁ pūjetvā",
  "atk-s0302a4:66_5": "vanditvā ekamantaṁ nisīdi. Tasmiṁ khaṇe satthā mahānisabhattheraṁ nāma tatiyasāvakaṁ",
  "atk-s0302a4:66_6": "‘‘etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ nisabho’’ti",
  "atk-s0302a4:66_7": "etadagge ṭhapesi. Upāsako taṁ sutvā pasanno dhammakathāvasāne mahājane uṭṭhāya gate",
  "atk-s0302a4:66_8": "satthāraṁ vanditvā, ‘‘bhante, sve mayhaṁ bhikkhaṁ adhivāsethā’’ti āha. Mahā kho,",
  "atk-s0302a4:66_9": "upāsaka, bhikkhusaṅghoti. Kittako bhagavāti. Aṭṭhasaṭṭhibhikkhusatasahassanti. Bhante,",
  "atk-s0302a4:66_10": "ekaṁ sāmaṇerampi vihāre asesetvā bhikkhaṁ adhivāsethāti. Satthā adhivāsesi. Upāsako",
  "atk-s0302a4:66_11": "satthu adhivāsanaṁ viditvā gehaṁ gantvā mahādānaṁ sajjetvā punadivase satthu kālaṁ",
  "atk-s0302a4:66_12": "ārocāpesi. Satthā pattacīvaramādāya bhikkhusaṅghaparivuto upāsakassa gharaṁ gantvā",
  "atk-s0302a4:66_13": "paññattāsane nisinno dakkhiṇodakāvasāne yāgubhattādīni sampaṭicchanto bhattavissaggaṁ",
  "atk-s0302a4:66_14": "akāsi. Upāsakopi satthu santike nisīdi.",
  "atk-s0302a4:67_0": "Tasmiṁ antare mahānisabhatthero piṇḍāya caranto tameva vīthiṁ paṭipajji. Upāsako",
  "atk-s0302a4:67_1": "disvā uṭṭhāya gantvā theraṁ vanditvā ‘‘pattaṁ, bhante, no dethā’’ti āha. Thero pattaṁ",
  "atk-s0302a4:67_2": "adāsi. Bhante, idheva pavisatha, satthāpi gehe nisinnoti. Na vaṭṭissati upāsakāti.",
  "atk-s0302a4:67_3": "Upāsako therassa pattaṁ gahetvā piṇḍapātassa pūretvā nīharitvā adāsi. Tato theraṁ",
  "atk-s0302a4:67_4": "anugantvā nivatto satthu santike nisīditvā evamāha – ‘‘bhante, mahānisabhatthero",
  "atk-s0302a4:67_5": "‘satthā gehe nisinno’ti vuttepi pavisituṁ na icchi, atthi nu kho etassa tumhākaṁ",
  "atk-s0302a4:67_6": "guṇehi atireko guṇo’’ti. Buddhānañca vaṇṇamaccheraṁ nāma natthi. Atha satthā evamāha",
  "atk-s0302a4:67_7": "– ‘‘upāsaka, mayaṁ bhikkhaṁ āgamayamānā gehe nisīdāma, so bhikkhu na evaṁ nisīditvā",
  "atk-s0302a4:67_8": "bhikkhaṁ udikkhati. Mayaṁ gāmantasenāsane vasāma, so araññasmiṁyeva vasati. Mayaṁ",
  "atk-s0302a4:67_9": "channe vasāma, so abbhokāsamhiyeva vasati. Iti tassa ayañca ayañca guṇo’’ti mahāsamuddaṁ",
  "atk-s0302a4:67_10": "pūrayamānova kathesi. Upāsako pakatiyāpi jalamānadīpo telena āsitto viya suṭṭhutaraṁ",
  "atk-s0302a4:67_11": "pasanno hutvā cintesi – ‘‘kiṁ mayhaṁ aññāya sampattiyā, anāgate ekassa buddhassa",
  "atk-s0302a4:67_12": "santike dhutavādānaṁ aggabhāvatthāya patthanaṁ karissāmī’’ti?",
  "atk-s0302a4:68_0": "So punapi satthāraṁ nimantetvā teneva niyāmena satta divasāni dānaṁ datvā sattame",
  "atk-s0302a4:68_1": "divase aṭṭhasaṭṭhibhikkhusatasahassassa ticīvarāni datvā satthu pādamūle nipajjitvā",
  "atk-s0302a4:68_2": "evamāha – ‘‘yaṁ me, bhante, satta divasāni dānaṁ dentassa mettaṁ kāyakammaṁ mettaṁ",
  "atk-s0302a4:68_3": "vacīkammaṁ mettaṁ manokammaṁ, imināhaṁ na aññaṁ devasampattiṁ vā sakkamārabrahmasampattiṁ",
  "atk-s0302a4:68_4": "vā patthemi, idaṁ pana me kammaṁ anāgate ekassa buddhassa santike mahānisabhattherena",
  "atk-s0302a4:68_5": "pattaṭṭhānantaraṁ pāpuṇanatthāya terasadhutaṅgadharānaṁ aggabhāvassa paccayo hotū’’ti.",
  "atk-s0302a4:68_6": "Satthā ‘‘mahantaṁ ṭhānaṁ iminā patthitaṁ, samijjhissati nu kho’’ti olokento samijjhanabhāvaṁ",
  "atk-s0302a4:68_7": "disvā āha – ‘‘manāpaṁ te ṭhānaṁ patthitaṁ, anāgate satasahassakappamatthake gotamo",
  "atk-s0302a4:68_8": "nāma buddho uppajjissati, tassa tvaṁ tatiyasāvako mahākassapatthero nāma bhavissasī’’ti.",
  "atk-s0302a4:68_9": "Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya",
  "atk-s0302a4:68_10": "taṁ sampattiṁ amaññittha. So yāvatāyukaṁ sīlaṁ rakkhitvā tattha kālaṅkato sagge nibbatti.",
  "atk-s0302a4:69_0": "Tato paṭṭhāya devamanussesu sampattiṁ anubhavanto ito ekanavutikappe vipassimhi sammāsambuddhe",
  "atk-s0302a4:69_1": "bandhumatīnagaraṁ nissāya kheme migadāye viharante devalokā cavitvā aññatarasmiṁ",
  "atk-s0302a4:69_2": "parijiṇṇe brāhmaṇakule nibbatti. Tasmiñca kāle ‘‘vipassī bhagavā sattame sattame",
  "atk-s0302a4:69_3": "saṁvacchare dhammaṁ kathetī’’ti mahantaṁ kolāhalaṁ hoti. Sakalajambudīpe devatā ‘‘satthā",
  "atk-s0302a4:69_4": "dhammaṁ kathessatī’’ti ārocenti, brāhmaṇo taṁ sāsanaṁ assosi. Tassa ca nivāsanasāṭako",
  "atk-s0302a4:69_5": "eko hoti, tathā brāhmaṇiyā, pārupanaṁ pana dvinnampi ekameva. Sakalanagare ‘‘ekasāṭakabrāhmaṇo’’ti",
  "atk-s0302a4:69_6": "paññāyati. Brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā",
  "atk-s0302a4:69_7": "sayaṁ gacchati , brāhmaṇīnaṁ sannipāte sati sayaṁ gehe tiṭṭhati, brāhmaṇī taṁ vatthaṁ",
  "atk-s0302a4:69_8": "pārupitvā gacchati. Tasmiṁ pana divase brāhmaṇo brāhmaṇiṁ āha – ‘‘bhoti, kiṁ rattiṁ",
  "atk-s0302a4:69_9": "dhammassavanaṁ suṇissasi divā’’ti? ‘‘Mayaṁ mātugāmajātikā nāma rattiṁ sotuṁ na sakkoma,",
  "atk-s0302a4:69_10": "divā sossāmī’’ti brāhmaṇaṁ gehe ṭhapetvā vatthaṁ pārupitvā upāsikāhi saddhiṁ divā",
  "atk-s0302a4:69_11": "gantvā satthāraṁ vanditvā ekamante nisinnā dhammaṁ sutvā upāsikāhiyeva saddhiṁ āgamāsi.",
  "atk-s0302a4:69_12": "Atha brāhmaṇo brāhmaṇiṁ gehe ṭhapetvā vatthaṁ pārupitvā vihāraṁ gato.",
  "atk-s0302a4:70_0": "Tasmiṁ ca samaye satthā parisamajjhe alaṅkatadhammāsane sannisinno cittabījaniṁ ādāya",
  "atk-s0302a4:70_1": "ākāsagaṅgaṁ otārento viya sineruṁ matthaṁ katvā sāgaraṁ nimmathento viya dhammakathaṁ",
  "atk-s0302a4:70_2": "katheti. Brāhmaṇassa parisante nisinnassa dhammaṁ suṇantassa paṭhamayāmasmiṁyeva",
  "atk-s0302a4:70_3": "sakalasarīraṁ pūrayamānā pañcavaṇṇā pīti uppajji. So pārutavatthaṁ saṅgharitvā ‘‘dasabalassa",
  "atk-s0302a4:70_4": "dassāmī’’ti cintesi. Athassa ādīnavasahassaṁ dassayamānaṁ maccheraṁ uppajji, so ‘‘brāhmaṇiyā",
  "atk-s0302a4:70_5": "ca mayhañca ekameva vatthaṁ, aññaṁ kiñci pārupanaṁ natthi, apārupitvā ca nāma bahi",
  "atk-s0302a4:70_6": "carituṁ na sakkā’’ti sabbathāpi adātukāmo ahosi. Athassa nikkhante paṭhamayāme majjhimayāmepi",
  "atk-s0302a4:70_7": "tatheva pīti uppajji, so tatheva ca cintetvā tatheva adātukāmo ahosi. Athassa majjhimayāme",
  "atk-s0302a4:70_8": "nikkhante pacchimayāmepi tatheva pīti uppajji, so ‘‘taraṇaṁ vā hotu maraṇaṁ vā, pacchāpi",
  "atk-s0302a4:70_9": "jānissāmī’’ti vatthaṁ saṅgharitvā satthu pādamūle ṭhapesi. Tato vāmahatthaṁ ābhujitvā",
  "atk-s0302a4:70_10": "dakkhiṇena hatthena tikkhattuṁ apphoṭetvā ‘‘jitaṁ me jitaṁ me’’ti tayo vāre nadi.",
  "atk-s0302a4:71_0": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti.",
  "atk-s0302a4:71_1": "Rañño ca nāma ‘‘jitaṁ me’’ti saddo amanāpo hoti. So purisaṁ pesesi ‘‘gaccha etaṁ",
  "atk-s0302a4:71_2": "puccha kiṁ vadesī’’ti? So tena gantvā pucchito āha – ‘‘avasesā hatthiyānādīni āruyha",
  "atk-s0302a4:71_3": "asicammādīni gahetvā parasenaṁ jinanti, na taṁ acchariyaṁ, ahaṁ pana pacchato āgacchantassa",
  "atk-s0302a4:71_4": "kūṭagoṇassa muggarena sīsaṁ bhinditvā taṁ palāpento viya maccheracittaṁ madditvā",
  "atk-s0302a4:71_5": "pārutavatthaṁ dasabalassa adāsiṁ, taṁ me macchariyaṁ jita’’nti āha. Puriso gantvā",
  "atk-s0302a4:71_6": "taṁ pavattiṁ rañño ārocesi. Rājā āha – ‘‘amhe bhaṇe dasabalassa anurūpaṁ na jānimhā,",
  "atk-s0302a4:71_7": "brāhmaṇo pana jānī’’ti vatthayugampi pesesi. Taṁ disvā brāhmaṇo cintesi – ‘‘ayaṁ",
  "atk-s0302a4:71_8": "mayhaṁ tuṇhī nisinnassa paṭhamaṁ kiñci adatvā satthu guṇe kathentassa adāsi, satthu",
  "atk-s0302a4:71_9": "guṇe paṭicca uppannena mayhaṁ ko attho’’ti tampi vatthayugaṁ dasabalasseva adāsi.",
  "atk-s0302a4:71_10": "Rājā ‘‘kiṁ brāhmaṇena kata’’nti? Pucchitvā, ‘‘tampi tena vatthayugaṁ tathāgatasseva",
  "atk-s0302a4:71_11": "dinna’’nti sutvā aññāni dve vatthayugāni pesesi. So tānipi adāsi. Rājā aññānipi cattārīti",
  "atk-s0302a4:71_12": "evaṁ yāva dvattiṁsa vatthayugāni pesesi. Atha brāhmaṇo ‘‘idaṁ vaḍḍhetvā gahaṇaṁ viya",
  "atk-s0302a4:71_13": "hotī’’ti attano atthāya ekaṁ brāhmaṇiyā atthāya ekanti dve vatthayugāni gahetvā tiṁsa",
  "atk-s0302a4:71_14": "yugāni tathāgatasseva adāsi. Tato paṭṭhāya ca satthu vissāsiko jāto.",
  "atk-s0302a4:72_0": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanikaṁ",
  "atk-s0302a4:72_1": "attano pārutaṁ rattakambalaṁ datvā āha – ‘‘ito paṭṭhāya idaṁ pārupitvā dhammaṁ suṇāhī’’ti.",
  "atk-s0302a4:72_2": "So ‘‘kiṁ me iminā kambalena imasmiṁ pūtikāye upanītenā’’ti? Cintetvā, antogandhakuṭiyaṁ",
  "atk-s0302a4:72_3": "tathāgatamañcassa upari vitānaṁ katvā agamāsi. Atha ekadivasaṁ rājā pātova vihāraṁ",
  "atk-s0302a4:72_4": "gantvā antogandhakuṭiyaṁ satthu santike nisīdi. Tasmiñca samaye chabbaṇṇā buddharasmiyo",
  "atk-s0302a4:72_5": "kambalaṁ paṭihaññanti, kambalo ativiya virocati. Rājā uddhaṁ olokento sañjānitvā",
  "atk-s0302a4:72_6": "āha – ‘‘bhante, amhākaṁ esa kambalo, amhehi ekasāṭakabrāhmaṇassa dinno’’ti. Tumhehi,",
  "atk-s0302a4:72_7": "mahārāja, brāhmaṇo pūjito, brāhmaṇena ahaṁ pūjitoti. Rājā ‘‘brāhmaṇo yuttakaṁ aññāsi,",
  "atk-s0302a4:72_8": "na maya’’nti pasīditvā yaṁ manussānaṁ upakārabhūtaṁ, taṁ sabbaṁ aṭṭhaṭṭhakaṁ katvā",
  "atk-s0302a4:72_9": "sabbaṭṭhakaṁ nāma dānaṁ datvā purohitaṭṭhāne ṭhapesi. Sopi ‘‘aṭṭhaṭṭhakaṁ nāma catusaṭṭhi",
  "atk-s0302a4:72_10": "hotī’’ti catusaṭṭhi salākabhattāni upanibandhāpetvā yāvajīvaṁ dānaṁ datvā sīlaṁ rakkhitvā",
  "atk-s0302a4:72_11": "tato cuto sagge nibbatti.",
  "atk-s0302a4:73_0": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ",
  "atk-s0302a4:73_1": "buddhānaṁ antare bārāṇasiyaṁ kuṭumbiyaghare nibbatto, so vuddhimanvāya gharāvāsaṁ",
  "atk-s0302a4:73_2": "vasanto ekadivasaṁ araññe jaṅghavihāraṁ carati. Tasmiñca samaye paccekabuddho nadītīre",
  "atk-s0302a4:73_3": "cīvarakammaṁ karonto anuvāte appahonte saṅgharitvā ṭhapetuṁ āraddho. So disvā, ‘‘kasmā,",
  "atk-s0302a4:73_4": "bhante, saṅgharitvā ṭhapethā’’ti? Āha. Anuvāto nappahotīti. ‘‘Iminā, bhante, karothā’’ti",
  "atk-s0302a4:73_5": "sāṭakaṁ datvā, ‘‘nibbattanibbattaṭṭhāne me kenaci parihāni mā hotū’’ti patthanaṁ",
  "atk-s0302a4:73_6": "paṭṭhapesi. Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi.",
  "atk-s0302a4:74_0": "Athassa bhaginī paccekabuddhassa piṇḍapātaṁ datvā tassa bhariyaṁ sandhāya ‘‘evarūpaṁ",
  "atk-s0302a4:74_1": "bālaṁ yojanasatena parivajjeyya’’nti patthanaṁ paṭṭhapesi. Sā gehadvāre ṭhitā taṁ",
  "atk-s0302a4:74_2": "sutvā, ‘‘imāya dinnaṁ bhattaṁ esa mā bhuñjatū’’ti pattaṁ gahetvā piṇḍapātaṁ chaḍḍetvā",
  "atk-s0302a4:74_3": "kalalassa pūretvā adāsi. Itarā disvā, ‘‘bāle maṁ tāva akkosa vā pahara vā. Evarūpassa",
  "atk-s0302a4:74_4": "pana dve asaṅkheyyāni pūritapāramissa pattato bhattaṁ chaḍḍetvā kalalaṁ dātuṁ na",
  "atk-s0302a4:74_5": "yutta’’nti āha. Athassa bhariyāya paṭisaṅkhānaṁ uppajji. Sā ‘‘tiṭṭhatha, bhante’’ti",
  "atk-s0302a4:74_6": "kalalaṁ chaḍḍetvā pattaṁ dhovitvā gandhacuṇṇena ubbaṭṭetvā pavarassa catumadhurassa",
  "atk-s0302a4:74_7": "pūretvā upari āsittena padumagabbhavaṇṇena sappinā vijjotamānaṁ paccekabuddhassa",
  "atk-s0302a4:74_8": "hatthe ṭhapetvā, ‘‘yathā ayaṁ piṇḍapāto obhāsajāto, evaṁ obhāsajātaṁ me sarīraṁ hotū’’ti",
  "atk-s0302a4:74_9": "patthanaṁ paṭṭhapesi. Paccekabuddho anumoditvā ākāsaṁ pakkhandi. Tepi jāyampatikā",
  "atk-s0302a4:74_10": "yāvatāyukaṁ kusalaṁ katvā sagge nibbattitvā puna tato cavitvā upāsako bārāṇasiyaṁ",
  "atk-s0302a4:74_11": "asītikoṭivibhavassa seṭṭhino putto hutvā nibbatti, itarā tādisasseva dhītā hutvā nibbatti.",
  "atk-s0302a4:75_0": "Tassa vuddhippattassa tameva seṭṭhidhītaraṁ ānayiṁsu. Tassā pubbe adinnavipākassa",
  "atk-s0302a4:75_1": "tassa kammassa ānubhāvena patikulaṁ paviṭṭhamattāya ummārabbhantare sakalasarīraṁ",
  "atk-s0302a4:75_2": "ugghāṭitavaccakuṭi viya duggandhaṁ jātaṁ. Seṭṭhikumāro ‘‘kassāyaṁ gandho’’ti pucchitvā",
  "atk-s0302a4:75_3": "‘‘seṭṭhikaññāyā’’ti sutvā ‘‘nīharatha nīharathā’’ti ābhataniyāmeneva kulagharaṁ pesesi.",
  "atk-s0302a4:75_4": "Sā eteneva nīhārena sattasu ṭhānesu paṭinivattitā cintesi – ‘‘ahaṁ sattasu ṭhānesu",
  "atk-s0302a4:75_5": "paṭinivattā. Kiṁ me jīvitenā’’ti? Attano ābharaṇabhaṇḍaṁ bhañjāpetvā suvaṇṇiṭṭhakaṁ",
  "atk-s0302a4:75_6": "kāresi ratanāyataṁ vidatthivitthataṁ caturaṅgulubbedhaṁ. Tato haritālamanosilāpiṇḍaṁ",
  "atk-s0302a4:75_7": "gahetvā aṭṭha uppalahatthake ādāya kassapadasabalassa cetiyakaraṇaṭṭhānaṁ gatā. Tasmiñca",
  "atk-s0302a4:75_8": "khaṇe ekā iṭṭhakapanti parikkhipitvā āgacchamānā ghaṭaniṭṭhakāya ūnā hoti. Seṭṭhidhītā",
  "atk-s0302a4:75_9": "vaḍḍhakiṁ āha – ‘‘imaṁ iṭṭhakaṁ ettha ṭhapethā’’ti. Amma, bhaddake kāle āgatāsi,",
  "atk-s0302a4:75_10": "sayameva ṭhapehīti. Sā āruyha telena haritālamanosilaṁ yojetvā tena bandhanena iṭṭhakaṁ",
  "atk-s0302a4:75_11": "patiṭṭhapetvā upari aṭṭhahi uppalahatthakehi pūjaṁ katvā vanditvā, ‘‘nibbattanibbattaṭṭhāne",
  "atk-s0302a4:75_12": "me kāyato candanagandho vāyatu, mukhato uppalagandho’’ti patthanaṁ katvā, cetiyaṁ",
  "atk-s0302a4:75_13": "vanditvā, padakkhiṇaṁ katvā agamāsi.",
  "atk-s0302a4:76_0": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā, tassa taṁ ārabbha",
  "atk-s0302a4:76_1": "sati udapādi . Nagarepi nakkhattaṁ saṁghuṭṭhaṁ hoti. So upaṭṭhāke āha – ‘‘tadā idha",
  "atk-s0302a4:76_2": "ānītā seṭṭhidhītā atthi, kahaṁ sā’’ti? ‘‘Kulagehe sāmī’’ti. ‘‘Ānetha naṁ, nakkhattaṁ",
  "atk-s0302a4:76_3": "kīḷissāmā’’ti. Te gantvā, taṁ vanditvā ṭhitā ‘‘kiṁ, tātā, āgatatthā’’ti? Tāya puṭṭhā",
  "atk-s0302a4:76_4": "taṁ pavattiṁ ācikkhiṁsu. ‘‘Tātā, mayā ābharaṇabhaṇḍena cetiyaṁ pūjitaṁ, ābharaṇaṁ",
  "atk-s0302a4:76_5": "me natthī’’ti. Te gantvā seṭṭhiputtassa ārocesuṁ. ‘‘Ānetha naṁ, piḷandhanaṁ labhissāmā’’ti.",
  "atk-s0302a4:76_6": "Te ānayiṁsu. Tassā saha gharappavesena sakalagehaṁ candanagandhañceva nīluppalagandhañca vāyi.",
  "atk-s0302a4:77_0": "Seṭṭhiputto taṁ pucchi – ‘‘paṭhamaṁ tava sarīrato duggandho vāyi, idāni pana te sarīrato",
  "atk-s0302a4:77_1": "candanagandho, mukhato uppalagandho vāyati. Kiṁ eta’’nti? Sā ādito paṭṭhāya attano",
  "atk-s0302a4:77_2": "katakammaṁ ārocesi. Seṭṭhiputto ‘‘niyyānikaṁ vata buddhānaṁ sāsana’’nti pasīditvā",
  "atk-s0302a4:77_3": "yojanikaṁ suvaṇṇacetiyaṁ kambalakañcukena parikkhipitvā tattha tattha rathacakkappamāṇehi",
  "atk-s0302a4:77_4": "suvaṇṇapadumehi alaṅkari. Tesaṁ dvādasahatthā olambakā honti. So tattha yāvatāyukaṁ",
  "atk-s0302a4:77_5": "ṭhatvā sagge nibbattitvā tato cuto bārāṇasito yojanamatte ṭhāne aññatarasmiṁ amaccakule",
  "atk-s0302a4:77_6": "nibbatti. Seṭṭhikaññā devalokato cavitvā rājakule jeṭṭhadhītā hutvā nibbatti.",
  "atk-s0302a4:78_0": "Tesu vayappattesu kumārassa vasanagāme nakkhattaṁ saṁghuṭṭhaṁ, so mātaraṁ āha – ‘‘sāṭakaṁ",
  "atk-s0302a4:78_1": "me amma dehi, nakkhattaṁ kīḷissāmī’’ti. Sā dhotavatthaṁ nīharitvā adāsi. ‘‘Amma thūlaṁ",
  "atk-s0302a4:78_2": "ida’’nti. Aññaṁ nīharitvā adāsi, tampi paṭikkhipi. Aññaṁ nīharitvā adāsi, tampi paṭikkhipi.",
  "atk-s0302a4:78_3": "Atha naṁ mātā āha – ‘‘tāta, yādise gehe mayaṁ jātā, natthi no ito sukhumatarassa",
  "atk-s0302a4:78_4": "paṭilābhāya puñña’’nti. ‘‘Labhanaṭṭhānaṁ gacchāmi ammā’’ti. ‘‘Putta ahaṁ ajjeva tuyhaṁ",
  "atk-s0302a4:78_5": "bārāṇasinagare rajjapaṭilābhampi icchāmī’’ti. So mātaraṁ vanditvā āha – ‘‘gacchāmi",
  "atk-s0302a4:78_6": "ammā’’ti. ‘‘Gaccha, tātā’’ti. Evaṁ kirassā cittaṁ ahosi – ‘‘kahaṁ gamissati, idha",
  "atk-s0302a4:78_7": "vā ettha vā gehe nisīdissatī’’ti? So pana puññaniyāmena nikkhamitvā bārāṇasiṁ gantvā",
  "atk-s0302a4:78_8": "uyyāne maṅgalasilāpaṭṭe sasīsaṁ pārupitvā nipajji. So cā bārāṇasirañño kālaṅkatassa",
  "atk-s0302a4:78_9": "sattamo divaso hoti.",
  "atk-s0302a4:79_0": "Amaccā rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītāva",
  "atk-s0302a4:79_1": "atthi, putto natthi. Arājakaṁ rajjaṁ na tiṭṭhati. Ko rājā hotī’’ti mantetvā, ‘‘tvaṁ",
  "atk-s0302a4:79_2": "hohi, tvaṁ hohī’’ti. Purohito āha – ‘‘bahuṁ oloketuṁ na vaṭṭati, phussarathaṁ vissajjemā’’ti.",
  "atk-s0302a4:79_3": "Te kumudavaṇṇe cattāro sindhave yojetvā, pañcavidhaṁ rājakakudhabhaṇḍaṁ setacchattañca",
  "atk-s0302a4:79_4": "rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ. Ratho",
  "atk-s0302a4:79_5": "pācīnadvārena nikkhamitvā uyyānābhimukho ahosi, ‘‘paricayena uyyānābhimukho gacchati,",
  "atk-s0302a4:79_6": "nivattemā’’ti keci āhaṁsu. Purohito ‘‘mā nivattayitthā’’ti āha. Ratho kumāraṁ padakkhiṇaṁ",
  "atk-s0302a4:79_7": "katvā ārohanasajjo hutvā aṭṭhāsi. Purohito pārupanakaṇṇaṁ apanetvā pādatalāni olokento",
  "atk-s0302a4:79_8": "‘‘tiṭṭhatu ayaṁ dīpo, dvisahassadīpaparivāresu catūsu dīpesu esa rajjaṁ kātuṁ yutto’’ti",
  "atk-s0302a4:79_9": "vatvā, ‘‘punapi tūriyāni paggaṇhātha punapi paggaṇhāthā’’ti tikkhattuṁ tūriyāni paggaṇhāpesi.",
  "atk-s0302a4:80_0": "Atha kumāro mukhaṁ vivaritvā oloketvā, ‘‘kena kammena āgatatthā’’ti? Āha. ‘‘Deva,",
  "atk-s0302a4:80_1": "tumhākaṁ rajjaṁ pāpuṇātī’’ti. ‘‘Rājā kaha’’nti. ‘‘Devattaṁ gato sāmī’’ti. ‘‘Kati",
  "atk-s0302a4:80_2": "divasā atikkantā’’ti? ‘‘Ajja sattamo divaso’’ti. ‘‘Putto vā dhītā vā natthī’’ti.",
  "atk-s0302a4:80_3": "‘‘Dhītā atthi deva, putto natthī’’ti. ‘‘Tena hi karissāmi rajja’’nti. Te tāvadeva",
  "atk-s0302a4:80_4": "abhisekamaṇḍapaṁ katvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu.",
  "atk-s0302a4:81_0": "Athassa katābhisekassa satasahassagghanikaṁ vatthaṁ upahariṁsu. So ‘‘kimidaṁ, tātā’’ti?",
  "atk-s0302a4:81_1": "Āha. ‘‘Nivāsanavatthaṁ devā’’ti. ‘‘Nanu, tātā, thūla’’nti. ‘‘Manussānaṁ paribhogavatthesu",
  "atk-s0302a4:81_2": "ito sukhumataraṁ natthi devā’’ti. ‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti.",
  "atk-s0302a4:81_3": "‘‘Na maññe puññavā tumhākaṁ rājā, suvaṇṇabhiṅgāraṁ āharatha, labhissāma vattha’’nti.",
  "atk-s0302a4:81_4": "Suvaṇṇabhiṅgāraṁ āhariṁsu. So uṭṭhāya hatthe dhovitvā, mukhaṁ vikkhāletvā, hatthena",
  "atk-s0302a4:81_5": "udakaṁ ādāya, puratthimadisāya abbhukkiri, ghanapathaviṁ bhinditvā aṭṭha kapparukkhā",
  "atk-s0302a4:81_6": "uṭṭhahiṁsu. Puna udakaṁ gahetvā dakkhiṇaṁ pacchimaṁ uttaranti evaṁ catasso disā abbhukkiri,",
  "atk-s0302a4:81_7": "sabbadisāsu aṭṭha aṭṭha katvā dvattiṁsa kapparukkhā uṭṭhahiṁsu. So ekaṁ dibbadussaṁ",
  "atk-s0302a4:81_8": "nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti",
  "atk-s0302a4:81_9": "evaṁ bheriṁ cārāpethā’’ti vatvā, chattaṁ ussāpetvā, alaṅkatapaṭiyatto hatthikkhandhavaragato",
  "atk-s0302a4:81_10": "nagaraṁ pavisitvā, pāsādaṁ āruyha mahāsampattiṁ anubhavi.",
  "atk-s0302a4:82_0": "Evaṁ kāle gacchante ekadivasaṁ devī rañño sampattiṁ disvā, ‘‘aho tapassī’’ti kāruññākāraṁ",
  "atk-s0302a4:82_1": "dassesi. ‘‘Kimidaṁ devī’’ti? Ca puṭṭhā, ‘‘atimahatī, deva, sampatti, atīte buddhānaṁ",
  "atk-s0302a4:82_2": "saddahitvā kalyāṇaṁ akattha, idāni anāgatassa paccayaṁ kusalaṁ na karothā’’ti? Āha.",
  "atk-s0302a4:82_3": "‘‘Kassa dassāmi? Sīlavanto natthī’’ti. ‘‘Asuñño, deva, jambudīpo arahantehi, tumhe",
  "atk-s0302a4:82_4": "dānameva sajjetha, ahaṁ arahante lacchāmī’’ti āha. Rājā punadivase pācīnadvāre dānaṁ",
  "atk-s0302a4:82_5": "sajjāpesi. Devī pātova uposathaṅgāni adhiṭṭhāya uparipāsāde puratthābhimukhā urena",
  "atk-s0302a4:82_6": "nipajjitvā – ‘‘sace etissā disāya arahanto atthi, āgacchantu amhākaṁ bhikkhaṁ gaṇhantū’’ti",
  "atk-s0302a4:82_7": "āha. Tassaṁ disāyaṁ arahanto nāhesuṁ. Taṁ sakkāraṁ kapaṇaddhikayācakānaṁ adaṁsu.",
  "atk-s0302a4:83_0": "Punadivase dakkhiṇadvāre dānaṁ sajjetvā tatheva akāsi, punadivase pacchimadvāre.",
  "atk-s0302a4:83_1": "Uttaradvāre sajjitadivase pana deviyā tatheva nimantentiyā himavante vasantānaṁ padumavatiyā",
  "atk-s0302a4:83_2": "puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi",
  "atk-s0302a4:83_3": "‘‘mārisā, nandarājā tumhe nimanteti, adhivāsetha tassā’’ti. Te adhivāsetvā punadivase",
  "atk-s0302a4:83_4": "anotattadahe mukhaṁ dhovitvā ākāsena āgantvā uttaradvāre otariṁsu. Manussā gantvā",
  "atk-s0302a4:83_5": "‘‘pañcasatā, deva, paccekabuddhā āgatā’’ti rañño ārocesuṁ. Rājā saddhiṁ deviyā gantvā",
  "atk-s0302a4:83_6": "vanditvā pattaṁ gahetvā paccekabuddhe pāsādaṁ āropetvā tesaṁ dānaṁ datvā bhattakiccāvasāne",
  "atk-s0302a4:83_7": "rājā saṅghatherassa, devī saṅghanavakassa pādamūle nipajjitvā, ‘‘ayyā paccayehi na",
  "atk-s0302a4:83_8": "kilamissanti, mayaṁ puññena na hāyissāma, amhākaṁ yāvajīvaṁ idha nivāsāya paṭiññaṁ",
  "atk-s0302a4:83_9": "dethā’’ti paṭiññaṁ kāretvā uyyāne pañca paṇṇasālāsatāni pañca caṅkamanasatānīti sabbākārena",
  "atk-s0302a4:83_10": "nivāsaṭṭhānaṁ sampādetvā tattha vasāpesuṁ.",
  "atk-s0302a4:84_0": "Evaṁ kāle gacchante rañño paccanto kupito. ‘‘Ahaṁ paccantaṁ vūpasametuṁ gacchāmi,",
  "atk-s0302a4:84_1": "tvaṁ paccekabuddhesu mā pamajjī’’ti deviṁ ovaditvā gato. Tasmiṁ anāgateyeva paccekabuddhānaṁ",
  "atk-s0302a4:84_2": "āyusaṅkhārā khīṇā. Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane",
  "atk-s0302a4:84_3": "ālambanaphalakaṁ ālambitvā ṭhitakova anupādisesāya nibbānadhātuyā parinibbāyi, etenupāyena",
  "atk-s0302a4:84_4": "sesāpīti sabbepi parinibbutā. Punadivase devī paccekabuddhānaṁ nisīdanaṭṭhānaṁ haritūpalittaṁ",
  "atk-s0302a4:84_5": "kāretvā pupphāni vikiritvā dhūpaṁ datvā tesaṁ āgamanaṁ olokayantī nisinnā āgamanaṁ",
  "atk-s0302a4:84_6": "apassantī purisaṁ pesesi – ‘‘gaccha, tāta, jānāhi, kiṁ ayyānaṁ kiñci aphāsuka’’nti?",
  "atk-s0302a4:84_7": "So gantvā mahāpadumassa paṇṇasālāya dvāraṁ vivaritvā tattha apassanto caṅkamanaṁ",
  "atk-s0302a4:84_8": "gantvā ālambanaphalakaṁ nissāya ṭhitaṁ disvā vanditvā, ‘‘kālo, bhante’’ti āha. Parinibbutasarīraṁ",
  "atk-s0302a4:84_9": "kiṁ kathessati? So ‘‘niddāyati maññe’’ti gantvā piṭṭhipāde hatthena parāmasi. Pādānaṁ",
  "atk-s0302a4:84_10": "sītalatāya ceva thaddhatāya ca parinibbutabhāvaṁ ñatvā dutiyassa santikaṁ agamāsi,",
  "atk-s0302a4:84_11": "evaṁ tatiyassāti sabbesaṁ parinibbutabhāvaṁ ñatvā rājakulaṁ gato. ‘‘Kahaṁ, tāta,",
  "atk-s0302a4:84_12": "paccekabuddhā’’ti? Puṭṭho ‘‘parinibbutā, devī’’ti āha. Devī kandantī rodantī nikkhamitvā",
  "atk-s0302a4:84_13": "nāgarehi saddhiṁ tattha gantvā sādhukīḷitaṁ kāretvā paccekabuddhānaṁ sarīrakiccaṁ",
  "atk-s0302a4:84_14": "katvā dhātuyo gahetvā cetiyaṁ patiṭṭhāpesi.",
  "atk-s0302a4:85_0": "Rājā paccantaṁ vūpasametvā āgato paccuggamanaṁ āgataṁ deviṁ pucchi ‘‘kiṁ, bhadde,",
  "atk-s0302a4:85_1": "paccekabuddhesu nappamajji, nirogā ayyā’’ti? ‘‘Parinibbutā devā’’ti. Rājā cintesi",
  "atk-s0302a4:85_2": "– ‘‘evarūpānampi paṇḍitānaṁ maraṇaṁ uppajjati, amhākaṁ kuto mokkho’’ti? So nagaraṁ",
  "atk-s0302a4:85_3": "agantvā uyyānameva pavisitvā jeṭṭhaputtaṁ pakkosāpetvā tassa rajjaṁ paṭiyādetvā sayaṁ",
  "atk-s0302a4:85_4": "samaṇakapabbajjaṁ pabbaji, devīpi ‘‘imasmiṁ pabbajite ahaṁ kiṁ karissāmī’’ti? Tattheva",
  "atk-s0302a4:85_5": "uyyāne pabbajitā. Dvepi jhānaṁ bhāvetvā tato cutā brahmaloke nibbattiṁsu.",
  "atk-s0302a4:86_0": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena",
  "atk-s0302a4:86_1": "rājagahaṁ pāvisi. Ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa",
  "atk-s0302a4:86_2": "aggamahesiyā kucchimhi nibbatto, ayaṁ bhaddā kāpilānī maddaraṭṭhe sāgalanagare kosiyagottabrāhmaṇassa",
  "atk-s0302a4:86_3": "aggamahesiyā kucchismiṁ nibbattā. Tesaṁ kho anukkamena vaḍḍhamānānaṁ pippalimāṇavassa",
  "atk-s0302a4:86_4": "vīsatime vasse bhaddāya soḷasame vasse sampatte mātāpitaro puttaṁ oloketvā, ‘‘tāta,",
  "atk-s0302a4:86_5": "tvaṁ vayappatto, kulavaṁso nāma patiṭṭhapetabbo’’ti ativiya nippīḷayiṁsu. Māṇavo",
  "atk-s0302a4:86_6": "āha – ‘‘mayhaṁ sotapathe evarūpaṁ kathaṁ mā kathetha. Ahaṁ yāva tumhe dharatha, tāva",
  "atk-s0302a4:86_7": "paṭijaggissāmi, tumhākaṁ pacchato nikkhamitvā pabbajissāmī’’ti. Te katipāhaṁ atikkamitvā",
  "atk-s0302a4:86_8": "puna kathayiṁsu, sopi tatheva paṭikkhipi. Puna kathayiṁsu, punapi paṭikkhipi. Tato",
  "atk-s0302a4:86_9": "paṭṭhāya mātā nirantaraṁ kathetiyeva.",
  "atk-s0302a4:87_0": "Māṇavo ‘‘mama mātaraṁ saññāpessāmī’’ti rattasuvaṇṇassa nikkhasahassaṁ datvā suvaṇṇakārehi",
  "atk-s0302a4:87_1": "ekaṁ itthirūpaṁ kārāpetvā tassa majjanaghaṭṭanādikammapariyosāne taṁ rattavatthaṁ",
  "atk-s0302a4:87_2": "nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā mātaraṁ",
  "atk-s0302a4:87_3": "pakkosāpetvā āha – ‘‘amma evarūpaṁ ārammaṇaṁ labhanto gehe vasāmi, alabhanto na vasāmī’’ti.",
  "atk-s0302a4:87_4": "Paṇḍitā brāhmaṇī cintesi – ‘‘mayhaṁ putto puññavā dinnadāno katābhinīhāro, puññaṁ",
  "atk-s0302a4:87_5": "karonto na ekakova akāsi, addhā etena saha katapuññā suvaṇṇarūpakapaṭibhāgā bhavissatī’’ti",
  "atk-s0302a4:87_6": "aṭṭha brāhmaṇe pakkosāpetvā sabbakāmehi santappetvā suvaṇṇarūpakaṁ rathaṁ āropetvā,",
  "atk-s0302a4:87_7": "‘‘gacchatha, tātā, yattha amhākaṁ jātigottabhogehi samānakule evarūpaṁ dārikaṁ passatha,",
  "atk-s0302a4:87_8": "imameva suvaṇṇarūpakaṁ, paṇṇākāraṁ katvā dethā’’ti uyyojesi.",
  "atk-s0302a4:88_0": "Te ‘‘amhākaṁ nāma etaṁ kamma’’nti nikkhamitvā, ‘‘kattha gamissāmā’’ti? Cintetvā,",
  "atk-s0302a4:88_1": "‘‘maddaraṭṭhaṁ nāma itthākaro, maddaraṭṭhaṁ gamissāmā’’ti maddaraṭṭhe sāgalanagaraṁ",
  "atk-s0302a4:88_2": "agamiṁsu. Tattha taṁ suvaṇṇarūpakaṁ nhānatitthe ṭhapetvā ekamantaṁ nisīdiṁsu. Atha",
  "atk-s0302a4:88_3": "bhaddāya dhātī bhaddaṁ nhāpetvā alaṅkaritvā sirigabbhe nisīdāpetvā nhāyituṁ āgacchantī",
  "atk-s0302a4:88_4": "taṁ rūpakaṁ disvā, ‘‘ayyadhītā me idhāgatā’’ti saññāya tajjetvā ‘‘dubbinite, kiṁ",
  "atk-s0302a4:88_5": "tvaṁ idhāgatā’’ti? Talasattikaṁ uggiritvā, ‘‘gaccha sīgha’’nti gaṇḍapasse pahari.",
  "atk-s0302a4:88_6": "Hattho pāsāṇe paṭihato viya kampittha. Sā paṭikkamitvā ‘‘evaṁ thaddhaṁ nāma mahāgīvaṁ",
  "atk-s0302a4:88_7": "disvā, ‘ayyadhītā me’ti saññaṁ uppādesiṁ, ayyadhītāya hi me ayaṁ nivāsanapaṭiggāhikāpi",
  "atk-s0302a4:88_8": "ayuttā’’ti āha. Atha naṁ te manussā parivāretvā ‘‘evarūpā te sāmidhītā’’ti pucchiṁsu.",
  "atk-s0302a4:88_9": "‘‘Kiṁ esā, imāya sataguṇena sahassaguṇena mayhaṁ ayyā abhirūpatarā, dvādasahatthe",
  "atk-s0302a4:88_10": "gabbhe nisinnāya padīpakiccaṁ natthi, sarīrobhāseneva tamaṁ vidhamatī’’ti. ‘‘Tena",
  "atk-s0302a4:88_11": "hi āgacchā’’ti taṁ khujjaṁ gahetvā suvaṇṇarūpakaṁ rathaṁ āropetvā kosiyagottassa",
  "atk-s0302a4:88_12": "gharadvāre ṭhatvā āgamanaṁ nivedayiṁsu.",
  "atk-s0302a4:89_0": "Brāhmaṇo paṭisanthāraṁ katvā, ‘‘kuto āgatatthā’’ti? Pucchi. ‘‘Magadharaṭṭhe mahātitthagāme",
  "atk-s0302a4:89_1": "kapilabrāhmaṇassa gharato’’ti. ‘‘Kiṁ kāraṇā āgatā’’ti. ‘‘Iminā nāma kāraṇenā’’ti.",
  "atk-s0302a4:89_2": "‘‘Kalyāṇaṁ, tātā, samajātigottavibhavo amhākaṁ brāhmaṇo, dassāmi dārika’’nti paṇṇākāraṁ",
  "atk-s0302a4:89_3": "gaṇhi. Te kapilabrāhmaṇassa sāsanaṁ pahiṇiṁsu – ‘‘laddhā dārikā, kattabbaṁ karothā’’ti.",
  "atk-s0302a4:89_4": "Taṁ sāsanaṁ sutvā pippalimāṇavassa ārocayiṁsu – ‘‘laddhā kira dārikā’’ti. Māṇavo",
  "atk-s0302a4:89_5": "‘‘ahaṁ na labhissāmīti cintesiṁ, ime laddhāti ca vadanti, anatthiko hutvā paṇṇaṁ",
  "atk-s0302a4:89_6": "pesissāmī’’ti rahogato paṇṇaṁ likhi, ‘‘bhaddā attano jātigottabhogānurūpaṁ gharāvāsaṁ",
  "atk-s0302a4:89_7": "labhatu, ahaṁ nikkhamitvā pabbajissāmi, mā pacchā vippaṭisārinī ahosī’’ti. Bhaddāpi",
  "atk-s0302a4:89_8": "‘‘asukassa kira maṁ dātukāmā’’ti sutvā rahogatā paṇṇaṁ likhi, ‘‘ayyaputto attano",
  "atk-s0302a4:89_9": "jātigottabhogānurūpaṁ gharāvāsaṁ labhatu. Ahaṁ nikkhamitvā pabbajissāmi, mā pacchā",
  "atk-s0302a4:89_10": "vippaṭisārī ahosī’’ti. Dvepi paṇṇāni antarāmagge samāgacchiṁsu. ‘‘Idaṁ kassa paṇṇa’’nti?",
  "atk-s0302a4:89_11": "Pippalimāṇavena bhaddāya pahitanti. ‘‘Idaṁ kassa paṇṇa’’nti? Bhaddāya pippalimāṇavassa",
  "atk-s0302a4:89_12": "pahitanti ca vutte dvepi vācetvā, ‘‘passatha dārakānaṁ kamma’’nti phāletvā araññe",
  "atk-s0302a4:89_13": "chaḍḍetvā samānapaṇṇaṁ likhitvā ito ca etto ca pesesuṁ. Iti tesaṁ anicchamānānaṁyeva samāgamo ahosi.",
  "atk-s0302a4:90_0": "Taṁdivasaṁyeva ca māṇavopi ekaṁ pupphadāmaṁ ganthāpesi, bhaddāpi ekaṁ ganthāpesi.",
  "atk-s0302a4:90_1": "Tāni āsanamajjhe ṭhapetvā bhuttasāyamāsā ubhopi ‘‘sayanaṁ āruhissāmā’’ti samāgantvā",
  "atk-s0302a4:90_2": "māṇavo dakkhiṇapassena sayanaṁ āruhi. Bhaddā vāmapassena āruhitvā āha – ‘‘yassa passe",
  "atk-s0302a4:90_3": "pupphāni milāyanti, tassa rāgacittaṁ uppannanti vijānissāma, imaṁ pupphadāmaṁ na",
  "atk-s0302a4:90_4": "allīyitabba’’nti. Te pana aññamaññassa sarīrasamphassabhayena tiyāmarattiṁ niddaṁ",
  "atk-s0302a4:90_5": "anokkamantāva vītināmenti, divā pana hasitamattampi na hoti. Te lokāmisena asaṁsaṭṭhā",
  "atk-s0302a4:90_6": "yāva mātāpitaro dharanti, tāva kuṭumbaṁ avicāretvā tesu kālaṅkatesu vicārayiṁsu.",
  "atk-s0302a4:90_7": "Mahatī māṇavassa sampatti, ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇameva",
  "atk-s0302a4:90_8": "magadhanāḷiyā dvādasanāḷimattaṁ laddhuṁ vaṭṭati. Yantabaddhāni saṭṭhi mahātaḷākāni,",
  "atk-s0302a4:90_9": "kammanto dvādasayojaniko, anurādhapurappamāṇā cuddasa dāsagāmā, cuddasa hatthānīkā,",
  "atk-s0302a4:90_10": "cuddasa assānīkā, cuddasa rathānīkā.",
  "atk-s0302a4:91_0": "So ekadivasaṁ alaṅkataṁ assaṁ āruyha mahājanaparivuto kammantaṁ gantvā khettakoṭiyaṁ",
  "atk-s0302a4:91_1": "ṭhito naṅgalehi bhinnaṭṭhānato kākādayo sakuṇe gaṇḍuppādakādipāṇe uddharitvā khādante",
  "atk-s0302a4:91_2": "disvā, ‘‘tātā, ime kiṁ khādantī’’ti pucchi? ‘‘Gaṇḍuppādake ayyā’’ti. ‘‘Etehi kataṁ",
  "atk-s0302a4:91_3": "pāpaṁ kassa hotī’’ti? ‘‘Tumhākaṁ, ayyā’’ti. So cintesi – ‘‘sace etehi kataṁ pāpaṁ",
  "atk-s0302a4:91_4": "mayhaṁ hoti, kiṁ me karissati sattaasītikoṭidhanaṁ? Kiṁ dvādasayojano kammanto, kiṁ",
  "atk-s0302a4:91_5": "yantabaddhāni saṭṭhi mahātaḷākāni, kiṁ cuddasa gāmā? Sabbametaṁ bhaddāya kāpilāniyā",
  "atk-s0302a4:91_6": "niyyātetvā nikkhamitvā pabbajissāmī’’ti.",
  "atk-s0302a4:92_0": "Bhaddāpi kāpilānī tasmiṁ khaṇe abbhantaravatthumhi tayo tilakumbhe pattharāpetvā",
  "atk-s0302a4:92_1": "dhātīhi parivutā nisinnā kāke tilapāṇake khādamāne disvā, ‘‘ammā kiṁ ime khādantī’’ti?",
  "atk-s0302a4:92_2": "Pucchi. ‘‘Pāṇake ayye’’ti. ‘‘Akusalaṁ kassa hotī’’ti? ‘‘Tumhākaṁ ayye’’ti. Sā cintesi",
  "atk-s0302a4:92_3": "– ‘‘mayhaṁ catuhatthavatthaṁ nāḷikodanamattañca laddhuṁ vaṭṭati, yadi ca panetaṁ",
  "atk-s0302a4:92_4": "ettakena janena kataṁ akusalaṁ mayhaṁ hoti, bhavasahassenapi vaṭṭato sīsaṁ ukkhipituṁ",
  "atk-s0302a4:92_5": "na sakkā , ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0302a4:93_0": "Māṇavo āgantvā nhatvā pāsādaṁ āruyha mahārahe pallaṅke nisīdi, athassa cakkavattino",
  "atk-s0302a4:93_1": "anucchavikaṁ bhojanaṁ sajjayiṁsu. Dvepi bhuñjitvā parijane nikkhante rahogatā phāsukaṭṭhāne",
  "atk-s0302a4:93_2": "nisīdiṁsu. Tato māṇavo bhaddaṁ āha – ‘‘bhadde, tvaṁ imaṁ gharaṁ āgacchantī kittakaṁ",
  "atk-s0302a4:93_3": "dhanaṁ āharī’’ti? ‘‘Pañcapaṇṇāsa sakaṭasahassāni ayyā’’ti. ‘‘Etaṁ sabbaṁ, yā ca imasmiṁ",
  "atk-s0302a4:93_4": "ghare sattaasītikoṭiyo, yantabaddhā saṭṭhitaḷākādibhedā sampatti atthi, sabbaṁ tuyhaṁyeva",
  "atk-s0302a4:93_5": "niyyātemī’’ti. ‘‘Tumhe pana ayyā’’ti. ‘‘Ahaṁ pabbajissāmī’’ti. ‘‘Ayyā ahampi tumhākaṁyeva",
  "atk-s0302a4:93_6": "āgamanaṁ olokayamānā nisinnā, ahampi pabbajissāmī’’ti. Tesaṁ ādittapaṇṇakuṭi viya",
  "atk-s0302a4:93_7": "tayo bhavā upaṭṭhahiṁsu. Te ‘‘pabbajissāmā’’ti vatvā antarāpaṇato kasāyarasapītāni",
  "atk-s0302a4:93_8": "vatthāni mattikāpatte ca āharāpetvā aññamaññaṁ kese ohāretvā, ‘‘ye loke arahanto,",
  "atk-s0302a4:93_9": "te uddissa amhākaṁ pabbajjā’’ti pabbajitvā thavikāsu patte osāpetvā aṁse laggetvā",
  "atk-s0302a4:93_10": "pāsādato otariṁsu. Gehe dāsesu ca kammakāresu ca na koci sañjāni.",
  "atk-s0302a4:94_0": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino",
  "atk-s0302a4:94_1": "sañjāniṁsu. Te rudantā pādesu nipatitvā ‘‘kiṁ amhe anāthe karotha ayyā’’ti? Āhaṁsu.",
  "atk-s0302a4:94_2": "‘‘Mayaṁ, bhaṇe ‘ādittapaṇṇasālā viya tayo bhavā’ti pabbajimhā, sace tumhesu ekekaṁ",
  "atk-s0302a4:94_3": "bhujissaṁ karoma, vassasatampi nappahoti, tumheva tumhākaṁ sīsaṁ dhovitvā bhujissā",
  "atk-s0302a4:94_4": "hutvā jīvathā’’ti vatvā tesaṁ rodantānaṁyeva pakkamiṁsu. Thero purato gacchanto nivattitvā",
  "atk-s0302a4:94_5": "olokento cintesi – ‘‘ayaṁ bhaddā kāpilānī sakalajambudīpagghanikā itthī mayhaṁ pacchato",
  "atk-s0302a4:94_6": "āgacchati. Ṭhānaṁ kho panetaṁ vijjati, yaṁ kocideva evaṁ cinteyya ‘ime pabbajitvāpi",
  "atk-s0302a4:94_7": "vinā bhavituṁ na sakkonti, ananucchavikaṁ karontī’’ti. ‘‘Koci vā pana manaṁ padūsetvā",
  "atk-s0302a4:94_8": "apāyapūrako bhaveyya. Imaṁ pahāya mayā gantuṁ vaṭṭatī’’ti cittaṁ uppādesi.",
  "atk-s0302a4:95_0": "So purato gacchanto dvedhāpathaṁ disvā tassa matthake aṭṭhāsi. Bhaddāpi āgantvā vanditvā",
  "atk-s0302a4:95_1": "aṭṭhāsi. Atha naṁ āha – ‘‘bhadde, tādisiṁ itthiṁ mama pacchato āgacchantiṁ disvā,",
  "atk-s0302a4:95_2": "‘ime pabbajitvāpi vinā bhavituṁ na sakkontī’ti cintetvā amhesu paduṭṭhacitto mahājano",
  "atk-s0302a4:95_3": "apāyapūrako bhaveyya. Imasmiṁ dvedhāpathe tvaṁ ekaṁ gaṇha, ahaṁ ekena gamissāmī’’ti.",
  "atk-s0302a4:95_4": "‘‘Āma, ayya, pabbajitānaṁ mātugāmo nāma malaṁ, ‘pabbajitvāpi vinā na bhavantī’ti",
  "atk-s0302a4:95_5": "amhākaṁ dosaṁ passanti, tumhe ekaṁ maggaṁ gaṇhatha, vinā bhavissāmā’’ti tikkhattuṁ",
  "atk-s0302a4:95_6": "padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ",
  "atk-s0302a4:95_7": "añjaliṁ paggayha, ‘‘satasahassakappappamāṇe addhāne kato mittasanthavo ajja bhijjatī’’ti",
  "atk-s0302a4:95_8": "vatvā, ‘‘tumhe dakkhiṇajātikā nāma, tumhākaṁ dakkhiṇamaggo vaṭṭati, mayaṁ mātugāmā",
  "atk-s0302a4:95_9": "nāma vāmajātikā, amhākaṁ vāmamaggo vaṭṭatī’’ti vanditvā maggaṁ paṭipannā. Tesaṁ dvedhābhūtakāle",
  "atk-s0302a4:95_10": "ayaṁ mahāpathavī ‘‘ahaṁ cakkavāḷagirisinerupabbate dhāretuṁ sakkontīpi tumhākaṁ guṇe",
  "atk-s0302a4:95_11": "dhāretuṁ na sakkomī’’ti vadantī viya viravamānā akampi, ākāse asanisaddo viya pavatti,",
  "atk-s0302a4:95_12": "cakkavāḷapabbato unnadi.",
  "atk-s0302a4:96_0": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā,",
  "atk-s0302a4:96_1": "‘‘kassa nu kho pathavī kampatī’’ti? Āvajjento ‘‘pippalimāṇavo ca bhaddā ca kāpilānī",
  "atk-s0302a4:96_2": "maṁ uddissa appameyyaṁ sampattiṁ pahāya pabbajitā, tesaṁ viyogaṭṭhāne ubhinnampi",
  "atk-s0302a4:96_3": "guṇabalena ayaṁ pathavīkampo jāto, mayāpi etesaṁ saṅgahaṁ kātuṁ vaṭṭatī’’ti gandhakuṭito",
  "atk-s0302a4:96_4": "nikkhamma sayameva pattacīvaraṁ ādāya, asītimahātheresu kañci anāmantetvā tigāvutaṁ",
  "atk-s0302a4:96_5": "maggaṁ paccuggamanaṁ katvā rājagahassa ca nāḷandāya ca antare bahuputtakanigrodharukkhamūle",
  "atk-s0302a4:96_6": "pallaṅkaṁ ābhujitvā nisīdi. Nisīdanto pana aññataro paṁsukūliko viya anisīditvā buddhavesaṁ",
  "atk-s0302a4:96_7": "gahetvā asītihatthā ghanabuddharasmiyo vissajjento nisīdi. Iti tasmiṁ khaṇe paṇṇachattasakaṭacakkakūṭāgārādippamāṇā",
  "atk-s0302a4:96_8": "buddharasmiyo ito cito ca vipphandantiyo vidhāvantiyo candimasahassasūriyasahassauggamanakālo",
  "atk-s0302a4:96_9": "viya kurumānā taṁ vanantaraṁ ekobhāsaṁ akaṁsu. Dvattiṁsamahāpurisalakkhaṇānaṁ siriyā",
  "atk-s0302a4:96_10": "samujjalitatārāgaṇaṁ viya gaganaṁ, supupphitakamalakuvalayaṁ viya salilaṁ, vanantaraṁ",
  "atk-s0302a4:96_11": "virocittha. Nigrodharukkhassa nāma khandho seto hoti, pattāni nīlāni pakkāni rattāni.",
  "atk-s0302a4:96_12": "Tasmiṁ pana divase satasākho nigrodharukkho suvaṇṇavaṇṇo ahosi.",
  "atk-s0302a4:97_0": "Iti yā sā addhānamaggappaṭipannoti padassa atthaṁ vatvā, ‘‘idāni yathā esa pabbajito,",
  "atk-s0302a4:97_1": "yathā ca addhānamaggaṁ paṭipanno. Imassa atthassa āvibhāvatthaṁ abhinīhārato paṭṭhāya",
  "atk-s0302a4:97_2": "ayaṁ anupubbikathā kathetabbā’’ti vuttā, sā evaṁ veditabbā.",
  "atk-s0302a4:98_0": "Antarā ca rājagahaṁ antarā ca nāḷandanti rājagahassa ca nāḷandāya ca antare. Satthārañca",
  "atk-s0302a4:98_1": "vatāhaṁ passeyyaṁ bhagavantameva passeyyanti sace ahaṁ satthāraṁ passeyyaṁ, imaṁyeva",
  "atk-s0302a4:98_2": "bhagavantaṁ passeyyaṁ. Na hi me ito aññena satthārā bhavituṁ sakkāti. Sugatañca vatāhaṁ",
  "atk-s0302a4:98_3": "passeyyaṁ bhagavantameva passeyyanti sace ahaṁ sammāpaṭipattiyā suṭṭhu gatattā sugataṁ",
  "atk-s0302a4:98_4": "nāma passeyyaṁ, imaṁyeva bhagavantaṁ passeyyaṁ. Na hi me ito aññena sugatena bhavituṁ",
  "atk-s0302a4:98_5": "sakkāti. Sammāsambuddhañca vatāhaṁ passeyyaṁ bhagavantameva passeyyanti sace ahaṁ",
  "atk-s0302a4:98_6": "sammā sāmañca saccāni buddhattā sammāsambuddhaṁ nāma passeyyaṁ, imaṁyeva bhagavantaṁ",
  "atk-s0302a4:98_7": "passeyyaṁ. Na hi me ito aññena sammāsambuddhena bhavituṁ sakkāti ayamettha adhippāyo.",
  "atk-s0302a4:98_8": "Evaṁ dassaneneva ‘‘bhagavati ‘ayaṁ satthā, ayaṁ sugato, ayaṁ sammāsambuddho’ti nikkaṅkho",
  "atk-s0302a4:98_9": "ahaṁ, āvuso, ahosi’’nti dīpeti. Satthā me, bhanteti idaṁ kiñcāpi dve vāre āgataṁ,",
  "atk-s0302a4:98_10": "tikkhattuṁ pana vuttanti veditabbaṁ. Iminā hi so ‘‘evaṁ tikkhattuṁ sāvakattaṁ sāvesiṁ, āvuso’’ti dīpeti.",
  "atk-s0302a4:99_0": "Ajānaññevāti ajānamānova. Dutiyapadepi eseva nayo. Muddhāpi tassa vipateyyāti yassa",
  "atk-s0302a4:99_1": "aññassa ‘‘ajānaṁyeva jānāmī’’ti paṭiññassa bāhirakassa satthuno evaṁ sabbacetasā",
  "atk-s0302a4:99_2": "samannāgato pasannacitto sāvako evarūpaṁ paramanipaccakāraṁ kareyya, tassa vaṇṭachinnatālapakkaṁ",
  "atk-s0302a4:99_3": "viya gīvato muddhāpi vipateyya, sattadhā pana phaleyyāti attho. Kiṁ vā etena, sace",
  "atk-s0302a4:99_4": "mahākassapatthero iminā cittappasādena imaṁ paramanipaccakāraṁ mahāsamuddassa kareyya,",
  "atk-s0302a4:99_5": "tattakapāle pakkhittaudakabindu viya vilayaṁ gaccheyya. Sace cakkavāḷassa kareyya,",
  "atk-s0302a4:99_6": "thusamuṭṭhi viya vikireyya. Sace sinerupabbatassa kareyya, kākatuṇḍena pahaṭapiṭṭhamuṭṭhi",
  "atk-s0302a4:99_7": "viya viddhaṁseyya . Sace mahāpathaviyā kareyya, vātāhatabhasmapuñjo viya vikireyya.",
  "atk-s0302a4:99_8": "Evarūpopi pana therassa nipaccākāro satthu suvaṇṇavaṇṇe pādapiṭṭhe lomamattampi vikopetuṁ",
  "atk-s0302a4:99_9": "nāsakkhi. Tiṭṭhatu ca mahākassapo, mahākassapasadisānaṁ bhikkhūnaṁ sahassampi satasahassampi",
  "atk-s0302a4:99_10": "nipaccākāradassanena neva dasabalassa pādapiṭṭhe lomamattampi vikopetuṁ paṁsukūlacīvare",
  "atk-s0302a4:99_11": "vā aṁsumattampi cāletuṁ sakkoti. Evaṁ mahānubhāvo hi satthā.",
  "atk-s0302a4:100_0": "Tasmātiha te kassapāti yasmā ahaṁ jānanto eva ‘‘jānāmī’’ti, passanto eva ca ‘‘passāmī’’ti",
  "atk-s0302a4:100_1": "vadāmi, tasmā, kassapa, tayā evaṁ sikkhitabbaṁ. Tibbanti bahalaṁ mahantaṁ. Hirottappanti",
  "atk-s0302a4:100_2": "hirī ca ottappañca. Paccupaṭṭhitaṁ bhavissatīti paṭhamatarameva upaṭṭhitaṁ bhavissati.",
  "atk-s0302a4:100_3": "Yo hi therādīsu hirottappaṁ upaṭṭhapetvā upasaṅkamati therādayopi taṁ sahirikā saottappā",
  "atk-s0302a4:100_4": "ca hutvā upasaṅkamantīti ayamettha ānisaṁso. Kusalūpasaṁhitanti kusalasannissitaṁ.",
  "atk-s0302a4:100_5": "Aṭṭhiṁ katvāti attānaṁ tena dhammena aṭṭhikaṁ katvā, taṁ vā dhammaṁ ‘‘esa mayhaṁ",
  "atk-s0302a4:100_6": "attho’’ti aṭṭhiṁ katvā. Manasi katvāti citte ṭhapetvā. Sabbacetasā samannāharitvāti",
  "atk-s0302a4:100_7": "cittassa thokampi bahi gantuṁ adento sabbena samannāhāracittena samannāharitvā. Ohitasototi",
  "atk-s0302a4:100_8": "ṭhapitasoto, ñāṇasotañca pasādasotañca odahitvā mayā desitaṁ dhammaṁ sakkaccameva",
  "atk-s0302a4:100_9": "suṇissāmīti evañhi te sikkhitabbaṁ. Sātasahagatā ca me kāyagatāsatīti asubhesu ceva",
  "atk-s0302a4:100_10": "ānāpāne ca paṭhamajjhānavasena sukhasampayuttā kāyagatāsati. Yo ca panāyaṁ tividho",
  "atk-s0302a4:100_11": "ovādo, therassa ayameva pabbajjā ca upasampadā ca ahosi.",
  "atk-s0302a4:101_0": "Saraṇoti sakileso saiṇo hutvā. Raṭṭhapiṇḍaṁ bhuñjinti saddhādeyyaṁ bhuñjiṁ. Cattāro",
  "atk-s0302a4:101_1": "hi paribhogā theyyaparibhogo iṇaparibhogo dāyajjaparibhogo sāmiparibhogoti. Tattha",
  "atk-s0302a4:101_2": "dussīlassa saṅghamajjhe nisīditvā bhuñjantassāpi paribhogo theyyaparibhogo nāma.",
  "atk-s0302a4:101_3": "Kasmā? Catūsu paccayesu anissaratāya. Sīlavato apaccavekkhitaparibhogo iṇaparibhogo",
  "atk-s0302a4:101_4": "nāma. Sattannaṁ sekhānaṁ paribhogo dāyajjaparibhogo nāma. Khīṇāsavassa paribhogo",
  "atk-s0302a4:101_5": "sāmiparibhogo nāma. Iti khīṇāsavova sāmī hutvā anaṇo paribhuñjati. Thero attanā puthujjanena",
  "atk-s0302a4:101_6": "hutvā paribhuttaparibhogaṁ iṇaparibhogaṁyeva karonto evamāha. Aṭṭhamiyā aññā udapādīti",
  "atk-s0302a4:101_7": "aṭṭhame divase arahattaphalaṁ uppajji.",
  "atk-s0302a4:102_0": "Atha kho, āvuso, bhagavā maggā okkammāti maggato okkamanaṁ paṭhamataraṁ taṁdivaseyeva",
  "atk-s0302a4:102_1": "ahosi, arahattādhigamo pacchā. Desanāvārassa pana evaṁ āgatattā arahattādhigamo paṭhamaṁ",
  "atk-s0302a4:102_2": "dīpito. Kasmā pana bhagavā maggā okkantoti? Evaṁ kirassa ahosi ‘‘imaṁ bhikkhuṁ jātiāraññikaṁ",
  "atk-s0302a4:102_3": "jātipaṁsukūlikaṁ jātiekāsanikaṁ karissāmī’’ti. Tasmā okkami.",
  "atk-s0302a4:103_0": "Mudukā kho tyāyanti mudukā kho te ayaṁ. Imañca pana vācaṁ bhagavā taṁ cīvaraṁ padumapupphavaṇṇena",
  "atk-s0302a4:103_1": "pāṇinā antantena parāmasanto āha. Kasmā evamāhāti? Therena saha cīvaraṁ parivattetukāmatāya.",
  "atk-s0302a4:103_2": "Kasmā parivattetukāmo jātoti? Theraṁ attano ṭhāne ṭhapetukāmatāya. Thero pana yasmā",
  "atk-s0302a4:103_3": "cīvarassa vā pattassa vā vaṇṇe kathite ‘‘imaṁ tumhākaṁ gaṇhathā’’tivacanaṁ cārittameva,",
  "atk-s0302a4:103_4": "tasmā ‘‘paṭiggaṇhātu me, bhante, bhagavā’’ti āha. Dhāressasi pana me tvaṁ, kassapa,",
  "atk-s0302a4:103_5": "sāṇāni paṁsukūlāni nibbasanānīti, kassapa, tvaṁ imāni paribhogajiṇṇāni paṁsukūlāni",
  "atk-s0302a4:103_6": "pārupituṁ sakkhissasīti vadati. Tañca kho na kāyabalaṁ sandhāya, paṭipattipūraṇaṁ",
  "atk-s0302a4:103_7": "pana sandhāya evamāha. Ayañhettha adhippāyo – ahaṁ imaṁ cīvaraṁ puṇṇaṁ nāma dāsiṁ",
  "atk-s0302a4:103_8": "pārupitvā āmakasusāne chaḍḍitaṁ taṁ susānaṁ pavisitvā tumbamattehi pāṇakehi samparikiṇṇaṁ",
  "atk-s0302a4:103_9": "te pāṇake vidhunitvā mahāariyavaṁse ṭhatvā aggahesiṁ, tassa me imaṁ cīvaraṁ gahitadivase",
  "atk-s0302a4:103_10": "dasasahassacakkavāḷe mahāpathavī mahāviravaṁ viravamānā kampittha, ākāso taṭataṭāyi,",
  "atk-s0302a4:103_11": "cakkavāḷadevatā sādhukāramadaṁsu, ‘‘imaṁ cīvaraṁ gaṇhantena bhikkhunā jātipaṁsukūlikena",
  "atk-s0302a4:103_12": "jātiāraññikena jātiekāsanikena jātisapadānacārikena bhavituṁ vaṭṭati, tvaṁ imassa",
  "atk-s0302a4:103_13": "cīvarassa anucchavikaṁ kātuṁ sakkhissasī’’ti. Theropi attanā pañcannaṁ hatthīnaṁ",
  "atk-s0302a4:103_14": "balaṁ dhāreti, so taṁ atakkayitvā ‘‘ahametaṁ paṭipattiṁ pūressāmī’’ti ussāhena sugatacīvarassa",
  "atk-s0302a4:103_15": "anucchavikaṁ kātukāmo ‘‘dhāressāmahaṁ, bhante’’ti āha. Paṭipajjinti paṭipannosmi.",
  "atk-s0302a4:103_16": "Evaṁ pana cīvaraparivattanaṁ katvā ca therena pārutacīvaraṁ bhagavā pārupi, satthu",
  "atk-s0302a4:103_17": "cīvaraṁ thero. Tasmiṁ samaye mahāpathavī udakapariyantaṁ katvā unnadantī kampittha.",
  "atk-s0302a4:104_0": "Bhagavato puttotiādīsu thero bhagavantaṁ nissāya ariyāya jātiyā jātoti bhagavato",
  "atk-s0302a4:104_1": "putto. Urena vasitvā mukhato nikkhantaovādavasena pabbajjāya ceva upasampadāya ca",
  "atk-s0302a4:104_2": "patiṭṭhitattā oraso mukhato jāto. Ovādadhammato jātattā ovādadhammena ca nimmitattā",
  "atk-s0302a4:104_3": "dhammajo dhammanimmito. Ovādadhammadāyādaṁ navalokuttaradhammadāyādameva vā arahatīti",
  "atk-s0302a4:104_4": "dhammadāyādo. Paṭiggahitāni sāṇāni paṁsukūlānīti satthārā pārutaṁ paṁsukūlacīvaraṁ",
  "atk-s0302a4:104_5": "pārupanatthāya paṭiggahitaṁ.",
  "atk-s0302a4:105_0": "Sammā vadamāno vadeyyāti yaṁ puggalaṁ ‘‘bhagavato putto’’tiādīhi guṇehi sammā vadamāno",
  "atk-s0302a4:105_1": "vadeyya, mamaṁ taṁ sammā vadamāno vadeyya, ahaṁ evarūpoti. Ettāvatā therena pabbajjā",
  "atk-s0302a4:105_2": "ca parisodhitā hoti. Ayañhettha adhippāyo – āvuso, yassa na upajjhāyo paññāyati,",
  "atk-s0302a4:105_3": "na ācariyo, kiṁ so anupajjhāyo anācariyo nhāpitamuṇḍako sayaṁgahitakāsāvo ‘‘titthiyapakkantako’’ti",
  "atk-s0302a4:105_4": "saṅkhaṁ gato evaṁ tigāvutaṁ maggaṁ paccuggamanaṁ labhati, tīhi ovādehi pabbajjaṁ",
  "atk-s0302a4:105_5": "vā upasampadaṁ vā labhati, kāyena kāyaṁ cīvaraparivattanaṁ labhati? Passa yāva dubbhāsitaṁ",
  "atk-s0302a4:105_6": "vacanaṁ thullanandāya bhikkhuniyāti. Evaṁ pabbajjaṁ sodhetvā idāni chahi abhiññāhi",
  "atk-s0302a4:105_7": "sīhanādaṁ nadituṁ ahaṁ kho, āvusotiādimāha. Sesaṁ purimanayeneva veditabbaṁ. Ekādasamaṁ.",
  "atk-s0302a4:106": "12. Paraṁmaraṇasuttavaṇṇanā",
  "atk-s0302a4:107_0": "155. Dvādasame tathāgatoti satto. Na hetaṁ, āvuso, atthasaṁhitanti, āvuso, etaṁ diṭṭhigataṁ",
  "atk-s0302a4:107_1": "atthasannissitaṁ na hoti. Nādibrahmacariyakanti maggabrahmacariyassa pubbabhāgapaṭipadāpi",
  "atk-s0302a4:107_2": "na hoti. Etañhi, āvuso, atthasaṁhitanti, āvuso, etaṁ catusaccakammaṭṭhānaṁ atthasannissitaṁ.",
  "atk-s0302a4:107_3": "Etaṁ ādibrahmacariyakanti etaṁ maggabrahmacariyassa ādi pubbabhāgapaṭipadā. Dvādasamaṁ.",
  "atk-s0302a4:108": "13. Saddhammappatirūpakasuttavaṇṇanā",
  "atk-s0302a4:109_0": "156. Terasame aññāya saṇṭhahiṁsūti arahatte patiṭṭhahiṁsu. Saddhammappatirūpakanti",
  "atk-s0302a4:109_1": "dve saddhammappatirūpakāni adhigamasaddhammappatirūpakañca pariyattisaddhammappatirūpakañca. Tattha –",
  "atk-s0302a4:110": "‘‘Obhāse ceva ñāṇe ca, pītiyā ca vikampati;",
  "atk-s0302a4:111": "Passaddhiyā sukhe ceva, yehi cittaṁ pavedhati.",
  "atk-s0302a4:112": "‘‘Adhimokkhe ca paggāhe, upaṭṭhāne ca kampati;",
  "atk-s0302a4:113": "Upekkhāvajjanāya ceva, upekkhāya ca nikantiyā.",
  "atk-s0302a4:114": "‘‘Imāni dasa ṭhānāni, paññā yassa paricitā;",
  "atk-s0302a4:115": "Dhammuddhaccakusalo hoti, na ca sammoha gacchatī’’ti. (paṭi. ma. 2.7); –",
  "atk-s0302a4:116_0": "Idaṁ vipassanāñāṇassa upakkilesajātaṁ adhigamasaddhammappatirūpakaṁ nāma. Tisso pana",
  "atk-s0302a4:116_1": "saṅgītiyo anāruḷhaṁ dhātukathā ārammaṇakathā asubhakathā ñāṇavatthukathā vijjākaraṇḍakoti",
  "atk-s0302a4:116_2": "imehi pañcahi kathāvatthūhi paribāhiraṁ guḷhavinayaṁ guḷhavessantaraṁ guḷhamahosadhaṁ",
  "atk-s0302a4:116_3": "vaṇṇapiṭakaṁ aṅgulimālapiṭakaṁ raṭṭhapālagajjitaṁ āḷavakagajjitaṁ vedallapiṭakanti",
  "atk-s0302a4:116_4": "abuddhavacanaṁ pariyattisaddhammappatirūpakaṁ nāma.",
  "atk-s0302a4:117_0": "Jātarūpappatirūpakanti suvaṇṇarasavidhānaṁ ārakūṭamayaṁ suvaṇṇavaṇṇaṁ ābharaṇajātaṁ.",
  "atk-s0302a4:117_1": "Chaṇakālesu hi manussā ‘‘ābharaṇabhaṇḍakaṁ gaṇhissāmā’’ti āpaṇaṁ gacchanti. Atha",
  "atk-s0302a4:117_2": "ne āpaṇikā evaṁ vadanti, ‘‘sace tumhe ābharaṇatthikā, imāni gaṇhatha. Imāni hi ghanāni",
  "atk-s0302a4:117_3": "ceva vaṇṇavantāni ca appagghāni cā’’ti. Te tesaṁ sutvā, ‘‘kāraṇaṁ ime vadanti, imāni",
  "atk-s0302a4:117_4": "piḷandhitvā sakkā nakkhattaṁ kīḷituṁ, sobhanti ceva appagghāni cā’’ti tāni gahetvā",
  "atk-s0302a4:117_5": "gacchanti. Suvaṇṇabhaṇḍaṁ avikkiyamānaṁ nidahitvā ṭhapetabbaṁ hoti. Evaṁ taṁ jātarūpappatirūpake",
  "atk-s0302a4:117_6": "uppanne antaradhāyati nāma.",
  "atk-s0302a4:118_0": "Atha saddhammassa antaradhānaṁ hotīti adhigamasaddhammassa paṭipattisaddhammassa",
  "atk-s0302a4:118_1": "pariyattisaddhammassāti tividhassāpi saddhammassa antaradhānaṁ hoti. Paṭhamabodhiyañhi",
  "atk-s0302a4:118_2": "bhikkhū paṭisambhidappattā ahesuṁ. Atha kāle gacchante paṭisambhidā pāpuṇituṁ na",
  "atk-s0302a4:118_3": "sakkhiṁsu, chaḷabhiññā ahesuṁ. Tato cha abhiññā pāpuṇituṁ asakkontā tisso vijjā pāpuṇiṁsu.",
  "atk-s0302a4:118_4": "Idāni kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti.",
  "atk-s0302a4:118_5": "Tampi asakkontā anāgāmiphalaṁ, tampi asakkontā sakadāgāmiphalaṁ, tampi asakkontā",
  "atk-s0302a4:118_6": "sotāpattiphalaṁ. Gacchante kāle sotāpattiphalampi pattuṁ na sakkhissanti. Atha nesaṁ",
  "atk-s0302a4:118_7": "yadā vipassanā imehi upakkilesehi upakkiliṭṭhā āraddhamattāva ṭhassati, tadā adhigamasaddhammo",
  "atk-s0302a4:118_8": "antarahito nāma bhavissati.",
  "atk-s0302a4:119_0": "Paṭhamabodhiyañhi bhikkhū catunnaṁ paṭisambhidānaṁ anucchavikaṁ paṭipattiṁ pūrayiṁsu.",
  "atk-s0302a4:119_1": "Gacchante kāle taṁ asakkontā channaṁ abhiññānaṁ, tampi asakkontā tissannaṁ vijjānaṁ,",
  "atk-s0302a4:119_2": "tampi asakkontā arahattaphalamattassa. Gacchante pana kāle arahattassa anucchavikaṁ",
  "atk-s0302a4:119_3": "paṭipattiṁ pūretuṁ asakkontā anāgāmiphalassa anucchavikaṁ paṭipattiṁ pūressanti ,",
  "atk-s0302a4:119_4": "tampi asakkontā sakadāgāmiphalassa, tampi asakkontā sotāpattiphalassa. Yadā pana",
  "atk-s0302a4:119_5": "sotāpattiphalassapi anucchavikaṁ paṭipadaṁ pūretuṁ asakkontā sīlapārisuddhimatteva",
  "atk-s0302a4:119_6": "ṭhassanti, tadā paṭipattisaddhammo antarahito nāma bhavissati.",
  "atk-s0302a4:120_0": "Yāva pana tepiṭakaṁ buddhavacanaṁ vattati, na tāva sāsanaṁ antarahitanti vattuṁ vaṭṭati.",
  "atk-s0302a4:120_1": "Tiṭṭhantu tīṇi vā, abhidhammapiṭake antarahite itaresu dvīsu tiṭṭhantesupi antarahitanti",
  "atk-s0302a4:120_2": "na vattabbameva. Dvīsu antarahitesu vinayapiṭakamatte ṭhitepi, tatrāpi khandhakaparivāresu",
  "atk-s0302a4:120_3": "antarahitesu ubhatovibhaṅgamatte, mahāvinaye antarahite dvīsu pātimokkhesu vattamānesupi",
  "atk-s0302a4:120_4": "sāsanaṁ anantarahitameva. Yadā pana dve pātimokkhā antaradhāyissanti, atha pariyattisaddhammassa",
  "atk-s0302a4:120_5": "antaradhānaṁ bhavissati. Tasmiṁ antarahite sāsanaṁ antarahitaṁ nāma hoti. Pariyattiyā",
  "atk-s0302a4:120_6": "hi antarahitāya paṭipatti antaradhāyati, paṭipattiyā antarahitāya adhigamo antaradhāyati.",
  "atk-s0302a4:120_7": "Kiṁ kāraṇā? Ayañhi pariyatti paṭipattiyā paccayo hoti, paṭipatti adhigamassa. Iti",
  "atk-s0302a4:120_8": "paṭipattitopi pariyattimeva pamāṇaṁ.",
  "atk-s0302a4:121_0": "Nanu ca kassapasammāsambuddhakāle kapilo nāma anārādhakabhikkhu ‘‘pātimokkhaṁ uddisissāmī’’ti",
  "atk-s0302a4:121_1": "bījaniṁ gahetvā āsane nisinno ‘‘atthi imasmiṁ vattantā’’ti pucchi, atha tassa bhayena",
  "atk-s0302a4:121_2": "yesampi pātimokkho vattati, tepi ‘‘mayaṁ vattāmā’’ti avatvā ‘‘na vattāmā’’ti vadiṁsu,",
  "atk-s0302a4:121_3": "so bījaniṁ ṭhapetvā uṭṭhāyāsanā gato, tadā sammāsambuddhassa sāsanaṁ osakkitanti?",
  "atk-s0302a4:121_4": "Kiñcāpi osakkitaṁ, pariyatti pana ekanteneva pamāṇaṁ. Yathā hi mahato taḷākassa pāḷiyā",
  "atk-s0302a4:121_5": "thirāya udakaṁ na ṭhassatīti na vattabbaṁ, udake sati padumādīni pupphāni na pupphissantīti",
  "atk-s0302a4:121_6": "na vattabbaṁ, evameva mahātaḷākassa thirapāḷisadise tepiṭake buddhavacane sati mahātaḷāke",
  "atk-s0302a4:121_7": "udakasadisā paṭipattipūrakā kulaputtā natthīti na vattabbā, tesu sati mahātaḷāke",
  "atk-s0302a4:121_8": "padumādīni pupphāni viya sotāpannādayo ariyapuggalā natthīti na vattabbāti evaṁ ekantato",
  "atk-s0302a4:121_9": "pariyattiyeva pamāṇaṁ.",
  "atk-s0302a4:122_0": "Pathavīdhātūti dve satasahassāni cattāri ca nahutāni bahalā mahāpathavī. Āpodhātūti",
  "atk-s0302a4:122_1": "pathavito paṭṭhāya yāva subhakiṇhabrahmalokā uggataṁ kappavināsakaṁ udakaṁ. Tejodhātūti",
  "atk-s0302a4:122_2": "pathavito paṭṭhāya yāva ābhassarabrahmalokā uggato kappavināsako aggi. Vāyodhātūti",
  "atk-s0302a4:122_3": "pathavito paṭṭhāya yāva vehapphalabrahmalokā uggato kappavināsako vāyu. Etesu hi",
  "atk-s0302a4:122_4": "ekadhammopi satthu sāsanaṁ antaradhāpetuṁ na sakkoti, tasmā evamāha. Idheva te uppajjantīti",
  "atk-s0302a4:122_5": "lohato lohakhādakaṁ malaṁ viya imasmiṁ mayhaṁyeva sāsane te uppajjanti. Moghapurisāti tucchapurisā.",
  "atk-s0302a4:123_0": "Ādikeneva opilavatīti ettha ādikenāti ādānena gahaṇena. Opilavatīti nimujjati. Idaṁ",
  "atk-s0302a4:123_1": "vuttaṁ hoti – yathā udakacarā nāvā bhaṇḍaṁ gaṇhantī nimujjati, evaṁ pariyattiādīnaṁ",
  "atk-s0302a4:123_2": "pūraṇena saddhammassa antaradhānaṁ na hoti. Pariyattiyā hi hāyamānāya paṭipatti hāyati,",
  "atk-s0302a4:123_3": "paṭipattiyā hāyamānāya adhigamo hāyati. Pariyattiyā pūrayamānāya pariyattidharā puggalā",
  "atk-s0302a4:123_4": "paṭipattiṁ pūrenti, paṭipattipūrakā adhigamaṁ pūrenti. Iti navacando viya pariyattiyādīsu",
  "atk-s0302a4:123_5": "vaḍḍhamānāsu mayhaṁ sāsanaṁ vaḍḍhati yevāti dasseti.",
  "atk-s0302a4:124_0": "Idāni yehi dhammehi saddhammassa antaradhānañceva ṭhiti ca hoti, te dassento pañca",
  "atk-s0302a4:124_1": "khotiādimāha. Tattha okkamanīyāti avakkamanīyā, heṭṭhāgamanīyāti attho. Satthari",
  "atk-s0302a4:124_2": "agāravātiādīsu agāravāti gāravarahitā. Appatissāti appatissayā anīcavuttikā. Tattha",
  "atk-s0302a4:124_3": "yo cetiyaṅgaṇaṁ ārohanto chattaṁ dhāreti, upāhanaṁ dhāreti, aññato oloketvā kathaṁ",
  "atk-s0302a4:124_4": "kathento gacchati, ayaṁ satthari agāravo nāma.",
  "atk-s0302a4:125_0": "Yo dhammassavanassa kāle saṅghuṭṭhe daharasāmaṇerehi parivārito nisīdati, aññāni",
  "atk-s0302a4:125_1": "vā navakammādīni karoti, dhammassavanagge nisinno niddāyati, vikkhitto vā aññaṁ kathento",
  "atk-s0302a4:125_2": "nisīdati, ayaṁ dhamme agāravo nāma.",
  "atk-s0302a4:126_0": "Yo therupaṭṭhānaṁ gantvā, avanditvā nisīdati, hatthapallatthikaṁ dussapallatthikaṁ",
  "atk-s0302a4:126_1": "karoti, aññaṁ vā pana hatthapādakukkuccaṁ karoti, vuḍḍhānaṁ santike anajjhiṭṭho katheti,",
  "atk-s0302a4:126_2": "ayaṁ saṅghe agāravo nāma.",
  "atk-s0302a4:127_0": "Tisso pana sikkhā apūrentova sikkhāya agāravo nāma hoti. Aṭṭha samāpattiyo anibbattento",
  "atk-s0302a4:127_1": "tāsaṁ vā pana nibbattanatthāya payogaṁ akaronto samādhismiṁ agāravo nāma. Sukkapakkho",
  "atk-s0302a4:127_2": "vuttavipallāseneva veditabboti. Terasamaṁ.",
  "atk-s0302a4:128": "Kassapasaṁyuttavaṇṇanā niṭṭhitā."
}