{
  "atk-s0402a34:0": "(16) 6. Acelakavaggavaṇṇanā",
  "atk-s0402a34:1_0": "157-163. Ito paresu āgāḷhā paṭipadāti gāḷhā kakkhaḷā lobhavasena thiraggahaṇā. Nijjhāmāti",
  "atk-s0402a34:1_1": "attakilamathānuyogavasena suṭṭhu jhāmā santattā paritattā. Majjhimāti neva kakkhaḷā",
  "atk-s0402a34:1_2": "na jhāmā majjhe bhavā. Acelakoti niccelo naggo. Muttācāroti vissaṭṭhācāro, uccārakammādīsu",
  "atk-s0402a34:1_3": "lokiyakulaputtācārena virahito ṭhitakova uccāraṁ karoti, passāvaṁ karoti, khādati",
  "atk-s0402a34:1_4": "bhuñjati. Hatthāpalekhanoti hatthe piṇḍamhi niṭṭhite jivhāya hatthaṁ apalekhati,",
  "atk-s0402a34:1_5": "uccārampi katvā hatthasmiṁyeva daṇḍakasaññī hutvā hatthena apalekhati. Bhikkhāya",
  "atk-s0402a34:1_6": "gahaṇatthaṁ “ehi, bhadante”ti vutto na etīti na ehibhadantiko. “Tena hi tiṭṭha, bhante”ti",
  "atk-s0402a34:1_7": "vuttopi na tiṭṭhatīti na tiṭṭhabhadantiko. Tadubhayampi kira so “etassa vacanaṁ kataṁ",
  "atk-s0402a34:1_8": "bhavissatī”ti na karoti. Abhihaṭanti puretaraṁ gahetvā āhaṭabhikkhaṁ. Uddissakatanti",
  "atk-s0402a34:1_9": "idaṁ tumhe uddissa katanti evamārocitabhikkhaṁ. Nimantananti “asukaṁ nāma kulaṁ vā",
  "atk-s0402a34:1_10": "vīthiṁ vā gāmaṁ vā paviseyyāthā”ti evaṁ nimantitabhikkhampi na sādiyati na gaṇhāti.",
  "atk-s0402a34:1_11": "Na kumbhimukhāti kumbhito uddharitvā dīyamānaṁ bhikkhampi na gaṇhāti. Na kaḷopimukhāti",
  "atk-s0402a34:1_12": "kaḷopīti ukkhali vā pacchi vā, tatopi na gaṇhāti. Kasmā? “Kumbhikaḷopiyo maṁ nissāya",
  "atk-s0402a34:1_13": "kaṭacchunā pahāraṁ labhantī”ti. Na eḷakamantaranti ummāraṁ antaraṁ katvā dīyamānaṁ",
  "atk-s0402a34:1_14": "na gaṇhāti. Kasmā? “Ayaṁ maṁ nissāya antarakaraṇaṁ labhatī”ti. Daṇḍamusalesupi eseva",
  "atk-s0402a34:1_15": "nayo. Dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā? Kabaḷantarāyo hotīti.",
  "atk-s0402a34:2_0": "Na gabbhiniyātiādīsu pana gabbhiniyā kucchiyaṁ dārako kilamati, pāyantiyā dārakassa",
  "atk-s0402a34:2_1": "khīrantarāyo hoti, purisantaragatāya ratiantarāyo hotīti na gaṇhāti. Na saṅkittīsūti",
  "atk-s0402a34:2_2": "saṅkittetvā katabhattesu. Dubbhikkhasamaye kira acelakasāvakā acelakānaṁ atthāya",
  "atk-s0402a34:2_3": "tato tato taṇḍulādīni samādapetvā bhattaṁ pacanti, ukkaṭṭhācelako tato na paṭiggaṇhāti.",
  "atk-s0402a34:2_4": "Na yattha sāti yattha sunakho “piṇḍaṁ labhissāmī”ti upaṭṭhito hoti, tattha tassa",
  "atk-s0402a34:2_5": "adatvā āhaṭaṁ na gaṇhāti. Kasmā? Etassa piṇḍantarāyo hotīti. Saṇḍasaṇḍacārinīti samūhasamūhacārinī.",
  "atk-s0402a34:2_6": "Sace hi acelakaṁ disvā “imassa bhikkhaṁ dassāmā”ti manussā bhattagehaṁ pavisanti,",
  "atk-s0402a34:2_7": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti,",
  "atk-s0402a34:2_8": "tato āhaṭaṁ bhikkhaṁ na gaṇhāti. Kasmā? “Maṁ nissāya makkhikānaṁ gocarantarāyo jāto”ti.",
  "atk-s0402a34:3_0": "Thusodakanti sabbasassasambhārehi katasovīrakaṁ. Ettha ca surāpānameva sāvajjaṁ,",
  "atk-s0402a34:3_1": "ayaṁ pana sabbesu sāvajjasaññī. Ekāgārikoti yo ekasmiṁyeva gehe bhikkhaṁ labhitvā",
  "atk-s0402a34:3_2": "nivattati. Ekālopikoti ekeneva ālopena yāpeti. Dvāgārikādīsupi eseva nayo. Ekissāpi",
  "atk-s0402a34:3_3": "dattiyāti ekāya dattiyā. Datti nāma ekā khuddakapāti hoti, yattha aggabhikkhaṁ pakkhipitvā",
  "atk-s0402a34:3_4": "ṭhapenti. Ekāhikanti ekadivasantarikaṁ. Addhamāsikanti addhamāsantarikaṁ. Pariyāyabhattabhojananti",
  "atk-s0402a34:3_5": "vārabhattabhojanaṁ, ekāhavārena dvīhavārena sattāhavārena addhamāsavārenāti evaṁ",
  "atk-s0402a34:3_6": "divasavārena ābhatabhattabhojanaṁ. Sākabhakkhotiādīni vuttatthāneva.",
  "atk-s0402a34:4_0": "Ubbhaṭṭhakoti uddhaṁ ṭhitako. Ukkuṭikappadhānamanuyuttoti ukkuṭikavīriyamanuyutto,",
  "atk-s0402a34:4_1": "gacchantopi ukkuṭikova hutvā uppatitvā uppatitvā gacchati. Kaṇṭakāpassayikoti ayakaṇṭake",
  "atk-s0402a34:4_2": "vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-s0402a34:4_3": "Seyyanti sayantopi tattheva seyyaṁ kappeti. Sāyaṁ tatiyamassāti sāyatatiyakaṁ. Pāto",
  "atk-s0402a34:4_4": "majjhanhike sāyanti divasassa tikkhattuṁ “pāpaṁ pavāhessāmī”ti udakorohanānuyogaṁ anuyutto viharati.",
  "atk-s0402a34:5_0": "Kāye kāyānupassītiādīni heṭṭhā ekakanipātavaṇṇanāyaṁ vuttanayeneva veditabbāni. Ayaṁ",
  "atk-s0402a34:5_1": "vuccati, bhikkhave, majjhimā paṭipadāti, bhikkhave, ayaṁ kāmasukhallikānuyogañca",
  "atk-s0402a34:5_2": "attakilamathānuyogañcāti dve ante anupagatā, sassatucchedantehi vā vimuttā majjhimā",
  "atk-s0402a34:5_3": "paṭipadāti veditabbā.",
  "atk-s0402a34:6": "Acelakavaggo chaṭṭho."
}