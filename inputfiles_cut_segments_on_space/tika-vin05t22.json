{
  "tika-vin05t22:0": "22. Pabbajjāvinicchayakathā",
  "tika-vin05t22:1_0": "123.Pabbajjāti ettha pana pabbajjāpekkhaṁ kulaputtaṁ pabbājentena ye pāḷiyaṁ ‘‘na",
  "tika-vin05t22:1_1": "bhikkhave pañcahi ābādhehi phuṭṭho pabbājetabbo’’tiādinā (mahāva. 89) paṭikkhittā",
  "tika-vin05t22:1_2": "puggalā, te vajjetvā pabbajjādosavirahito puggalo pabbājetabbo. Tatrāyaṁ vinicchayo",
  "tika-vin05t22:1_3": "(mahāva. aṭṭha. 88) – kuṭṭhaṁ gaṇḍo kilāso soso apamāroti imehi pañcahi ābādhehi",
  "tika-vin05t22:1_4": "phuṭṭho na pabbājetabbo, pabbājento pana dukkaṭaṁ āpajjati ‘‘yo pabbājeyya, āpatti",
  "tika-vin05t22:1_5": "dukkaṭassā’’ti vuttattā. Tattha kuṭṭhanti rattakuṭṭhaṁ vā hotu kāḷakuṭṭhaṁ vā, yaṁ",
  "tika-vin05t22:1_6": "kiñci kiṭibhadaddaukacchuādippabhedampi sabbaṁ kuṭṭhamevāti vuttaṁ. Tañce nakhapiṭṭhippamāṇampi",
  "tika-vin05t22:1_7": "vaḍḍhanakapakkhe ṭhitaṁ hoti, na pabbājetabbo. Sace pana nivāsanapāvuraṇehi pakatipaṭicchannaṭṭhāne",
  "tika-vin05t22:1_8": "nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭati. ‘‘Mukhe pana hatthapādapiṭṭhīsu",
  "tika-vin05t22:1_9": "vā sacepi avaḍḍhanakapakkhe ṭhitaṁ, nakhapiṭṭhito ca khuddakatarampi na vaṭṭatiyevā’’ti",
  "tika-vin05t22:1_10": "kurundiyaṁ vuttaṁ. Tikicchāpetvā pabbājentenapi pakativaṇṇe jāteyeva pabbājetabbo,",
  "tika-vin05t22:1_11": "godhāpiṭṭhisadisacuṇṇaokiraṇasarīrampi pabbājetuṁ na vaṭṭati.",
  "tika-vin05t22:2_0": "Gaṇḍoti medagaṇḍo vā hotu añño vā, yo koci kolaṭṭhimattakopi ce vaḍḍhanakapakkhe",
  "tika-vin05t22:2_1": "ṭhito gaṇḍo hoti, na pabbājetabbo. Paṭicchannaṭṭhāne pana kolaṭṭhimatte avaḍḍhanakapakkhe",
  "tika-vin05t22:2_2": "ṭhite vaṭṭati, mukhādike appaṭicchannaṭṭhāne avaḍḍhanakapakkhe ṭhitepi na vaṭṭati.",
  "tika-vin05t22:2_3": "Tikicchāpetvā pabbājentenapi sarīraṁ sacchaviṁ kārāpetvā pabbājetabbo. Uṇṇigaṇḍā",
  "tika-vin05t22:2_4": "nāma honti gothanakā viya aṅgulikā viya ca tattha tattha lambanti, etepi gaṇḍāyeva,",
  "tika-vin05t22:2_5": "tesu sati pabbājetuṁ na vaṭṭati. Daharakāle khīrapīḷakā yobbannakāle ca mukhe kharapīḷakā",
  "tika-vin05t22:2_6": "nāma honti, mahallakakāle nassanti, na tā gaṇḍasaṅkhyaṁ gacchanti, tāsu sati pabbājetuṁ",
  "tika-vin05t22:2_7": "vaṭṭati. Aññā pana sarīre kharapīḷakā nāma, aparā padumakaṇṇikā nāma honti, aññā",
  "tika-vin05t22:2_8": "sāsapabījakā nāma sāsapamattāyeva sakalasarīraṁ pharanti, sabbā kuṭṭhajātikāva, tāsu",
  "tika-vin05t22:2_9": "sati na pabbājetabbo.",
  "tika-vin05t22:3_0": "Kilāsoti na bhijjanakaṁ na paggharaṇakaṁ padumapuṇḍarīkapattavaṇṇaṁ kuṭṭhaṁ. Yena",
  "tika-vin05t22:3_1": "gunnaṁ viya sabalaṁ sarīraṁ hoti, tasmiṁ kuṭṭhe vuttanayeneva vinicchayo veditabbo.",
  "tika-vin05t22:3_2": "Sosoti sosabyādhi. Tasmiṁ sati na pabbājetabbo. Apamāroti pittummādo vā yakkhummādo",
  "tika-vin05t22:3_3": "vā. Tattha pubbaverikena amanussena gahito duttikiccho hoti, appamattakepi pana apamāre",
  "tika-vin05t22:3_4": "sati na pabbājetabbo.",
  "tika-vin05t22:4_0": "124. ‘‘Na, bhikkhave, rājabhaṭo pabbājetabbo, yo pabbājeyya, āpatti dukkaṭassā’’ti",
  "tika-vin05t22:4_1": "(mahāva. 90) vacanato rājabhaṭopi na pabbājetabbo. Ettha ca amacco vā hotu mahāmatto",
  "tika-vin05t22:4_2": "vā sevako vā kiñci ṭhānantaraṁ patto vā appatto vā, yo koci rañño bhattavetanabhaṭo,",
  "tika-vin05t22:4_3": "sabbo rājabhaṭoti saṅkhyaṁ gacchati, so na pabbājetabbo. Tassa pana puttanattabhātukā",
  "tika-vin05t22:4_4": "ye rājato bhattavetanaṁ na gaṇhanti, te pabbājetuṁ vaṭṭati. Yo pana rājato laddhaṁ",
  "tika-vin05t22:4_5": "nibaddhabhogaṁ vā māsasaṁvaccharaparibbayaṁ vā raññoyeva niyyādeti, puttabhātuke",
  "tika-vin05t22:4_6": "vā taṁ ṭhānaṁ sampaṭicchāpetvā rājānaṁ ‘‘na dānāhaṁ devassa bhaṭo’’ti āpucchati,",
  "tika-vin05t22:4_7": "yena vā yaṁkāraṇā vetanaṁ gahitaṁ, taṁ kammaṁ kataṁ hoti, yo vā ‘‘pabbajassū’’ti",
  "tika-vin05t22:4_8": "raññā anuññāto hoti, tampi pabbājetuṁ vaṭṭati.",
  "tika-vin05t22:5_0": "125. Coropi dhajabandho na pabbājetabbo ‘‘na, bhikkhave, dhajabandho coro pabbājetabbo,",
  "tika-vin05t22:5_1": "yo pabbājeyya, āpatti dukkaṭassā’’ti (mahāva. 91) vuttattā. Tattha dhajaṁ bandhitvā",
  "tika-vin05t22:5_2": "viya vicaratīti dhajabandho, mūladevādayo viya loke pākaṭoti vuttaṁ hoti. Tasmā yo",
  "tika-vin05t22:5_3": "gāmaghātaṁ vā panthaduhanaṁ vā nagare sandhicchedādikammaṁ vā karonto vicarati, paññāyati",
  "tika-vin05t22:5_4": "ca ‘‘asuko nāma idaṁ idaṁ karotī’’ti, so na pabbājetabbo. Yo pana rājaputto rajjaṁ",
  "tika-vin05t22:5_5": "patthento gāmaghātādīni karoti, so pabbājetabbo. Rājāno hi tasmiṁ pabbajite tussanti,",
  "tika-vin05t22:5_6": "sace pana na tussanti, na pabbājetabbo. Pubbe mahājane pākaṭo coro pacchā corakammaṁ",
  "tika-vin05t22:5_7": "pahāya pañca sīlāni samādiyati, tañce manussā evaṁ jānanti, pabbājetabbo. Ye pana",
  "tika-vin05t22:5_8": "ambalabujādicorakā sandhicchedādicorā eva vā adissamānā theyyaṁ karonti, pacchāpi",
  "tika-vin05t22:5_9": "‘‘iminā nāma idaṁ kata’’nti na paññāyanti, tepi pabbājetuṁ vaṭṭati.",
  "tika-vin05t22:6_0": "126. Kārabhedako pana coro na pabbājetabbo ‘‘na, bhikkhave, kārabhedako coro pabbājetabbo,",
  "tika-vin05t22:6_1": "yo pabbājeyya, āpatti dukkaṭassā’’ti (mahāva. 92) vuttattā. Tattha kāro vuccati bandhanāgāraṁ.",
  "tika-vin05t22:6_2": "Idha pana andubandhanaṁ vā hotu saṅkhalikabandhanaṁ vā rajjubandhanaṁ vā gāmabandhanaṁ",
  "tika-vin05t22:6_3": "vā nigamabandhanaṁ vā nagarabandhanaṁ vā purisagutti vā janapadabandhanaṁ vā dīpabandhanaṁ",
  "tika-vin05t22:6_4": "vā, yo etesu yaṁ kiñci bandhanaṁ bhinditvā vā chinditvā vā muñcitvā vā vivaritvā",
  "tika-vin05t22:6_5": "vā apassamānānaṁ vā palāyati, so kārabhedakoti saṅkhyaṁ gacchati. Tasmā īdiso kārabhedako",
  "tika-vin05t22:6_6": "coro dīpabandhanaṁ bhinditvā dīpantaraṁ gatopi na pabbājetabbo. Yo pana na coro,",
  "tika-vin05t22:6_7": "kevalaṁ hatthakammaṁ akaronto ‘‘evaṁ no apalāyanto karissatī’’ti rājayuttādīhi baddho,",
  "tika-vin05t22:6_8": "so kāraṁ bhinditvā palātopi pabbājetabbo. Yo pana gāmanigamapaṭṭanādīni keṇiyā gahetvā",
  "tika-vin05t22:6_9": "taṁ asampādento bandhanāgāraṁ pavesito hoti, sopi palāyitvā āgato na pabbājetabbo.",
  "tika-vin05t22:6_10": "Yopi kasikammādīhi dhanaṁ sampādetvā jīvanto ‘‘nidhānaṁ iminā laddha’’nti pesuññaṁ",
  "tika-vin05t22:6_11": "upasaṁharitvā kenaci bandhāpito hoti, taṁ tattheva pabbājetuṁ na vaṭṭati, palāyitvā",
  "tika-vin05t22:6_12": "gataṁ pana gataṭṭhāne pabbājetuṁ vaṭṭati.",
  "tika-vin05t22:7_0": "127. ‘‘Na, bhikkhave, likhitako coro pabbājetabbo, yo pabbājeyya, āpatti dukkaṭassā’’ti",
  "tika-vin05t22:7_1": "(mahāva. 93) vacanato pana likhitako coro na pabbājetabbo. Tattha likhitako nāma",
  "tika-vin05t22:7_2": "yo koci corikaṁ vā aññaṁ vā garuṁ rājāparādhaṁ katvā palāto, rājā ca naṁ paṇṇe vā",
  "tika-vin05t22:7_3": "potthake vā ‘‘itthannāmo yattha dissati, tattha gahetvā māretabbo’’ti vā ‘‘hatthapādādīni",
  "tika-vin05t22:7_4": "assa chinditabbānī’’ti vā ‘‘ettakaṁ nāma daṇḍaṁ āharāpetabbo’’ti vā likhāpeti, ayaṁ",
  "tika-vin05t22:7_5": "likhitako nāma, so na pabbājetabbo.",
  "tika-vin05t22:8_0": "128. Kasāhato katadaṇḍakammopi na pabbājetabbo ‘‘na, bhikkhave, kasāhato katadaṇḍakammo",
  "tika-vin05t22:8_1": "pabbājetabbo, yo pabbājeyya, āpatti dukkaṭassā’’ti (mahāva. 94) vacanato. Ettha pana",
  "tika-vin05t22:8_2": "yo vacanapesanādīni akaronto haññati, na so katadaṇḍakammo. Yo pana keṇiyā vā aññathā",
  "tika-vin05t22:8_3": "vā kiñci gahetvā khāditvā puna dātuṁ asakkonto ‘‘ayameva te daṇḍo hotū’’ti kasāhi",
  "tika-vin05t22:8_4": "haññati, ayameva kasāhato katadaṇḍakammo. So ca kasāhi vā hato hotu aḍḍhadaṇḍakādīnaṁ",
  "tika-vin05t22:8_5": "vā aññatarena, yāva allavaṇo hoti, na tāva pabbājetabbo, vaṇe pana pākatike katvā",
  "tika-vin05t22:8_6": "pabbājetabbo. Sace pana jāṇūhi vā kapparehi vā nāḷikerapāsāṇādīhi vā ghātetvā mutto",
  "tika-vin05t22:8_7": "hoti, sarīre cassa gaṇṭhiyo paññāyanti, na pabbājetabbo, phāsukaṁ katvā eva gaṇṭhīsu",
  "tika-vin05t22:8_8": "sannisinnāsu pabbājetabbo.",
  "tika-vin05t22:9_0": "129. Lakkhaṇāhato pana katadaṇḍakammo na pabbājetabbo ‘‘na, bhikkhave, lakkhaṇahato",
  "tika-vin05t22:9_1": "katadaṇḍakammo pabbājetabbo, yo pabbājeyya, āpatti dukkaṭassā’’ti (mahāva. 95) vacanato.",
  "tika-vin05t22:9_2": "Etthapi katadaṇḍakammabhāvo purimanayeneva veditabbo. Yassa pana nalāṭe vā ūruādīsu",
  "tika-vin05t22:9_3": "vā tattena lohena lakkhaṇaṁ āhataṁ hoti, so sace bhujisso, yāva allavaṇo hoti , tāva",
  "tika-vin05t22:9_4": "na pabbājetabbo. Sacepissa vaṇā ruḷhā honti chaviyā samaparicchedā, lakkhaṇaṁ na",
  "tika-vin05t22:9_5": "paññāyati, timaṇḍalaṁ nivatthassa uttarāsaṅge kate paṭicchannokāse ce hoti, pabbājetuṁ",
  "tika-vin05t22:9_6": "vaṭṭati, appaṭicchannokāse ce, na vaṭṭati.",
  "tika-vin05t22:10_0": "130. ‘‘Na, bhikkhave, iṇāyiko pabbājetabbo, yo pabbājeyya, āpatti dukkaṭassā’’ti",
  "tika-vin05t22:10_1": "(mahāva. 96) vacanato iṇāyikopi na pabbājetabbo. Tattha iṇāyiko nāma yassa pitipitāmahehi",
  "tika-vin05t22:10_2": "vā iṇaṁ gahitaṁ hoti , sayaṁ vā iṇaṁ gahitaṁ hoti, yaṁ vā āṭhapetvā mātāpitūhi kiñci",
  "tika-vin05t22:10_3": "gahitaṁ hoti, so taṁ iṇaṁ paresaṁ dhāretīti iṇāyiko. Yaṁ pana aññe ñātakā āṭhapetvā",
  "tika-vin05t22:10_4": "kiñci gaṇhanti, so na iṇāyiko. Na hi te taṁ āṭhapetuṁ issarā, tasmā taṁ pabbājetuṁ",
  "tika-vin05t22:10_5": "vaṭṭati, itaraṁ na vaṭṭati. Sace panassa ñātisālohitā ‘‘mayaṁ dassāma, pabbājetha",
  "tika-vin05t22:10_6": "na’’nti iṇaṁ attano bhāraṁ karonti, añño vā koci tassa ācārasampattiṁ disvā ‘‘pabbājetha",
  "tika-vin05t22:10_7": "naṁ, ahaṁ iṇaṁ dassāmī’’ti vadati, pabbājetuṁ vaṭṭati. Tesu asati bhikkhunā tathārūpassa",
  "tika-vin05t22:10_8": "upaṭṭhākassapi ārocetabbaṁ ‘‘sahetuko satto iṇapalibodhena na pabbajatī’’ti. Sace",
  "tika-vin05t22:10_9": "so paṭipajjati, pabbājetabbo. Sacepi attano kappiyabhaṇḍaṁ atthi, ‘‘etaṁ dassāmī’’ti",
  "tika-vin05t22:10_10": "pabbājetabbo. Sace pana neva ñātakādayo paṭipajjanti, na attano dhanaṁ atthi, ‘‘pabbājetvā",
  "tika-vin05t22:10_11": "bhikkhāya caritvā mocessāmī’’ti pabbājetuṁ na vaṭṭati. Sace pabbājeti, dukkaṭaṁ.",
  "tika-vin05t22:10_12": "Palātopi ānetvā dātabbo. No ce deti, sabbaṁ iṇaṁ gīvā hoti. Ajānitvā pabbājayato",
  "tika-vin05t22:10_13": "anāpatti, passantena pana ānetvā iṇasāmikānaṁ dassetabbo, apassantassa gīvā na hoti.",
  "tika-vin05t22:11_0": "Sace iṇāyiko aññaṁ desaṁ gantvā pucchiyamānopi ‘‘nāhaṁ kassaci kiñci dhāremī’’ti",
  "tika-vin05t22:11_1": "vatvā pabbajati, iṇasāmiko ca taṁ pariyesanto tattha gacchati, daharo taṁ disvā palāyati,",
  "tika-vin05t22:11_2": "so theraṁ upasaṅkamitvā ‘‘ayaṁ, bhante, kena pabbājito, mama ettakaṁ nāma dhanaṁ",
  "tika-vin05t22:11_3": "gahetvā palāto’’ti vadati, therena vattabbaṁ ‘‘mayā, upāsaka, ‘aṇaṇo aha’nti vadanto",
  "tika-vin05t22:11_4": "pabbājito, kiṁ dāni karomi, passa me pattacīvara’’nti. Ayaṁ tattha sāmīci. Palāte",
  "tika-vin05t22:11_5": "pana gīvā na hoti. Sace pana naṁ therassa sammukhāva disvā ‘‘ayaṁ mama iṇāyiko’’ti",
  "tika-vin05t22:11_6": "vadati, ‘‘tava iṇāyikaṁ tvameva jānāhī’’ti vattabbo, evampi gīvā na hoti. Sacepi",
  "tika-vin05t22:11_7": "so ‘‘pabbajito ayaṁ dāni kuhiṁ gamissatī’’ti vadati, therena ‘‘tvaṁyeva jānāhī’’ti",
  "tika-vin05t22:11_8": "vattabbo. Evampissa palāte gīvā na hoti. Sace pana thero ‘‘kuhiṁ dāni ayaṁ gamissati,",
  "tika-vin05t22:11_9": "idheva acchatū’’ti vadati, so ce palāyati, gīvā hoti. Sace so sahetuko satto hoti",
  "tika-vin05t22:11_10": "vattasampanno , therena ‘‘īdiso aya’’nti vattabbaṁ. Iṇasāmiko ce ‘‘sādhū’’ti vissajjeti,",
  "tika-vin05t22:11_11": "iccetaṁ kusalaṁ, ‘‘upaḍḍhupaḍḍhaṁ dethā’’ti vadati, dātabbaṁ. Aparena samayena atiārādhako",
  "tika-vin05t22:11_12": "hoti, ‘‘sabbaṁ dethā’’ti vuttepi dātabbameva. Sace pana uddesaparipucchādīsu kusalo",
  "tika-vin05t22:11_13": "hoti bahūpakāro bhikkhūnaṁ, bhikkhācāravattena pariyesitvāpi iṇaṁ dātabbameva.",
  "tika-vin05t22:12_0": "131. Dāsopi na pabbājetabbo ‘‘na, bhikkhave, dāso pabbājetabbo, yo pabbājeyya, āpatti",
  "tika-vin05t22:12_1": "dukkaṭassā’’ti (mahāva. 97) vacanato. Tattha cattāro dāsā antojāto dhanakkīto karamarānīto",
  "tika-vin05t22:12_2": "sāmaṁ dāsabyaṁ upagatoti. Tattha antojāto nāma jātiyā dāso gharadāsiyā putto. Dhanakkīto",
  "tika-vin05t22:12_3": "nāma mātāpitūnaṁ santikā putto vā sāmikānaṁ santikā dāso vā dhanaṁ datvā dāsacārittaṁ",
  "tika-vin05t22:12_4": "āropetvā kīto. Ete dvepi na pabbājetabbā. Pabbājentena tattha tattha cārittavasena",
  "tika-vin05t22:12_5": "adāse katvā pabbājetabbā. Karamarānīto nāma tiroraṭṭhaṁ vilopaṁ vā katvā upalāpetvā",
  "tika-vin05t22:12_6": "vā tiroraṭṭhato bhujissamānusakāni āharanti, antoraṭṭheyeva vā katāparādhaṁ kiñci",
  "tika-vin05t22:12_7": "gāmaṁ rājā ‘‘vilumpathā’’ti ca āṇāpeti, tato mānusakānipi āharanti, tattha sabbe",
  "tika-vin05t22:12_8": "purisā dāsā, itthiyo dāsiyo. Evarūpo karamarānīto dāso yehi ānīto, tesaṁ santike",
  "tika-vin05t22:12_9": "vasanto vā bandhanāgāre baddho vā purisehi rakkhiyamāno vā na pabbājetabbo, palāyitvā",
  "tika-vin05t22:12_10": "pana gato gataṭṭhāne pabbājetabbo. Raññā tuṭṭhena ‘‘karamarānītake muñcathā’’ti vatvā",
  "tika-vin05t22:12_11": "vā sabbasādhāraṇena vā nayena bandhanamokkhe kate pabbājetabbova.",
  "tika-vin05t22:13_0": "Sāmaṁ dāsabyaṁ upagato nāma jīvitahetu vā ārakkhahetu vā ‘‘ahaṁ te dāso’’ti sayameva",
  "tika-vin05t22:13_1": "dāsabhāvaṁ upagato rājūnaṁ hatthiassagomahiṁsagopakādayo viya. Tādiso dāso na pabbājetabbo.",
  "tika-vin05t22:13_2": "Rañño vaṇṇadāsīnaṁ puttā honti amaccaputtasadisā, tepi na pabbājetabbā. Bhujissitthiyo",
  "tika-vin05t22:13_3": "asaññatā vaṇṇadāsīhi saddhiṁ vicaranti, tāsaṁ putte pabbājetuṁ vaṭṭati. Sace sayameva",
  "tika-vin05t22:13_4": "paṇṇaṁ āropenti, na vaṭṭati. Bhaṭiputtagaṇādīnaṁ dāsāpi tehi adinnā na pabbājetabbā.",
  "tika-vin05t22:13_5": "Vihāresu rājūhi ārāmikadāsā nāma dinnā honti, tepi pabbājetuṁ na vaṭṭati, bhujisse",
  "tika-vin05t22:13_6": "katvā pana pabbājetuṁ vaṭṭati. Mahāpaccariyaṁ ‘‘antojātadhanakkītake ānetvā bhikkhusaṅghassa",
  "tika-vin05t22:13_7": "‘ārāmike demā’ti denti, takkaṁ sīse āsittakasadisāva honti, te pabbājetuṁ vaṭṭatī’’ti",
  "tika-vin05t22:13_8": "vuttaṁ. Kurundiyaṁ pana ‘‘ārāmikaṁ demāti kappiyavohārena denti, yena kenaci vohārena",
  "tika-vin05t22:13_9": "dinno hotu, neva pabbājetabbo’’ti vuttaṁ. Duggatamanussā ‘‘saṅghaṁ nissāya jīvissāmā’’ti",
  "tika-vin05t22:13_10": "vihāre kappiyakārakā honti, ete pabbājetuṁ vaṭṭati. Yassa mātāpitaro dāsā , mātā",
  "tika-vin05t22:13_11": "eva vā dāsī, pitā adāso, taṁ pabbājetuṁ na vaṭṭati. Yassa pana mātā adāsī, pitā dāso,",
  "tika-vin05t22:13_12": "taṁ pabbājetuṁ vaṭṭati. Bhikkhussa ñātakā vā upaṭṭhākā vā dāsaṁ denti ‘‘imaṁ pabbājetha,",
  "tika-vin05t22:13_13": "tumhākaṁ veyyāvaccaṁ karissatī’’ti, attano vāssa dāso atthi, bhujisso katova pabbājetabbo.",
  "tika-vin05t22:13_14": "Sāmikā dāsaṁ denti ‘‘imaṁ pabbājetha, sace abhiramissati, adāso. Vibbhamissati ce,",
  "tika-vin05t22:13_15": "amhākaṁ dāsova bhavissatī’’ti, ayaṁ tāvakāliko nāma, taṁ pabbājetuṁ na vaṭṭatīti",
  "tika-vin05t22:13_16": "kurundiyaṁ vuttaṁ. Nissāmikadāso hoti, sopi bhujisso katova pabbājetabbo. Ajānanto",
  "tika-vin05t22:13_17": "pabbājetvā upasampādetvā vā pacchā jānanti, bhujissaṁ kātumeva vaṭṭati.",
  "tika-vin05t22:14_0": "Imassa ca atthassa pakāsanatthaṁ idaṁ vatthuṁ vadanti – ekā kira kuladāsī ekena saddhiṁ",
  "tika-vin05t22:14_1": "anurādhapurā palāyitvā rohaṇe vasamānā puttaṁ paṭilabhi, so pabbajitvā upasampannakāle",
  "tika-vin05t22:14_2": "lajjī kukkuccako ahosi. Athekadivasaṁ mātaraṁ pucchi ‘‘kiṁ upāsike tumhākaṁ bhātā",
  "tika-vin05t22:14_3": "vā bhaginī vā natthi, na kiñci ñātakaṁ passāmī’’ti. Tāta, ahaṁ anurādhapure kuladāsī,",
  "tika-vin05t22:14_4": "tava pitarā saddhiṁ palāyitvā idha vasāmīti. Sīlavā bhikkhu ‘‘asuddhā kira me pabbajjā’’ti",
  "tika-vin05t22:14_5": "saṁvegaṁ labhitvā mātaraṁ tassa kulassa nāmagottaṁ pucchitvā anurādhapuraṁ āgamma",
  "tika-vin05t22:14_6": "tassa kulassa gharadvāre aṭṭhāsi, ‘‘aticchatha, bhante’’ti vuttepi nātikkami. Te",
  "tika-vin05t22:14_7": "āgantvā ‘‘kiṁ, bhante’’ti pucchiṁsu. ‘‘Tumhākaṁ itthannāmā dāsī palātā atthī’’ti?",
  "tika-vin05t22:14_8": "‘‘Atthi, bhante’’. Ahaṁ tassā putto, sace maṁ tumhe anujānātha, pabbajjaṁ labhāmi,",
  "tika-vin05t22:14_9": "tumhe mayhaṁ sāmikāti. Te haṭṭhatuṭṭhā hutvā ‘‘suddhā, bhante, tumhākaṁ pabbajjā’’ti",
  "tika-vin05t22:14_10": "taṁ bhujissaṁ katvā mahāvihāre vasāpesuṁ catūhi paccayehi paṭijaggantā. Thero taṁ",
  "tika-vin05t22:14_11": "kulaṁ nissāya vasamānoyeva arahattaṁ pāpuṇīti.",
  "tika-vin05t22:15_0": "132. ‘‘Na, bhikkhave, hatthacchinno pabbājetabbo. Na pādacchinno, na hatthapādacchinno,",
  "tika-vin05t22:15_1": "na kaṇṇacchinno, na kaṇṇanāsacchinno, na aṅgulicchinno, na aḷacchinno, na kaṇḍaracchinno,",
  "tika-vin05t22:15_2": "na phaṇahatthako, na khujjo, na vāmano na galagaṇḍī, na lakkhaṇāhato, na kasāhato,",
  "tika-vin05t22:15_3": "na likhitako, na sīpadī, na pāparogī, na parisadūsako, na kāṇo, na kuṇī, na khañjo,",
  "tika-vin05t22:15_4": "na pakkhahato, na chinniriyāpatho, na jarādubbalo, na andho, na mūgo, na badhiro,",
  "tika-vin05t22:15_5": "na andhamūgo, na andhabadhiro, na mūgabadhiro, na andhamūgabadhiro pabbājetabbo,",
  "tika-vin05t22:15_6": "yo pabbājeyya, āpatti dukkaṭassā’’ti (mahāva. 119) vacanato pana hatthacchinnādayopi na pabbājetabbā.",
  "tika-vin05t22:16_0": "Tattha hatthacchinnoti yassa hatthatale vā maṇibandhe vā kappare vā yattha katthaci",
  "tika-vin05t22:16_1": "eko vā dve vā hatthā chinnā honti. Pādacchinnoti yassa aggapāde vā gopphakesu vā",
  "tika-vin05t22:16_2": "jaṅghāya vā yattha katthaci eko vā dve vā pādā chinnā honti. Hatthapādacchinnoti",
  "tika-vin05t22:16_3": "yassa vuttappakāreneva catūsu hatthapādesu dve vā tayo vā sabbe vā hatthapādā chinnā",
  "tika-vin05t22:16_4": "honti. Kaṇṇacchinnoti yassa kaṇṇamūle vā kaṇṇasakkhalikāya vā eko vā dve vā kaṇṇā",
  "tika-vin05t22:16_5": "chinnā honti. Yassa pana kaṇṇāvaṭṭe chijjanti, sakkā ca hoti saṅghāṭetuṁ, so kaṇṇaṁ",
  "tika-vin05t22:16_6": "saṅghāṭetvā pabbājetabbo. Nāsacchinnoti yassa ajapadake vā agge vā ekapuṭe vā yattha",
  "tika-vin05t22:16_7": "katthaci nāsā chinnā hoti. Yassa pana nāsikā sakkā hoti sandhetuṁ, so taṁ phāsukaṁ",
  "tika-vin05t22:16_8": "katvā pabbājetabbo. Kaṇṇanāsacchinno ubhayavasena veditabbo. Aṅgulicchinnoti yassa",
  "tika-vin05t22:16_9": "nakhasesaṁ adassetvā ekā vā bahū vā aṅguliyo chinnā honti. Yassa pana suttatantumattampi",
  "tika-vin05t22:16_10": "nakhasesaṁ paññāyati, taṁ pabbājetuṁ vaṭṭati. Aḷacchinnoti yassa catūsu aṅguṭṭhakesu",
  "tika-vin05t22:16_11": "aṅguliyaṁ vuttanayeneva eko vā bahū vā aṅguṭṭhakā chinnā honti. Kaṇḍaracchinnoti",
  "tika-vin05t22:16_12": "yassa kaṇḍaranāmakā mahānhārū purato vā pacchato vā chinnā honti, yesu ekassapi chinnattā",
  "tika-vin05t22:16_13": "aggapādena vā caṅkamati, mūlena vā caṅkamati, na pādaṁ patiṭṭhāpetuṁ sakkoti.",
  "tika-vin05t22:17_0": "Phaṇahatthakoti yassa vaggulipakkhakā viya aṅguliyo sambaddhā honti, etaṁ pabbājetukāmena",
  "tika-vin05t22:17_1": "aṅgulantarikāyo phāletvā sabbaṁ antaracammaṁ apanetvā phāsukaṁ katvā pabbājetabbo.",
  "tika-vin05t22:17_2": "Yassapi cha aṅguliyo honti, taṁ pabbājetukāmena adhikaṁ aṅguliṁ chinditvā phāsukaṁ",
  "tika-vin05t22:17_3": "katvā pabbājetabbo. Khujjoti yo urassa vā piṭṭhiyā vā passassa vā nikkhantattā khujjasarīro.",
  "tika-vin05t22:17_4": "Yassa pana kiñci kiñci aṅgapaccaṅgaṁ īsakaṁ vaṅkaṁ, taṁ pabbājetuṁ vaṭṭati. Mahāpuriso",
  "tika-vin05t22:17_5": "eva hi brahmujugatto, avaseso satto akhujjo nāma natthi. Vāmanoti jaṅghavāmano vā",
  "tika-vin05t22:17_6": "kaṭivāmano vā ubhayavāmano vā. Jaṅghavāmanassa kaṭito paṭṭhāya heṭṭhimakāyo rasso",
  "tika-vin05t22:17_7": "hoti, uparimakāyo paripuṇṇo. Kaṭivāmanassa kaṭito paṭṭhāya uparimakāyo rasso hoti,",
  "tika-vin05t22:17_8": "heṭṭhimakāyo paripuṇṇo. Ubhayavāmanassa ubhopi kāyā rassā honti, yesaṁ rassattā bhūtānaṁ",
  "tika-vin05t22:17_9": "viya parivaṭumo mahākucchighaṭasadiso attabhāvo hoti, taṁ tividhampi pabbājetuṁ na vaṭṭati.",
  "tika-vin05t22:18_0": "Galagaṇḍīti yassa kumbhaṇḍaṁ viya gale gaṇḍo hoti. Desanāmattameva cetaṁ, yasmiṁ",
  "tika-vin05t22:18_1": "kismiñci pana padese gaṇḍe sati na pabbājetabbo. Tattha vinicchayo ‘‘na, bhikkhave,",
  "tika-vin05t22:18_2": "pañcahi ābādhehi phuṭṭho pabbājetabbo’’ti (mahāva. 89) ettha vuttanayeneva veditabbo.",
  "tika-vin05t22:18_3": "Lakkhaṇāhatakasāhatalikhitakesu yaṁ vattabbaṁ, taṁ heṭṭhā vuttameva. Sīpadīti bhārapādo",
  "tika-vin05t22:18_4": "vuccati. Yassa pādo thūlo hoti sañjātapīḷako kharo, so na pabbājetabbo. Yassa pana",
  "tika-vin05t22:18_5": "na tāva kharabhāvaṁ gaṇhāti, sakkā hoti upanāhaṁ bandhitvā udakaāvāṭe pavesetvā udakavālikāya",
  "tika-vin05t22:18_6": "pūretvā yathā sirā paññāyanti, jaṅghā ca telanāḷikā viya hoti, evaṁ milāpetuṁ, tassa",
  "tika-vin05t22:18_7": "pādaṁ īdisaṁ katvā taṁ pabbājetuṁ vaṭṭati. Sace puna vaḍḍhati, upasampādentenapi",
  "tika-vin05t22:18_8": "tathā katvāva upasampādetabbo. Pāparogīti arisabhagandarapittasemhakāsasosādīsu yena",
  "tika-vin05t22:18_9": "kenaci rogena niccāturo atekiccharogo jeguccho amanāpo, ayaṁ na pabbājetabbo.",
  "tika-vin05t22:19_0": "133.Parisadūsakoti yo attano virūpatāya parisaṁ dūseti, atidīgho vā hoti aññesaṁ",
  "tika-vin05t22:19_1": "sīsappamāṇanābhippadeso, atirasso vā ubhayavāmanabhūtarūpaṁ viya, atikāḷo vā jhāpitakkhette",
  "tika-vin05t22:19_2": "khāṇuko viya, accodāto vā dadhitakkādīhi pamajjitatambalohavaṇṇo, atikiso vā mandamaṁsalohito",
  "tika-vin05t22:19_3": "aṭṭhisirācammasarīro viya, atithūlo vā bhāriyamaṁso mahodaro mahābhūtasadiso, abhimahantasīso",
  "tika-vin05t22:19_4": "vā pacchiṁ sīse katvā ṭhito viya, atikhuddakasīso vā sarīrassa ananurūpena atikhuddakena",
  "tika-vin05t22:19_5": "sīsena samannāgato, kūṭakūṭasīso vā tālaphalapiṇḍisadisena sīsena samannāgato, sikharasīso",
  "tika-vin05t22:19_6": "vā uddhaṁ anupubbatanukena sīsena samannāgato, nāḷisīso vā mahāveṇupabbasadisena",
  "tika-vin05t22:19_7": "sīsena samannāgato, kappasīso vā pabbhārasīso vā catūsu passesu yena kenaci passena",
  "tika-vin05t22:19_8": "onatena sīsena samannāgato, vaṇasīso vā pūtisīso vā kaṇṇikakeso vā pāṇakehi khāyitakedāre",
  "tika-vin05t22:19_9": "sassasadisehi tahiṁ tahiṁ uṭṭhitehi kesehi samannāgato, nillomasīso vā thūlathaddhakeso",
  "tika-vin05t22:19_10": "vā tālahīrasadisehi kesehi samannāgato, jātipalitehi paṇḍarakeso vā pakatitambakeso",
  "tika-vin05t22:19_11": "vā ādittehi viya kesehi samannāgato, āvaṭṭasīso vā gunnaṁ sarīre āvaṭṭasadisehi uddhaggehi",
  "tika-vin05t22:19_12": "kesāvaṭṭehi samannāgato, sīsalomehi saddhiṁ ekābaddhabhamukalomo vā jālabaddhena",
  "tika-vin05t22:19_13": "viya nalāṭena samannāgato.",
  "tika-vin05t22:20_0": "Sambaddhabhamuko vā nillomabhamuko vā makkaṭabhamuko vā atimahantakkhi vā atikhuddakakkhi",
  "tika-vin05t22:20_1": "vā mahiṁsacamme vāsikoṇena paharitvā katachiddasadisehi akkhīhi samannāgato, visamakkhi",
  "tika-vin05t22:20_2": "vā ekena mahantena, ekena khuddakena akkhinā samannāgato, visamacakkalo vā ekena",
  "tika-vin05t22:20_3": "uddhaṁ, ekena adhoti evaṁ visamajātehi akkhicakkehi samannāgato, kekaro vā gambhīrakkhi",
  "tika-vin05t22:20_4": "vā yassa gambhīre udapāne udakatārakā viya akkhitārakā paññāyanti, nikkhantakkhi",
  "tika-vin05t22:20_5": "vā yassa kakkaṭasseva akkhitārakā nikkhantā honti, hatthikaṇṇo vā mahantāhi kaṇṇasakkhalīhi",
  "tika-vin05t22:20_6": "samannāgato, mūsikakaṇṇo vā jatukakaṇṇo vā khuddakāhi kaṇṇasakkhalīhi samannāgato,",
  "tika-vin05t22:20_7": "chiddamattakaṇṇo vā yassa vinā kaṇṇasakkhalīhi kaṇṇacchiddamattameva hoti, aviddhakaṇṇo",
  "tika-vin05t22:20_8": "vā, yonakajātiko pana parisadūsako na hoti, sabhāvoyeva hi so tassa. Kaṇṇabhagandariko",
  "tika-vin05t22:20_9": "vā niccapūtinā kaṇṇena samannāgato, gaṇḍakaṇṇo vā sadā paggharitapubbena kaṇṇena",
  "tika-vin05t22:20_10": "samannāgato, ṭaṅkitakaṇṇo vā gobhattanāḷikāya aggasadisehi kaṇṇehi samannāgato, atipiṅgalakkhi",
  "tika-vin05t22:20_11": "vā, madhupiṅgalaṁ pana pabbājetuṁ vaṭṭati. Nippakhumakkhi vā assupaggharaṇakkhi vā",
  "tika-vin05t22:20_12": "pupphitakkhi vā akkhipākena samannāgatakkhi vā.",
  "tika-vin05t22:21_0": "Atimahantanāsiko vā atikhuddakanāsiko vā cipiṭanāsiko vā majjhe appatiṭṭhahitvā ekapasse",
  "tika-vin05t22:21_1": "ṭhitavaṅkanāsiko vā dīghanāsiko vā sukatuṇḍasadisāya jivhāya lehituṁ sakkuṇeyyāya",
  "tika-vin05t22:21_2": "nāsikāya samannāgato, niccaṁ paggharitasiṅghāṇikanāso vā, mahāmukho vā yassa paṭaṅgamaṇḍūkasseva",
  "tika-vin05t22:21_3": "mukhanimittaṁyeva mahantaṁ hoti, mukhaṁ pana lābusadisaṁ atikhuddakaṁ, bhinnamukho",
  "tika-vin05t22:21_4": "vā vaṅkamukho vā mahāoṭṭho vā ukkhalimukhavaṭṭisadisehi oṭṭhehi samannāgato, tanukaoṭṭho",
  "tika-vin05t22:21_5": "vā bhericammasadisehi dante pidahituṁ asamatthehi oṭṭhehi samannāgato, mahādharoṭṭho",
  "tika-vin05t22:21_6": "vā tanukauttaroṭṭho vā tanukaadharoṭṭho vā mahāuttaroṭṭho vā oṭṭhachinnako vā eḷamukho",
  "tika-vin05t22:21_7": "vā uppakkamukho vā saṅkhatuṇḍako vā bahi setehi anto atirattehi oṭṭhehi samannāgato,",
  "tika-vin05t22:21_8": "duggandhakuṇapamukho vā, mahādanto vā aṭṭhakadantasadisehi dantehi samannāgato, asuradanto",
  "tika-vin05t22:21_9": "vā heṭṭhā vā upari vā bahi nikkhantadanto, yassa pana sakkā hoti oṭṭhehi pidahituṁ,",
  "tika-vin05t22:21_10": "kathentasseva paññāyati, no akathentassa, taṁ pabbājetuṁ vaṭṭati. Pūtidanto vā niddanto",
  "tika-vin05t22:21_11": "vā atikhuddakadanto vā yassa pana dantantare kalandakadanto viya sukhumadanto hoti,",
  "tika-vin05t22:21_12": "taṁ pabbājetuṁ vaṭṭati.",
  "tika-vin05t22:22_0": "Mahāhanuko vā gohanusadisena hanunā samannāgato, dīghahanuko vā cipiṭahanuko vā antopaviṭṭhena",
  "tika-vin05t22:22_1": "viya atirassena hanukena samannāgato, bhinnahanuko vā vaṅkahanuko vā nimmassudāṭhiko",
  "tika-vin05t22:22_2": "vā bhikkhunīsadisamukho, dīghagalo vā bakagalasadisena galena samannāgato, rassagalo",
  "tika-vin05t22:22_3": "vā antopaviṭṭhena viya galena samannāgato, bhinnagalo vā bhaṭṭhaaṁsakūṭo vā ahattho",
  "tika-vin05t22:22_4": "vā ekahattho vā atirassahattho vā atidīghahattho vā bhinnauro vā bhinnapiṭṭhi vā",
  "tika-vin05t22:22_5": "kacchugatto vā kaṇḍugatto vā daddugatto vā godhāgatto vā yassa godhāya viya gattato",
  "tika-vin05t22:22_6": "cuṇṇāni patanti. Sabbañcetaṁ virūpakaraṇaṁ sandhāya vitthāritavasena vuttaṁ, vinicchayo",
  "tika-vin05t22:22_7": "panettha pañcābādhesu vuttanayena veditabbo.",
  "tika-vin05t22:23_0": "Bhaṭṭhakaṭiko vā mahāānisado vā uddhanakūṭasadisehi ānisadamaṁsehi accuggatehi samannāgato,",
  "tika-vin05t22:23_1": "mahāūruko vā vātaṇḍiko vā mahājāṇuko vā saṅghaṭṭanajāṇuko vā dīghajaṅgho vā yaṭṭhisadisajaṅgho,",
  "tika-vin05t22:23_2": "vikaṭo vā saṅghaṭṭo vā ubbaddhapiṇḍiko vā, so duvidho heṭṭhā oruḷhāhi vā upari āruḷhāhi",
  "tika-vin05t22:23_3": "vā mahatīhi jaṅghapiṇḍikāhi samannāgato, mahājaṅgho vā thūlajaṅghapiṇḍiko vā mahāpādo",
  "tika-vin05t22:23_4": "vā mahāpaṇhi vā piṭṭhikapādo vā pādavemajjhato uṭṭhitajaṅgho, vaṅkapādo vā, so duvidho",
  "tika-vin05t22:23_5": "anto vā bahi vā parivattapādo, gaṇṭhikaṅguli vā siṅgiveraphaṇasadisāhi aṅgulīhi samannāgato,",
  "tika-vin05t22:23_6": "andhanakho vā kāḷavaṇṇehi pūtinakhehi samannāgato, sabbopi esa parisadūsako. Evarūpo",
  "tika-vin05t22:23_7": "parisadūsako na pabbājetabbo.",
  "tika-vin05t22:24_0": "134.Kāṇoti pasannandho vā hotu pupphādīhi vā upahatapasādo, dvīhi vā ekena vā akkhinā",
  "tika-vin05t22:24_1": "na passati, so na pabbājetabbo. Mahāpaccariyaṁ pana ekakkhikāṇo ‘‘kāṇo’’ti vutto,",
  "tika-vin05t22:24_2": "dviakkhikāṇo andhena saṅgahito. Mahāaṭṭhakathāyaṁ jaccandho ‘‘andho’’ti vutto. Tasmā",
  "tika-vin05t22:24_3": "ubhayampi pariyāyena yujjati. Kuṇīti hatthakuṇī vā pādakuṇī vā aṅgulikuṇī vā, yassa",
  "tika-vin05t22:24_4": "etesu hatthādīsu yaṁ kiñci vaṅkaṁ paññāyati. Khañjoti natajāṇuko vā bhinnajaṅgho",
  "tika-vin05t22:24_5": "vā majjhe saṁkuṭitapādattā kuṇṭhapādako vā piṭṭhipādamajjhena caṅkamanto, agge saṁkuṭitapādattā",
  "tika-vin05t22:24_6": "kuṇṭhapādako vā piṭṭhipādaggena caṅkamanto, aggapādeneva caṅkamanakhañjo vā paṇhikāya",
  "tika-vin05t22:24_7": "caṅkamanakhañjo vā pādassa bāhirantena caṅkamanakhañjo vā pādassa abbhantarena caṅkamanakhañjo",
  "tika-vin05t22:24_8": "vā gopphakānaṁ upari bhaggattā sakalena piṭṭhipādena caṅkamanakhañjo vā. Sabbopesa",
  "tika-vin05t22:24_9": "khañjoyeva, na pabbājetabbo.",
  "tika-vin05t22:25_0": "Pakkhahatoti yassa eko hattho vā pādo vā addhasarīraṁ vā sukhaṁ na vahati. Chinniriyāpathoti",
  "tika-vin05t22:25_1": "pīṭhasappī vuccati. Jarādubbaloti jiṇṇabhāvena dubbalo attano cīvararajanādikammampi",
  "tika-vin05t22:25_2": "kātuṁ asamattho. Yo pana mahallakopi balavā hoti, attānaṁ paṭijaggituṁ sakkoti, so",
  "tika-vin05t22:25_3": "pabbājetabbo. Andhoti jaccandho vuccati. Mūgoti yassa vacībhedo na pavattati, yassapi",
  "tika-vin05t22:25_4": "pavattati, saraṇagamanaṁ pana paripuṇṇaṁ bhāsituṁ na sakkoti, tādisaṁ mammanampi",
  "tika-vin05t22:25_5": "pabbājetuṁ na vaṭṭati. Yo pana saraṇagamanamattaṁ paripuṇṇaṁ bhāsituṁ sakkoti, taṁ",
  "tika-vin05t22:25_6": "pabbājetuṁ vaṭṭati. Badhiroti yo sabbena sabbaṁ na suṇāti. Yo pana mahāsaddaṁ suṇāti,",
  "tika-vin05t22:25_7": "taṁ pabbājetuṁ vaṭṭati. Andhamūgādayo ubhayadosavasena vuttā. Yesañca pabbajjā paṭikkhittā,",
  "tika-vin05t22:25_8": "upasampadāpi tesaṁ paṭikkhittāva. Sace pana ne saṅgho upasampādeti, sabbepi sūpasampannā,",
  "tika-vin05t22:25_9": "kārakasaṅgho pana ācariyupajjhāyā ca āpattito na muccanti.",
  "tika-vin05t22:26_0": "135. Paṇḍako ubhatobyañjanako theyyasaṁvāsako titthiyapakkantako tiracchānagato mātughātako",
  "tika-vin05t22:26_1": "pitughātako arahantaghātako lohituppādako saṅghabhedako bhikkhunīdūsakoti ime pana",
  "tika-vin05t22:26_2": "ekādasa puggalā ‘‘paṇḍako, bhikkhave, anupasampanno na upasampādetabbo, upasampanno",
  "tika-vin05t22:26_3": "nāsetabbo’’ti (mahāva. 109) ādivacanato abhabbā, neva nesaṁ pabbajjā, na upasampadā",
  "tika-vin05t22:26_4": "ca ruhati, tasmā na pabbājetabbā na upasampādetabbā, jānitvā pabbājento upasampādento",
  "tika-vin05t22:26_5": "ca dukkaṭaṁ āpajjati. Ajānitvāpi pabbājitā upasampāditā ca jānitvā liṅganāsanāya nāsetabbā.",
  "tika-vin05t22:27_0": "Tattha paṇḍakoti āsittapaṇḍako usūyapaṇḍako opakkamikapaṇḍako pakkhapaṇḍako napuṁsakapaṇḍakoti",
  "tika-vin05t22:27_1": "pañca paṇḍakā. Tesu yassa paresaṁ aṅgajātaṁ mukhena gahetvā asucinā āsittassa pariḷāho",
  "tika-vin05t22:27_2": "vūpasammati, ayaṁ āsittapaṇḍako. Yassa paresaṁ ajjhācāraṁ passato usūyāya uppannāya",
  "tika-vin05t22:27_3": "pariḷāho vūpasammati, ayaṁ usūyapaṇḍako. Yassa upakkamena bījāni apanītāni, ayaṁ",
  "tika-vin05t22:27_4": "opakkamikapaṇḍako. Ekacco pana akusalavipākānubhāvena kāḷapakkhe paṇḍako hoti, juṇhapakkhe",
  "tika-vin05t22:27_5": "panassa pariḷāho vūpasammati, ayaṁ pakkhapaṇḍako. Yo pana paṭisandhiyaṁyeva abhāvako",
  "tika-vin05t22:27_6": "uppanno, ayaṁ na puṁsakapaṇḍako. Tesu āsittapaṇḍakassa ca usūyapaṇḍakassa ca pabbajjā",
  "tika-vin05t22:27_7": "na vāritā, itaresaṁ tiṇṇaṁ vāritā. ‘‘Tesupi pakkhapaṇḍakassa yasmiṁ pakkhe paṇḍako",
  "tika-vin05t22:27_8": "hoti, tasmiṁyevassa pakkhe pabbajjā vāritā’’ti kurundiyaṁ vuttaṁ.",
  "tika-vin05t22:28_0": "136.Ubhatobyañjanakoti (mahāva. aṭṭha. 116) itthinimittuppādanakammato ca purisanimittuppādanakammato",
  "tika-vin05t22:28_1": "ca ubhatobyañjanamassa atthīti ubhatobyañjanako. So duvidho hoti itthiubhatobyañjanako",
  "tika-vin05t22:28_2": "purisaubhatobyañjanakoti. Tattha itthiubhatobyañjanakassa itthinimittaṁ pākaṭaṁ hoti,",
  "tika-vin05t22:28_3": "purisanimittaṁ paṭicchannaṁ. Purisaubhatobyañjanakassa purisanimittaṁ pākaṭaṁ, itthinimittaṁ",
  "tika-vin05t22:28_4": "paṭicchannaṁ. Itthiubhatobyañjanakassa itthīsu purisattaṁ karontassa itthinimittaṁ",
  "tika-vin05t22:28_5": "paṭicchannaṁ hoti, purisanimittaṁ pākaṭaṁ. Purisaubhatobyañjanakassa purisānaṁ itthibhāvaṁ",
  "tika-vin05t22:28_6": "upagacchantassa purisanimittaṁ paṭicchannaṁ hoti, itthinimittaṁ pākaṭaṁ hoti. Itthiubhatobyañjanako",
  "tika-vin05t22:28_7": "sayañca gabbhaṁ gaṇhāti, parañca gaṇhāpeti, purisaubhatobyañjanako pana sayaṁ na",
  "tika-vin05t22:28_8": "gaṇhāti, paraṁ pana gaṇhāpetīti idametesaṁ nānākaraṇaṁ. Imassa pana duvidhassapi",
  "tika-vin05t22:28_9": "ubhatobyañjanakassa neva pabbajjā atthi, na upasampadā.",
  "tika-vin05t22:29_0": "137.Theyyasaṁvāsakoti tayo theyyasaṁvāsakā liṅgatthenako saṁvāsatthenako ubhayatthenakoti",
  "tika-vin05t22:29_1": ". Tattha yo sayaṁ pabbajitvā vihāraṁ gantvā na bhikkhuvassāni gaṇeti, na yathāvuḍḍhaṁ",
  "tika-vin05t22:29_2": "vandanaṁ sādiyati, na āsanena paṭibāhati, na uposathapavāraṇādīsu sandissati, ayaṁ",
  "tika-vin05t22:29_3": "liṅgamattasseva thenitattā liṅgatthenako nāma. Yo pana bhikkhūhi pabbājito sāmaṇero",
  "tika-vin05t22:29_4": "samāno videsaṁ gantvā ‘‘ahaṁ dasavasso vā vīsativasso vā’’ti musā vatvā bhikkhuvassāni",
  "tika-vin05t22:29_5": "gaṇeti, yathāvuḍḍhaṁ vandanaṁ sādiyati, āsanena paṭibāhati, uposathapavaāraṇādīsu",
  "tika-vin05t22:29_6": "sandissati, ayaṁ saṁvāsamattasseva thenitattā saṁvāsatthenako nāma. Bhikkhuvassagaṇanādiko",
  "tika-vin05t22:29_7": "hi sabbopi kiriyabhedo imasmiṁ atthe ‘‘saṁvāso’’ti veditabbo. Sikkhaṁ paccakkhāya",
  "tika-vin05t22:29_8": "‘‘na maṁ koci jānātī’’ti puna evaṁ paṭipajjantepi eseva nayo. Yo pana sayaṁ pabbajitvā",
  "tika-vin05t22:29_9": "vihāraṁ gantvā bhikkhuvassāni gaṇeti, yathāvuḍḍhaṁ vandanaṁ sādiyati, āsanena paṭibāhati,",
  "tika-vin05t22:29_10": "uposathapavāraṇādīsu sandissati, ayaṁ liṅgassa ceva saṁvāsassa ca thenitattā ubhayatthenako",
  "tika-vin05t22:29_11": "nāma. Ayaṁ tividhopi theyyasaṁvāsako anupasampanno na upasampādetabbo, upasampanno",
  "tika-vin05t22:29_12": "nāsetabbo, puna pabbajjaṁ yācantopi na pabbājetabbo.",
  "tika-vin05t22:30": "138. Ettha ca asammohatthaṁ idaṁ pakiṇṇakaṁ veditabbaṁ –",
  "tika-vin05t22:31": "‘‘Rājadubbhikkhakantāra, rogaveribhayena vā;",
  "tika-vin05t22:32": "Cīvarāharaṇatthaṁ vā, liṅgaṁ ādiyatīdha yo.",
  "tika-vin05t22:33": "‘‘Saṁvāsaṁ nādhivāseti, yāva so suddhamānaso;",
  "tika-vin05t22:34": "Theyyasaṁvāsako nāma, tāva esa na vuccatī’’ti. (mahāva. aṭṭha. 110);",
  "tika-vin05t22:35_0": "Tatrāyaṁ vitthāranayo – idhekaccassa rājā kuddho hoti, so ‘‘evaṁ me sotthi bhavissatī’’ti",
  "tika-vin05t22:35_1": "sayameva liṅgaṁ gahetvā palāyati. Taṁ disvā rañño ārocenti, rājā ‘‘sace pabbajito,",
  "tika-vin05t22:35_2": "na taṁ labbhā kiñci kātu’’nti tasmiṁ kodhaṁ paṭivineti. So ‘‘vūpasantaṁ me rājabhaya’’nti",
  "tika-vin05t22:35_3": "saṅghamajjhaṁ anosaritvāva gihiliṅgaṁ gahetvā āgato pabbājetabbo. Athāpi ‘‘sāsanaṁ",
  "tika-vin05t22:35_4": "nissāya mayā jīvitaṁ laddhaṁ, handa dāni ahaṁ pabbajāmī’’ti uppannasaṁvego teneva",
  "tika-vin05t22:35_5": "liṅgena āgantvā āgantukavattaṁ na sādiyati, bhikkhūhi puṭṭho vā apuṭṭho vā yathābhūtamattānaṁ",
  "tika-vin05t22:35_6": "āvikatvā pabbajjaṁ yācati, liṅgaṁ apanetvā pabbājetabbo. Sace pana so vattaṁ sādiyati,",
  "tika-vin05t22:35_7": "pabbajitālayaṁ dasseti, sabbaṁ pubbe vuttaṁ vassagaṇanādibhedaṁ vidhiṁ paṭipajjati,",
  "tika-vin05t22:35_8": "ayaṁ na pabbājetabbo.",
  "tika-vin05t22:36_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin05t22:36_1": "bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:36_2": "sabbaṁ purimasadisameva.",
  "tika-vin05t22:37_0": "Aparo mahākantāraṁ nittharitukāmo hoti, satthavāho ca pabbajite gahetvā gacchati.",
  "tika-vin05t22:37_1": "So ‘‘evaṁ maṁ satthavāho gahetvā gamissatī’’ti sayameva liṅgaṁ gahetvā satthavāhena",
  "tika-vin05t22:37_2": "saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ",
  "tika-vin05t22:37_3": "gahetvā āgatoti sabbaṁ purimasadisameva.",
  "tika-vin05t22:38_0": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin05t22:38_1": "bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:38_2": "sabbaṁ purimasadisameva.",
  "tika-vin05t22:39_0": "Aparassa eko veriko kuddho hoti, ghātetukāmo naṁ vicarati. So ‘‘evaṁ me sotthi bhavissatī’’ti",
  "tika-vin05t22:39_1": "sayameva liṅgaṁ gahetvā palāyati. Veriko ‘‘kuhiṁ so’’ti pariyesanto ‘‘pabbajitvā",
  "tika-vin05t22:39_2": "palāto’’ti sutvā ‘‘sace pabbajito, na taṁ labbhā kiñci kātu’’nti tasmiṁ kodhaṁ paṭivineti.",
  "tika-vin05t22:39_3": "So ‘‘vūpasantaṁ me veribhaya’’nti saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:39_4": "sabbaṁ purimasadisameva.",
  "tika-vin05t22:40_0": "Aparo ñātikulaṁ gantvā sikkhaṁ paccakkhāya gihī hutvā ‘‘imāni cīvarāni idha nassissanti,",
  "tika-vin05t22:40_1": "sacepi imāni gahetvā vihāraṁ gamissāmi, antarāmagge maṁ ‘coro’ti gahessanti, yaṁnūnāhaṁ",
  "tika-vin05t22:40_2": "kāyaparihāriyāni katvā gaccheyya’’nti cīvarāharaṇatthaṁ nivāsetvā ca pārupitvā ca",
  "tika-vin05t22:40_3": "vihāraṁ gacchati. Taṁ dūratova āgacchantaṁ disvā sāmaṇerā ca daharā ca abbhuggacchanti,",
  "tika-vin05t22:40_4": "vattaṁ dassenti. So na sādiyati, yathābhūtamattānaṁ āvikaroti. Sace bhikkhū ‘‘na",
  "tika-vin05t22:40_5": "dāni mayaṁ taṁ muñcissāmā’’ti balakkārena pabbājetukāmā honti, kāsāyāni apanetvā",
  "tika-vin05t22:40_6": "puna pabbājetabbo. Sace pana ‘‘nayime maṁ hīnāyāvattabhāvaṁ jānantī’’ti taṁyeva bhikkhubhāvaṁ",
  "tika-vin05t22:40_7": "paṭijānitvā sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "tika-vin05t22:41_0": "Aparo mahāsāmaṇero ñātikulaṁ gantvā uppabbajitvā kammantānuṭṭhānena ubbāḷho puna",
  "tika-vin05t22:41_1": "‘‘dāni ahaṁ sāmaṇero bhavissāmi, theropi me uppabbajitabhāvaṁ na jānātī’’ti tadeva",
  "tika-vin05t22:41_2": "pattacīvaraṁ ādāya vihāraṁ gacchati, tamatthaṁ bhikkhūnaṁ na āroceti, sāmaṇerabhāvaṁ",
  "tika-vin05t22:41_3": "paṭijānāti, ayaṁ theyyasaṁvāsakoyeva, pabbajjaṁ na labhati. Sacepissa liṅgaggahaṇakāle",
  "tika-vin05t22:41_4": "evaṁ hoti ‘‘nāhaṁ kassaci ārocessāmī’’ti, vihārañca gato āroceti, gahaṇeneva theyyasaṁvāsako.",
  "tika-vin05t22:41_5": "Athāpissa gahaṇakāle ‘‘ācikkhissāmī’’ti cittaṁ uppannaṁ hoti, vihārañca gantvā ‘‘kuhiṁ",
  "tika-vin05t22:41_6": "tvaṁ, āvuso, gato’’ti vutto ‘‘na dāni maṁ ime jānantī’’ti vañcetvā nācikkhati, ‘‘nācikkhissāmī’’ti",
  "tika-vin05t22:41_7": "saha dhuranikkhepena ayampi theyyasaṁvāsakova. Sace panassa gahaṇakālepi ‘‘ācikkhissāmī’’ti",
  "tika-vin05t22:41_8": "hoti, vihāraṁ gantvāpi ācikkhati, ayaṁ puna pabbajjaṁ labhati.",
  "tika-vin05t22:42_0": "Aparo daharasāmaṇero mahanto vā pana abyatto. So purimanayeneva uppabbajitvā ghare",
  "tika-vin05t22:42_1": "vacchakagorakkhaṇādīni kammāni kātuṁ na icchati. Tamenaṁ ñātakā tāniyeva kāsāyāni",
  "tika-vin05t22:42_2": "acchādetvā thālakaṁ vā pattaṁ vā hatthe datvā ‘‘gaccha, samaṇova hohī’’ti gharā nīharanti.",
  "tika-vin05t22:42_3": "So vihāraṁ gacchati, neva naṁ bhikkhū jānanti ‘‘ayaṁ uppabbajitvā puna sayameva pabbajito’’ti,",
  "tika-vin05t22:42_4": "nāpi sayaṁ jānāti ‘‘yo evaṁ pabbajati, so theyyasaṁvāsako nāma hotī’’ti. Sace pana",
  "tika-vin05t22:42_5": "taṁ paripuṇṇavassaṁ upasampādenti, sūpasampanno. Sace pana anupasampannakāleyeva",
  "tika-vin05t22:42_6": "vinayavinicchaye vattamāne suṇāti ‘‘yo evaṁ pabbajati, so theyyasaṁvāsako nāma hotī’’ti,",
  "tika-vin05t22:42_7": "tena ‘‘mayā evaṁ kata’’nti bhikkhūnaṁ ācikkhitabbaṁ. Evaṁ puna pabbajjaṁ labhati.",
  "tika-vin05t22:42_8": "Sace pana ‘‘dāni na maṁ koci jānātī’’ti nāroceti, dhuraṁ nikkhittamatteyeva theyyasaṁvāsako.",
  "tika-vin05t22:43_0": "Bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā puna",
  "tika-vin05t22:43_1": "sabbaṁ pubbe vuttaṁ vassagaṇanādibhedaṁ vidhiṁ paṭipajjati, theyyasaṁvāsako hoti.",
  "tika-vin05t22:43_2": "Sikkhaṁ appaccakkhāya saliṅge ṭhito methunaṁ paṭisevitvā vassagaṇanādibhedaṁ vidhiṁ",
  "tika-vin05t22:43_3": "āpajjanto theyyasaṁvāsako na hoti, pabbajjāmattaṁ labhati. Andhakaṭṭhakathāyaṁ pana",
  "tika-vin05t22:43_4": "‘‘eso theyyasaṁvāsako’’ti vuttaṁ, taṁ na gahetabbaṁ.",
  "tika-vin05t22:44_0": "Eko bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni",
  "tika-vin05t22:44_1": "nivāsetvā vassagaṇanādibhedaṁ vidhiṁ āpajjati, ayampi theyyasaṁvāsako na hoti, pabbajjāmattaṁ",
  "tika-vin05t22:44_2": "labhati. Sace pana kāsāye dhuraṁ nikkhipitvā odātaṁ nivāsetvā methunaṁ paṭisevitvā",
  "tika-vin05t22:44_3": "puna kāsāyāni nivāsetvā vassagaṇanādibhedaṁ vidhiṁ āpajjati, theyyasaṁvāsako hoti.",
  "tika-vin05t22:44_4": "Sāmaṇero saliṅge ṭhito methunādiassamaṇakaraṇadhammaṁ āpajjitvāpitheyyasaṁvāsako",
  "tika-vin05t22:44_5": "na hoti. Sacepi kāsāye saussāhova kāsāyāni apanetvā methunaṁ paṭisevitvā puna kāsāyāni",
  "tika-vin05t22:44_6": "nivāseti, neva theyyasaṁvāsako hoti. Sace pana kāsāye dhuraṁ nikkhipitvā naggo vā",
  "tika-vin05t22:44_7": "odātavattho vā methunasevanādīhi assamaṇo hutvā kāsāyaṁ nivāseti, theyyasaṁvāsako hoti.",
  "tika-vin05t22:45_0": "Sace gihibhāvaṁ patthayamāno kāsāyaṁ ovaṭṭikaṁ katvā aññena vā ākārena gihinivāsanena",
  "tika-vin05t22:45_1": "nivāseti ‘‘sobhati nu kho me gihiliṅgaṁ, na sobhatī’’ti vīmaṁsanatthaṁ, rakkhati",
  "tika-vin05t22:45_2": "tāva. ‘‘Sobhatī’’ti sampaṭicchitvā pana puna liṅgaṁ sādiyanto theyyasaṁvāsako hoti.",
  "tika-vin05t22:45_3": "Odātaṁ nivāsetvā vīmaṁsanasampaṭicchanesupi eseva nayo. Sace pana nivatthakāsāvassa",
  "tika-vin05t22:45_4": "upari odātaṁ nivāsetvā vīmaṁsati vā sampaṭicchati vā, rakkhatiyeva. Bhikkhuniyāpi",
  "tika-vin05t22:45_5": "eseva nayo. Sāpi gihibhāvaṁ patthayamānā sace kāsāyaṁ gihinivāsanaṁ nivāseti ‘‘sobhati",
  "tika-vin05t22:45_6": "nu kho me gihiliṅgaṁ, na sobhatī’’ti vīmaṁsanatthaṁ, rakkhatiyeva. Sace ‘‘sobhatī’’ti",
  "tika-vin05t22:45_7": "sampaṭicchati, na rakkhati. Odātaṁ nivāsetvā vīmaṁsanasampaṭicchanesupi eseva nayo.",
  "tika-vin05t22:45_8": "Nivatthakāsāyassa pana upari odātaṁ nivāsetvā vīmaṁsatu vā sampaṭicchatu vā, rakkhatiyeva.",
  "tika-vin05t22:46_0": "Sace koci vuḍḍhapabbajito vassāni agaṇetvā pāḷiyampi aṭṭhatvā ekapassena gantvā mahāpeḷādīsu",
  "tika-vin05t22:46_1": "kaṭacchunā ukkhitte bhattapiṇḍe pattaṁ upanāmetvā seno viya maṁsapesiṁ gahetvā gacchati,",
  "tika-vin05t22:46_2": "theyyasaṁvāsako na hoti, bhikkhuvassāni pana gaṇetvā gaṇhanto theyyasaṁvāsako hoti.",
  "tika-vin05t22:46_3": "Sayaṁ sāmaṇerova sāmaṇerapaṭipāṭiyā kūṭavassāni gaṇetvā gaṇhanto theyyasaṁvāsako",
  "tika-vin05t22:46_4": "na hoti. Bhikkhu bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.",
  "tika-vin05t22:47_0": "139.Titthiyapakkantakoti titthiyesu pakkanto paviṭṭhoti titthiyapakkantako, sopi",
  "tika-vin05t22:47_1": "na pabbājetabbo. Tatrāyaṁ vinicchayo – upasampanno bhikkhu ‘‘titthiyo bhavissāmī’’ti",
  "tika-vin05t22:47_2": "saliṅgeneva tesaṁ upassayaṁ gacchati, padavāre padavāre dukkaṭaṁ, tesaṁ liṅge ādinnamatte",
  "tika-vin05t22:47_3": "titthiyapakkantako hoti. Yopi sayameva ‘‘titthiyo bhavissa’’nti kusacīrādīni nivāseti,",
  "tika-vin05t22:47_4": "titthiyapakkantako hotiyeva. Yo pana naggo nahāyanto attānaṁ oloketvā ‘‘sobhati me",
  "tika-vin05t22:47_5": "ājīvakabhāvo, ājīvako bhavissa’’nti kāsāyāni anādāya naggo ājīvakānaṁ upassayaṁ gacchati,",
  "tika-vin05t22:47_6": "padavāre padavāre dukkaṭaṁ. Sace panassa antarāmagge hirottappaṁ uppajjati, dukkaṭāni",
  "tika-vin05t22:47_7": "desetvā muccati. Tesaṁ upassayaṁ gantvāpi tehi vā ovadito attanā vā ‘‘imesaṁ pabbajjā",
  "tika-vin05t22:47_8": "atidukkhā’’ti disvā nivattantopi muccatiyeva. Sace pana ‘‘kiṁ tumhākaṁ pabbajjāya",
  "tika-vin05t22:47_9": "ukkaṭṭha’’nti pucchitvā ‘‘kesamassuluñcanādīnī’’ti vutto ekakesampi luñcāpeti, ukkuṭikappadhānādīni",
  "tika-vin05t22:47_10": "vā vattāni ādiyati, morapiñchādīni vā nivāseti, tesaṁ liṅgaṁ gaṇhāti, ‘‘ayaṁ pabbajjā",
  "tika-vin05t22:47_11": "seṭṭhā’’ti seṭṭhabhāvaṁ vā upagacchati, na muccati, titthiyapakkantako hoti. Sace",
  "tika-vin05t22:47_12": "pana ‘‘sobhati nu kho me titthiyapabbajjā, nanu kho sobhatī’’ti vīmaṁsanatthaṁ kusacīrādīni",
  "tika-vin05t22:47_13": "vā nivāseti, jaṭaṁ vā bandhati, khārikājaṁ vā ādiyati, yāva na sampaṭicchati laddhiṁ,",
  "tika-vin05t22:47_14": "tāva rakkhati, sampaṭicchitamatte titthiyapakkantako hoti. Acchinnacīvaro pana kusacīrādīni",
  "tika-vin05t22:47_15": "nivāsento rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako",
  "tika-vin05t22:47_16": "hoti. ‘‘Ayañca titthiyapakkantako nāma upasampannabhikkhunā kathito, tasmā sāmaṇero",
  "tika-vin05t22:47_17": "saliṅgena titthiyāyatanaṁ gatopi puna pabbajjañca upasampadañca labhatī’’ti kurundiyaṁ",
  "tika-vin05t22:47_18": "vuttaṁ. Purimo pana theyyasaṁvāsako anupasampannena kathito, tasmā upasampanno kūṭavassaṁ",
  "tika-vin05t22:47_19": "gaṇentopi assamaṇo na hoti. Liṅge saussāho pārājikaṁ āpajjitvā bhikkhuvassādīni gaṇhantopi",
  "tika-vin05t22:47_20": "theyyasaṁvāsako na hoti.",
  "tika-vin05t22:48_0": "140.Tiracchānagatoti nāgo vā hotu supaṇṇamāṇavakādīnaṁ vā aññataro antamaso sakkaṁ",
  "tika-vin05t22:48_1": "devarājānaṁ upādāya yo koci amanussajātiyo, sabbova imasmiṁ atthe ‘‘tiracchānagato’’ti",
  "tika-vin05t22:48_2": "veditabbo. So ca neva upasampādetabbo na pabbājetabbo, upasampannopi nāsetabbo.",
  "tika-vin05t22:49_0": "141.Mātughātakādīsu pana yena manussitthibhūtā janikā mātā sayampi manussajātikeneva",
  "tika-vin05t22:49_1": "sabhā sañcicca jīvitā voropitā, ayaṁ ānantariyena mātughātakakammena mātughātako.",
  "tika-vin05t22:49_2": "Etassa pabbajjā ca upasampadā ca paṭikkhittā. Yena pana manussitthibhūtāpi ajanikā",
  "tika-vin05t22:49_3": "posāvanikā mātā vā cūḷamātā vā janikāpi vā na manussitthibhūtā mātā ghātitā, tassa",
  "tika-vin05t22:49_4": "pabbajjā na vāritā, na ca ānantariko hoti. Yena sayaṁ tiracchānabhūtena manussitthibhūtā",
  "tika-vin05t22:49_5": "mātā ghātitā, sopi ānantariko na hoti, tiracchānagatattā panassa pabbajjā paṭikkhittā.",
  "tika-vin05t22:49_6": "Pitughātakepi eseva nayo. Sacepi hi vesiyā putto hoti, ‘‘ayaṁ me pitā’’ti na jānāti,",
  "tika-vin05t22:49_7": "yassa sambhavena nibbatto, so ce anena ghātito, pitughātakotveva saṅkhyaṁ gacchati,",
  "tika-vin05t22:49_8": "ānantariyañca phusati.",
  "tika-vin05t22:50_0": "Arahantaghātakopi manussaarahantavaseneva veditabbo. Manussajātiyañhi antamaso apabbajitampi",
  "tika-vin05t22:50_1": "khīṇāsavaṁ dārakaṁ vā dārikaṁ vā sañcicca jīvitā voropento arahantaghātakova hoti,",
  "tika-vin05t22:50_2": "ānantariyañca phusati, pabbajjā cassa vāritā. Amanussajātikaṁ pana arahantaṁ manussajātikaṁ",
  "tika-vin05t22:50_3": "vā avasesaṁ ariyapuggalaṁ ghātetvā ānantariko na hoti, pabbajjāpissa na vāritā, kammaṁ",
  "tika-vin05t22:50_4": "pana balavaṁ hoti. Tiracchāno manussaarahantampi ghātetvā ānantariko na hoti, kammaṁ",
  "tika-vin05t22:50_5": "pana bhāriyanti ayamettha vinicchayo.",
  "tika-vin05t22:51_0": "Yo pana devadatto viya duṭṭhacittena vadhakacittena tathāgatassa jīvamānakasarīre",
  "tika-vin05t22:51_1": "khuddakamakkhikāya pivanamattampi lohitaṁ uppādeti, ayaṁ lohituppādako nāma. Etassa",
  "tika-vin05t22:51_2": "pabbajjā ca upasampadā ca vāritā. Yo pana rogavūpasamatthaṁ jīvako viya satthena",
  "tika-vin05t22:51_3": "phāletvā pūtimaṁsalohitaṁ haritvā phāsukaṁ karoti, bahuṁ so puññaṁ pasavatīti.",
  "tika-vin05t22:52": "Yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati, ayaṁ saṅghabhedako nāma. Etassa pabbajjā ca upasampadā ca vāritā.",
  "tika-vin05t22:53_0": "Yo pana pakatattaṁ bhikkhuniṁ tiṇṇaṁ maggānaṁ aññatarasmiṁ dūseti, ayaṁ bhikkhunīdūsako",
  "tika-vin05t22:53_1": "nāma. Etassa pabbajjā ca upasampadā ca vāritā. Yo pana kāyasaṁsaggena sīlavināsaṁ",
  "tika-vin05t22:53_2": "pāpeti, tassa pabbajjā ca upasampadā ca na vāritā. Balakkārena odātavatthavasanaṁ",
  "tika-vin05t22:53_3": "katvā anicchamānaṁyeva dūsentopi bhikkhunīdūsakoyeva, balakkārena pana odātavatthavasanaṁ",
  "tika-vin05t22:53_4": "katvā icchamānaṁ dūsento bhikkhunīdūsako na hoti. Kasmā? Yasmā gihibhāve sampaṭicchi",
  "tika-vin05t22:53_5": "tamatteyeva sā abhikkhunī hoti. Sakiṁsīlavipannaṁ pacchā dūsento sikkhamānasāmaṇerīsu",
  "tika-vin05t22:53_6": "ca vippaṭipajjanto neva bhikkhunīdūsako hoti, pabbajjampi upasampadampi labhati.",
  "tika-vin05t22:53_7": "Iti ime ekādasa abhabbapuggalā veditabbā.",
  "tika-vin05t22:54_0": "142.Ūnavīsativassassa pana upasampadāyeva paṭikkhittā, na pabbajjā, tasmā paṭisandhiggahaṇato",
  "tika-vin05t22:54_1": "paṭṭhāya paripuṇṇavīsativasso upasampādetabbo. Gabbhavīsopi hi paripuṇṇavīsativassotveva",
  "tika-vin05t22:54_2": "saṅkhyaṁ gacchati. Yathāha bhagavā –",
  "tika-vin05t22:55": "‘‘Yaṁ, bhikkhave, mātukucchismiṁ paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jāti. Anujānāmi, bhikkhave, gabbhavīsaṁ upasampādetu’’nti (mahāva. 124).",
  "tika-vin05t22:56_0": "Tattha (pāci. aṭṭha. 404) yo dvādasa māse mātukucchismiṁ vasitvā mahāpavāraṇāya jāto,",
  "tika-vin05t22:56_1": "so tato paṭṭhāya yāva ekūnavīsatime vasse mahāpavāraṇā, taṁ atikkamitvā pāṭipade",
  "tika-vin05t22:56_2": "upasampādetabbo. Etenupāyena hāyanavaḍḍhanaṁ veditabbaṁ. Porāṇakattherā pana ekūnavīsativassaṁ",
  "tika-vin05t22:56_3": "sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti. Kasmā? Ekasmiṁ",
  "tika-vin05t22:56_4": "vasse cha cātuddasikauposathā honti, iti vīsatiyā vassesu cattāro māsā parihāyanti,",
  "tika-vin05t22:56_5": "rājāno tatiye tatiye gasse vassaṁ ukkaḍḍhanti, iti aṭṭhārasavassesu cha māsā vaḍḍhanti,",
  "tika-vin05t22:56_6": "tato uposathavasena parihīne cattāro māse apanetvā dve māsā avasesā honti, te dve",
  "tika-vin05t22:56_7": "māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ",
  "tika-vin05t22:56_8": "atikkamma pāṭipade upasampādenti.",
  "tika-vin05t22:57_0": "Ettha pana yo pavāretvā vīsativasso bhavissati, taṁ sandhāya ‘‘ekūnavīsativassa’’nti",
  "tika-vin05t22:57_1": "vuttaṁ. Tasmā yo mātukucchismiṁ dvādasa māse vasi, so ekavīsativasso hoti. Yo satta",
  "tika-vin05t22:57_2": "māse vasi, so sattamāsādhikavīsativasso. Chamāsajāto pana na jīvati, ūnavīsativassaṁ",
  "tika-vin05t22:57_3": "pana ‘‘paripuṇṇavīsativasso’’ti saññāya upasampādentassa anāpatti, puggalo pana anupasampannova",
  "tika-vin05t22:57_4": "hoti. Sace pana so dasavassaccayena aññaṁ upasampādeti, tañce muñcitvā gaṇo pūrati,",
  "tika-vin05t22:57_5": "sūpasampanno. Sopi ca yāva na jānāti, tāvassa neva saggantarāyo na mokkhantarāyo,",
  "tika-vin05t22:57_6": "ñatvā pana puna upasampajjitabbaṁ.",
  "tika-vin05t22:58_0": "143. Iti imehi pabbajjādosehi virahitopi ‘‘na, bhikkhave, ananuññāto mātāpitūhi putto",
  "tika-vin05t22:58_1": "pabbājetabbo’’ti (mahāva. 105) vacanato mātāpitūhi ananuññāto na pabbājetabbo. Tattha",
  "tika-vin05t22:58_2": "(mahāva. aṭṭha. 105) mātāpitūhīti janake sandhāya vuttaṁ. Sace dvepi atthi, dvepi",
  "tika-vin05t22:58_3": "āpucchitabbā. Sace pitā mato hoti mātā vā, yo jīvati, so āpucchi tabbo, pabbajitāpi",
  "tika-vin05t22:58_4": "āpucchitabbāva. Āpucchantena sayaṁ vā gantvā āpucchitabbaṁ, añño vā pesetabbo. So",
  "tika-vin05t22:58_5": "eva vā pesetabbo ‘‘gaccha mātāpitaro āpucchitvā ehī’’ti. Sace ‘‘anuññātomhī’’ti vadati,",
  "tika-vin05t22:58_6": "saddahantena pabbājetabbo. Pitā sayaṁ pabbajito puttampi pabbājetukāmo hoti, mātaraṁ",
  "tika-vin05t22:58_7": "āpucchitvā pabbājetu. Mātā vā dhītaraṁ pabbājetukāmā pitaraṁ āpucchitvāva pabbājetu.",
  "tika-vin05t22:58_8": "Pitā puttadārena anatthiko palāyi, mātā ‘‘imaṁ pabbajethā’’ti puttaṁ bhikkhūnaṁ deti,",
  "tika-vin05t22:58_9": "‘‘pitāssa kuhi’’nti vutte ‘‘cittakeḷiṁ kīḷituṁ palāto’’ti vadati, taṁ pabbājetuṁ",
  "tika-vin05t22:58_10": "vaṭṭati. Mātā kenaci purisena saddhiṁ palātā hoti, pitā pana ‘‘pabbājethā’’ti vadati,",
  "tika-vin05t22:58_11": "etthāpi eseva nayo. Pitā vippavuttho hoti, mātā puttaṁ ‘‘pabbājethā’’ti anujānāti,",
  "tika-vin05t22:58_12": "‘‘pitāssa kuhi’’nti vutte ‘‘kiṁ tumhākaṁ pitarā, ahaṁ jānissāmī’’ti vadati, pabbājetuṁ",
  "tika-vin05t22:58_13": "vaṭṭatīti kurundiyaṁ vuttaṁ.",
  "tika-vin05t22:59_0": "Mātāpitaro matā, dārako cūḷamātādīnaṁ santike saṁvaddho, tasmiṁ pabbājiyamāne ñātakā",
  "tika-vin05t22:59_1": "kalahaṁ vā karonti khiyyanti vā, tasmā vivādupacchedanatthaṁ āpucchitvā pabbājetabbo,",
  "tika-vin05t22:59_2": "anāpucchitvā pabbājentassa pana āpatti natthi. Daharakāle gahetvā posakā mātāpitaro",
  "tika-vin05t22:59_3": "nāma honti, tesupi eseva nayo. Putto attānaṁ nissāya jīvati, na mātāpitaro. Sacepi",
  "tika-vin05t22:59_4": "rājā hoti, āpucchitvāva pabbājetabbo. Mātāpitūhi anuññāto pabbajitvā puna vibbhamati,",
  "tika-vin05t22:59_5": "sacepi satakkhattuṁ pabbajitvā vibbhamati, āgatāgatakāle punappunaṁ āpucchitvāva",
  "tika-vin05t22:59_6": "pabbājetabbo. Sacepi evaṁ vadanti ‘‘ayaṁ vibbhamitvā gehaṁ āgato, amhākaṁ kammaṁ",
  "tika-vin05t22:59_7": "na karoti, pabbajitvā tumhākaṁ vattaṁ na pūreti, natthi imassa āpucchanakiccaṁ ,",
  "tika-vin05t22:59_8": "āgatāgataṁ naṁ pabbājeyyāthā’’ti, evaṁ nissaṭṭhaṁ puna anāpucchāpi pabbājetuṁ vaṭṭati.",
  "tika-vin05t22:60_0": "Yopi daharakāleyeva ‘‘ayaṁ tumhākaṁ dinno, yadā icchatha, tadā pabbājeyyāthā’’ti",
  "tika-vin05t22:60_1": "evaṁ dinno hoti, sopi āgatāgato puna anāpucchitvāva pabbājetabbo. Yaṁ pana daharakāleyeva",
  "tika-vin05t22:60_2": "‘‘imaṁ, bhante, pabbājeyyāthā’’ti anujānitvā pacchā vuḍḍhippattakāle nānujānanti,",
  "tika-vin05t22:60_3": "ayaṁ na anāpucchā pabbājetabbo. Eko mātāpitūhi saddhiṁ bhaṇḍitvā ‘‘pabbājetha ma’’nti",
  "tika-vin05t22:60_4": "āgacchati, ‘‘āpucchitvā ehī’’ti ca vutto ‘‘nāhaṁ gacchāmi, sace maṁ na pabbājetha,",
  "tika-vin05t22:60_5": "vihāraṁ vā jhāpemi, satthena vā tumhe paharāmi, tumhākaṁ ñātakānaṁ vā upaṭṭhākānaṁ",
  "tika-vin05t22:60_6": "vā ārāmacchedanādīhi anatthaṁ uppādemi, rukkhā vā patitvā marāmi, coramajjhaṁ vā",
  "tika-vin05t22:60_7": "pavisāmi, desantaraṁ vā gacchāmī’’ti vadati, taṁ tasseva rakkhaṇatthāya pabbājetuṁ",
  "tika-vin05t22:60_8": "vaṭṭati. Sace panassa mātāpitaro āgantvā ‘‘kasmā amhākaṁ puttaṁ pabbājayitthā’’ti",
  "tika-vin05t22:60_9": "vadanti, tesaṁ tamatthaṁ ārocetvā ‘‘rakkhaṇatthāya naṁ pabbājayimha, paññāyatha tumhe",
  "tika-vin05t22:60_10": "puttenā’’ti vattabbā. ‘‘Rukkhā patissāmī’’ti abhiruhitvā pana hatthapāde muñcantaṁ",
  "tika-vin05t22:60_11": "pabbājetuṁ vaṭṭatiyeva.",
  "tika-vin05t22:61_0": "Eko videsaṁ gantvā pabbajjaṁ yācati, āpucchitvā ce gato, pabbājetabbo. No ce, daharabhikkhuṁ",
  "tika-vin05t22:61_1": "pesetvā āpucchāpetvā pabbājetabbo. Atidūrañce hoti, pabbājetvāpi bhikkhūhi saddhiṁ",
  "tika-vin05t22:61_2": "pesetvā dassetuṁ vaṭṭati. Kurundiyaṁ pana vuttaṁ ‘‘sace dūraṁ hoti, maggo ca mahākantāro,",
  "tika-vin05t22:61_3": "‘gantvā āpucchissāmī’ti pabbājetuṁ vaṭṭatī’’ti. Sace pana mātāpitūnaṁ bahū puttā",
  "tika-vin05t22:61_4": "honti, evañca vadanti ‘‘bhante, etesaṁ dārakānaṁ yaṁ icchatha, taṁ pabbājeyyāthā’’ti,",
  "tika-vin05t22:61_5": "dārake vīmaṁsitvā yaṁ icchati, so pabbājetabbo. Sacepi sakalena kulena vā gāmena",
  "tika-vin05t22:61_6": "vā anuññāto hoti ‘‘bhante, imasmiṁ kule vā gāme vā yaṁ icchatha, taṁ pabbājeyyāthā’’ti,",
  "tika-vin05t22:61_7": "yaṁ icchati, so pabbājetabboti.",
  "tika-vin05t22:62_0": "144. Evaṁ (mahāva. aṭṭha. 34) pabbajjādosavirahitaṁ mātāpitūhi anuññātaṁ pabbājentenapi",
  "tika-vin05t22:62_1": "ca sace acchinnakeso hoti, ekasīmāyañca aññepi bhikkhū atthi, kesacchedanatthāya",
  "tika-vin05t22:62_2": "bhaṇḍukammaṁ āpucchitabbaṁ. Tatrāyaṁ āpucchanavidhi (mahāva. aṭṭha. 98) – sīmāpariyāpanne",
  "tika-vin05t22:62_3": "bhikkhū sannipātetvā pabbajjāpekkhaṁ tattha netvā ‘‘saṅghaṁ, bhante, imassa dārakassa",
  "tika-vin05t22:62_4": "bhaṇḍukammaṁ āpucchāmī’’ti tikkhattuṁ vā dvikkhattuṁ vā sakiṁ vā vattabbaṁ. Ettha",
  "tika-vin05t22:62_5": "ca ‘‘imassa dārakassa bhaṇḍukammaṁ āpucchāmī’’tipi ‘‘imassa samaṇakaraṇaṁ āpucchāmī’’tipi",
  "tika-vin05t22:62_6": "‘‘ayaṁ samaṇo hotukāmo’’tipi ‘‘ayaṁ pabbajitukāmo’’tipi vattuṁ vaṭṭatiyeva. Sace",
  "tika-vin05t22:62_7": "sabhāgaṭṭhānaṁ hoti, dasa vā vīsati vā tiṁsaṁ vā bhikkhū vasantīti paricchedo paññāyati,",
  "tika-vin05t22:62_8": "tesaṁ ṭhitokāsaṁ vā nisinnokāsaṁ vā gantvāpi purimanayeneva āpucchitabbaṁ. Pabbajjāpekkhaṁ",
  "tika-vin05t22:62_9": "vināva daharabhikkhū vā sāmaṇere vā pesetvāpi ‘‘eko, bhante, pabbajjāpekkho atthi,",
  "tika-vin05t22:62_10": "tassa bhaṇḍukammaṁ āpucchāmā’’tiādinā nayena āpucchāpetuṁ vaṭṭati. Sace keci bhikkhū",
  "tika-vin05t22:62_11": "senāsanaṁ vā gumbādīni vā pavisitvā niddāyanti vā samaṇadhammaṁ vā karonti, āpucchakā",
  "tika-vin05t22:62_12": "ca pariyesantāpi adisvā ‘‘sabbe āpucchitā amhehī’’ti saññino honti, pabbajjā nāma",
  "tika-vin05t22:62_13": "lahukakammaṁ, tasmā pabbajito supabbajito, pabbājentassapi anāpatti.",
  "tika-vin05t22:63_0": "Sace pana vihāro mahā hoti anekabhikkhusahassāvāso, sabbe bhikkhū sannipātāpetumpi",
  "tika-vin05t22:63_1": "dukkaraṁ, pageva paṭipāṭiyā āpucchituṁ, khaṇḍasīmāya vā ṭhatvā nadīsamuddādīni vā",
  "tika-vin05t22:63_2": "gantvā pabbājetabbo. Yo pana navamuṇḍo vā hoti vibbhantako vā nigaṇṭhādīsu aññataro",
  "tika-vin05t22:63_3": "vā dvaṅgulakeso vā ūnadvaṅgulakeso vā, tassa kesacchedanakiccaṁ natthi, tasmā bhaṇḍukammaṁ",
  "tika-vin05t22:63_4": "anāpucchitvāpi tādisaṁ pabbājetuṁ vaṭṭati. Dvaṅgulātirittakeso pana yo hoti antamaso",
  "tika-vin05t22:63_5": "ekasikhāmattadharopi, so bhaṇḍukammaṁ āpucchitvāva pabbājetabbo.",
  "tika-vin05t22:64_0": "145. Evaṁ āpucchitvā pabbājentena ca paripuṇṇapattacīvarova pabbājetabbo. Sace tassa",
  "tika-vin05t22:64_1": "natthi, yācitakenapi pattacīvarena pabbājetuṁ vaṭṭati, sabhāgaṭṭhāne vissāsena gahetvāpi",
  "tika-vin05t22:64_2": "pabbājetuṁ vaṭṭati. Sace (mahāva. aṭṭha. 118) pana apakkaṁ pattaṁ cīvarūpagāni ca",
  "tika-vin05t22:64_3": "vatthāni gahetvā āgato hoti, yāva patto paccati, cīvarāni ca karīyanti, tāva vihāre",
  "tika-vin05t22:64_4": "vasantassa anāmaṭṭhapiṇḍapātaṁ dātuṁ vaṭṭati, thālakesu bhuñjituṁ vaṭṭati. Purebhattaṁ",
  "tika-vin05t22:64_5": "sāmaṇerabhāgasamako āmisabhāgo dātuṁ vaṭṭati, senāsanaggāho pana salākabhattauddesabhattanimantanādīni",
  "tika-vin05t22:64_6": "ca na vaṭṭanti. Pacchābhattampi sāmaṇerabhāgasamo telataṇḍulamadhuphāṇitādibhesajjabhāgo",
  "tika-vin05t22:64_7": "vaṭṭati. Sace gilāno hoti, bhesajjamassa kātuṁ vaṭṭati, sāmaṇerassa viya sabbaṁ paṭijagganakammaṁ.",
  "tika-vin05t22:64_8": "Upasampadāpekkhaṁ pana yācitakena pattacīvarena upasampādetuṁ na vaṭṭati. ‘‘Na, bhikkhave,",
  "tika-vin05t22:64_9": "yācitakena pattacīvarena upasampādetabbo, yo upasampādeyya, āpatti dukkaṭassā’’ti",
  "tika-vin05t22:64_10": "(mahāva. 118) vuttaṁ. Tasmā so paripuṇṇapattacīvaroyeva upasampādetabbo. Sace tassa",
  "tika-vin05t22:64_11": "natthi, ācariyupajjhāyā cassa dātukāmā honti, aññe vā bhikkhū nirapekkhehi nissajjitvā",
  "tika-vin05t22:64_12": "adhiṭṭhānupagaṁ pattacīvaraṁ dātabbaṁ. Yācitakena pana pattena vā cīvarena vā upasampādentasseva",
  "tika-vin05t22:64_13": "āpatti hoti, kammaṁ pana na kuppati.",
  "tika-vin05t22:65_0": "146. Paripuṇṇapattacīvaraṁ (mahāva. aṭṭha. 34) pabbājentenapi sace okāso hoti, sayaṁ",
  "tika-vin05t22:65_1": "pabbājetabbo. Sace uddesaparipucchādīhi byāvaṭo hoti, okāsaṁ na labhati, eko daharabhikkhu",
  "tika-vin05t22:65_2": "vattabbo ‘‘etaṁ pabbājehī’’ti. Avuttopi ce daharabhikkhu upajjhāyaṁ uddissa pabbājeti,",
  "tika-vin05t22:65_3": "vaṭṭati. Sace daharabhikkhu natthi, sāmaṇeropi vattabbo ‘‘etaṁ khaṇḍasīmaṁ netvā",
  "tika-vin05t22:65_4": "pabbājetvā kāsāyāni acchādetvā ehī’’ti. Saraṇāni pana sayaṁ dātabbāni. Evaṁ bhikkhunāva",
  "tika-vin05t22:65_5": "pabbājito hoti. Purisañhi bhikkhuto añño pabbājetuṁ na labhati, mātugāmaṁ bhikkhunīto",
  "tika-vin05t22:65_6": "añño, sāmaṇero pana sāmaṇerī vā āṇattiyā kāsāyāni dātuṁ labhanti, kesoropanaṁ yena",
  "tika-vin05t22:65_7": "kenaci kataṁ sukataṁ.",
  "tika-vin05t22:66_0": "Sace pana bhabbarūpo hoti sahetuko ñāto yasassī kulaputto, okāsaṁ katvāpi sayameva",
  "tika-vin05t22:66_1": "pabbājetabbo, ‘‘mattikāmuṭṭhiṁ gahetvā nahāyitvā āgacchāhī’’ti ca na pana vissajjetabbo",
  "tika-vin05t22:66_2": ". Pabbajitukāmānañhi paṭhamaṁ balavaussāho hoti, pacchā pana kāsāyāni ca kesaharaṇasatthakañca",
  "tika-vin05t22:66_3": "disvā utrasanti, ettoyeva palāyanti, tasmā sayameva nahānatitthaṁ netvā sace nātidaharo,",
  "tika-vin05t22:66_4": "‘‘nahāhī’’ti vattabbo, kesā panassa sayameva mattikaṁ gahetvā dhovitabbā . Daharakumārako",
  "tika-vin05t22:66_5": "pana sayaṁ udakaṁ otaritvā gomayamattikāhi ghaṁsitvā nahāpetabbo. Sacepissa kacchu",
  "tika-vin05t22:66_6": "vā piḷakā vā honti, yathā mātā puttaṁ na jigucchati, evamevaṁ ajigucchantena sādhukaṁ",
  "tika-vin05t22:66_7": "hatthapādato ca sīsato ca paṭṭhāya ghaṁsitvā ghaṁsitvā nahāpetabbo. Kasmā? Ettakena",
  "tika-vin05t22:66_8": "hi upakārena kulaputtā ācariyupajjhāyesu ca sāsane ca balavasinehā tibbagāravā anivattidhammā",
  "tika-vin05t22:66_9": "honti, uppannaṁ anabhiratiṁ vinodetvā therabhāvaṁ pāpuṇanti, kataññukatavedino honti.",
  "tika-vin05t22:67_0": "Evaṁ nahāpanakāle pana kesamassuṁ oropanakāle vā ‘‘tvaṁ ñāto yasassī, idāni mayaṁ",
  "tika-vin05t22:67_1": "taṁ nissāya paccayehi na kilamissāmā’’ti na vattabbo, aññāpi aniyyānikakathā na vattabbā,",
  "tika-vin05t22:67_2": "atha khvassa ‘‘āvuso, suṭṭhu upadhārehi, satiṁ upaṭṭhāpehī’’ti vatvā tacapañcakakammaṭṭhānaṁ",
  "tika-vin05t22:67_3": "ācikkhitabbaṁ. Ācikkhantena ca vaṇṇasaṇṭhānagandhāsayokāsavasena asucijegucchapaṭikkūlabhāvaṁ",
  "tika-vin05t22:67_4": "nijjīvanissattabhāvaṁ vā pākaṭaṁ karontena ācikkhitabbaṁ. Sace hi so pubbe madditasaṅkhāro",
  "tika-vin05t22:67_5": "hoti bhāvitabhāvano kaṇṭakavedhāpekkho viya paripakkagaṇḍo sūriyuggamanāpekkhaṁ viya",
  "tika-vin05t22:67_6": "ca pariṇatapadumaṁ, athassa āraddhamatte kammaṭṭhānaṁ manasikāre indāsani viya pabbate",
  "tika-vin05t22:67_7": "kilesapabbate cuṇṇayamānaṁyeva ñāṇaṁ pavattati, khuraggeyeva arahattaṁ pāpuṇāti.",
  "tika-vin05t22:67_8": "Ye hi keci khuragge arahattaṁ pattā, sabbe te evarūpaṁ savanaṁ labhitvā kalyāṇamittena",
  "tika-vin05t22:67_9": "ācariyena dinnanayaṁ nissāya, no anissāya. Tasmāssa āditova evarūpī kathā kathetabbāti.",
  "tika-vin05t22:68_0": "Kesesu pana oropitesu haliddicuṇṇena vā gandhacuṇṇena vā sīsañca sarīrañca ubbaṭṭetvā",
  "tika-vin05t22:68_1": "gihigandhaṁ apanetvā kāsāyāni tikkhattuṁ vā dvikkhattuṁ vā sakiṁ vā paṭiggāhāpetabbo.",
  "tika-vin05t22:68_2": "Athāpissa hatthe adatvā ācariyo vā upajjhāyo vā sayameva acchādeti, vaṭṭati. Sace",
  "tika-vin05t22:68_3": "aññaṁ daharaṁ vā sāmaṇeraṁ vā upāsakaṁ vā āṇāpeti ‘‘āvuso, etāni kāsāyāni gahetvā",
  "tika-vin05t22:68_4": "etaṁ acchādehī’’ti, taññeva vā āṇāpeti ‘‘etāni gahetvā acchādehī’’ti, sabbaṁ taṁ",
  "tika-vin05t22:68_5": "vaṭṭati, sabbaṁ tena bhikkhunāva dinnaṁ hoti. Yaṁ pana nivāsanaṁ vā pārupanaṁ vā",
  "tika-vin05t22:68_6": "anāṇattiyā nivāseti vā pārupati vā, taṁ apanetvā puna dātabbaṁ. Bhikkhunā hi sahatthena",
  "tika-vin05t22:68_7": "vā āṇattiyā vā dinnameva kāsāyaṁ vaṭṭati, adinnaṁ na vaṭṭati. Sacepi tasseva santakaṁ",
  "tika-vin05t22:68_8": "hoti, ko pana vādo upajjhāyamūlake.",
  "tika-vin05t22:69_0": "147. Evaṁ pana dinnāni kāsāyāni acchādāpetvā ekaṁsaṁ uttarāsaṅgaṁ kārāpetvā ye tattha",
  "tika-vin05t22:69_1": "sannipatitā bhikkhū, tesaṁ pāde vandāpetvā atha saraṇagahaṇatthaṁ ukkuṭikaṁ nisīdāpetvā",
  "tika-vin05t22:69_2": "añjaliṁ paggaṇhāpetvā ‘‘evaṁ vadehī’’ti vattabbo, ‘‘yamahaṁ vadāmi, taṁ vadehī’’ti",
  "tika-vin05t22:69_3": "vattabbo. Athassa upajjhāyena vā ācariyena vā ‘‘buddhaṁ saraṇaṁ gacchāmī’’tiādinā",
  "tika-vin05t22:69_4": "nayena saraṇāni dātabbāni yathāvuttapaṭipāṭiyāva, na uppaṭipāṭiyā. Sace hi ekapadampi",
  "tika-vin05t22:69_5": "ekakkharampi uppaṭipāṭiyā deti, buddhaṁ saraṇaṁyeva vā tikkhattuṁ datvā puna itaresu",
  "tika-vin05t22:69_6": "ekekaṁ tikkhattuṁ deti, adinnāni honti saraṇāni.",
  "tika-vin05t22:70_0": "Imañca pana saraṇagamanupasampadaṁ paṭikkhipitvā anuññātaupasampadā ekatosuddhiyā",
  "tika-vin05t22:70_1": "vaṭṭati, sāmaṇerapabbajjā pana ubhatosuddhiyāva vaṭṭati, no ekatosuddhiyā. Tasmā",
  "tika-vin05t22:70_2": "upasampadāya sace ācariyo ñattidosañceva kammavācādosañca vajjetvā kammaṁ karoti,",
  "tika-vin05t22:70_3": "sukataṁ hoti. Pabbajjāya pana imāni tīṇi saraṇāni bu-kāra dha-kārādīnaṁ byañjanānaṁ",
  "tika-vin05t22:70_4": "ṭhānakaraṇasampadaṁ ahāpentena ācariyenapi antevāsikenapi vattabbāni. Sace ācariyo",
  "tika-vin05t22:70_5": "vattuṁ sakkoti, antevāsiko na sakkoti, antevāsiko vā sakkoti, ācariyo na sakkoti,",
  "tika-vin05t22:70_6": "ubhopi vā na sakkonti, na vaṭṭati. Sace pana ubhopi sakkonti, vaṭṭati. Imāni ca pana",
  "tika-vin05t22:70_7": "dadamānena ‘‘buddhaṁ saraṇaṁ gacchāmī’’ti evaṁ ekasambandhāni anunāsikantāni vā katvā",
  "tika-vin05t22:70_8": "dātabbāni, ‘‘buddhama saraṇama gacchāmī’’ti evaṁ vicchinditvā makārantāni vā katvā",
  "tika-vin05t22:70_9": "dātabbāni. Andhakaṭṭhakathāyaṁ ‘‘nāmaṁ sāvetvā ‘ahaṁ, bhante, buddharakkhito yāvajīvaṁ",
  "tika-vin05t22:70_10": "buddhaṁ saraṇaṁ gacchāmī’’ti vuttaṁ, taṁ ekaṭṭhakathāyampi natthi, pāḷiyampi na vuttaṁ,",
  "tika-vin05t22:70_11": "tesaṁ rucimattameva, tasmā na gahetabbaṁ. Na hi tathā avadantassa saraṇaṁ kuppati.",
  "tika-vin05t22:70_12": "Ettāvatā ca sāmaṇerabhūmiyaṁ patiṭṭhito hoti.",
  "tika-vin05t22:71": "148. Sace panesa gatimā hoti paṇḍitajātiko, athassa tasmiṁyeva ṭhāne sikkhāpadāni uddisitabbāni. Kathaṁ? Yathā bhagavatā uddiṭṭhāni. Vuttañhetaṁ –",
  "tika-vin05t22:72_0": "‘‘Anujānāmi , bhikkhave, sāmaṇerānaṁ dasa sikkhāpadāni, tesu ca sāmaṇerehi sikkhituṁ.",
  "tika-vin05t22:72_1": "Pāṇātipātā veramaṇi, adinnādānā veramaṇi, abrahmacariyā veramaṇi, musāvādā veramaṇi,",
  "tika-vin05t22:72_2": "surāmerayamajjapamādaṭṭhānā veramaṇi, vikālabhojanā veramaṇi, naccagītavādita visūkadassanā",
  "tika-vin05t22:72_3": "veramaṇi, mālāgandha vilepana dhāraṇa maṇḍana vibhūsanaṭṭhānā veramaṇi, uccāsayanamahāsayanā",
  "tika-vin05t22:72_4": "veramaṇi, jātarūparajatapaṭiggahaṇā veramaṇī’’ti (mahāva. 106).",
  "tika-vin05t22:73_0": "Andhakaṭṭhakathāyaṁ pana ‘‘ahaṁ, bhante, itthannāmo yāvajīvaṁ pāṇātipātā veramaṇisikkhāpadaṁ",
  "tika-vin05t22:73_1": "samādiyāmī’’ti evaṁ saraṇadānaṁ viya sikkhāpadadānampi vuttaṁ, taṁ neva pāḷiyaṁ,",
  "tika-vin05t22:73_2": "na aṭṭhakathāsu atthi, tasmā yathāpāḷiyāva uddisitabbāni. Pabbajjā hi saraṇagamaneheva",
  "tika-vin05t22:73_3": "siddhā, sikkhāpadāni pana kevalaṁ sikkhāpadapūraṇatthaṁ jānitabbāni, tasmā pāḷiyā",
  "tika-vin05t22:73_4": "āgatanayeneva uggahetuṁ asakkontassa yāya kāyaci bhāsāya atthavasenapi ācikkhituṁ",
  "tika-vin05t22:73_5": "vaṭṭati. Yāva pana attanā sikkhitabbasikkhāpadāni na jānāti, saṅghāṭipattacīvaradhāraṇaṭṭhānanisajjādīsu",
  "tika-vin05t22:73_6": "pānabhojanādividhimhi ca na kusalo hoti, tāva bhojanasālaṁ vā salākabhājanaṭṭhānaṁ",
  "tika-vin05t22:73_7": "vā aññaṁ vā tathārūpaṭṭhānaṁ na pesetabbo, santikāvacaroyeva kātabbo, bāladārako",
  "tika-vin05t22:73_8": "viya paṭipajjitabbo, sabbamassa kappiyākappiyaṁ ācikkhitabbaṁ, nivāsanapārupanādīsu",
  "tika-vin05t22:73_9": "abhisamācārikesu vinetabbo. Tenapi –",
  "tika-vin05t22:74_0": "‘‘Anujānāmi, bhikkhave, dasahaṅgehi samannāgataṁ sāmaṇeraṁ nāsetuṁ. Pāṇātipātī hoti,",
  "tika-vin05t22:74_1": "adinnādāyī hoti, abrahmacārī hoti, musāvādī hoti, majjapāyī hoti, buddhassa avaṇṇaṁ",
  "tika-vin05t22:74_2": "bhāsati, dhammassa avaṇṇaṁ bhāsati, saṅghassa avaṇṇaṁ bhāsati, micchādiṭṭhiko hoti,",
  "tika-vin05t22:74_3": "bhikkhunīdūsako hotī’’ti (mahāva. 108) –",
  "tika-vin05t22:75": "Evaṁ vuttāni dasa nāsanaṅgāni ārakā parivajjetvā ābhisamācārikaṁ paripūrentena dasavidhe sīle sādhukaṁ sikkhitabbaṁ.",
  "tika-vin05t22:76_0": "149. Yo pana (mahāva. aṭṭha. 108) pāṇātipātādīsu dasasu nāsanaṅgesu ekampi kammaṁ",
  "tika-vin05t22:76_1": "karoti, so liṅganāsanāya nāsetabbo. Tīsu hi nāsanāsu liṅganāsanāyeva idhādhippetā.",
  "tika-vin05t22:76_2": "Yathā ca bhikkhūnaṁ pāṇātipātādīsu tā tā āpattiyo honti, na tathā sāmaṇerānaṁ. Sāmaṇero",
  "tika-vin05t22:76_3": "hi kuntha kipillikampi māretvā maṅgulaṇḍakampi bhinditvā nāsetabbataṁyeva pāpuṇāti,",
  "tika-vin05t22:76_4": "tāvadevassa saraṇagamanāni ca upajjhāyaggahaṇañca senāsanaggāho ca paṭippassambhanti,",
  "tika-vin05t22:76_5": "saṅghalābhaṁ na labhati, liṅgamattameva ekaṁ avasiṭṭhaṁ hoti. So sace ākiṇṇadosova",
  "tika-vin05t22:76_6": "hoti, āyatiṁ saṁvare na tiṭṭhati, nikkaḍḍhitabbo. Atha sahasā virajjhitvā ‘‘duṭṭhu",
  "tika-vin05t22:76_7": "mayā kata’’nti puna saṁvare ṭhātukāmo hoti, liṅganāsanakiccaṁ natthi, yathānivatthapārutasseva",
  "tika-vin05t22:76_8": "saraṇāni dātabbāni, upajjhāyo dātabbo. Sikkhāpadāni pana saraṇagamaneneva ijjhanti.",
  "tika-vin05t22:76_9": "Sāmaṇerānañhi saraṇagamanaṁ bhikkhūnaṁ upasampadakammavācāsadisaṁ, tasmā bhikkhūnaṁ",
  "tika-vin05t22:76_10": "viya catupārisuddhisīlaṁ imināpi dasa sīlāni samādinnāneva honti, evaṁ santepi daḷhīkaraṇatthaṁ",
  "tika-vin05t22:76_11": "āyatiṁ saṁvare patiṭṭhāpanatthaṁ puna dātabbāni. Sace purimikāya puna saraṇāni gahitāni,",
  "tika-vin05t22:76_12": "pacchimikāya vassāvāsikaṁ lacchati. Sace pacchimikāya gahitāni, saṅghena apaloketvā",
  "tika-vin05t22:76_13": "lābho dātabbo. Adinnādāne tiṇasalākamattenapi vatthunā, abrahmacariye tīsu maggesu",
  "tika-vin05t22:76_14": "yattha katthaci vippaṭipattiyā, musāvāde hasādhippāyatāyapi musā bhaṇite assamaṇo",
  "tika-vin05t22:76_15": "hoti, nāsetabbataṁ āpajjati, majjapāne pana bhikkhuno ajānitvāpi bījato paṭṭhāya",
  "tika-vin05t22:76_16": "majjaṁ pivantassa pācittiyaṁ. Sāmaṇero jānitvā pivantova sīlabhedaṁ āpajjati, na",
  "tika-vin05t22:76_17": "ajānitvā. Yāni panassa itarāni pañca sikkhāpadāni, etesu bhinnesu na nāsetabbo, daṇḍakammaṁ",
  "tika-vin05t22:76_18": "kātabbaṁ. Sikkhāpade pana puna dinnepi adinnepi vaṭṭati, daṇḍakammena pana pīḷetvā",
  "tika-vin05t22:76_19": "āyatiṁ saṁvare ṭhapanatthāya dātabbameva.",
  "tika-vin05t22:77_0": "Avaṇṇabhāsane pana ‘‘arahaṁ sammāsambuddho’’tiādīnaṁ paṭipakkhavasena buddhassa vā",
  "tika-vin05t22:77_1": "‘‘svākkhāto’’tiādīnaṁ paṭipakkhavasena dhammassa vā ‘‘suppaṭipanno’’tiādīnaṁ paṭipakkhavasena",
  "tika-vin05t22:77_2": "saṅghassa vā avaṇṇaṁ bhāsanto ratanattayaṁ nindanto garahanto ācariyupajjhāyādīhi",
  "tika-vin05t22:77_3": "‘‘mā evaṁ avacā’’ti avaṇṇabhāsane ādīnavaṁ dassetvā nivāretabbo. ‘‘Sace yāvatatiyaṁ",
  "tika-vin05t22:77_4": "vuccamāno na oramati, kaṇṭakanāsanāya nāsetabbo’’ti kurundiyaṁ vuttaṁ. Mahāaṭṭhakathāyaṁ",
  "tika-vin05t22:77_5": "pana ‘‘sace evaṁ vuccamāno taṁ laddhiṁ nissajjati, daṇḍakammaṁ kāretvā accayaṁ desāpetabbo.",
  "tika-vin05t22:77_6": "Sace na nissajjati, tatheva ādāya paggayha tiṭṭhati, liṅganāsanāya nāsetabbo’’ti",
  "tika-vin05t22:77_7": "vuttaṁ, taṁ yuttaṁ. Ayameva hi nāsanā idhādhippetāti. Micchādiṭṭhikepi eseva nayo.",
  "tika-vin05t22:77_8": "Sassatucchedānañhi aññataradiṭṭhiko sace ācariyādīhi ovadiyamāno nissajjati, daṇḍakammaṁ",
  "tika-vin05t22:77_9": "kāretvā accayaṁ desāpetabbo, apaṭinissajjantova nāsetabbo. Bhikkhunīdūsako cettha",
  "tika-vin05t22:77_10": "kāmaṁ abrahmacāriggahaṇena gahitova, abrahmacāriṁ pana āyatiṁ saṁvare ṭhātukāmaṁ",
  "tika-vin05t22:77_11": "saraṇāni datvā upasampādetuṁ vaṭṭati. Bhikkhunīdūsako āyatiṁ saṁvare ṭhātukāmopi",
  "tika-vin05t22:77_12": "pabbajjampi na labhati, pageva upasampadanti etamatthaṁ dassetuṁ ‘‘bhikkhunīdūsako’’ti",
  "tika-vin05t22:77_13": "idaṁ visuṁ dasamaṁ aṅgaṁ vuttanti veditabbaṁ.",
  "tika-vin05t22:78_0": "150. ‘‘Anujānāmi , bhikkhave, pañcahaṅgehi samannāgatassa sāmaṇerassa daṇḍakammaṁ",
  "tika-vin05t22:78_1": "kātuṁ. Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ",
  "tika-vin05t22:78_2": "avāsāya parisakkati, bhikkhū akkosati, paribhāsati, bhikkhū bhikkhūhi bhedetī’’ti",
  "tika-vin05t22:78_3": "(mahāva. 107) ‘‘vacanato pana imāni pañca aṅgāni, sikkhāpadesu ca pacchimāni vikālabhojanādīni",
  "tika-vin05t22:78_4": "pañcāti dasa daṇḍakammavatthūni. Kiṁpanettha daṇḍakammaṁ kattabba’’nti? ‘‘Anujānāmi,",
  "tika-vin05t22:78_5": "bhikkhave, yattha vā vasati, yattha vā paṭikkamati, tattha āvaraṇaṁ kātu’’nti (mahāva.",
  "tika-vin05t22:78_6": "107) vacanato yattha (mahāva. aṭṭha. 107) vasati vā pavisati vā, tattha āvaraṇaṁ",
  "tika-vin05t22:78_7": "kātabbaṁ ‘‘mā idha pavisā’’ti. Ubhayenapi attano pariveṇañca vassaggena pattasenāsanañca",
  "tika-vin05t22:78_8": "vuttaṁ. Tasmā na sabbo saṅghārāmo āvaraṇaṁ kātabbo, karonto ca dukkaṭaṁ āpajjati",
  "tika-vin05t22:78_9": "‘‘na, bhikkhave, sabbo saṅghārāmo āvaraṇaṁ kātabbo, yo kareyya, āpatti dukkaṭassā’’ti",
  "tika-vin05t22:78_10": "vuttattā. Na ca mukhadvāriko āhāro āvaraṇaṁ kātabbo, karonto ca dukkaṭaṁ āpajjati",
  "tika-vin05t22:78_11": "‘‘na, bhikkhave, mukhadvāriko āhāro āvaraṇaṁ kātabbo, yo kareyya, āpatti dukkaṭassā’’ti",
  "tika-vin05t22:78_12": "vuttattā. Tasmā ‘‘ajja mā khāda mā bhuñjā’’ti vadatopi ‘‘āhārampi nivāressāmī’’ti",
  "tika-vin05t22:78_13": "pattacīvaraṁ anto nikkhipatopi sabbapayogesu dukkaṭaṁ. Anācārassa pana dubbacasāmaṇerassa",
  "tika-vin05t22:78_14": "daṇḍakammaṁ katvā yāguṁ vā bhattaṁ vā pattacīvaraṁ vā dassetvā ‘‘ettake nāma daṇḍakamme",
  "tika-vin05t22:78_15": "āhaṭe idaṁ lacchasī’’ti vattuṁ vaṭṭati. Bhagavatā hi āvaraṇameva daṇḍakammaṁ vuttaṁ.",
  "tika-vin05t22:78_16": "Dhammasaṅgāhakattherehi pana ‘‘aparādhānurūpaṁ udakadāruvālikādīnaṁ āharāpanampi",
  "tika-vin05t22:78_17": "kātabba’’nti vuttaṁ, tasmā tampi kātabbaṁ, tañca kho ‘‘oramissati viramissatī’’ti",
  "tika-vin05t22:78_18": "anukampāya, na ‘‘nassissati vibbhamissatī’’tiādinayappavattena pāpajjhāsayena. ‘‘Daṇḍakammaṁ",
  "tika-vin05t22:78_19": "karomī’’ti ca uṇhapāsāṇe vā nipajjāpetuṁ pāsāṇiṭṭhakādīni vā sīse nikkhipāpetuṁ udakaṁ",
  "tika-vin05t22:78_20": "vā pavesetuṁ na vaṭṭati.",
  "tika-vin05t22:79_0": "Upajjhāyaṁ anāpucchāpi daṇḍakammaṁ na kāretabbaṁ ‘‘na, bhikkhave, upajjhāyaṁ anāpucchā",
  "tika-vin05t22:79_1": "āvaraṇaṁ kātabbaṁ, yo kareyya, āpatti dukkaṭassā’’ti (mahāva. 108) vacanato. Ettha",
  "tika-vin05t22:79_2": "pana ‘‘tumhākaṁ sāmaṇerassa ayaṁ nāma aparādho, daṇḍakammamassa karothā’’ti tikkhattuṁ",
  "tika-vin05t22:79_3": "vutte sace so upajjhāyo daṇḍakammaṁ na karoti, sayaṁ kātuṁ vaṭṭati. Sacepi ādito",
  "tika-vin05t22:79_4": "upajjhāyo vadati ‘‘mayhaṁ sāmaṇerānaṁ dose sati tumhe daṇḍakammaṁ karothā’’ti, kātuṁ",
  "tika-vin05t22:79_5": "vaṭṭatiyeva. Yathā ca sāmaṇerānaṁ, evaṁ saddhivihārikantevāsikānampi daṇḍakammaṁ",
  "tika-vin05t22:79_6": "kātuṁ vaṭṭati, aññesaṁ pana parisā na apalāḷetabbā, apalāḷento dukkaṭaṁ āpajjati",
  "tika-vin05t22:79_7": "‘‘na, bhikkhave, aññassa parisā apalāḷetabbā, yo apalāḷeyya, āpatti dukkaṭassā’’ti",
  "tika-vin05t22:79_8": "(mahāva. 108) vacanato . Tasmā ‘‘tumhākaṁ pattaṁ dema, cīvaraṁ demā’’ti attano upaṭṭhānakaraṇatthaṁ",
  "tika-vin05t22:79_9": "saṅgaṇhitvā sāmaṇerā vā hontu upasampannā vā, antamaso dussīlabhikkhussapi parassa",
  "tika-vin05t22:79_10": "parisabhūte bhinditvā gaṇhituṁ na vaṭṭati, ādīnavaṁ pana vattuṁ vaṭṭati ‘‘tayā nahāyituṁ",
  "tika-vin05t22:79_11": "āgatena gūthamakkhanaṁ viya kataṁ dussīlaṁ nissāya viharantenā’’ti. Sace so sayameva",
  "tika-vin05t22:79_12": "jānitvā upajjhaṁ vā nissayaṁ vā yācati, dātuṁ vaṭṭati.",
  "tika-vin05t22:80": "Iti pāḷimuttakavinayavinicchayasaṅgahe",
  "tika-vin05t22:81": "Pabbajjāvinicchayakathā samattā."
}