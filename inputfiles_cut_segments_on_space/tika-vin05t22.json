{
  "tika-vin05t22:0": "22. Pabbajjāvinicchayakathā",
  "tika-vin05t22:1_0": "123.Pabbajjāti ettha pana pabbajjāpekkhaṁ kulaputtaṁ pabbājentena ye pāḷiyaṁ “na",
  "tika-vin05t22:1_1": "bhikkhave pañcahi ābādhehi phuṭṭho pabbājetabbo”tiādinā paṭikkhittā puggalā, te vajjetvā",
  "tika-vin05t22:1_2": "pabbajjādosavirahito puggalo pabbājetabbo. Tatrāyaṁ vinicchayo – kuṭṭhaṁ gaṇḍo kilāso",
  "tika-vin05t22:1_3": "soso apamāroti imehi pañcahi ābādhehi phuṭṭho na pabbājetabbo, pabbājento pana dukkaṭaṁ",
  "tika-vin05t22:1_4": "āpajjati “yo pabbājeyya, āpatti dukkaṭassā”ti vuttattā. Tattha kuṭṭhanti rattakuṭṭhaṁ",
  "tika-vin05t22:1_5": "vā hotu kāḷakuṭṭhaṁ vā, yaṁ kiñci kiṭibhadaddaukacchuādippabhedampi sabbaṁ kuṭṭhamevāti",
  "tika-vin05t22:1_6": "vuttaṁ. Tañce nakhapiṭṭhippamāṇampi vaḍḍhanakapakkhe ṭhitaṁ hoti, na pabbājetabbo.",
  "tika-vin05t22:1_7": "Sace pana nivāsanapāvuraṇehi pakatipaṭicchannaṭṭhāne nakhapiṭṭhippamāṇaṁ avaḍḍhanakapakkhe",
  "tika-vin05t22:1_8": "ṭhitaṁ hoti, vaṭṭati. “Mukhe pana hatthapādapiṭṭhīsu vā sacepi avaḍḍhanakapakkhe",
  "tika-vin05t22:1_9": "ṭhitaṁ, nakhapiṭṭhito ca khuddakatarampi na vaṭṭatiyevā”ti kurundiyaṁ vuttaṁ. Tikicchāpetvā",
  "tika-vin05t22:1_10": "pabbājentenapi pakativaṇṇe jāteyeva pabbājetabbo, godhāpiṭṭhisadisacuṇṇaokiraṇasarīrampi",
  "tika-vin05t22:1_11": "pabbājetuṁ na vaṭṭati.",
  "tika-vin05t22:2_0": "Gaṇḍoti medagaṇḍo vā hotu añño vā, yo koci kolaṭṭhimattakopi ce vaḍḍhanakapakkhe",
  "tika-vin05t22:2_1": "ṭhito gaṇḍo hoti, na pabbājetabbo. Paṭicchannaṭṭhāne pana kolaṭṭhimatte avaḍḍhanakapakkhe",
  "tika-vin05t22:2_2": "ṭhite vaṭṭati, mukhādike appaṭicchannaṭṭhāne avaḍḍhanakapakkhe ṭhitepi na vaṭṭati.",
  "tika-vin05t22:2_3": "Tikicchāpetvā pabbājentenapi sarīraṁ sacchaviṁ kārāpetvā pabbājetabbo. Uṇṇigaṇḍā",
  "tika-vin05t22:2_4": "nāma honti gothanakā viya aṅgulikā viya ca tattha tattha lambanti, etepi gaṇḍāyeva,",
  "tika-vin05t22:2_5": "tesu sati pabbājetuṁ na vaṭṭati. Daharakāle khīrapīḷakā yobbannakāle ca mukhe kharapīḷakā",
  "tika-vin05t22:2_6": "nāma honti, mahallakakāle nassanti, na tā gaṇḍasaṅkhyaṁ gacchanti, tāsu sati pabbājetuṁ",
  "tika-vin05t22:2_7": "vaṭṭati. Aññā pana sarīre kharapīḷakā nāma, aparā padumakaṇṇikā nāma honti, aññā",
  "tika-vin05t22:2_8": "sāsapabījakā nāma sāsapamattāyeva sakalasarīraṁ pharanti, sabbā kuṭṭhajātikāva, tāsu",
  "tika-vin05t22:2_9": "sati na pabbājetabbo.",
  "tika-vin05t22:3_0": "Kilāsoti na bhijjanakaṁ na paggharaṇakaṁ padumapuṇḍarīkapattavaṇṇaṁ kuṭṭhaṁ. Yena",
  "tika-vin05t22:3_1": "gunnaṁ viya sabalaṁ sarīraṁ hoti, tasmiṁ kuṭṭhe vuttanayeneva vinicchayo veditabbo.",
  "tika-vin05t22:3_2": "Sosoti sosabyādhi. Tasmiṁ sati na pabbājetabbo. Apamāroti pittummādo vā yakkhummādo",
  "tika-vin05t22:3_3": "vā. Tattha pubbaverikena amanussena gahito duttikiccho hoti, appamattakepi pana apamāre",
  "tika-vin05t22:3_4": "sati na pabbājetabbo.",
  "tika-vin05t22:4_0": "124. “Na, bhikkhave, rājabhaṭo pabbājetabbo, yo pabbājeyya, āpatti dukkaṭassā”ti",
  "tika-vin05t22:4_1": "vacanato rājabhaṭopi na pabbājetabbo. Ettha ca amacco vā hotu mahāmatto vā sevako",
  "tika-vin05t22:4_2": "vā kiñci ṭhānantaraṁ patto vā appatto vā, yo koci rañño bhattavetanabhaṭo, sabbo",
  "tika-vin05t22:4_3": "rājabhaṭoti saṅkhyaṁ gacchati, so na pabbājetabbo. Tassa pana puttanattabhātukā ye",
  "tika-vin05t22:4_4": "rājato bhattavetanaṁ na gaṇhanti, te pabbājetuṁ vaṭṭati. Yo pana rājato laddhaṁ nibaddhabhogaṁ",
  "tika-vin05t22:4_5": "vā māsasaṁvaccharaparibbayaṁ vā raññoyeva niyyādeti, puttabhātuke vā taṁ ṭhānaṁ sampaṭicchāpetvā",
  "tika-vin05t22:4_6": "rājānaṁ “na dānāhaṁ devassa bhaṭo”ti āpucchati, yena vā yaṁkāraṇā vetanaṁ gahitaṁ,",
  "tika-vin05t22:4_7": "taṁ kammaṁ kataṁ hoti, yo vā “pabbajassū”ti raññā anuññāto hoti, tampi pabbājetuṁ vaṭṭati.",
  "tika-vin05t22:5_0": "125. Coropi dhajabandho na pabbājetabbo “na, bhikkhave, dhajabandho coro pabbājetabbo,",
  "tika-vin05t22:5_1": "yo pabbājeyya, āpatti dukkaṭassā”ti vuttattā. Tattha dhajaṁ bandhitvā viya vicaratīti",
  "tika-vin05t22:5_2": "dhajabandho, mūladevādayo viya loke pākaṭoti vuttaṁ hoti. Tasmā yo gāmaghātaṁ vā",
  "tika-vin05t22:5_3": "panthaduhanaṁ vā nagare sandhicchedādikammaṁ vā karonto vicarati, paññāyati ca “asuko",
  "tika-vin05t22:5_4": "nāma idaṁ idaṁ karotī”ti, so na pabbājetabbo. Yo pana rājaputto rajjaṁ patthento",
  "tika-vin05t22:5_5": "gāmaghātādīni karoti, so pabbājetabbo. Rājāno hi tasmiṁ pabbajite tussanti, sace",
  "tika-vin05t22:5_6": "pana na tussanti, na pabbājetabbo. Pubbe mahājane pākaṭo coro pacchā corakammaṁ pahāya",
  "tika-vin05t22:5_7": "pañca sīlāni samādiyati, tañce manussā evaṁ jānanti, pabbājetabbo. Ye pana ambalabujādicorakā",
  "tika-vin05t22:5_8": "sandhicchedādicorā eva vā adissamānā theyyaṁ karonti, pacchāpi “iminā nāma idaṁ kata”nti",
  "tika-vin05t22:5_9": "na paññāyanti, tepi pabbājetuṁ vaṭṭati.",
  "tika-vin05t22:6_0": "126. Kārabhedako pana coro na pabbājetabbo “na, bhikkhave, kārabhedako coro pabbājetabbo,",
  "tika-vin05t22:6_1": "yo pabbājeyya, āpatti dukkaṭassā”ti vuttattā. Tattha kāro vuccati bandhanāgāraṁ.",
  "tika-vin05t22:6_2": "Idha pana andubandhanaṁ vā hotu saṅkhalikabandhanaṁ vā rajjubandhanaṁ vā gāmabandhanaṁ",
  "tika-vin05t22:6_3": "vā nigamabandhanaṁ vā nagarabandhanaṁ vā purisagutti vā janapadabandhanaṁ vā dīpabandhanaṁ",
  "tika-vin05t22:6_4": "vā, yo etesu yaṁ kiñci bandhanaṁ bhinditvā vā chinditvā vā muñcitvā vā vivaritvā",
  "tika-vin05t22:6_5": "vā apassamānānaṁ vā palāyati, so kārabhedakoti saṅkhyaṁ gacchati. Tasmā īdiso kārabhedako",
  "tika-vin05t22:6_6": "coro dīpabandhanaṁ bhinditvā dīpantaraṁ gatopi na pabbājetabbo. Yo pana na coro,",
  "tika-vin05t22:6_7": "kevalaṁ hatthakammaṁ akaronto “evaṁ no apalāyanto karissatī”ti rājayuttādīhi baddho,",
  "tika-vin05t22:6_8": "so kāraṁ bhinditvā palātopi pabbājetabbo. Yo pana gāmanigamapaṭṭanādīni keṇiyā gahetvā",
  "tika-vin05t22:6_9": "taṁ asampādento bandhanāgāraṁ pavesito hoti, sopi palāyitvā āgato na pabbājetabbo.",
  "tika-vin05t22:6_10": "Yopi kasikammādīhi dhanaṁ sampādetvā jīvanto “nidhānaṁ iminā laddha”nti pesuññaṁ",
  "tika-vin05t22:6_11": "upasaṁharitvā kenaci bandhāpito hoti, taṁ tattheva pabbājetuṁ na vaṭṭati, palāyitvā",
  "tika-vin05t22:6_12": "gataṁ pana gataṭṭhāne pabbājetuṁ vaṭṭati.",
  "tika-vin05t22:7_0": "127. “Na, bhikkhave, likhitako coro pabbājetabbo, yo pabbājeyya, āpatti dukkaṭassā”ti",
  "tika-vin05t22:7_1": "vacanato pana likhitako coro na pabbājetabbo. Tattha likhitako nāma yo koci corikaṁ",
  "tika-vin05t22:7_2": "vā aññaṁ vā garuṁ rājāparādhaṁ katvā palāto, rājā ca naṁ paṇṇe vā potthake vā “itthannāmo",
  "tika-vin05t22:7_3": "yattha dissati, tattha gahetvā māretabbo”ti vā “hatthapādādīni assa chinditabbānī”ti",
  "tika-vin05t22:7_4": "vā “ettakaṁ nāma daṇḍaṁ āharāpetabbo”ti vā likhāpeti, ayaṁ likhitako nāma, so na pabbājetabbo.",
  "tika-vin05t22:8_0": "128. Kasāhato katadaṇḍakammopi na pabbājetabbo “na, bhikkhave, kasāhato katadaṇḍakammo",
  "tika-vin05t22:8_1": "pabbājetabbo, yo pabbājeyya, āpatti dukkaṭassā”ti vacanato. Ettha pana yo vacanapesanādīni",
  "tika-vin05t22:8_2": "akaronto haññati, na so katadaṇḍakammo. Yo pana keṇiyā vā aññathā vā kiñci gahetvā",
  "tika-vin05t22:8_3": "khāditvā puna dātuṁ asakkonto “ayameva te daṇḍo hotū”ti kasāhi haññati, ayameva kasāhato",
  "tika-vin05t22:8_4": "katadaṇḍakammo. So ca kasāhi vā hato hotu aḍḍhadaṇḍakādīnaṁ vā aññatarena, yāva allavaṇo",
  "tika-vin05t22:8_5": "hoti, na tāva pabbājetabbo, vaṇe pana pākatike katvā pabbājetabbo. Sace pana jāṇūhi",
  "tika-vin05t22:8_6": "vā kapparehi vā nāḷikerapāsāṇādīhi vā ghātetvā mutto hoti, sarīre cassa gaṇṭhiyo",
  "tika-vin05t22:8_7": "paññāyanti, na pabbājetabbo, phāsukaṁ katvā eva gaṇṭhīsu sannisinnāsu pabbājetabbo.",
  "tika-vin05t22:9_0": "129. Lakkhaṇāhato pana katadaṇḍakammo na pabbājetabbo “na, bhikkhave, lakkhaṇahato",
  "tika-vin05t22:9_1": "katadaṇḍakammo pabbājetabbo, yo pabbājeyya, āpatti dukkaṭassā”ti vacanato. Etthapi",
  "tika-vin05t22:9_2": "katadaṇḍakammabhāvo purimanayeneva veditabbo. Yassa pana nalāṭe vā ūruādīsu vā tattena",
  "tika-vin05t22:9_3": "lohena lakkhaṇaṁ āhataṁ hoti, so sace bhujisso, yāva allavaṇo hoti, tāva na pabbājetabbo.",
  "tika-vin05t22:9_4": "Sacepissa vaṇā ruḷhā honti chaviyā samaparicchedā, lakkhaṇaṁ na paññāyati, timaṇḍalaṁ",
  "tika-vin05t22:9_5": "nivatthassa uttarāsaṅge kate paṭicchannokāse ce hoti, pabbājetuṁ vaṭṭati, appaṭicchannokāse ce, na vaṭṭati.",
  "tika-vin05t22:10_0": "130. “Na, bhikkhave, iṇāyiko pabbājetabbo, yo pabbājeyya, āpatti dukkaṭassā”ti vacanato",
  "tika-vin05t22:10_1": "iṇāyikopi na pabbājetabbo. Tattha iṇāyiko nāma yassa pitipitāmahehi vā iṇaṁ gahitaṁ",
  "tika-vin05t22:10_2": "hoti, sayaṁ vā iṇaṁ gahitaṁ hoti, yaṁ vā āṭhapetvā mātāpitūhi kiñci gahitaṁ hoti,",
  "tika-vin05t22:10_3": "so taṁ iṇaṁ paresaṁ dhāretīti iṇāyiko. Yaṁ pana aññe ñātakā āṭhapetvā kiñci gaṇhanti,",
  "tika-vin05t22:10_4": "so na iṇāyiko. Na hi te taṁ āṭhapetuṁ issarā, tasmā taṁ pabbājetuṁ vaṭṭati, itaraṁ",
  "tika-vin05t22:10_5": "na vaṭṭati. Sace panassa ñātisālohitā “mayaṁ dassāma, pabbājetha na”nti iṇaṁ attano",
  "tika-vin05t22:10_6": "bhāraṁ karonti, añño vā koci tassa ācārasampattiṁ disvā “pabbājetha naṁ, ahaṁ iṇaṁ",
  "tika-vin05t22:10_7": "dassāmī”ti vadati, pabbājetuṁ vaṭṭati. Tesu asati bhikkhunā tathārūpassa upaṭṭhākassapi",
  "tika-vin05t22:10_8": "ārocetabbaṁ “sahetuko satto iṇapalibodhena na pabbajatī”ti. Sace so paṭipajjati,",
  "tika-vin05t22:10_9": "pabbājetabbo. Sacepi attano kappiyabhaṇḍaṁ atthi, “etaṁ dassāmī”ti pabbājetabbo.",
  "tika-vin05t22:10_10": "Sace pana neva ñātakādayo paṭipajjanti, na attano dhanaṁ atthi, “pabbājetvā bhikkhāya",
  "tika-vin05t22:10_11": "caritvā mocessāmī”ti pabbājetuṁ na vaṭṭati. Sace pabbājeti, dukkaṭaṁ. Palātopi ānetvā",
  "tika-vin05t22:10_12": "dātabbo. No ce deti, sabbaṁ iṇaṁ gīvā hoti. Ajānitvā pabbājayato anāpatti, passantena",
  "tika-vin05t22:10_13": "pana ānetvā iṇasāmikānaṁ dassetabbo, apassantassa gīvā na hoti.",
  "tika-vin05t22:11_0": "Sace iṇāyiko aññaṁ desaṁ gantvā pucchiyamānopi “nāhaṁ kassaci kiñci dhāremī”ti vatvā",
  "tika-vin05t22:11_1": "pabbajati, iṇasāmiko ca taṁ pariyesanto tattha gacchati, daharo taṁ disvā palāyati,",
  "tika-vin05t22:11_2": "so theraṁ upasaṅkamitvā “ayaṁ, bhante, kena pabbājito, mama ettakaṁ nāma dhanaṁ gahetvā",
  "tika-vin05t22:11_3": "palāto”ti vadati, therena vattabbaṁ “mayā, upāsaka, ‘aṇaṇo aha’nti vadanto pabbājito,",
  "tika-vin05t22:11_4": "kiṁ dāni karomi, passa me pattacīvara”nti. Ayaṁ tattha sāmīci. Palāte pana gīvā na",
  "tika-vin05t22:11_5": "hoti. Sace pana naṁ therassa sammukhāva disvā “ayaṁ mama iṇāyiko”ti vadati, “tava",
  "tika-vin05t22:11_6": "iṇāyikaṁ tvameva jānāhī”ti vattabbo, evampi gīvā na hoti. Sacepi so “pabbajito ayaṁ",
  "tika-vin05t22:11_7": "dāni kuhiṁ gamissatī”ti vadati, therena “tvaṁyeva jānāhī”ti vattabbo. Evampissa palāte",
  "tika-vin05t22:11_8": "gīvā na hoti. Sace pana thero “kuhiṁ dāni ayaṁ gamissati, idheva acchatū”ti vadati,",
  "tika-vin05t22:11_9": "so ce palāyati, gīvā hoti. Sace so sahetuko satto hoti vattasampanno, therena “īdiso",
  "tika-vin05t22:11_10": "aya”nti vattabbaṁ. Iṇasāmiko ce “sādhū”ti vissajjeti, iccetaṁ kusalaṁ, “upaḍḍhupaḍḍhaṁ",
  "tika-vin05t22:11_11": "dethā”ti vadati, dātabbaṁ. Aparena samayena atiārādhako hoti, “sabbaṁ dethā”ti vuttepi",
  "tika-vin05t22:11_12": "dātabbameva. Sace pana uddesaparipucchādīsu kusalo hoti bahūpakāro bhikkhūnaṁ, bhikkhācāravattena",
  "tika-vin05t22:11_13": "pariyesitvāpi iṇaṁ dātabbameva.",
  "tika-vin05t22:12_0": "131. Dāsopi na pabbājetabbo “na, bhikkhave, dāso pabbājetabbo, yo pabbājeyya, āpatti",
  "tika-vin05t22:12_1": "dukkaṭassā”ti vacanato. Tattha cattāro dāsā antojāto dhanakkīto karamarānīto sāmaṁ",
  "tika-vin05t22:12_2": "dāsabyaṁ upagatoti. Tattha antojāto nāma jātiyā dāso gharadāsiyā putto. Dhanakkīto",
  "tika-vin05t22:12_3": "nāma mātāpitūnaṁ santikā putto vā sāmikānaṁ santikā dāso vā dhanaṁ datvā dāsacārittaṁ",
  "tika-vin05t22:12_4": "āropetvā kīto. Ete dvepi na pabbājetabbā. Pabbājentena tattha tattha cārittavasena",
  "tika-vin05t22:12_5": "adāse katvā pabbājetabbā. Karamarānīto nāma tiroraṭṭhaṁ vilopaṁ vā katvā upalāpetvā",
  "tika-vin05t22:12_6": "vā tiroraṭṭhato bhujissamānusakāni āharanti, antoraṭṭheyeva vā katāparādhaṁ kiñci",
  "tika-vin05t22:12_7": "gāmaṁ rājā “vilumpathā”ti ca āṇāpeti, tato mānusakānipi āharanti, tattha sabbe purisā",
  "tika-vin05t22:12_8": "dāsā, itthiyo dāsiyo. Evarūpo karamarānīto dāso yehi ānīto, tesaṁ santike vasanto",
  "tika-vin05t22:12_9": "vā bandhanāgāre baddho vā purisehi rakkhiyamāno vā na pabbājetabbo, palāyitvā pana",
  "tika-vin05t22:12_10": "gato gataṭṭhāne pabbājetabbo. Raññā tuṭṭhena “karamarānītake muñcathā”ti vatvā vā",
  "tika-vin05t22:12_11": "sabbasādhāraṇena vā nayena bandhanamokkhe kate pabbājetabbova.",
  "tika-vin05t22:13_0": "Sāmaṁ dāsabyaṁ upagato nāma jīvitahetu vā ārakkhahetu vā “ahaṁ te dāso”ti sayameva",
  "tika-vin05t22:13_1": "dāsabhāvaṁ upagato rājūnaṁ hatthiassagomahiṁsagopakādayo viya. Tādiso dāso na pabbājetabbo.",
  "tika-vin05t22:13_2": "Rañño vaṇṇadāsīnaṁ puttā honti amaccaputtasadisā, tepi na pabbājetabbā. Bhujissitthiyo",
  "tika-vin05t22:13_3": "asaññatā vaṇṇadāsīhi saddhiṁ vicaranti, tāsaṁ putte pabbājetuṁ vaṭṭati. Sace sayameva",
  "tika-vin05t22:13_4": "paṇṇaṁ āropenti, na vaṭṭati. Bhaṭiputtagaṇādīnaṁ dāsāpi tehi adinnā na pabbājetabbā.",
  "tika-vin05t22:13_5": "Vihāresu rājūhi ārāmikadāsā nāma dinnā honti, tepi pabbājetuṁ na vaṭṭati, bhujisse",
  "tika-vin05t22:13_6": "katvā pana pabbājetuṁ vaṭṭati. Mahāpaccariyaṁ “antojātadhanakkītake ānetvā bhikkhusaṅghassa",
  "tika-vin05t22:13_7": "‘ārāmike demā’ti denti, takkaṁ sīse āsittakasadisāva honti, te pabbājetuṁ vaṭṭatī”ti",
  "tika-vin05t22:13_8": "vuttaṁ. Kurundiyaṁ pana “ārāmikaṁ demāti kappiyavohārena denti, yena kenaci vohārena",
  "tika-vin05t22:13_9": "dinno hotu, neva pabbājetabbo”ti vuttaṁ. Duggatamanussā “saṅghaṁ nissāya jīvissāmā”ti",
  "tika-vin05t22:13_10": "vihāre kappiyakārakā honti, ete pabbājetuṁ vaṭṭati. Yassa mātāpitaro dāsā, mātā eva",
  "tika-vin05t22:13_11": "vā dāsī, pitā adāso, taṁ pabbājetuṁ na vaṭṭati. Yassa pana mātā adāsī, pitā dāso,",
  "tika-vin05t22:13_12": "taṁ pabbājetuṁ vaṭṭati. Bhikkhussa ñātakā vā upaṭṭhākā vā dāsaṁ denti “imaṁ pabbājetha,",
  "tika-vin05t22:13_13": "tumhākaṁ veyyāvaccaṁ karissatī”ti, attano vāssa dāso atthi, bhujisso katova pabbājetabbo.",
  "tika-vin05t22:13_14": "Sāmikā dāsaṁ denti “imaṁ pabbājetha, sace abhiramissati, adāso. Vibbhamissati ce,",
  "tika-vin05t22:13_15": "amhākaṁ dāsova bhavissatī”ti, ayaṁ tāvakāliko nāma, taṁ pabbājetuṁ na vaṭṭatīti kurundiyaṁ",
  "tika-vin05t22:13_16": "vuttaṁ. Nissāmikadāso hoti, sopi bhujisso katova pabbājetabbo. Ajānanto pabbājetvā",
  "tika-vin05t22:13_17": "upasampādetvā vā pacchā jānanti, bhujissaṁ kātumeva vaṭṭati.",
  "tika-vin05t22:14_0": "Imassa ca atthassa pakāsanatthaṁ idaṁ vatthuṁ vadanti – ekā kira kuladāsī ekena saddhiṁ",
  "tika-vin05t22:14_1": "anurādhapurā palāyitvā rohaṇe vasamānā puttaṁ paṭilabhi, so pabbajitvā upasampannakāle",
  "tika-vin05t22:14_2": "lajjī kukkuccako ahosi. Athekadivasaṁ mātaraṁ pucchi “kiṁ upāsike tumhākaṁ bhātā",
  "tika-vin05t22:14_3": "vā bhaginī vā natthi, na kiñci ñātakaṁ passāmī”ti. Tāta, ahaṁ anurādhapure kuladāsī,",
  "tika-vin05t22:14_4": "tava pitarā saddhiṁ palāyitvā idha vasāmīti. Sīlavā bhikkhu “asuddhā kira me pabbajjā”ti",
  "tika-vin05t22:14_5": "saṁvegaṁ labhitvā mātaraṁ tassa kulassa nāmagottaṁ pucchitvā anurādhapuraṁ āgamma",
  "tika-vin05t22:14_6": "tassa kulassa gharadvāre aṭṭhāsi, “aticchatha, bhante”ti vuttepi nātikkami. Te āgantvā",
  "tika-vin05t22:14_7": "“kiṁ, bhante”ti pucchiṁsu. “Tumhākaṁ itthannāmā dāsī palātā atthī”ti? “Atthi, bhante”.",
  "tika-vin05t22:14_8": "Ahaṁ tassā putto, sace maṁ tumhe anujānātha, pabbajjaṁ labhāmi, tumhe mayhaṁ sāmikāti.",
  "tika-vin05t22:14_9": "Te haṭṭhatuṭṭhā hutvā “suddhā, bhante, tumhākaṁ pabbajjā”ti taṁ bhujissaṁ katvā mahāvihāre",
  "tika-vin05t22:14_10": "vasāpesuṁ catūhi paccayehi paṭijaggantā. Thero taṁ kulaṁ nissāya vasamānoyeva arahattaṁ pāpuṇīti.",
  "tika-vin05t22:15_0": "132. “Na, bhikkhave, hatthacchinno pabbājetabbo. Na pādacchinno, na hatthapādacchinno,",
  "tika-vin05t22:15_1": "na kaṇṇacchinno, na kaṇṇanāsacchinno, na aṅgulicchinno, na aḷacchinno, na kaṇḍaracchinno,",
  "tika-vin05t22:15_2": "na phaṇahatthako, na khujjo, na vāmano na galagaṇḍī, na lakkhaṇāhato, na kasāhato,",
  "tika-vin05t22:15_3": "na likhitako, na sīpadī, na pāparogī, na parisadūsako, na kāṇo, na kuṇī, na khañjo,",
  "tika-vin05t22:15_4": "na pakkhahato, na chinniriyāpatho, na jarādubbalo, na andho, na mūgo, na badhiro,",
  "tika-vin05t22:15_5": "na andhamūgo, na andhabadhiro, na mūgabadhiro, na andhamūgabadhiro pabbājetabbo,",
  "tika-vin05t22:15_6": "yo pabbājeyya, āpatti dukkaṭassā”ti vacanato pana hatthacchinnādayopi na pabbājetabbā.",
  "tika-vin05t22:16_0": "Tattha hatthacchinnoti yassa hatthatale vā maṇibandhe vā kappare vā yattha katthaci",
  "tika-vin05t22:16_1": "eko vā dve vā hatthā chinnā honti. Pādacchinnoti yassa aggapāde vā gopphakesu vā",
  "tika-vin05t22:16_2": "jaṅghāya vā yattha katthaci eko vā dve vā pādā chinnā honti. Hatthapādacchinnoti",
  "tika-vin05t22:16_3": "yassa vuttappakāreneva catūsu hatthapādesu dve vā tayo vā sabbe vā hatthapādā chinnā",
  "tika-vin05t22:16_4": "honti. Kaṇṇacchinnoti yassa kaṇṇamūle vā kaṇṇasakkhalikāya vā eko vā dve vā kaṇṇā",
  "tika-vin05t22:16_5": "chinnā honti. Yassa pana kaṇṇāvaṭṭe chijjanti, sakkā ca hoti saṅghāṭetuṁ, so kaṇṇaṁ",
  "tika-vin05t22:16_6": "saṅghāṭetvā pabbājetabbo. Nāsacchinnoti yassa ajapadake vā agge vā ekapuṭe vā yattha",
  "tika-vin05t22:16_7": "katthaci nāsā chinnā hoti. Yassa pana nāsikā sakkā hoti sandhetuṁ, so taṁ phāsukaṁ",
  "tika-vin05t22:16_8": "katvā pabbājetabbo. Kaṇṇanāsacchinno ubhayavasena veditabbo. Aṅgulicchinnoti yassa",
  "tika-vin05t22:16_9": "nakhasesaṁ adassetvā ekā vā bahū vā aṅguliyo chinnā honti. Yassa pana suttatantumattampi",
  "tika-vin05t22:16_10": "nakhasesaṁ paññāyati, taṁ pabbājetuṁ vaṭṭati. Aḷacchinnoti yassa catūsu aṅguṭṭhakesu",
  "tika-vin05t22:16_11": "aṅguliyaṁ vuttanayeneva eko vā bahū vā aṅguṭṭhakā chinnā honti. Kaṇḍaracchinnoti",
  "tika-vin05t22:16_12": "yassa kaṇḍaranāmakā mahānhārū purato vā pacchato vā chinnā honti, yesu ekassapi chinnattā",
  "tika-vin05t22:16_13": "aggapādena vā caṅkamati, mūlena vā caṅkamati, na pādaṁ patiṭṭhāpetuṁ sakkoti.",
  "tika-vin05t22:17_0": "Phaṇahatthakoti yassa vaggulipakkhakā viya aṅguliyo sambaddhā honti, etaṁ pabbājetukāmena",
  "tika-vin05t22:17_1": "aṅgulantarikāyo phāletvā sabbaṁ antaracammaṁ apanetvā phāsukaṁ katvā pabbājetabbo.",
  "tika-vin05t22:17_2": "Yassapi cha aṅguliyo honti, taṁ pabbājetukāmena adhikaṁ aṅguliṁ chinditvā phāsukaṁ",
  "tika-vin05t22:17_3": "katvā pabbājetabbo. Khujjoti yo urassa vā piṭṭhiyā vā passassa vā nikkhantattā khujjasarīro.",
  "tika-vin05t22:17_4": "Yassa pana kiñci kiñci aṅgapaccaṅgaṁ īsakaṁ vaṅkaṁ, taṁ pabbājetuṁ vaṭṭati. Mahāpuriso",
  "tika-vin05t22:17_5": "eva hi brahmujugatto, avaseso satto akhujjo nāma natthi. Vāmanoti jaṅghavāmano vā",
  "tika-vin05t22:17_6": "kaṭivāmano vā ubhayavāmano vā. Jaṅghavāmanassa kaṭito paṭṭhāya heṭṭhimakāyo rasso",
  "tika-vin05t22:17_7": "hoti, uparimakāyo paripuṇṇo. Kaṭivāmanassa kaṭito paṭṭhāya uparimakāyo rasso hoti,",
  "tika-vin05t22:17_8": "heṭṭhimakāyo paripuṇṇo. Ubhayavāmanassa ubhopi kāyā rassā honti, yesaṁ rassattā bhūtānaṁ",
  "tika-vin05t22:17_9": "viya parivaṭumo mahākucchighaṭasadiso attabhāvo hoti, taṁ tividhampi pabbājetuṁ na vaṭṭati.",
  "tika-vin05t22:18_0": "Galagaṇḍīti yassa kumbhaṇḍaṁ viya gale gaṇḍo hoti. Desanāmattameva cetaṁ, yasmiṁ",
  "tika-vin05t22:18_1": "kismiñci pana padese gaṇḍe sati na pabbājetabbo. Tattha vinicchayo “na, bhikkhave,",
  "tika-vin05t22:18_2": "pañcahi ābādhehi phuṭṭho pabbājetabbo”ti ettha vuttanayeneva veditabbo. Lakkhaṇāhatakasāhatalikhitakesu",
  "tika-vin05t22:18_3": "yaṁ vattabbaṁ, taṁ heṭṭhā vuttameva. Sīpadīti bhārapādo vuccati. Yassa pādo thūlo",
  "tika-vin05t22:18_4": "hoti sañjātapīḷako kharo, so na pabbājetabbo. Yassa pana na tāva kharabhāvaṁ gaṇhāti,",
  "tika-vin05t22:18_5": "sakkā hoti upanāhaṁ bandhitvā udakaāvāṭe pavesetvā udakavālikāya pūretvā yathā sirā",
  "tika-vin05t22:18_6": "paññāyanti, jaṅghā ca telanāḷikā viya hoti, evaṁ milāpetuṁ, tassa pādaṁ īdisaṁ katvā",
  "tika-vin05t22:18_7": "taṁ pabbājetuṁ vaṭṭati. Sace puna vaḍḍhati, upasampādentenapi tathā katvāva upasampādetabbo.",
  "tika-vin05t22:18_8": "Pāparogīti arisabhagandarapittasemhakāsasosādīsu yena kenaci rogena niccāturo atekiccharogo",
  "tika-vin05t22:18_9": "jeguccho amanāpo, ayaṁ na pabbājetabbo.",
  "tika-vin05t22:19_0": "133.Parisadūsakoti yo attano virūpatāya parisaṁ dūseti, atidīgho vā hoti aññesaṁ",
  "tika-vin05t22:19_1": "sīsappamāṇanābhippadeso, atirasso vā ubhayavāmanabhūtarūpaṁ viya, atikāḷo vā jhāpitakkhette",
  "tika-vin05t22:19_2": "khāṇuko viya, accodāto vā dadhitakkādīhi pamajjitatambalohavaṇṇo, atikiso vā mandamaṁsalohito",
  "tika-vin05t22:19_3": "aṭṭhisirācammasarīro viya, atithūlo vā bhāriyamaṁso mahodaro mahābhūtasadiso, abhimahantasīso",
  "tika-vin05t22:19_4": "vā pacchiṁ sīse katvā ṭhito viya, atikhuddakasīso vā sarīrassa ananurūpena atikhuddakena",
  "tika-vin05t22:19_5": "sīsena samannāgato, kūṭakūṭasīso vā tālaphalapiṇḍisadisena sīsena samannāgato, sikharasīso",
  "tika-vin05t22:19_6": "vā uddhaṁ anupubbatanukena sīsena samannāgato, nāḷisīso vā mahāveṇupabbasadisena",
  "tika-vin05t22:19_7": "sīsena samannāgato, kappasīso vā pabbhārasīso vā catūsu passesu yena kenaci passena",
  "tika-vin05t22:19_8": "onatena sīsena samannāgato, vaṇasīso vā pūtisīso vā kaṇṇikakeso vā pāṇakehi khāyitakedāre",
  "tika-vin05t22:19_9": "sassasadisehi tahiṁ tahiṁ uṭṭhitehi kesehi samannāgato, nillomasīso vā thūlathaddhakeso",
  "tika-vin05t22:19_10": "vā tālahīrasadisehi kesehi samannāgato, jātipalitehi paṇḍarakeso vā pakatitambakeso",
  "tika-vin05t22:19_11": "vā ādittehi viya kesehi samannāgato, āvaṭṭasīso vā gunnaṁ sarīre āvaṭṭasadisehi uddhaggehi",
  "tika-vin05t22:19_12": "kesāvaṭṭehi samannāgato, sīsalomehi saddhiṁ ekābaddhabhamukalomo vā jālabaddhena",
  "tika-vin05t22:19_13": "viya nalāṭena samannāgato.",
  "tika-vin05t22:20_0": "Sambaddhabhamuko vā nillomabhamuko vā makkaṭabhamuko vā atimahantakkhi vā atikhuddakakkhi",
  "tika-vin05t22:20_1": "vā mahiṁsacamme vāsikoṇena paharitvā katachiddasadisehi akkhīhi samannāgato, visamakkhi",
  "tika-vin05t22:20_2": "vā ekena mahantena, ekena khuddakena akkhinā samannāgato, visamacakkalo vā ekena",
  "tika-vin05t22:20_3": "uddhaṁ, ekena adhoti evaṁ visamajātehi akkhicakkehi samannāgato, kekaro vā gambhīrakkhi",
  "tika-vin05t22:20_4": "vā yassa gambhīre udapāne udakatārakā viya akkhitārakā paññāyanti, nikkhantakkhi",
  "tika-vin05t22:20_5": "vā yassa kakkaṭasseva akkhitārakā nikkhantā honti, hatthikaṇṇo vā mahantāhi kaṇṇasakkhalīhi",
  "tika-vin05t22:20_6": "samannāgato, mūsikakaṇṇo vā jatukakaṇṇo vā khuddakāhi kaṇṇasakkhalīhi samannāgato,",
  "tika-vin05t22:20_7": "chiddamattakaṇṇo vā yassa vinā kaṇṇasakkhalīhi kaṇṇacchiddamattameva hoti, aviddhakaṇṇo",
  "tika-vin05t22:20_8": "vā, yonakajātiko pana parisadūsako na hoti, sabhāvoyeva hi so tassa. Kaṇṇabhagandariko",
  "tika-vin05t22:20_9": "vā niccapūtinā kaṇṇena samannāgato, gaṇḍakaṇṇo vā sadā paggharitapubbena kaṇṇena",
  "tika-vin05t22:20_10": "samannāgato, ṭaṅkitakaṇṇo vā gobhattanāḷikāya aggasadisehi kaṇṇehi samannāgato, atipiṅgalakkhi",
  "tika-vin05t22:20_11": "vā, madhupiṅgalaṁ pana pabbājetuṁ vaṭṭati. Nippakhumakkhi vā assupaggharaṇakkhi vā",
  "tika-vin05t22:20_12": "pupphitakkhi vā akkhipākena samannāgatakkhi vā.",
  "tika-vin05t22:21_0": "Atimahantanāsiko vā atikhuddakanāsiko vā cipiṭanāsiko vā majjhe appatiṭṭhahitvā ekapasse",
  "tika-vin05t22:21_1": "ṭhitavaṅkanāsiko vā dīghanāsiko vā sukatuṇḍasadisāya jivhāya lehituṁ sakkuṇeyyāya",
  "tika-vin05t22:21_2": "nāsikāya samannāgato, niccaṁ paggharitasiṅghāṇikanāso vā, mahāmukho vā yassa paṭaṅgamaṇḍūkasseva",
  "tika-vin05t22:21_3": "mukhanimittaṁyeva mahantaṁ hoti, mukhaṁ pana lābusadisaṁ atikhuddakaṁ, bhinnamukho",
  "tika-vin05t22:21_4": "vā vaṅkamukho vā mahāoṭṭho vā ukkhalimukhavaṭṭisadisehi oṭṭhehi samannāgato, tanukaoṭṭho",
  "tika-vin05t22:21_5": "vā bhericammasadisehi dante pidahituṁ asamatthehi oṭṭhehi samannāgato, mahādharoṭṭho",
  "tika-vin05t22:21_6": "vā tanukauttaroṭṭho vā tanukaadharoṭṭho vā mahāuttaroṭṭho vā oṭṭhachinnako vā eḷamukho",
  "tika-vin05t22:21_7": "vā uppakkamukho vā saṅkhatuṇḍako vā bahi setehi anto atirattehi oṭṭhehi samannāgato,",
  "tika-vin05t22:21_8": "duggandhakuṇapamukho vā, mahādanto vā aṭṭhakadantasadisehi dantehi samannāgato, asuradanto",
  "tika-vin05t22:21_9": "vā heṭṭhā vā upari vā bahi nikkhantadanto, yassa pana sakkā hoti oṭṭhehi pidahituṁ,",
  "tika-vin05t22:21_10": "kathentasseva paññāyati, no akathentassa, taṁ pabbājetuṁ vaṭṭati. Pūtidanto vā niddanto",
  "tika-vin05t22:21_11": "vā atikhuddakadanto vā yassa pana dantantare kalandakadanto viya sukhumadanto hoti,",
  "tika-vin05t22:21_12": "taṁ pabbājetuṁ vaṭṭati.",
  "tika-vin05t22:22_0": "Mahāhanuko vā gohanusadisena hanunā samannāgato, dīghahanuko vā cipiṭahanuko vā antopaviṭṭhena",
  "tika-vin05t22:22_1": "viya atirassena hanukena samannāgato, bhinnahanuko vā vaṅkahanuko vā nimmassudāṭhiko",
  "tika-vin05t22:22_2": "vā bhikkhunīsadisamukho, dīghagalo vā bakagalasadisena galena samannāgato, rassagalo",
  "tika-vin05t22:22_3": "vā antopaviṭṭhena viya galena samannāgato, bhinnagalo vā bhaṭṭhaaṁsakūṭo vā ahattho",
  "tika-vin05t22:22_4": "vā ekahattho vā atirassahattho vā atidīghahattho vā bhinnauro vā bhinnapiṭṭhi vā",
  "tika-vin05t22:22_5": "kacchugatto vā kaṇḍugatto vā daddugatto vā godhāgatto vā yassa godhāya viya gattato",
  "tika-vin05t22:22_6": "cuṇṇāni patanti. Sabbañcetaṁ virūpakaraṇaṁ sandhāya vitthāritavasena vuttaṁ, vinicchayo",
  "tika-vin05t22:22_7": "panettha pañcābādhesu vuttanayena veditabbo.",
  "tika-vin05t22:23_0": "Bhaṭṭhakaṭiko vā mahāānisado vā uddhanakūṭasadisehi ānisadamaṁsehi accuggatehi samannāgato,",
  "tika-vin05t22:23_1": "mahāūruko vā vātaṇḍiko vā mahājāṇuko vā saṅghaṭṭanajāṇuko vā dīghajaṅgho vā yaṭṭhisadisajaṅgho,",
  "tika-vin05t22:23_2": "vikaṭo vā saṅghaṭṭo vā ubbaddhapiṇḍiko vā, so duvidho heṭṭhā oruḷhāhi vā upari āruḷhāhi",
  "tika-vin05t22:23_3": "vā mahatīhi jaṅghapiṇḍikāhi samannāgato, mahājaṅgho vā thūlajaṅghapiṇḍiko vā mahāpādo",
  "tika-vin05t22:23_4": "vā mahāpaṇhi vā piṭṭhikapādo vā pādavemajjhato uṭṭhitajaṅgho, vaṅkapādo vā, so duvidho",
  "tika-vin05t22:23_5": "anto vā bahi vā parivattapādo, gaṇṭhikaṅguli vā siṅgiveraphaṇasadisāhi aṅgulīhi samannāgato,",
  "tika-vin05t22:23_6": "andhanakho vā kāḷavaṇṇehi pūtinakhehi samannāgato, sabbopi esa parisadūsako. Evarūpo",
  "tika-vin05t22:23_7": "parisadūsako na pabbājetabbo.",
  "tika-vin05t22:24_0": "134.Kāṇoti pasannandho vā hotu pupphādīhi vā upahatapasādo, dvīhi vā ekena vā akkhinā",
  "tika-vin05t22:24_1": "na passati, so na pabbājetabbo. Mahāpaccariyaṁ pana ekakkhikāṇo “kāṇo”ti vutto, dviakkhikāṇo",
  "tika-vin05t22:24_2": "andhena saṅgahito. Mahāaṭṭhakathāyaṁ jaccandho “andho”ti vutto. Tasmā ubhayampi pariyāyena",
  "tika-vin05t22:24_3": "yujjati. Kuṇīti hatthakuṇī vā pādakuṇī vā aṅgulikuṇī vā, yassa etesu hatthādīsu yaṁ",
  "tika-vin05t22:24_4": "kiñci vaṅkaṁ paññāyati. Khañjoti natajāṇuko vā bhinnajaṅgho vā majjhe saṁkuṭitapādattā",
  "tika-vin05t22:24_5": "kuṇṭhapādako vā piṭṭhipādamajjhena caṅkamanto, agge saṁkuṭitapādattā kuṇṭhapādako",
  "tika-vin05t22:24_6": "vā piṭṭhipādaggena caṅkamanto, aggapādeneva caṅkamanakhañjo vā paṇhikāya caṅkamanakhañjo",
  "tika-vin05t22:24_7": "vā pādassa bāhirantena caṅkamanakhañjo vā pādassa abbhantarena caṅkamanakhañjo vā",
  "tika-vin05t22:24_8": "gopphakānaṁ upari bhaggattā sakalena piṭṭhipādena caṅkamanakhañjo vā. Sabbopesa khañjoyeva, na pabbājetabbo.",
  "tika-vin05t22:25_0": "Pakkhahatoti yassa eko hattho vā pādo vā addhasarīraṁ vā sukhaṁ na vahati. Chinniriyāpathoti",
  "tika-vin05t22:25_1": "pīṭhasappī vuccati. Jarādubbaloti jiṇṇabhāvena dubbalo attano cīvararajanādikammampi",
  "tika-vin05t22:25_2": "kātuṁ asamattho. Yo pana mahallakopi balavā hoti, attānaṁ paṭijaggituṁ sakkoti, so",
  "tika-vin05t22:25_3": "pabbājetabbo. Andhoti jaccandho vuccati. Mūgoti yassa vacībhedo na pavattati, yassapi",
  "tika-vin05t22:25_4": "pavattati, saraṇagamanaṁ pana paripuṇṇaṁ bhāsituṁ na sakkoti, tādisaṁ mammanampi",
  "tika-vin05t22:25_5": "pabbājetuṁ na vaṭṭati. Yo pana saraṇagamanamattaṁ paripuṇṇaṁ bhāsituṁ sakkoti, taṁ",
  "tika-vin05t22:25_6": "pabbājetuṁ vaṭṭati. Badhiroti yo sabbena sabbaṁ na suṇāti. Yo pana mahāsaddaṁ suṇāti,",
  "tika-vin05t22:25_7": "taṁ pabbājetuṁ vaṭṭati. Andhamūgādayo ubhayadosavasena vuttā. Yesañca pabbajjā paṭikkhittā,",
  "tika-vin05t22:25_8": "upasampadāpi tesaṁ paṭikkhittāva. Sace pana ne saṅgho upasampādeti, sabbepi sūpasampannā,",
  "tika-vin05t22:25_9": "kārakasaṅgho pana ācariyupajjhāyā ca āpattito na muccanti.",
  "tika-vin05t22:26_0": "135. Paṇḍako ubhatobyañjanako theyyasaṁvāsako titthiyapakkantako tiracchānagato mātughātako",
  "tika-vin05t22:26_1": "pitughātako arahantaghātako lohituppādako saṅghabhedako bhikkhunīdūsakoti ime pana",
  "tika-vin05t22:26_2": "ekādasa puggalā “paṇḍako, bhikkhave, anupasampanno na upasampādetabbo, upasampanno",
  "tika-vin05t22:26_3": "nāsetabbo”ti ādivacanato abhabbā, neva nesaṁ pabbajjā, na upasampadā ca ruhati, tasmā",
  "tika-vin05t22:26_4": "na pabbājetabbā na upasampādetabbā, jānitvā pabbājento upasampādento ca dukkaṭaṁ",
  "tika-vin05t22:26_5": "āpajjati. Ajānitvāpi pabbājitā upasampāditā ca jānitvā liṅganāsanāya nāsetabbā.",
  "tika-vin05t22:27_0": "Tattha paṇḍakoti āsittapaṇḍako usūyapaṇḍako opakkamikapaṇḍako pakkhapaṇḍako napuṁsakapaṇḍakoti",
  "tika-vin05t22:27_1": "pañca paṇḍakā. Tesu yassa paresaṁ aṅgajātaṁ mukhena gahetvā asucinā āsittassa pariḷāho",
  "tika-vin05t22:27_2": "vūpasammati, ayaṁ āsittapaṇḍako. Yassa paresaṁ ajjhācāraṁ passato usūyāya uppannāya",
  "tika-vin05t22:27_3": "pariḷāho vūpasammati, ayaṁ usūyapaṇḍako. Yassa upakkamena bījāni apanītāni, ayaṁ",
  "tika-vin05t22:27_4": "opakkamikapaṇḍako. Ekacco pana akusalavipākānubhāvena kāḷapakkhe paṇḍako hoti, juṇhapakkhe",
  "tika-vin05t22:27_5": "panassa pariḷāho vūpasammati, ayaṁ pakkhapaṇḍako. Yo pana paṭisandhiyaṁyeva abhāvako",
  "tika-vin05t22:27_6": "uppanno, ayaṁ na puṁsakapaṇḍako. Tesu āsittapaṇḍakassa ca usūyapaṇḍakassa ca pabbajjā",
  "tika-vin05t22:27_7": "na vāritā, itaresaṁ tiṇṇaṁ vāritā. “Tesupi pakkhapaṇḍakassa yasmiṁ pakkhe paṇḍako",
  "tika-vin05t22:27_8": "hoti, tasmiṁyevassa pakkhe pabbajjā vāritā”ti kurundiyaṁ vuttaṁ.",
  "tika-vin05t22:28_0": "136.Ubhatobyañjanakoti itthinimittuppādanakammato ca purisanimittuppādanakammato",
  "tika-vin05t22:28_1": "ca ubhatobyañjanamassa atthīti ubhatobyañjanako. So duvidho hoti itthiubhatobyañjanako",
  "tika-vin05t22:28_2": "purisaubhatobyañjanakoti. Tattha itthiubhatobyañjanakassa itthinimittaṁ pākaṭaṁ hoti,",
  "tika-vin05t22:28_3": "purisanimittaṁ paṭicchannaṁ. Purisaubhatobyañjanakassa purisanimittaṁ pākaṭaṁ, itthinimittaṁ",
  "tika-vin05t22:28_4": "paṭicchannaṁ. Itthiubhatobyañjanakassa itthīsu purisattaṁ karontassa itthinimittaṁ",
  "tika-vin05t22:28_5": "paṭicchannaṁ hoti, purisanimittaṁ pākaṭaṁ. Purisaubhatobyañjanakassa purisānaṁ itthibhāvaṁ",
  "tika-vin05t22:28_6": "upagacchantassa purisanimittaṁ paṭicchannaṁ hoti, itthinimittaṁ pākaṭaṁ hoti. Itthiubhatobyañjanako",
  "tika-vin05t22:28_7": "sayañca gabbhaṁ gaṇhāti, parañca gaṇhāpeti, purisaubhatobyañjanako pana sayaṁ na",
  "tika-vin05t22:28_8": "gaṇhāti, paraṁ pana gaṇhāpetīti idametesaṁ nānākaraṇaṁ. Imassa pana duvidhassapi",
  "tika-vin05t22:28_9": "ubhatobyañjanakassa neva pabbajjā atthi, na upasampadā.",
  "tika-vin05t22:29_0": "137.Theyyasaṁvāsakoti tayo theyyasaṁvāsakā liṅgatthenako saṁvāsatthenako ubhayatthenakoti.",
  "tika-vin05t22:29_1": "Tattha yo sayaṁ pabbajitvā vihāraṁ gantvā na bhikkhuvassāni gaṇeti, na yathāvuḍḍhaṁ",
  "tika-vin05t22:29_2": "vandanaṁ sādiyati, na āsanena paṭibāhati, na uposathapavāraṇādīsu sandissati, ayaṁ",
  "tika-vin05t22:29_3": "liṅgamattasseva thenitattā liṅgatthenako nāma. Yo pana bhikkhūhi pabbājito sāmaṇero",
  "tika-vin05t22:29_4": "samāno videsaṁ gantvā “ahaṁ dasavasso vā vīsativasso vā”ti musā vatvā bhikkhuvassāni",
  "tika-vin05t22:29_5": "gaṇeti, yathāvuḍḍhaṁ vandanaṁ sādiyati, āsanena paṭibāhati, uposathapavaāraṇādīsu",
  "tika-vin05t22:29_6": "sandissati, ayaṁ saṁvāsamattasseva thenitattā saṁvāsatthenako nāma. Bhikkhuvassagaṇanādiko",
  "tika-vin05t22:29_7": "hi sabbopi kiriyabhedo imasmiṁ atthe “saṁvāso”ti veditabbo. Sikkhaṁ paccakkhāya “na",
  "tika-vin05t22:29_8": "maṁ koci jānātī”ti puna evaṁ paṭipajjantepi eseva nayo. Yo pana sayaṁ pabbajitvā",
  "tika-vin05t22:29_9": "vihāraṁ gantvā bhikkhuvassāni gaṇeti, yathāvuḍḍhaṁ vandanaṁ sādiyati, āsanena paṭibāhati,",
  "tika-vin05t22:29_10": "uposathapavāraṇādīsu sandissati, ayaṁ liṅgassa ceva saṁvāsassa ca thenitattā ubhayatthenako",
  "tika-vin05t22:29_11": "nāma. Ayaṁ tividhopi theyyasaṁvāsako anupasampanno na upasampādetabbo, upasampanno",
  "tika-vin05t22:29_12": "nāsetabbo, puna pabbajjaṁ yācantopi na pabbājetabbo.",
  "tika-vin05t22:30": "138. Ettha ca asammohatthaṁ idaṁ pakiṇṇakaṁ veditabbaṁ –",
  "tika-vin05t22:31": "“Rājadubbhikkhakantāra, rogaveribhayena vā;",
  "tika-vin05t22:32": "Cīvarāharaṇatthaṁ vā, liṅgaṁ ādiyatīdha yo.",
  "tika-vin05t22:33": "“Saṁvāsaṁ nādhivāseti, yāva so suddhamānaso;",
  "tika-vin05t22:34": "Theyyasaṁvāsako nāma, tāva esa na vuccatī”ti. ;",
  "tika-vin05t22:35_0": "Tatrāyaṁ vitthāranayo – idhekaccassa rājā kuddho hoti, so “evaṁ me sotthi bhavissatī”ti",
  "tika-vin05t22:35_1": "sayameva liṅgaṁ gahetvā palāyati. Taṁ disvā rañño ārocenti, rājā “sace pabbajito,",
  "tika-vin05t22:35_2": "na taṁ labbhā kiñci kātu”nti tasmiṁ kodhaṁ paṭivineti. So “vūpasantaṁ me rājabhaya”nti",
  "tika-vin05t22:35_3": "saṅghamajjhaṁ anosaritvāva gihiliṅgaṁ gahetvā āgato pabbājetabbo. Athāpi “sāsanaṁ",
  "tika-vin05t22:35_4": "nissāya mayā jīvitaṁ laddhaṁ, handa dāni ahaṁ pabbajāmī”ti uppannasaṁvego teneva",
  "tika-vin05t22:35_5": "liṅgena āgantvā āgantukavattaṁ na sādiyati, bhikkhūhi puṭṭho vā apuṭṭho vā yathābhūtamattānaṁ",
  "tika-vin05t22:35_6": "āvikatvā pabbajjaṁ yācati, liṅgaṁ apanetvā pabbājetabbo. Sace pana so vattaṁ sādiyati,",
  "tika-vin05t22:35_7": "pabbajitālayaṁ dasseti, sabbaṁ pubbe vuttaṁ vassagaṇanādibhedaṁ vidhiṁ paṭipajjati,",
  "tika-vin05t22:35_8": "ayaṁ na pabbājetabbo.",
  "tika-vin05t22:36_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin05t22:36_1": "bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:36_2": "sabbaṁ purimasadisameva.",
  "tika-vin05t22:37_0": "Aparo mahākantāraṁ nittharitukāmo hoti, satthavāho ca pabbajite gahetvā gacchati.",
  "tika-vin05t22:37_1": "So “evaṁ maṁ satthavāho gahetvā gamissatī”ti sayameva liṅgaṁ gahetvā satthavāhena",
  "tika-vin05t22:37_2": "saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ",
  "tika-vin05t22:37_3": "gahetvā āgatoti sabbaṁ purimasadisameva.",
  "tika-vin05t22:38_0": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin05t22:38_1": "bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:38_2": "sabbaṁ purimasadisameva.",
  "tika-vin05t22:39_0": "Aparassa eko veriko kuddho hoti, ghātetukāmo naṁ vicarati. So “evaṁ me sotthi bhavissatī”ti",
  "tika-vin05t22:39_1": "sayameva liṅgaṁ gahetvā palāyati. Veriko “kuhiṁ so”ti pariyesanto “pabbajitvā palāto”ti",
  "tika-vin05t22:39_2": "sutvā “sace pabbajito, na taṁ labbhā kiñci kātu”nti tasmiṁ kodhaṁ paṭivineti. So",
  "tika-vin05t22:39_3": "“vūpasantaṁ me veribhaya”nti saṅghamajjhaṁ anosaritvāva gihiliṅgaṁ gahetvā āgatoti",
  "tika-vin05t22:39_4": "sabbaṁ purimasadisameva.",
  "tika-vin05t22:40_0": "Aparo ñātikulaṁ gantvā sikkhaṁ paccakkhāya gihī hutvā “imāni cīvarāni idha nassissanti,",
  "tika-vin05t22:40_1": "sacepi imāni gahetvā vihāraṁ gamissāmi, antarāmagge maṁ ‘coro’ti gahessanti, yaṁnūnāhaṁ",
  "tika-vin05t22:40_2": "kāyaparihāriyāni katvā gaccheyya”nti cīvarāharaṇatthaṁ nivāsetvā ca pārupitvā ca",
  "tika-vin05t22:40_3": "vihāraṁ gacchati. Taṁ dūratova āgacchantaṁ disvā sāmaṇerā ca daharā ca abbhuggacchanti,",
  "tika-vin05t22:40_4": "vattaṁ dassenti. So na sādiyati, yathābhūtamattānaṁ āvikaroti. Sace bhikkhū “na dāni",
  "tika-vin05t22:40_5": "mayaṁ taṁ muñcissāmā”ti balakkārena pabbājetukāmā honti, kāsāyāni apanetvā puna pabbājetabbo.",
  "tika-vin05t22:40_6": "Sace pana “nayime maṁ hīnāyāvattabhāvaṁ jānantī”ti taṁyeva bhikkhubhāvaṁ paṭijānitvā",
  "tika-vin05t22:40_7": "sabbaṁ pubbe vuttaṁ vassagaṇanādibhedaṁ vidhiṁ paṭipajjati, ayaṁ na pabbājetabbo.",
  "tika-vin05t22:41_0": "Aparo mahāsāmaṇero ñātikulaṁ gantvā uppabbajitvā kammantānuṭṭhānena ubbāḷho puna",
  "tika-vin05t22:41_1": "“dāni ahaṁ sāmaṇero bhavissāmi, theropi me uppabbajitabhāvaṁ na jānātī”ti tadeva",
  "tika-vin05t22:41_2": "pattacīvaraṁ ādāya vihāraṁ gacchati, tamatthaṁ bhikkhūnaṁ na āroceti, sāmaṇerabhāvaṁ",
  "tika-vin05t22:41_3": "paṭijānāti, ayaṁ theyyasaṁvāsakoyeva, pabbajjaṁ na labhati. Sacepissa liṅgaggahaṇakāle",
  "tika-vin05t22:41_4": "evaṁ hoti “nāhaṁ kassaci ārocessāmī”ti, vihārañca gato āroceti, gahaṇeneva theyyasaṁvāsako.",
  "tika-vin05t22:41_5": "Athāpissa gahaṇakāle “ācikkhissāmī”ti cittaṁ uppannaṁ hoti, vihārañca gantvā “kuhiṁ",
  "tika-vin05t22:41_6": "tvaṁ, āvuso, gato”ti vutto “na dāni maṁ ime jānantī”ti vañcetvā nācikkhati, “nācikkhissāmī”ti",
  "tika-vin05t22:41_7": "saha dhuranikkhepena ayampi theyyasaṁvāsakova. Sace panassa gahaṇakālepi “ācikkhissāmī”ti",
  "tika-vin05t22:41_8": "hoti, vihāraṁ gantvāpi ācikkhati, ayaṁ puna pabbajjaṁ labhati.",
  "tika-vin05t22:42_0": "Aparo daharasāmaṇero mahanto vā pana abyatto. So purimanayeneva uppabbajitvā ghare",
  "tika-vin05t22:42_1": "vacchakagorakkhaṇādīni kammāni kātuṁ na icchati. Tamenaṁ ñātakā tāniyeva kāsāyāni",
  "tika-vin05t22:42_2": "acchādetvā thālakaṁ vā pattaṁ vā hatthe datvā “gaccha, samaṇova hohī”ti gharā nīharanti.",
  "tika-vin05t22:42_3": "So vihāraṁ gacchati, neva naṁ bhikkhū jānanti “ayaṁ uppabbajitvā puna sayameva pabbajito”ti,",
  "tika-vin05t22:42_4": "nāpi sayaṁ jānāti “yo evaṁ pabbajati, so theyyasaṁvāsako nāma hotī”ti. Sace pana",
  "tika-vin05t22:42_5": "taṁ paripuṇṇavassaṁ upasampādenti, sūpasampanno. Sace pana anupasampannakāleyeva",
  "tika-vin05t22:42_6": "vinayavinicchaye vattamāne suṇāti “yo evaṁ pabbajati, so theyyasaṁvāsako nāma hotī”ti,",
  "tika-vin05t22:42_7": "tena “mayā evaṁ kata”nti bhikkhūnaṁ ācikkhitabbaṁ. Evaṁ puna pabbajjaṁ labhati. Sace",
  "tika-vin05t22:42_8": "pana “dāni na maṁ koci jānātī”ti nāroceti, dhuraṁ nikkhittamatteyeva theyyasaṁvāsako.",
  "tika-vin05t22:43_0": "Bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā puna",
  "tika-vin05t22:43_1": "sabbaṁ pubbe vuttaṁ vassagaṇanādibhedaṁ vidhiṁ paṭipajjati, theyyasaṁvāsako hoti.",
  "tika-vin05t22:43_2": "Sikkhaṁ appaccakkhāya saliṅge ṭhito methunaṁ paṭisevitvā vassagaṇanādibhedaṁ vidhiṁ",
  "tika-vin05t22:43_3": "āpajjanto theyyasaṁvāsako na hoti, pabbajjāmattaṁ labhati. Andhakaṭṭhakathāyaṁ pana",
  "tika-vin05t22:43_4": "“eso theyyasaṁvāsako”ti vuttaṁ, taṁ na gahetabbaṁ.",
  "tika-vin05t22:44_0": "Eko bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni",
  "tika-vin05t22:44_1": "nivāsetvā vassagaṇanādibhedaṁ vidhiṁ āpajjati, ayampi theyyasaṁvāsako na hoti, pabbajjāmattaṁ",
  "tika-vin05t22:44_2": "labhati. Sace pana kāsāye dhuraṁ nikkhipitvā odātaṁ nivāsetvā methunaṁ paṭisevitvā",
  "tika-vin05t22:44_3": "puna kāsāyāni nivāsetvā vassagaṇanādibhedaṁ vidhiṁ āpajjati, theyyasaṁvāsako hoti.",
  "tika-vin05t22:44_4": "Sāmaṇero saliṅge ṭhito methunādiassamaṇakaraṇadhammaṁ āpajjitvāpitheyyasaṁvāsako",
  "tika-vin05t22:44_5": "na hoti. Sacepi kāsāye saussāhova kāsāyāni apanetvā methunaṁ paṭisevitvā puna kāsāyāni",
  "tika-vin05t22:44_6": "nivāseti, neva theyyasaṁvāsako hoti. Sace pana kāsāye dhuraṁ nikkhipitvā naggo vā",
  "tika-vin05t22:44_7": "odātavattho vā methunasevanādīhi assamaṇo hutvā kāsāyaṁ nivāseti, theyyasaṁvāsako hoti.",
  "tika-vin05t22:45_0": "Sace gihibhāvaṁ patthayamāno kāsāyaṁ ovaṭṭikaṁ katvā aññena vā ākārena gihinivāsanena",
  "tika-vin05t22:45_1": "nivāseti “sobhati nu kho me gihiliṅgaṁ, na sobhatī”ti vīmaṁsanatthaṁ, rakkhati tāva.",
  "tika-vin05t22:45_2": "“Sobhatī”ti sampaṭicchitvā pana puna liṅgaṁ sādiyanto theyyasaṁvāsako hoti. Odātaṁ",
  "tika-vin05t22:45_3": "nivāsetvā vīmaṁsanasampaṭicchanesupi eseva nayo. Sace pana nivatthakāsāvassa upari",
  "tika-vin05t22:45_4": "odātaṁ nivāsetvā vīmaṁsati vā sampaṭicchati vā, rakkhatiyeva. Bhikkhuniyāpi eseva",
  "tika-vin05t22:45_5": "nayo. Sāpi gihibhāvaṁ patthayamānā sace kāsāyaṁ gihinivāsanaṁ nivāseti “sobhati nu",
  "tika-vin05t22:45_6": "kho me gihiliṅgaṁ, na sobhatī”ti vīmaṁsanatthaṁ, rakkhatiyeva. Sace “sobhatī”ti sampaṭicchati,",
  "tika-vin05t22:45_7": "na rakkhati. Odātaṁ nivāsetvā vīmaṁsanasampaṭicchanesupi eseva nayo. Nivatthakāsāyassa",
  "tika-vin05t22:45_8": "pana upari odātaṁ nivāsetvā vīmaṁsatu vā sampaṭicchatu vā, rakkhatiyeva.",
  "tika-vin05t22:46_0": "Sace koci vuḍḍhapabbajito vassāni agaṇetvā pāḷiyampi aṭṭhatvā ekapassena gantvā mahāpeḷādīsu",
  "tika-vin05t22:46_1": "kaṭacchunā ukkhitte bhattapiṇḍe pattaṁ upanāmetvā seno viya maṁsapesiṁ gahetvā gacchati,",
  "tika-vin05t22:46_2": "theyyasaṁvāsako na hoti, bhikkhuvassāni pana gaṇetvā gaṇhanto theyyasaṁvāsako hoti.",
  "tika-vin05t22:46_3": "Sayaṁ sāmaṇerova sāmaṇerapaṭipāṭiyā kūṭavassāni gaṇetvā gaṇhanto theyyasaṁvāsako",
  "tika-vin05t22:46_4": "na hoti. Bhikkhu bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.",
  "tika-vin05t22:47_0": "139.Titthiyapakkantakoti titthiyesu pakkanto paviṭṭhoti titthiyapakkantako, sopi",
  "tika-vin05t22:47_1": "na pabbājetabbo. Tatrāyaṁ vinicchayo – upasampanno bhikkhu “titthiyo bhavissāmī”ti",
  "tika-vin05t22:47_2": "saliṅgeneva tesaṁ upassayaṁ gacchati, padavāre padavāre dukkaṭaṁ, tesaṁ liṅge ādinnamatte",
  "tika-vin05t22:47_3": "titthiyapakkantako hoti. Yopi sayameva “titthiyo bhavissa”nti kusacīrādīni nivāseti,",
  "tika-vin05t22:47_4": "titthiyapakkantako hotiyeva. Yo pana naggo nahāyanto attānaṁ oloketvā “sobhati me",
  "tika-vin05t22:47_5": "ājīvakabhāvo, ājīvako bhavissa”nti kāsāyāni anādāya naggo ājīvakānaṁ upassayaṁ gacchati,",
  "tika-vin05t22:47_6": "padavāre padavāre dukkaṭaṁ. Sace panassa antarāmagge hirottappaṁ uppajjati, dukkaṭāni",
  "tika-vin05t22:47_7": "desetvā muccati. Tesaṁ upassayaṁ gantvāpi tehi vā ovadito attanā vā “imesaṁ pabbajjā",
  "tika-vin05t22:47_8": "atidukkhā”ti disvā nivattantopi muccatiyeva. Sace pana “kiṁ tumhākaṁ pabbajjāya ukkaṭṭha”nti",
  "tika-vin05t22:47_9": "pucchitvā “kesamassuluñcanādīnī”ti vutto ekakesampi luñcāpeti, ukkuṭikappadhānādīni",
  "tika-vin05t22:47_10": "vā vattāni ādiyati, morapiñchādīni vā nivāseti, tesaṁ liṅgaṁ gaṇhāti, “ayaṁ pabbajjā",
  "tika-vin05t22:47_11": "seṭṭhā”ti seṭṭhabhāvaṁ vā upagacchati, na muccati, titthiyapakkantako hoti. Sace",
  "tika-vin05t22:47_12": "pana “sobhati nu kho me titthiyapabbajjā, nanu kho sobhatī”ti vīmaṁsanatthaṁ kusacīrādīni",
  "tika-vin05t22:47_13": "vā nivāseti, jaṭaṁ vā bandhati, khārikājaṁ vā ādiyati, yāva na sampaṭicchati laddhiṁ,",
  "tika-vin05t22:47_14": "tāva rakkhati, sampaṭicchitamatte titthiyapakkantako hoti. Acchinnacīvaro pana kusacīrādīni",
  "tika-vin05t22:47_15": "nivāsento rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako",
  "tika-vin05t22:47_16": "hoti. “Ayañca titthiyapakkantako nāma upasampannabhikkhunā kathito, tasmā sāmaṇero",
  "tika-vin05t22:47_17": "saliṅgena titthiyāyatanaṁ gatopi puna pabbajjañca upasampadañca labhatī”ti kurundiyaṁ",
  "tika-vin05t22:47_18": "vuttaṁ. Purimo pana theyyasaṁvāsako anupasampannena kathito, tasmā upasampanno kūṭavassaṁ",
  "tika-vin05t22:47_19": "gaṇentopi assamaṇo na hoti. Liṅge saussāho pārājikaṁ āpajjitvā bhikkhuvassādīni gaṇhantopi",
  "tika-vin05t22:47_20": "theyyasaṁvāsako na hoti.",
  "tika-vin05t22:48_0": "140.Tiracchānagatoti nāgo vā hotu supaṇṇamāṇavakādīnaṁ vā aññataro antamaso sakkaṁ",
  "tika-vin05t22:48_1": "devarājānaṁ upādāya yo koci amanussajātiyo, sabbova imasmiṁ atthe “tiracchānagato”ti",
  "tika-vin05t22:48_2": "veditabbo. So ca neva upasampādetabbo na pabbājetabbo, upasampannopi nāsetabbo.",
  "tika-vin05t22:49_0": "141.Mātughātakādīsu pana yena manussitthibhūtā janikā mātā sayampi manussajātikeneva",
  "tika-vin05t22:49_1": "sabhā sañcicca jīvitā voropitā, ayaṁ ānantariyena mātughātakakammena mātughātako.",
  "tika-vin05t22:49_2": "Etassa pabbajjā ca upasampadā ca paṭikkhittā. Yena pana manussitthibhūtāpi ajanikā",
  "tika-vin05t22:49_3": "posāvanikā mātā vā cūḷamātā vā janikāpi vā na manussitthibhūtā mātā ghātitā, tassa",
  "tika-vin05t22:49_4": "pabbajjā na vāritā, na ca ānantariko hoti. Yena sayaṁ tiracchānabhūtena manussitthibhūtā",
  "tika-vin05t22:49_5": "mātā ghātitā, sopi ānantariko na hoti, tiracchānagatattā panassa pabbajjā paṭikkhittā.",
  "tika-vin05t22:49_6": "Pitughātakepi eseva nayo. Sacepi hi vesiyā putto hoti, “ayaṁ me pitā”ti na jānāti,",
  "tika-vin05t22:49_7": "yassa sambhavena nibbatto, so ce anena ghātito, pitughātakotveva saṅkhyaṁ gacchati,",
  "tika-vin05t22:49_8": "ānantariyañca phusati.",
  "tika-vin05t22:50_0": "Arahantaghātakopi manussaarahantavaseneva veditabbo. Manussajātiyañhi antamaso apabbajitampi",
  "tika-vin05t22:50_1": "khīṇāsavaṁ dārakaṁ vā dārikaṁ vā sañcicca jīvitā voropento arahantaghātakova hoti,",
  "tika-vin05t22:50_2": "ānantariyañca phusati, pabbajjā cassa vāritā. Amanussajātikaṁ pana arahantaṁ manussajātikaṁ",
  "tika-vin05t22:50_3": "vā avasesaṁ ariyapuggalaṁ ghātetvā ānantariko na hoti, pabbajjāpissa na vāritā, kammaṁ",
  "tika-vin05t22:50_4": "pana balavaṁ hoti. Tiracchāno manussaarahantampi ghātetvā ānantariko na hoti, kammaṁ",
  "tika-vin05t22:50_5": "pana bhāriyanti ayamettha vinicchayo.",
  "tika-vin05t22:51_0": "Yo pana devadatto viya duṭṭhacittena vadhakacittena tathāgatassa jīvamānakasarīre",
  "tika-vin05t22:51_1": "khuddakamakkhikāya pivanamattampi lohitaṁ uppādeti, ayaṁ lohituppādako nāma. Etassa",
  "tika-vin05t22:51_2": "pabbajjā ca upasampadā ca vāritā. Yo pana rogavūpasamatthaṁ jīvako viya satthena",
  "tika-vin05t22:51_3": "phāletvā pūtimaṁsalohitaṁ haritvā phāsukaṁ karoti, bahuṁ so puññaṁ pasavatīti.",
  "tika-vin05t22:52": "Yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati, ayaṁ saṅghabhedako nāma. Etassa pabbajjā ca upasampadā ca vāritā.",
  "tika-vin05t22:53_0": "Yo pana pakatattaṁ bhikkhuniṁ tiṇṇaṁ maggānaṁ aññatarasmiṁ dūseti, ayaṁ bhikkhunīdūsako",
  "tika-vin05t22:53_1": "nāma. Etassa pabbajjā ca upasampadā ca vāritā. Yo pana kāyasaṁsaggena sīlavināsaṁ",
  "tika-vin05t22:53_2": "pāpeti, tassa pabbajjā ca upasampadā ca na vāritā. Balakkārena odātavatthavasanaṁ",
  "tika-vin05t22:53_3": "katvā anicchamānaṁyeva dūsentopi bhikkhunīdūsakoyeva, balakkārena pana odātavatthavasanaṁ",
  "tika-vin05t22:53_4": "katvā icchamānaṁ dūsento bhikkhunīdūsako na hoti. Kasmā? Yasmā gihibhāve sampaṭicchi",
  "tika-vin05t22:53_5": "tamatteyeva sā abhikkhunī hoti. Sakiṁsīlavipannaṁ pacchā dūsento sikkhamānasāmaṇerīsu",
  "tika-vin05t22:53_6": "ca vippaṭipajjanto neva bhikkhunīdūsako hoti, pabbajjampi upasampadampi labhati.",
  "tika-vin05t22:53_7": "Iti ime ekādasa abhabbapuggalā veditabbā.",
  "tika-vin05t22:54_0": "142.Ūnavīsativassassa pana upasampadāyeva paṭikkhittā, na pabbajjā, tasmā paṭisandhiggahaṇato",
  "tika-vin05t22:54_1": "paṭṭhāya paripuṇṇavīsativasso upasampādetabbo. Gabbhavīsopi hi paripuṇṇavīsativassotveva",
  "tika-vin05t22:54_2": "saṅkhyaṁ gacchati. Yathāha bhagavā –",
  "tika-vin05t22:55": "“Yaṁ, bhikkhave, mātukucchismiṁ paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jāti. Anujānāmi, bhikkhave, gabbhavīsaṁ upasampādetu”nti.",
  "tika-vin05t22:56_0": "Tattha yo dvādasa māse mātukucchismiṁ vasitvā mahāpavāraṇāya jāto, so tato paṭṭhāya",
  "tika-vin05t22:56_1": "yāva ekūnavīsatime vasse mahāpavāraṇā, taṁ atikkamitvā pāṭipade upasampādetabbo.",
  "tika-vin05t22:56_2": "Etenupāyena hāyanavaḍḍhanaṁ veditabbaṁ. Porāṇakattherā pana ekūnavīsativassaṁ sāmaṇeraṁ",
  "tika-vin05t22:56_3": "nikkhamanīyapuṇṇamāsiṁ atikkamma pāṭipadadivase upasampādenti. Kasmā? Ekasmiṁ vasse",
  "tika-vin05t22:56_4": "cha cātuddasikauposathā honti, iti vīsatiyā vassesu cattāro māsā parihāyanti, rājāno",
  "tika-vin05t22:56_5": "tatiye tatiye gasse vassaṁ ukkaḍḍhanti, iti aṭṭhārasavassesu cha māsā vaḍḍhanti,",
  "tika-vin05t22:56_6": "tato uposathavasena parihīne cattāro māse apanetvā dve māsā avasesā honti, te dve",
  "tika-vin05t22:56_7": "māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ",
  "tika-vin05t22:56_8": "atikkamma pāṭipade upasampādenti.",
  "tika-vin05t22:57_0": "Ettha pana yo pavāretvā vīsativasso bhavissati, taṁ sandhāya “ekūnavīsativassa”nti",
  "tika-vin05t22:57_1": "vuttaṁ. Tasmā yo mātukucchismiṁ dvādasa māse vasi, so ekavīsativasso hoti. Yo satta",
  "tika-vin05t22:57_2": "māse vasi, so sattamāsādhikavīsativasso. Chamāsajāto pana na jīvati, ūnavīsativassaṁ",
  "tika-vin05t22:57_3": "pana “paripuṇṇavīsativasso”ti saññāya upasampādentassa anāpatti, puggalo pana anupasampannova",
  "tika-vin05t22:57_4": "hoti. Sace pana so dasavassaccayena aññaṁ upasampādeti, tañce muñcitvā gaṇo pūrati,",
  "tika-vin05t22:57_5": "sūpasampanno. Sopi ca yāva na jānāti, tāvassa neva saggantarāyo na mokkhantarāyo,",
  "tika-vin05t22:57_6": "ñatvā pana puna upasampajjitabbaṁ.",
  "tika-vin05t22:58_0": "143. Iti imehi pabbajjādosehi virahitopi “na, bhikkhave, ananuññāto mātāpitūhi putto",
  "tika-vin05t22:58_1": "pabbājetabbo”ti vacanato mātāpitūhi ananuññāto na pabbājetabbo. Tattha mātāpitūhīti",
  "tika-vin05t22:58_2": "janake sandhāya vuttaṁ. Sace dvepi atthi, dvepi āpucchitabbā. Sace pitā mato hoti",
  "tika-vin05t22:58_3": "mātā vā, yo jīvati, so āpucchi tabbo, pabbajitāpi āpucchitabbāva. Āpucchantena sayaṁ",
  "tika-vin05t22:58_4": "vā gantvā āpucchitabbaṁ, añño vā pesetabbo. So eva vā pesetabbo “gaccha mātāpitaro",
  "tika-vin05t22:58_5": "āpucchitvā ehī”ti. Sace “anuññātomhī”ti vadati, saddahantena pabbājetabbo. Pitā sayaṁ",
  "tika-vin05t22:58_6": "pabbajito puttampi pabbājetukāmo hoti, mātaraṁ āpucchitvā pabbājetu. Mātā vā dhītaraṁ",
  "tika-vin05t22:58_7": "pabbājetukāmā pitaraṁ āpucchitvāva pabbājetu. Pitā puttadārena anatthiko palāyi,",
  "tika-vin05t22:58_8": "mātā “imaṁ pabbajethā”ti puttaṁ bhikkhūnaṁ deti, “pitāssa kuhi”nti vutte “cittakeḷiṁ",
  "tika-vin05t22:58_9": "kīḷituṁ palāto”ti vadati, taṁ pabbājetuṁ vaṭṭati. Mātā kenaci purisena saddhiṁ palātā",
  "tika-vin05t22:58_10": "hoti, pitā pana “pabbājethā”ti vadati, etthāpi eseva nayo. Pitā vippavuttho hoti,",
  "tika-vin05t22:58_11": "mātā puttaṁ “pabbājethā”ti anujānāti, “pitāssa kuhi”nti vutte “kiṁ tumhākaṁ pitarā,",
  "tika-vin05t22:58_12": "ahaṁ jānissāmī”ti vadati, pabbājetuṁ vaṭṭatīti kurundiyaṁ vuttaṁ.",
  "tika-vin05t22:59_0": "Mātāpitaro matā, dārako cūḷamātādīnaṁ santike saṁvaddho, tasmiṁ pabbājiyamāne ñātakā",
  "tika-vin05t22:59_1": "kalahaṁ vā karonti khiyyanti vā, tasmā vivādupacchedanatthaṁ āpucchitvā pabbājetabbo,",
  "tika-vin05t22:59_2": "anāpucchitvā pabbājentassa pana āpatti natthi. Daharakāle gahetvā posakā mātāpitaro",
  "tika-vin05t22:59_3": "nāma honti, tesupi eseva nayo. Putto attānaṁ nissāya jīvati, na mātāpitaro. Sacepi",
  "tika-vin05t22:59_4": "rājā hoti, āpucchitvāva pabbājetabbo. Mātāpitūhi anuññāto pabbajitvā puna vibbhamati,",
  "tika-vin05t22:59_5": "sacepi satakkhattuṁ pabbajitvā vibbhamati, āgatāgatakāle punappunaṁ āpucchitvāva",
  "tika-vin05t22:59_6": "pabbājetabbo. Sacepi evaṁ vadanti “ayaṁ vibbhamitvā gehaṁ āgato, amhākaṁ kammaṁ na",
  "tika-vin05t22:59_7": "karoti, pabbajitvā tumhākaṁ vattaṁ na pūreti, natthi imassa āpucchanakiccaṁ, āgatāgataṁ",
  "tika-vin05t22:59_8": "naṁ pabbājeyyāthā”ti, evaṁ nissaṭṭhaṁ puna anāpucchāpi pabbājetuṁ vaṭṭati.",
  "tika-vin05t22:60_0": "Yopi daharakāleyeva “ayaṁ tumhākaṁ dinno, yadā icchatha, tadā pabbājeyyāthā”ti evaṁ",
  "tika-vin05t22:60_1": "dinno hoti, sopi āgatāgato puna anāpucchitvāva pabbājetabbo. Yaṁ pana daharakāleyeva",
  "tika-vin05t22:60_2": "“imaṁ, bhante, pabbājeyyāthā”ti anujānitvā pacchā vuḍḍhippattakāle nānujānanti, ayaṁ",
  "tika-vin05t22:60_3": "na anāpucchā pabbājetabbo. Eko mātāpitūhi saddhiṁ bhaṇḍitvā “pabbājetha ma”nti āgacchati,",
  "tika-vin05t22:60_4": "“āpucchitvā ehī”ti ca vutto “nāhaṁ gacchāmi, sace maṁ na pabbājetha, vihāraṁ vā jhāpemi,",
  "tika-vin05t22:60_5": "satthena vā tumhe paharāmi, tumhākaṁ ñātakānaṁ vā upaṭṭhākānaṁ vā ārāmacchedanādīhi",
  "tika-vin05t22:60_6": "anatthaṁ uppādemi, rukkhā vā patitvā marāmi, coramajjhaṁ vā pavisāmi, desantaraṁ",
  "tika-vin05t22:60_7": "vā gacchāmī”ti vadati, taṁ tasseva rakkhaṇatthāya pabbājetuṁ vaṭṭati. Sace panassa",
  "tika-vin05t22:60_8": "mātāpitaro āgantvā “kasmā amhākaṁ puttaṁ pabbājayitthā”ti vadanti, tesaṁ tamatthaṁ",
  "tika-vin05t22:60_9": "ārocetvā “rakkhaṇatthāya naṁ pabbājayimha, paññāyatha tumhe puttenā”ti vattabbā.",
  "tika-vin05t22:60_10": "“Rukkhā patissāmī”ti abhiruhitvā pana hatthapāde muñcantaṁ pabbājetuṁ vaṭṭatiyeva.",
  "tika-vin05t22:61_0": "Eko videsaṁ gantvā pabbajjaṁ yācati, āpucchitvā ce gato, pabbājetabbo. No ce, daharabhikkhuṁ",
  "tika-vin05t22:61_1": "pesetvā āpucchāpetvā pabbājetabbo. Atidūrañce hoti, pabbājetvāpi bhikkhūhi saddhiṁ",
  "tika-vin05t22:61_2": "pesetvā dassetuṁ vaṭṭati. Kurundiyaṁ pana vuttaṁ “sace dūraṁ hoti, maggo ca mahākantāro,",
  "tika-vin05t22:61_3": "‘gantvā āpucchissāmī’ti pabbājetuṁ vaṭṭatī”ti. Sace pana mātāpitūnaṁ bahū puttā honti,",
  "tika-vin05t22:61_4": "evañca vadanti “bhante, etesaṁ dārakānaṁ yaṁ icchatha, taṁ pabbājeyyāthā”ti, dārake",
  "tika-vin05t22:61_5": "vīmaṁsitvā yaṁ icchati, so pabbājetabbo. Sacepi sakalena kulena vā gāmena vā anuññāto",
  "tika-vin05t22:61_6": "hoti “bhante, imasmiṁ kule vā gāme vā yaṁ icchatha, taṁ pabbājeyyāthā”ti, yaṁ icchati, so pabbājetabboti.",
  "tika-vin05t22:62_0": "144. Evaṁ pabbajjādosavirahitaṁ mātāpitūhi anuññātaṁ pabbājentenapi ca sace acchinnakeso",
  "tika-vin05t22:62_1": "hoti, ekasīmāyañca aññepi bhikkhū atthi, kesacchedanatthāya bhaṇḍukammaṁ āpucchitabbaṁ.",
  "tika-vin05t22:62_2": "Tatrāyaṁ āpucchanavidhi – sīmāpariyāpanne bhikkhū sannipātetvā pabbajjāpekkhaṁ tattha",
  "tika-vin05t22:62_3": "netvā “saṅghaṁ, bhante, imassa dārakassa bhaṇḍukammaṁ āpucchāmī”ti tikkhattuṁ vā",
  "tika-vin05t22:62_4": "dvikkhattuṁ vā sakiṁ vā vattabbaṁ. Ettha ca “imassa dārakassa bhaṇḍukammaṁ āpucchāmī”tipi",
  "tika-vin05t22:62_5": "“imassa samaṇakaraṇaṁ āpucchāmī”tipi “ayaṁ samaṇo hotukāmo”tipi “ayaṁ pabbajitukāmo”tipi",
  "tika-vin05t22:62_6": "vattuṁ vaṭṭatiyeva. Sace sabhāgaṭṭhānaṁ hoti, dasa vā vīsati vā tiṁsaṁ vā bhikkhū",
  "tika-vin05t22:62_7": "vasantīti paricchedo paññāyati, tesaṁ ṭhitokāsaṁ vā nisinnokāsaṁ vā gantvāpi purimanayeneva",
  "tika-vin05t22:62_8": "āpucchitabbaṁ. Pabbajjāpekkhaṁ vināva daharabhikkhū vā sāmaṇere vā pesetvāpi “eko,",
  "tika-vin05t22:62_9": "bhante, pabbajjāpekkho atthi, tassa bhaṇḍukammaṁ āpucchāmā”tiādinā nayena āpucchāpetuṁ",
  "tika-vin05t22:62_10": "vaṭṭati. Sace keci bhikkhū senāsanaṁ vā gumbādīni vā pavisitvā niddāyanti vā samaṇadhammaṁ",
  "tika-vin05t22:62_11": "vā karonti, āpucchakā ca pariyesantāpi adisvā “sabbe āpucchitā amhehī”ti saññino",
  "tika-vin05t22:62_12": "honti, pabbajjā nāma lahukakammaṁ, tasmā pabbajito supabbajito, pabbājentassapi anāpatti.",
  "tika-vin05t22:63_0": "Sace pana vihāro mahā hoti anekabhikkhusahassāvāso, sabbe bhikkhū sannipātāpetumpi",
  "tika-vin05t22:63_1": "dukkaraṁ, pageva paṭipāṭiyā āpucchituṁ, khaṇḍasīmāya vā ṭhatvā nadīsamuddādīni vā",
  "tika-vin05t22:63_2": "gantvā pabbājetabbo. Yo pana navamuṇḍo vā hoti vibbhantako vā nigaṇṭhādīsu aññataro",
  "tika-vin05t22:63_3": "vā dvaṅgulakeso vā ūnadvaṅgulakeso vā, tassa kesacchedanakiccaṁ natthi, tasmā bhaṇḍukammaṁ",
  "tika-vin05t22:63_4": "anāpucchitvāpi tādisaṁ pabbājetuṁ vaṭṭati. Dvaṅgulātirittakeso pana yo hoti antamaso",
  "tika-vin05t22:63_5": "ekasikhāmattadharopi, so bhaṇḍukammaṁ āpucchitvāva pabbājetabbo.",
  "tika-vin05t22:64_0": "145. Evaṁ āpucchitvā pabbājentena ca paripuṇṇapattacīvarova pabbājetabbo. Sace tassa",
  "tika-vin05t22:64_1": "natthi, yācitakenapi pattacīvarena pabbājetuṁ vaṭṭati, sabhāgaṭṭhāne vissāsena gahetvāpi",
  "tika-vin05t22:64_2": "pabbājetuṁ vaṭṭati. Sace pana apakkaṁ pattaṁ cīvarūpagāni ca vatthāni gahetvā āgato",
  "tika-vin05t22:64_3": "hoti, yāva patto paccati, cīvarāni ca karīyanti, tāva vihāre vasantassa anāmaṭṭhapiṇḍapātaṁ",
  "tika-vin05t22:64_4": "dātuṁ vaṭṭati, thālakesu bhuñjituṁ vaṭṭati. Purebhattaṁ sāmaṇerabhāgasamako āmisabhāgo",
  "tika-vin05t22:64_5": "dātuṁ vaṭṭati, senāsanaggāho pana salākabhattauddesabhattanimantanādīni ca na vaṭṭanti.",
  "tika-vin05t22:64_6": "Pacchābhattampi sāmaṇerabhāgasamo telataṇḍulamadhuphāṇitādibhesajjabhāgo vaṭṭati.",
  "tika-vin05t22:64_7": "Sace gilāno hoti, bhesajjamassa kātuṁ vaṭṭati, sāmaṇerassa viya sabbaṁ paṭijagganakammaṁ.",
  "tika-vin05t22:64_8": "Upasampadāpekkhaṁ pana yācitakena pattacīvarena upasampādetuṁ na vaṭṭati. “Na, bhikkhave,",
  "tika-vin05t22:64_9": "yācitakena pattacīvarena upasampādetabbo, yo upasampādeyya, āpatti dukkaṭassā”ti",
  "tika-vin05t22:64_10": "vuttaṁ. Tasmā so paripuṇṇapattacīvaroyeva upasampādetabbo. Sace tassa natthi, ācariyupajjhāyā",
  "tika-vin05t22:64_11": "cassa dātukāmā honti, aññe vā bhikkhū nirapekkhehi nissajjitvā adhiṭṭhānupagaṁ pattacīvaraṁ",
  "tika-vin05t22:64_12": "dātabbaṁ. Yācitakena pana pattena vā cīvarena vā upasampādentasseva āpatti hoti,",
  "tika-vin05t22:64_13": "kammaṁ pana na kuppati.",
  "tika-vin05t22:65_0": "146. Paripuṇṇapattacīvaraṁ pabbājentenapi sace okāso hoti, sayaṁ pabbājetabbo. Sace",
  "tika-vin05t22:65_1": "uddesaparipucchādīhi byāvaṭo hoti, okāsaṁ na labhati, eko daharabhikkhu vattabbo",
  "tika-vin05t22:65_2": "“etaṁ pabbājehī”ti. Avuttopi ce daharabhikkhu upajjhāyaṁ uddissa pabbājeti, vaṭṭati.",
  "tika-vin05t22:65_3": "Sace daharabhikkhu natthi, sāmaṇeropi vattabbo “etaṁ khaṇḍasīmaṁ netvā pabbājetvā",
  "tika-vin05t22:65_4": "kāsāyāni acchādetvā ehī”ti. Saraṇāni pana sayaṁ dātabbāni. Evaṁ bhikkhunāva pabbājito",
  "tika-vin05t22:65_5": "hoti. Purisañhi bhikkhuto añño pabbājetuṁ na labhati, mātugāmaṁ bhikkhunīto añño,",
  "tika-vin05t22:65_6": "sāmaṇero pana sāmaṇerī vā āṇattiyā kāsāyāni dātuṁ labhanti, kesoropanaṁ yena kenaci kataṁ sukataṁ.",
  "tika-vin05t22:66_0": "Sace pana bhabbarūpo hoti sahetuko ñāto yasassī kulaputto, okāsaṁ katvāpi sayameva",
  "tika-vin05t22:66_1": "pabbājetabbo, “mattikāmuṭṭhiṁ gahetvā nahāyitvā āgacchāhī”ti ca na pana vissajjetabbo.",
  "tika-vin05t22:66_2": "Pabbajitukāmānañhi paṭhamaṁ balavaussāho hoti, pacchā pana kāsāyāni ca kesaharaṇasatthakañca",
  "tika-vin05t22:66_3": "disvā utrasanti, ettoyeva palāyanti, tasmā sayameva nahānatitthaṁ netvā sace nātidaharo,",
  "tika-vin05t22:66_4": "“nahāhī”ti vattabbo, kesā panassa sayameva mattikaṁ gahetvā dhovitabbā. Daharakumārako",
  "tika-vin05t22:66_5": "pana sayaṁ udakaṁ otaritvā gomayamattikāhi ghaṁsitvā nahāpetabbo. Sacepissa kacchu",
  "tika-vin05t22:66_6": "vā piḷakā vā honti, yathā mātā puttaṁ na jigucchati, evamevaṁ ajigucchantena sādhukaṁ",
  "tika-vin05t22:66_7": "hatthapādato ca sīsato ca paṭṭhāya ghaṁsitvā ghaṁsitvā nahāpetabbo. Kasmā? Ettakena",
  "tika-vin05t22:66_8": "hi upakārena kulaputtā ācariyupajjhāyesu ca sāsane ca balavasinehā tibbagāravā anivattidhammā",
  "tika-vin05t22:66_9": "honti, uppannaṁ anabhiratiṁ vinodetvā therabhāvaṁ pāpuṇanti, kataññukatavedino honti.",
  "tika-vin05t22:67_0": "Evaṁ nahāpanakāle pana kesamassuṁ oropanakāle vā “tvaṁ ñāto yasassī, idāni mayaṁ",
  "tika-vin05t22:67_1": "taṁ nissāya paccayehi na kilamissāmā”ti na vattabbo, aññāpi aniyyānikakathā na vattabbā,",
  "tika-vin05t22:67_2": "atha khvassa “āvuso, suṭṭhu upadhārehi, satiṁ upaṭṭhāpehī”ti vatvā tacapañcakakammaṭṭhānaṁ",
  "tika-vin05t22:67_3": "ācikkhitabbaṁ. Ācikkhantena ca vaṇṇasaṇṭhānagandhāsayokāsavasena asucijegucchapaṭikkūlabhāvaṁ",
  "tika-vin05t22:67_4": "nijjīvanissattabhāvaṁ vā pākaṭaṁ karontena ācikkhitabbaṁ. Sace hi so pubbe madditasaṅkhāro",
  "tika-vin05t22:67_5": "hoti bhāvitabhāvano kaṇṭakavedhāpekkho viya paripakkagaṇḍo sūriyuggamanāpekkhaṁ viya",
  "tika-vin05t22:67_6": "ca pariṇatapadumaṁ, athassa āraddhamatte kammaṭṭhānaṁ manasikāre indāsani viya pabbate",
  "tika-vin05t22:67_7": "kilesapabbate cuṇṇayamānaṁyeva ñāṇaṁ pavattati, khuraggeyeva arahattaṁ pāpuṇāti.",
  "tika-vin05t22:67_8": "Ye hi keci khuragge arahattaṁ pattā, sabbe te evarūpaṁ savanaṁ labhitvā kalyāṇamittena",
  "tika-vin05t22:67_9": "ācariyena dinnanayaṁ nissāya, no anissāya. Tasmāssa āditova evarūpī kathā kathetabbāti.",
  "tika-vin05t22:68_0": "Kesesu pana oropitesu haliddicuṇṇena vā gandhacuṇṇena vā sīsañca sarīrañca ubbaṭṭetvā",
  "tika-vin05t22:68_1": "gihigandhaṁ apanetvā kāsāyāni tikkhattuṁ vā dvikkhattuṁ vā sakiṁ vā paṭiggāhāpetabbo.",
  "tika-vin05t22:68_2": "Athāpissa hatthe adatvā ācariyo vā upajjhāyo vā sayameva acchādeti, vaṭṭati. Sace",
  "tika-vin05t22:68_3": "aññaṁ daharaṁ vā sāmaṇeraṁ vā upāsakaṁ vā āṇāpeti “āvuso, etāni kāsāyāni gahetvā",
  "tika-vin05t22:68_4": "etaṁ acchādehī”ti, taññeva vā āṇāpeti “etāni gahetvā acchādehī”ti, sabbaṁ taṁ vaṭṭati,",
  "tika-vin05t22:68_5": "sabbaṁ tena bhikkhunāva dinnaṁ hoti. Yaṁ pana nivāsanaṁ vā pārupanaṁ vā anāṇattiyā",
  "tika-vin05t22:68_6": "nivāseti vā pārupati vā, taṁ apanetvā puna dātabbaṁ. Bhikkhunā hi sahatthena vā āṇattiyā",
  "tika-vin05t22:68_7": "vā dinnameva kāsāyaṁ vaṭṭati, adinnaṁ na vaṭṭati. Sacepi tasseva santakaṁ hoti, ko",
  "tika-vin05t22:68_8": "pana vādo upajjhāyamūlake.",
  "tika-vin05t22:69_0": "147. Evaṁ pana dinnāni kāsāyāni acchādāpetvā ekaṁsaṁ uttarāsaṅgaṁ kārāpetvā ye tattha",
  "tika-vin05t22:69_1": "sannipatitā bhikkhū, tesaṁ pāde vandāpetvā atha saraṇagahaṇatthaṁ ukkuṭikaṁ nisīdāpetvā",
  "tika-vin05t22:69_2": "añjaliṁ paggaṇhāpetvā “evaṁ vadehī”ti vattabbo, “yamahaṁ vadāmi, taṁ vadehī”ti vattabbo.",
  "tika-vin05t22:69_3": "Athassa upajjhāyena vā ācariyena vā “buddhaṁ saraṇaṁ gacchāmī”tiādinā nayena saraṇāni",
  "tika-vin05t22:69_4": "dātabbāni yathāvuttapaṭipāṭiyāva, na uppaṭipāṭiyā. Sace hi ekapadampi ekakkharampi",
  "tika-vin05t22:69_5": "uppaṭipāṭiyā deti, buddhaṁ saraṇaṁyeva vā tikkhattuṁ datvā puna itaresu ekekaṁ tikkhattuṁ",
  "tika-vin05t22:69_6": "deti, adinnāni honti saraṇāni.",
  "tika-vin05t22:70_0": "Imañca pana saraṇagamanupasampadaṁ paṭikkhipitvā anuññātaupasampadā ekatosuddhiyā",
  "tika-vin05t22:70_1": "vaṭṭati, sāmaṇerapabbajjā pana ubhatosuddhiyāva vaṭṭati, no ekatosuddhiyā. Tasmā",
  "tika-vin05t22:70_2": "upasampadāya sace ācariyo ñattidosañceva kammavācādosañca vajjetvā kammaṁ karoti,",
  "tika-vin05t22:70_3": "sukataṁ hoti. Pabbajjāya pana imāni tīṇi saraṇāni bu-kāra dha-kārādīnaṁ byañjanānaṁ",
  "tika-vin05t22:70_4": "ṭhānakaraṇasampadaṁ ahāpentena ācariyenapi antevāsikenapi vattabbāni. Sace ācariyo",
  "tika-vin05t22:70_5": "vattuṁ sakkoti, antevāsiko na sakkoti, antevāsiko vā sakkoti, ācariyo na sakkoti,",
  "tika-vin05t22:70_6": "ubhopi vā na sakkonti, na vaṭṭati. Sace pana ubhopi sakkonti, vaṭṭati. Imāni ca pana",
  "tika-vin05t22:70_7": "dadamānena “buddhaṁ saraṇaṁ gacchāmī”ti evaṁ ekasambandhāni anunāsikantāni vā katvā",
  "tika-vin05t22:70_8": "dātabbāni, “buddhama saraṇama gacchāmī”ti evaṁ vicchinditvā makārantāni vā katvā",
  "tika-vin05t22:70_9": "dātabbāni. Andhakaṭṭhakathāyaṁ “nāmaṁ sāvetvā ‘ahaṁ, bhante, buddharakkhito yāvajīvaṁ",
  "tika-vin05t22:70_10": "buddhaṁ saraṇaṁ gacchāmī”ti vuttaṁ, taṁ ekaṭṭhakathāyampi natthi, pāḷiyampi na vuttaṁ,",
  "tika-vin05t22:70_11": "tesaṁ rucimattameva, tasmā na gahetabbaṁ. Na hi tathā avadantassa saraṇaṁ kuppati.",
  "tika-vin05t22:70_12": "Ettāvatā ca sāmaṇerabhūmiyaṁ patiṭṭhito hoti.",
  "tika-vin05t22:71": "148. Sace panesa gatimā hoti paṇḍitajātiko, athassa tasmiṁyeva ṭhāne sikkhāpadāni uddisitabbāni. Kathaṁ? Yathā bhagavatā uddiṭṭhāni. Vuttañhetaṁ –",
  "tika-vin05t22:72_0": "“Anujānāmi, bhikkhave, sāmaṇerānaṁ dasa sikkhāpadāni, tesu ca sāmaṇerehi sikkhituṁ.",
  "tika-vin05t22:72_1": "Pāṇātipātā veramaṇi, adinnādānā veramaṇi, abrahmacariyā veramaṇi, musāvādā veramaṇi,",
  "tika-vin05t22:72_2": "surāmerayamajjapamādaṭṭhānā veramaṇi, vikālabhojanā veramaṇi, naccagītavādita visūkadassanā",
  "tika-vin05t22:72_3": "veramaṇi, mālāgandha vilepana dhāraṇa maṇḍana vibhūsanaṭṭhānā veramaṇi, uccāsayanamahāsayanā",
  "tika-vin05t22:72_4": "veramaṇi, jātarūparajatapaṭiggahaṇā veramaṇī”ti.",
  "tika-vin05t22:73_0": "Andhakaṭṭhakathāyaṁ pana “ahaṁ, bhante, itthannāmo yāvajīvaṁ pāṇātipātā veramaṇisikkhāpadaṁ",
  "tika-vin05t22:73_1": "samādiyāmī”ti evaṁ saraṇadānaṁ viya sikkhāpadadānampi vuttaṁ, taṁ neva pāḷiyaṁ, na",
  "tika-vin05t22:73_2": "aṭṭhakathāsu atthi, tasmā yathāpāḷiyāva uddisitabbāni. Pabbajjā hi saraṇagamaneheva",
  "tika-vin05t22:73_3": "siddhā, sikkhāpadāni pana kevalaṁ sikkhāpadapūraṇatthaṁ jānitabbāni, tasmā pāḷiyā",
  "tika-vin05t22:73_4": "āgatanayeneva uggahetuṁ asakkontassa yāya kāyaci bhāsāya atthavasenapi ācikkhituṁ",
  "tika-vin05t22:73_5": "vaṭṭati. Yāva pana attanā sikkhitabbasikkhāpadāni na jānāti, saṅghāṭipattacīvaradhāraṇaṭṭhānanisajjādīsu",
  "tika-vin05t22:73_6": "pānabhojanādividhimhi ca na kusalo hoti, tāva bhojanasālaṁ vā salākabhājanaṭṭhānaṁ",
  "tika-vin05t22:73_7": "vā aññaṁ vā tathārūpaṭṭhānaṁ na pesetabbo, santikāvacaroyeva kātabbo, bāladārako",
  "tika-vin05t22:73_8": "viya paṭipajjitabbo, sabbamassa kappiyākappiyaṁ ācikkhitabbaṁ, nivāsanapārupanādīsu",
  "tika-vin05t22:73_9": "abhisamācārikesu vinetabbo. Tenapi –",
  "tika-vin05t22:74_0": "“Anujānāmi, bhikkhave, dasahaṅgehi samannāgataṁ sāmaṇeraṁ nāsetuṁ. Pāṇātipātī hoti,",
  "tika-vin05t22:74_1": "adinnādāyī hoti, abrahmacārī hoti, musāvādī hoti, majjapāyī hoti, buddhassa avaṇṇaṁ",
  "tika-vin05t22:74_2": "bhāsati, dhammassa avaṇṇaṁ bhāsati, saṅghassa avaṇṇaṁ bhāsati, micchādiṭṭhiko hoti,",
  "tika-vin05t22:74_3": "bhikkhunīdūsako hotī”ti –",
  "tika-vin05t22:75": "Evaṁ vuttāni dasa nāsanaṅgāni ārakā parivajjetvā ābhisamācārikaṁ paripūrentena dasavidhe sīle sādhukaṁ sikkhitabbaṁ.",
  "tika-vin05t22:76_0": "149. Yo pana pāṇātipātādīsu dasasu nāsanaṅgesu ekampi kammaṁ karoti, so liṅganāsanāya",
  "tika-vin05t22:76_1": "nāsetabbo. Tīsu hi nāsanāsu liṅganāsanāyeva idhādhippetā. Yathā ca bhikkhūnaṁ pāṇātipātādīsu",
  "tika-vin05t22:76_2": "tā tā āpattiyo honti, na tathā sāmaṇerānaṁ. Sāmaṇero hi kuntha kipillikampi māretvā",
  "tika-vin05t22:76_3": "maṅgulaṇḍakampi bhinditvā nāsetabbataṁyeva pāpuṇāti, tāvadevassa saraṇagamanāni ca",
  "tika-vin05t22:76_4": "upajjhāyaggahaṇañca senāsanaggāho ca paṭippassambhanti, saṅghalābhaṁ na labhati,",
  "tika-vin05t22:76_5": "liṅgamattameva ekaṁ avasiṭṭhaṁ hoti. So sace ākiṇṇadosova hoti, āyatiṁ saṁvare na",
  "tika-vin05t22:76_6": "tiṭṭhati, nikkaḍḍhitabbo. Atha sahasā virajjhitvā “duṭṭhu mayā kata”nti puna saṁvare",
  "tika-vin05t22:76_7": "ṭhātukāmo hoti, liṅganāsanakiccaṁ natthi, yathānivatthapārutasseva saraṇāni dātabbāni,",
  "tika-vin05t22:76_8": "upajjhāyo dātabbo. Sikkhāpadāni pana saraṇagamaneneva ijjhanti. Sāmaṇerānañhi saraṇagamanaṁ",
  "tika-vin05t22:76_9": "bhikkhūnaṁ upasampadakammavācāsadisaṁ, tasmā bhikkhūnaṁ viya catupārisuddhisīlaṁ",
  "tika-vin05t22:76_10": "imināpi dasa sīlāni samādinnāneva honti, evaṁ santepi daḷhīkaraṇatthaṁ āyatiṁ saṁvare",
  "tika-vin05t22:76_11": "patiṭṭhāpanatthaṁ puna dātabbāni. Sace purimikāya puna saraṇāni gahitāni, pacchimikāya",
  "tika-vin05t22:76_12": "vassāvāsikaṁ lacchati. Sace pacchimikāya gahitāni, saṅghena apaloketvā lābho dātabbo.",
  "tika-vin05t22:76_13": "Adinnādāne tiṇasalākamattenapi vatthunā, abrahmacariye tīsu maggesu yattha katthaci",
  "tika-vin05t22:76_14": "vippaṭipattiyā, musāvāde hasādhippāyatāyapi musā bhaṇite assamaṇo hoti, nāsetabbataṁ",
  "tika-vin05t22:76_15": "āpajjati, majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ.",
  "tika-vin05t22:76_16": "Sāmaṇero jānitvā pivantova sīlabhedaṁ āpajjati, na ajānitvā. Yāni panassa itarāni",
  "tika-vin05t22:76_17": "pañca sikkhāpadāni, etesu bhinnesu na nāsetabbo, daṇḍakammaṁ kātabbaṁ. Sikkhāpade",
  "tika-vin05t22:76_18": "pana puna dinnepi adinnepi vaṭṭati, daṇḍakammena pana pīḷetvā āyatiṁ saṁvare ṭhapanatthāya dātabbameva.",
  "tika-vin05t22:77_0": "Avaṇṇabhāsane pana “arahaṁ sammāsambuddho”tiādīnaṁ paṭipakkhavasena buddhassa vā",
  "tika-vin05t22:77_1": "“svākkhāto”tiādīnaṁ paṭipakkhavasena dhammassa vā “suppaṭipanno”tiādīnaṁ paṭipakkhavasena",
  "tika-vin05t22:77_2": "saṅghassa vā avaṇṇaṁ bhāsanto ratanattayaṁ nindanto garahanto ācariyupajjhāyādīhi",
  "tika-vin05t22:77_3": "“mā evaṁ avacā”ti avaṇṇabhāsane ādīnavaṁ dassetvā nivāretabbo. “Sace yāvatatiyaṁ",
  "tika-vin05t22:77_4": "vuccamāno na oramati, kaṇṭakanāsanāya nāsetabbo”ti kurundiyaṁ vuttaṁ. Mahāaṭṭhakathāyaṁ",
  "tika-vin05t22:77_5": "pana “sace evaṁ vuccamāno taṁ laddhiṁ nissajjati, daṇḍakammaṁ kāretvā accayaṁ desāpetabbo.",
  "tika-vin05t22:77_6": "Sace na nissajjati, tatheva ādāya paggayha tiṭṭhati, liṅganāsanāya nāsetabbo”ti vuttaṁ,",
  "tika-vin05t22:77_7": "taṁ yuttaṁ. Ayameva hi nāsanā idhādhippetāti. Micchādiṭṭhikepi eseva nayo. Sassatucchedānañhi",
  "tika-vin05t22:77_8": "aññataradiṭṭhiko sace ācariyādīhi ovadiyamāno nissajjati, daṇḍakammaṁ kāretvā accayaṁ",
  "tika-vin05t22:77_9": "desāpetabbo, apaṭinissajjantova nāsetabbo. Bhikkhunīdūsako cettha kāmaṁ abrahmacāriggahaṇena",
  "tika-vin05t22:77_10": "gahitova, abrahmacāriṁ pana āyatiṁ saṁvare ṭhātukāmaṁ saraṇāni datvā upasampādetuṁ",
  "tika-vin05t22:77_11": "vaṭṭati. Bhikkhunīdūsako āyatiṁ saṁvare ṭhātukāmopi pabbajjampi na labhati, pageva",
  "tika-vin05t22:77_12": "upasampadanti etamatthaṁ dassetuṁ “bhikkhunīdūsako”ti idaṁ visuṁ dasamaṁ aṅgaṁ vuttanti veditabbaṁ.",
  "tika-vin05t22:78_0": "150. “Anujānāmi, bhikkhave, pañcahaṅgehi samannāgatassa sāmaṇerassa daṇḍakammaṁ kātuṁ.",
  "tika-vin05t22:78_1": "Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya",
  "tika-vin05t22:78_2": "parisakkati, bhikkhū akkosati, paribhāsati, bhikkhū bhikkhūhi bhedetī”ti “vacanato",
  "tika-vin05t22:78_3": "pana imāni pañca aṅgāni, sikkhāpadesu ca pacchimāni vikālabhojanādīni pañcāti dasa",
  "tika-vin05t22:78_4": "daṇḍakammavatthūni. Kiṁpanettha daṇḍakammaṁ kattabba”nti? “Anujānāmi, bhikkhave,",
  "tika-vin05t22:78_5": "yattha vā vasati, yattha vā paṭikkamati, tattha āvaraṇaṁ kātu”nti vacanato yattha",
  "tika-vin05t22:78_6": "vasati vā pavisati vā, tattha āvaraṇaṁ kātabbaṁ “mā idha pavisā”ti. Ubhayenapi attano",
  "tika-vin05t22:78_7": "pariveṇañca vassaggena pattasenāsanañca vuttaṁ. Tasmā na sabbo saṅghārāmo āvaraṇaṁ",
  "tika-vin05t22:78_8": "kātabbo, karonto ca dukkaṭaṁ āpajjati “na, bhikkhave, sabbo saṅghārāmo āvaraṇaṁ kātabbo,",
  "tika-vin05t22:78_9": "yo kareyya, āpatti dukkaṭassā”ti vuttattā. Na ca mukhadvāriko āhāro āvaraṇaṁ kātabbo,",
  "tika-vin05t22:78_10": "karonto ca dukkaṭaṁ āpajjati “na, bhikkhave, mukhadvāriko āhāro āvaraṇaṁ kātabbo,",
  "tika-vin05t22:78_11": "yo kareyya, āpatti dukkaṭassā”ti vuttattā. Tasmā “ajja mā khāda mā bhuñjā”ti vadatopi",
  "tika-vin05t22:78_12": "“āhārampi nivāressāmī”ti pattacīvaraṁ anto nikkhipatopi sabbapayogesu dukkaṭaṁ. Anācārassa",
  "tika-vin05t22:78_13": "pana dubbacasāmaṇerassa daṇḍakammaṁ katvā yāguṁ vā bhattaṁ vā pattacīvaraṁ vā dassetvā",
  "tika-vin05t22:78_14": "“ettake nāma daṇḍakamme āhaṭe idaṁ lacchasī”ti vattuṁ vaṭṭati. Bhagavatā hi āvaraṇameva",
  "tika-vin05t22:78_15": "daṇḍakammaṁ vuttaṁ. Dhammasaṅgāhakattherehi pana “aparādhānurūpaṁ udakadāruvālikādīnaṁ",
  "tika-vin05t22:78_16": "āharāpanampi kātabba”nti vuttaṁ, tasmā tampi kātabbaṁ, tañca kho “oramissati viramissatī”ti",
  "tika-vin05t22:78_17": "anukampāya, na “nassissati vibbhamissatī”tiādinayappavattena pāpajjhāsayena. “Daṇḍakammaṁ",
  "tika-vin05t22:78_18": "karomī”ti ca uṇhapāsāṇe vā nipajjāpetuṁ pāsāṇiṭṭhakādīni vā sīse nikkhipāpetuṁ udakaṁ",
  "tika-vin05t22:78_19": "vā pavesetuṁ na vaṭṭati.",
  "tika-vin05t22:79_0": "Upajjhāyaṁ anāpucchāpi daṇḍakammaṁ na kāretabbaṁ “na, bhikkhave, upajjhāyaṁ anāpucchā",
  "tika-vin05t22:79_1": "āvaraṇaṁ kātabbaṁ, yo kareyya, āpatti dukkaṭassā”ti vacanato. Ettha pana “tumhākaṁ",
  "tika-vin05t22:79_2": "sāmaṇerassa ayaṁ nāma aparādho, daṇḍakammamassa karothā”ti tikkhattuṁ vutte sace",
  "tika-vin05t22:79_3": "so upajjhāyo daṇḍakammaṁ na karoti, sayaṁ kātuṁ vaṭṭati. Sacepi ādito upajjhāyo vadati",
  "tika-vin05t22:79_4": "“mayhaṁ sāmaṇerānaṁ dose sati tumhe daṇḍakammaṁ karothā”ti, kātuṁ vaṭṭatiyeva. Yathā",
  "tika-vin05t22:79_5": "ca sāmaṇerānaṁ, evaṁ saddhivihārikantevāsikānampi daṇḍakammaṁ kātuṁ vaṭṭati, aññesaṁ",
  "tika-vin05t22:79_6": "pana parisā na apalāḷetabbā, apalāḷento dukkaṭaṁ āpajjati “na, bhikkhave, aññassa",
  "tika-vin05t22:79_7": "parisā apalāḷetabbā, yo apalāḷeyya, āpatti dukkaṭassā”ti vacanato. Tasmā “tumhākaṁ",
  "tika-vin05t22:79_8": "pattaṁ dema, cīvaraṁ demā”ti attano upaṭṭhānakaraṇatthaṁ saṅgaṇhitvā sāmaṇerā vā",
  "tika-vin05t22:79_9": "hontu upasampannā vā, antamaso dussīlabhikkhussapi parassa parisabhūte bhinditvā",
  "tika-vin05t22:79_10": "gaṇhituṁ na vaṭṭati, ādīnavaṁ pana vattuṁ vaṭṭati “tayā nahāyituṁ āgatena gūthamakkhanaṁ",
  "tika-vin05t22:79_11": "viya kataṁ dussīlaṁ nissāya viharantenā”ti. Sace so sayameva jānitvā upajjhaṁ vā",
  "tika-vin05t22:79_12": "nissayaṁ vā yācati, dātuṁ vaṭṭati.",
  "tika-vin05t22:80": "Iti pāḷimuttakavinayavinicchayasaṅgahe",
  "tika-vin05t22:81": "Pabbajjāvinicchayakathā samattā."
}