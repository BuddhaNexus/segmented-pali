{
  "tika-s0403t21:0": "(22) 2. Akkosakavaggo",
  "tika-s0403t21:1": "1-2. Akkosakasuttādivaṇṇanā",
  "tika-s0403t21:2_0": "211-2. Dutiyassa paṭhame dasahi akkosavatthūhi akkosakoti ‘‘bālosi, mūḷhosi, oṭṭhosi,",
  "tika-s0403t21:2_1": "goṇosi, gadrabhosī’’tiādinā dasahi akkosavatthūhi akkosako. ‘‘Hotu, muṇḍakasamaṇa,",
  "tika-s0403t21:2_2": "adaṇḍo ahanti karosi, idāni te rājakulaṁ gantvā daṇḍaṁ āropessāmī’’tiādīni vadanto",
  "tika-s0403t21:2_3": "paribhāsako nāmāti āha ‘‘bhayadassanena paribhāsako’’ti. Lokuttaradhammā apāyamaggassa",
  "tika-s0403t21:2_4": "paripanthabhāvato paripantho nāmāti āha ‘‘lokuttaraparipanthassa chinnattā’’ti, lokuttarasaṅkhātassa",
  "tika-s0403t21:2_5": "apāyamaggaparipanthassa chinnattāti attho. Dutiye natthi vattabbaṁ.",
  "tika-s0403t21:3": "Akkosakasuttādivaṇṇanā niṭṭhitā.",
  "tika-s0403t21:4": "3-10. Sīlasuttādivaṇṇanā",
  "tika-s0403t21:5_0": "213-220. Tatiye (dī. ni. ṭī. 2.149) dussīloti ettha du-saddo abhāvattho ‘‘duppañño’’tiādīsu",
  "tika-s0403t21:5_1": "(ma. ni. 1.449) viya, na garahaṇatthoti āha ‘‘asīlo nissīlo’’ti. Bhinnasaṁvaroti",
  "tika-s0403t21:5_2": "ettha samādinnasīlo kenaci kāraṇena sīlabhedaṁ patto, so tāva bhinnasaṁvaro hotu.",
  "tika-s0403t21:5_3": "Yo pana sabbena sabbaṁ asamādinnasīlo ācārahīno, so kathaṁ bhinnasaṁvaro nāma hotīti",
  "tika-s0403t21:5_4": "? Sopi sādhusamācārassa pariharaṇīyassa bheditattā bhinnasaṁvaro eva nāma. Vinaṭṭhasaṁvaro",
  "tika-s0403t21:5_5": "saṁvararahitoti hi vuttaṁ hoti. Taṁ taṁ sippaṭṭhānaṁ. Māghātakāleti ‘‘mā ghātetha",
  "tika-s0403t21:5_6": "pāṇīna’’nti evaṁ māghātaghosanaṁ ghositadivase. Abbhuggacchati pāpako kittisaddo.",
  "tika-s0403t21:5_7": "Ajjhāsayena maṅku hotiyeva vippaṭisāribhāvato.",
  "tika-s0403t21:6_0": "Tassāti dussīlassa. Samādāya vattitaṭṭhānanti uṭṭhāya samuṭṭhāya katakāraṇaṁ. Āpāthaṁ",
  "tika-s0403t21:6_1": "āgacchatīti taṁ manaso upaṭṭhāti. Ummīletvā idhalokanti ummīlanakāle attano puttadārādivasena",
  "tika-s0403t21:6_2": "idhalokaṁ passati. Nimīletvā paralokanti nimīlanakāle gatinimittupaṭṭhānavasena paralokaṁ",
  "tika-s0403t21:6_3": "passati. Tenāha ‘‘cattāro apāyā’’tiādi. Pañcamapadanti ‘‘kāyassa bhedā’’tiādinā vutto",
  "tika-s0403t21:6_4": "pañcamo ādīnavakoṭṭhāso. Vuttavipariyāyenāti vuttatthāya ādīnavakathāya vipariyāyena",
  "tika-s0403t21:6_5": "‘‘appamatto taṁ taṁ kasivaṇijjādiṁ yathākālaṁ sampādetuṁ sakkotī’’tiādinā. Pāsaṁsaṁ",
  "tika-s0403t21:6_6": "sīlamassa atthīti sīlavā. Sīlasampannoti sīlena samannāgato sampannasīloti evamādikaṁ",
  "tika-s0403t21:6_7": "pana atthavacanaṁ sukaranti anāmaṭṭhaṁ. Catutthādīni uttānatthāneva.",
  "tika-s0403t21:7": "Sīlasuttādivaṇṇanā niṭṭhitā.",
  "tika-s0403t21:8": "Akkosakavaggavaṇṇanā niṭṭhitā."
}