{
  "tika-s0403t21:0": "(22) 2. Akkosakavaggo",
  "tika-s0403t21:1": "1-2. Akkosakasuttādivaṇṇanā",
  "tika-s0403t21:2_0": "211-2. Dutiyassa paṭhame dasahi akkosavatthūhi akkosakoti “bālosi, mūḷhosi, oṭṭhosi,",
  "tika-s0403t21:2_1": "goṇosi, gadrabhosī”tiādinā dasahi akkosavatthūhi akkosako. “Hotu, muṇḍakasamaṇa,",
  "tika-s0403t21:2_2": "adaṇḍo ahanti karosi, idāni te rājakulaṁ gantvā daṇḍaṁ āropessāmī”tiādīni vadanto",
  "tika-s0403t21:2_3": "paribhāsako nāmāti āha “bhayadassanena paribhāsako”ti. Lokuttaradhammā apāyamaggassa",
  "tika-s0403t21:2_4": "paripanthabhāvato paripantho nāmāti āha “lokuttaraparipanthassa chinnattā”ti, lokuttarasaṅkhātassa",
  "tika-s0403t21:2_5": "apāyamaggaparipanthassa chinnattāti attho. Dutiye natthi vattabbaṁ.",
  "tika-s0403t21:3": "Akkosakasuttādivaṇṇanā niṭṭhitā.",
  "tika-s0403t21:4": "3-10. Sīlasuttādivaṇṇanā",
  "tika-s0403t21:5_0": "213-220. Tatiye dussīloti ettha du-saddo abhāvattho “duppañño”tiādīsu viya, na garahaṇatthoti",
  "tika-s0403t21:5_1": "āha “asīlo nissīlo”ti. Bhinnasaṁvaroti ettha samādinnasīlo kenaci kāraṇena sīlabhedaṁ",
  "tika-s0403t21:5_2": "patto, so tāva bhinnasaṁvaro hotu. Yo pana sabbena sabbaṁ asamādinnasīlo ācārahīno,",
  "tika-s0403t21:5_3": "so kathaṁ bhinnasaṁvaro nāma hotīti ? Sopi sādhusamācārassa pariharaṇīyassa bheditattā",
  "tika-s0403t21:5_4": "bhinnasaṁvaro eva nāma. Vinaṭṭhasaṁvaro saṁvararahitoti hi vuttaṁ hoti. Taṁ taṁ sippaṭṭhānaṁ.",
  "tika-s0403t21:5_5": "Māghātakāleti “mā ghātetha pāṇīna”nti evaṁ māghātaghosanaṁ ghositadivase. Abbhuggacchati",
  "tika-s0403t21:5_6": "pāpako kittisaddo. Ajjhāsayena maṅku hotiyeva vippaṭisāribhāvato.",
  "tika-s0403t21:6_0": "Tassāti dussīlassa. Samādāya vattitaṭṭhānanti uṭṭhāya samuṭṭhāya katakāraṇaṁ. Āpāthaṁ",
  "tika-s0403t21:6_1": "āgacchatīti taṁ manaso upaṭṭhāti. Ummīletvā idhalokanti ummīlanakāle attano puttadārādivasena",
  "tika-s0403t21:6_2": "idhalokaṁ passati. Nimīletvā paralokanti nimīlanakāle gatinimittupaṭṭhānavasena paralokaṁ",
  "tika-s0403t21:6_3": "passati. Tenāha “cattāro apāyā”tiādi. Pañcamapadanti “kāyassa bhedā”tiādinā vutto",
  "tika-s0403t21:6_4": "pañcamo ādīnavakoṭṭhāso. Vuttavipariyāyenāti vuttatthāya ādīnavakathāya vipariyāyena",
  "tika-s0403t21:6_5": "“appamatto taṁ taṁ kasivaṇijjādiṁ yathākālaṁ sampādetuṁ sakkotī”tiādinā. Pāsaṁsaṁ",
  "tika-s0403t21:6_6": "sīlamassa atthīti sīlavā. Sīlasampannoti sīlena samannāgato sampannasīloti evamādikaṁ",
  "tika-s0403t21:6_7": "pana atthavacanaṁ sukaranti anāmaṭṭhaṁ. Catutthādīni uttānatthāneva.",
  "tika-s0403t21:7": "Sīlasuttādivaṇṇanā niṭṭhitā.",
  "tika-s0403t21:8": "Akkosakavaggavaṇṇanā niṭṭhitā."
}