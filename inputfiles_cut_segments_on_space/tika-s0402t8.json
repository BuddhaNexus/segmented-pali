{
  "tika-s0402t8:0": "(9) 4. Dhammavaggavaṇṇanā",
  "tika-s0402t8:1": "88. Catutthassa paṭhame phalasamādhīti catūsupi ariyaphalesu samādhi. Tathā phalapaññā veditabbā.",
  "tika-s0402t8:2": "89. Dutiye sampayuttadhamme pariggaṇhātīti paggāho. Na vikkhipatīti avikkhepo.",
  "tika-s0402t8:3": "90. Tatiye namanaṭṭhena nāmaṁ. Ruppanaṭṭhena rūpaṁ. Sammasanacārassa adhippetattā ‘‘cattāro arūpakkhandhā’’tveva vuttaṁ. Tenāha ‘‘dhamma-koṭṭhāsaparicchedañāṇaṁ nāma kathita’’nti.",
  "tika-s0402t8:4": "91. Catutthe vijānanaṭṭhena vijjā. Vimuccanaṭṭhena vimutti.",
  "tika-s0402t8:5_0": "92. Pañcame bhavo nāma sassataṁ sadā bhāvato, sassatavasena uppajjanadiṭṭhi bhavadiṭṭhi.",
  "tika-s0402t8:5_1": "Vibhavo nāma ucchedo vināsanaṭṭhena, vibhavavasena uppajjanadiṭṭhi vibhavadiṭṭhi.",
  "tika-s0402t8:5_2": "Uttānatthāneva heṭṭhā vuttanayattā.",
  "tika-s0402t8:6_0": "95. Aṭṭhame dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti",
  "tika-s0402t8:6_1": "dubbaco, tassa kammaṁ dovacassaṁ, tassa dubbacassa puggalassa anādariyavasena pavattā",
  "tika-s0402t8:6_2": "cetanā. Tassa bhāvo dovacassatā. Tassa bhāvoti ca tassa yathāvuttassa dovacassassa",
  "tika-s0402t8:6_3": "atthibhāvo, atthato dovacassameva. Vitthārato panesā ‘‘tattha katamā dovacassatā?",
  "tika-s0402t8:6_4": "Sahadhammike vuccamāne dovacassāya’’nti abhidhamme āgatā. Sā atthato saṅkhārakkhandho",
  "tika-s0402t8:6_5": "hoti. Catunnaṁ vā khandhānaṁ etenākārena pavattānaṁ etaṁ adhivacananti vadanti.",
  "tika-s0402t8:7_0": "Pāpayogato pāpā assaddhādayo puggalā etassa mittāti pāpamitto, tassa bhāvo pāpamittatā.",
  "tika-s0402t8:7_1": "Vitthārato panesā ‘‘tattha katamā pāpamittatā? Ye te puggalā assaddhā dussīlā appassutā",
  "tika-s0402t8:7_2": "maccharino duppaññā. Yā tesaṁ sevanā nisevanā saṁsevanā bhajanā sambhajanā bhatti",
  "tika-s0402t8:7_3": "sambhatti taṁsampavaṅkatā’’ti (dha. sa. 1333) evaṁ āgatā. Sāpi atthato dovacassatā",
  "tika-s0402t8:7_4": "viya daṭṭhabbā. Yāya hi cetanāya puggalo pāpasampavaṅko nāma hoti, sā cetanā cattāropi",
  "tika-s0402t8:7_5": "vā arūpino khandhā tadākārappavattā pāpamittatā.",
  "tika-s0402t8:8_0": "96. Navame sukhaṁ vaco etasmiṁ padakkhiṇagāhimhi anulomasāte sādare puggaleti subbacotiādinā,",
  "tika-s0402t8:8_1": "kalyāṇā saddhādayo puggalā etassa mittāti kalyāṇamittotiādinā vuttavipariyāyena attho veditabbo.",
  "tika-s0402t8:9_0": "97. Dasame pathavīdhātuādayo sukhadhātukāmadhātuādayo ca etāsveva antogadhāti etāsu",
  "tika-s0402t8:9_1": "kosalle dassite tāsupi kosallaṁ dassitameva hotīti ‘‘aṭṭhārasa dhātuyo’’ti vuttaṁ.",
  "tika-s0402t8:9_2": "Dhātūti jānananti iminā aṭṭhārasannaṁ dhātūnaṁ sabhāvaparicchedikā savanadhāraṇasammasanappaṭivedhapaññā",
  "tika-s0402t8:9_3": "vuttā. Tattha dhātūnaṁ savanadhāraṇapaññā sutamayā, itarā bhāvanāmayā. Tatthāpi sammasanapaññā",
  "tika-s0402t8:9_4": "lokiyā . Vipassanā hi sā, itarā lokuttarā. Lakkhaṇādivasena aniccādivasena ca manasikaraṇaṁ",
  "tika-s0402t8:9_5": "manasikāro, tattha kosallaṁ manasikārakusalatā. Aṭṭhārasannaṁyeva dhātūnaṁ sammasanappaṭivedhapaccavekkhaṇapaññā",
  "tika-s0402t8:9_6": "manasikārakusalatā, sā ādimajjhapariyosānavasena tidhā bhinnā. Tathā hi sammasanapaññā",
  "tika-s0402t8:9_7": "tassā ādi, paṭivedhapaññā majjhe, paccavekkhaṇapaññā pariyosānaṁ.",
  "tika-s0402t8:10_0": "98. Ekādasame āpattiyova āpattikkhandhā. Tā pana antarāpattīnaṁ aggahaṇena pañca,",
  "tika-s0402t8:10_1": "tāsaṁ gahaṇena satta hontīti āha ‘‘pañcannañca sattannañca āpattikkhandhāna’’nti.",
  "tika-s0402t8:10_2": "Jānananti ‘‘imā āpattiyo, ettakā āpattiyo, evañca tāsaṁ āpajjanaṁ hotī’’ti jānanaṁ.",
  "tika-s0402t8:10_3": "Evaṁ tippakārena jānanapaññā hi āpattikusalatā nāma. Āpattito vuṭṭhāpanappayogatāya",
  "tika-s0402t8:10_4": "kammabhūtā vācā kammavācā, tathābhūtā anussāvanavācā. ‘‘Imāya kammavācāya ito āpattito",
  "tika-s0402t8:10_5": "vuṭṭhānaṁ hoti, hontañca paṭhame, tatiye vā anussāvane yya-kāraṁ patte, ‘saṁvarissāmī’ti",
  "tika-s0402t8:10_6": "vā pade pariyosite hotī’’ti evaṁ taṁ taṁ āpattīhi vuṭṭhānaparicchedajānanapaññā āpattivuṭṭhānakusalatā.",
  "tika-s0402t8:10_7": "Vuṭṭhānanti ca yathāpannāya āpattiyā yathā tathā anantarāyatāpādanaṁ. Evaṁ vuṭṭhānaggahaṇeneva",
  "tika-s0402t8:10_8": "desanāyapi saṅgaho siddho hoti.",
  "tika-s0402t8:11": "Dhammavaggavaṇṇanā niṭṭhitā."
}