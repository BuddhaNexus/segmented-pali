{
  "anya-e0803n11:0": "11. Vāccābhidheyyaliṅgādiparidīpananāmikapadamālā",
  "anya-e0803n11:1": "Vāccābhidheyyaliṅgādi-vasenapi ito paraṁ;",
  "anya-e0803n11:2": "Bhāsissaṁ padamālāyo, bhāsitassānurūpato.",
  "anya-e0803n11:3_0": "Tattha vāccaliṅgānīti appadhānaliṅgāni, guṇanāmasaṅkhātāni vā liṅgāni. Abhidheyyaliṅgānīti",
  "anya-e0803n11:3_1": "padhānaliṅgāni, guṇīpadasaṅkhātāni vā liṅgāni. Yasmā pana tesu vāccaliṅgāni nāma",
  "anya-e0803n11:3_2": "abhidheyyaliṅgānuvattakāni bhavanti, tasmā sabbāni bhūdhātumayāni ca vāccaliṅgāni",
  "anya-e0803n11:3_3": "abhidheyyaliṅgānurūpato yojetabbāni. Tesaṁ bhūdhātumayāni vāccaliṅgāni sarūpato nāmikapadamālāya",
  "anya-e0803n11:3_4": "ayojitānipi tattha tattha nayato yojitāni, tasmā na dāni dassessāma. Abhūdhātumayānipi",
  "anya-e0803n11:3_5": "kiñcāpi nayato yojitāni, tathāpi sotārānaṁ payogesu kosallajananatthaṁ kathayāma,",
  "anya-e0803n11:3_6": "nāmikapadamālañca nesaṁ dassessāma kiñci payogaṁ vadantā.",
  "anya-e0803n11:4": "Dīgho rasso nīlo pīto,",
  "anya-e0803n11:5": "Sukko kaṇho seṭṭho pāpo;",
  "anya-e0803n11:6": "Saddho suddho ucco nīco,",
  "anya-e0803n11:7": "Katotīto iccādīni.",
  "anya-e0803n11:8": "Dīghā jāgarato ratti, dīghaṁ santassa yojanaṁ;",
  "anya-e0803n11:9": "Dīgho bālāna saṁsāro, saddhammaṁ avijānataṁ.",
  "anya-e0803n11:10_0": "Dīgho, dīghā. Dīghaṁ, dīghe. Dīghena, dīghehi, dīghebhi. Dīghassa, dīghānaṁ. Dīghā,",
  "anya-e0803n11:10_1": "dīghasmā, dīghamhā, dīghehi, dīghebhi. Dīghassa, dīghānaṁ. Dīghe, dīghasmiṁ, dīghamhi,",
  "anya-e0803n11:10_2": "dīghesu. Bho dīgha, bhavanto dīghā. “Dīghāti maṁ pakkoseyyāthā”ti idamettha nidassanaṁ.",
  "anya-e0803n11:11": "Dīghā, dīghā, dīghāyo. Dīghaṁ, dīghā, dīghāyo. Dīghāya. Sesaṁ kaññānayena ñeyyaṁ.",
  "anya-e0803n11:12_0": "Dīghaṁ, dīghāni, dīghā. Dīghaṁ, dīghāni, dīghe. Dīghena. Sesaṁ cittanayena ñeyyaṁ.",
  "anya-e0803n11:12_1": "Rassādīni ca evameva vitthāretabbāni. Ayaṁ vāccaliṅgānaṁ nāmikapadamālā, “guṇanāmānaṁ",
  "anya-e0803n11:12_2": "nāmikapadamālā”ti vattuṁ vaṭṭati.",
  "anya-e0803n11:13": "Abhidheyyakaliṅgesu, savisesāni yāni hi;",
  "anya-e0803n11:14": "Tesaṁ dāni yathāpāḷiṁ, padamālaṁ kathessahaṁ.",
  "anya-e0803n11:15": "Katamāni tāni padāni, yāni savisesāni?",
  "anya-e0803n11:16": "Bhavābhavādikaṁ laṅkā-dīpo iccādikāni ca;",
  "anya-e0803n11:17": "Bodhi sandhīti cādīni, savisesāni honti tu.",
  "anya-e0803n11:18": "Etesu hi –",
  "anya-e0803n11:19": "Bhavābhavapadaṁ deka-vaco bahuvaco kvaci;",
  "anya-e0803n11:20": "Samāse asamāsepi, sambhavo tassa icchito.",
  "anya-e0803n11:21": "Viggahañca padatthañca, vatvā padassimassa me;",
  "anya-e0803n11:22": "Vuccamānamavikkhittā, padamālaṁ nibodhatha.",
  "anya-e0803n11:23_0": "Bhavo ca abhavo ca bhavābhavaṁ. Atha vā bhavo ca abhavo ca bhavābhavāni, ayaṁ viggaho.",
  "anya-e0803n11:23_1": "Tatra bhavoti khuddako bhavo. Abhavoti mahanto bhavo. Vuddhatthavācako hettha akāro.",
  "anya-e0803n11:23_2": "Ettha ca sugatiduggativasena hīnapaṇītavasena ca khuddakamahantatā veditabbā. Atha",
  "anya-e0803n11:23_3": "vā bhavoti vuddhi. Abhavoti avuddhi. Ayaṁ padattho. Ayaṁ pana nāmikapadamālā –",
  "anya-e0803n11:24_0": "Bhavābhavaṁ, bhavābhavaṁ, bhavābhavena, bhavābhavassa, bhavābhavā, bhavābhavasmā,",
  "anya-e0803n11:24_1": "bhavābhavamhā, bhavābhavassa, bhavābhave, bhavābhavasmiṁ, bhavābhavamhi, bho bhavābhava.",
  "anya-e0803n11:24_2": "Iti bhavābhavapadaṁ ekavacanakaṁ bhavati. Dissati ca tassekavacanatā pāḷiyaṁ aṭṭhakathāyañca –",
  "anya-e0803n11:25": "“Atītakappe caritaṁ, ṭhapayitvā bhavābhave;",
  "anya-e0803n11:26": "Imasmiṁ kappe caritaṁ, pavakkhissaṁ suṇohi me”",
  "anya-e0803n11:27": "Iti vā,",
  "anya-e0803n11:28": "“Evaṁ bahuvidhaṁ dukkhaṁ, sampattiñca bahūvidhaṁ;",
  "anya-e0803n11:29": "Bhavābhave anubhavitvā, patto sambodhimuttamaṁ”",
  "anya-e0803n11:30": "Iti vā evaṁ pāḷiyaṁ bhavābhava padassa ekavacanatā diṭṭhā.",
  "anya-e0803n11:31": "Aṭṭhakathāyampi –",
  "anya-e0803n11:32": "“Asambudhaṁ buddhanisevitaṁ yaṁ,",
  "anya-e0803n11:33": "Bhavābhavaṁ gacchati jīvaloko;",
  "anya-e0803n11:34": "Namo avijjādikilesajāla-",
  "anya-e0803n11:35": "Viddhaṁsino dhammavarassa tassā”ti",
  "anya-e0803n11:36": "Evaṁ tassekavacanatā diṭṭhā.",
  "anya-e0803n11:37_0": "Bhavābhavāni, bhavābhavā, bhavābhavāni, bhavābhave, bhavābhavehi, bhavābhavebhi,",
  "anya-e0803n11:37_1": "bhavābhavānaṁ, bhavābhavehi, bhavābhavebhi, bhavābhavānaṁ, bhavābhavesu, bhavanto",
  "anya-e0803n11:37_2": "bhavābhavāni. Iti bhavābhavapadaṁ bahuvacanakampi bhavati. Dissati ca tassa bahuvacanakatā",
  "anya-e0803n11:37_3": "pāḷiyaṁ “dhonassa hi natthi kuhiñci loke. Pakappikā diṭṭhi bhavābhavesū”ti. Ubhayampi",
  "anya-e0803n11:37_4": "nayaṁ vomissetvā nāmikapadamālā yojetabbā. Kathaṁ? “Bhavābhavaṁ, bhavābhavāni. Bhavābhavaṁ,",
  "anya-e0803n11:37_5": "bhavābhavāni. Bhavābhavena, bhavābhavehi, bhavābhavebhi”iccevamādinā cittanayena yojetabbā.",
  "anya-e0803n11:38": "Napuṁsakekavacana-bahuvacanakā imā;",
  "anya-e0803n11:39": "Padamālā samāsatte, katāti paridīpaye.",
  "anya-e0803n11:40": "Samāsakapadañceva, asamāsakameva ca;",
  "anya-e0803n11:41": "Bhavābhavapadaṁ dvedhā, iti vidvā vibhāvaye.",
  "anya-e0803n11:42": "Napuṁsakaṁ samāsatte, pulliṅgamitarattane;",
  "anya-e0803n11:43": "Napuṁsakaṁ tu pāyena, ekavacanakaṁ vade.",
  "anya-e0803n11:44": "“Bhavo ca abhavo cā”ti, samāsatthaṁ vade budho;",
  "anya-e0803n11:45": "“Bhavato bhava”miccatthaṁ, asamāsassa bhāsaye.",
  "anya-e0803n11:46": "Pulliṅgattamhi so ñeyyo, nissakkaupayogato;",
  "anya-e0803n11:47": "Evaṁ visesato jaññā, bhavābhavapadaṁ vidū.",
  "anya-e0803n11:48_0": "Yathā cettha bhavābhavapadassa nāmikapadamālā yojitā, evaṁ “kammākammaṁ phalāphala”ntiādīnampi",
  "anya-e0803n11:48_1": "nāmikapadamālā yojetabbā. Atthopi nesaṁ yathārahaṁ vattabbo. Yebhuyyenetāni ekavacanakāni",
  "anya-e0803n11:48_2": "bhavanti. Evaṁ tāva bhavābhavapadādīnaṁ visesavantatā daṭṭhabbā.",
  "anya-e0803n11:49_0": "Laṅkādīpo, laṅkādīpaṁ, laṅkādīpena, laṅkādīpassa, laṅkādīpā, laṅkādīpasmā, laṅkādīpamhā,",
  "anya-e0803n11:49_1": "laṅkādīpassa, laṅkādīpe, laṅkādīpasmiṁ, laṅkādīpamhi, bho laṅkādīpa. Ayaṁ samāsatte",
  "anya-e0803n11:49_2": "nāmikapadamālā. Asamāsattepi pana yojetabbā.",
  "anya-e0803n11:50_0": "Laṅkā dīpo, laṅkaṁ dīpaṁ, laṅkāya dīpena, laṅkāya dīpassa, laṅkāya dīpā, laṅkāya",
  "anya-e0803n11:50_1": "dīpasmā, laṅkāya dīpamhā, laṅkāya dīpassa, laṅkāya dīpe, laṅkāya dīpasmiṁ, laṅkāya",
  "anya-e0803n11:50_2": "dīpamhi, bhoti laṅke dīpa. Ayaṁ byāse nāmikapadamālā. Ayaṁ nayo “jambudīpo”ti ettha",
  "anya-e0803n11:50_3": "na labbhati kevalena jambūsaddena jambudīpassa akathanato, yathā kevalena laṅkāsaddena",
  "anya-e0803n11:50_4": "laṅkādīpo kathiyati. Ayaṁ pana byāse padamālānayo visesato kabbaracanāyaṁ kavīnaṁ",
  "anya-e0803n11:50_5": "upakārāya saṁvattati sāsanassāpi. Tathā hi byāsavasena porāṇakaviracanā dissati –",
  "anya-e0803n11:51": "“Vandāmi selamhi samantakūṭe,",
  "anya-e0803n11:52": "Laṅkāya dīpassa sikhāyamāne;",
  "anya-e0803n11:53": "Āvāsabhūte sumanāmarassa,",
  "anya-e0803n11:54": "Buddhassa taṁ pādavaḷañjamagga”nti.",
  "anya-e0803n11:55": "Sāsanepi byāsavasena “dibbo ratho pāturahu, vedehassa yasassino”tiādikā pāḷi dissati.",
  "anya-e0803n11:56_0": "Yathā pana “jambudīpo”ti ettha ayaṁ nayo na labbhati, tathā “nāgadīpo”tiādīsupi kevalena",
  "anya-e0803n11:56_1": "jambūsaddena jambudīpassa akathanamiva kevalena nāgasaddādinā nāgadīpādīnaṁ akathanatoti.",
  "anya-e0803n11:56_2": "Nanu ca bho “buddhassa jambunadaraṁsino taṁ, dāṭhaṁ mayaṁ jambunarā namāmā”ti porāṇakaviracanāyaṁ",
  "anya-e0803n11:56_3": "jambūsaddena jambudīpo vutto “jambudīpanarā”ti atthasambhavatoti? Saccaṁ “jambudīpanarā”ti",
  "anya-e0803n11:56_4": "attho sambhavati, kevalena pana jambūsaddena jambudīpatthaṁ na vadati, kintu “jambudīpanarā”ti",
  "anya-e0803n11:56_5": "vattabbe gāthāvisayattā adhikakkharadosaṁ parivajjantena dīpasaddalopaṁ katvā “jambunarā”ti",
  "anya-e0803n11:56_6": "vuttaṁ, evaṁ uttarapadalopavasena vutto jambusaddo narasaddaṁ paṭicca samāsabalena",
  "anya-e0803n11:56_7": "“jambudīpanarā”ti atthappakāsane samattho hoti, na kevalo byāsakāle, tathā hi “jambū”ti",
  "anya-e0803n11:56_8": "vutte jambudīpo na ñāyati, atha kho jamburukkhoyeva ñāyati.",
  "anya-e0803n11:57_0": "Kiṁ pana bho “kāko dāso, kākaṁ dāsaṁ, kākena dāsenā”ti ayaṁ nayo labbhati, na labbhatīti?",
  "anya-e0803n11:57_1": "Labbhati, kākasaddena kākanāmakassa dāsassa kathanaṁ hoti. Yadi evaṁ “jambudīpo”ti",
  "anya-e0803n11:57_2": "etthāpi “jambunāmako dīpo”ti atthaṁ gahetvā “jambū dīpo, jambuṁ dīpaṁ, jambuyā dīpenā”ti",
  "anya-e0803n11:57_3": "ayaṁ nayo labbhatīti? Na labbhati jambūsaddassa paṇṇattivasena dīpe appavattanato.",
  "anya-e0803n11:57_4": "Jambūsaddo hi rukkheyeva paṇṇattivasena pavattati, na dīpe. Yathā pana cittavohāro",
  "anya-e0803n11:57_5": "cittanāmake gahapatimhipi manepi pavattati “citto gahapati. Cittaṁ mano mānasa”ntiādīsu.",
  "anya-e0803n11:57_6": "Yathā ca kusavohāro kusanāmake raññepi kusatiṇepi pavattati –",
  "anya-e0803n11:58": "“Pabhāvatiñca ādāya, maṇiṁ verocanaṁ kuso;",
  "anya-e0803n11:59": "Kusāvatiṁ kusarājā, agamāsi mahabbalo;",
  "anya-e0803n11:60": "Kuso yathā duggahito, hatthamevānukantatī”ti",
  "anya-e0803n11:61_0": "Ādīsu, tathā kākasaddopi vāyase, evaṁnāmake dāsepi pavattati “kāko ravati, kāko nāma",
  "anya-e0803n11:61_1": "dāso saṭṭhiyojanāni gacchatī”tiādīsu. Jambūsaddo pana gahapatimanādīsu citta kusa",
  "anya-e0803n11:61_2": "kākasaddā viya paṇṇattivasena dīpasmiṁ na pavattati, tasmā yathāvuttoyeva nayo manasikaraṇīyo.",
  "anya-e0803n11:62_0": "Yathā panettha “laṅkādīpo”ti saddassa nāmikapadamālā samāsavasena byāsavasena ca",
  "anya-e0803n11:62_1": "yojitā, evaṁ “pubbavidehadīpo, aparagoyānadīpo, uttarakurudīpo, assayujanakkhattaṁ,",
  "anya-e0803n11:62_2": "citramāso, vessantararājā, setavatthaṁ, dibbaratho”tiādīnampi nāmikapadamālā samāsavasena",
  "anya-e0803n11:62_3": "byāsavasena ca yojetabbā. Pubbavidehādisaddehi pubbavidehadīpādīnaṁ kathanañca veditabbaṁ.",
  "anya-e0803n11:62_4": "“Dibbaratho”tiādīnaṁ samāsagatapadānaṁ payojane sati byāsavasena visuṁ kattabbatā",
  "anya-e0803n11:62_5": "ca veditabbā. Tathā hi byāsavasena “dibbo ratho”tiādinā dvinnaṁ dvinnaṁ padānaṁ samānādhikaraṇavasena",
  "anya-e0803n11:62_6": "paccekavibhattiyuttabhāve sati gāthāsu vuttipālanasukhuccāraṇaguṇo bhavati. So ca",
  "anya-e0803n11:62_7": "sāsanānukūlo hi ayaṁ nayo ṭhapito. Tathā hi pāvacane “dibbo ratho pāturahu, vedehassa",
  "anya-e0803n11:62_8": "yasassino”tiādikā pāḷiyo bahū dissanti, evaṁ laṅkādīpādisaddānaṁ visesavantatā bhavati.",
  "anya-e0803n11:63": "Idāni bodhisandhiādīnaṁ visesavantatā vuccati –",
  "anya-e0803n11:64": "Bodhi sandhi vibhattā’yu, dhātuyeva pajāpati;",
  "anya-e0803n11:65": "Dāmā dāmaṁ tathā saddhā, saddhaṁ taṭaṁ taṭī taṭo.",
  "anya-e0803n11:66": "Byañjanaṁ byañjano attho, atthamakkharamakkharo;",
  "anya-e0803n11:67": "Ajjavaṁ ajjavo ceva, tathā maddavagāravā.",
  "anya-e0803n11:68": "Vaco vacīti cādīni, samarūpā sarūpato;",
  "anya-e0803n11:69": "Dvittiliṅgāni sambhonti, yathāsambhavamuddise.",
  "anya-e0803n11:70_0": "Etesu hi bodhisaddassa tāva “bodhi rājakumāro”ti ca, “ariyasāvako ‘bodhī’ti vuccati,",
  "anya-e0803n11:70_1": "tassa bodhissa aṅgoti bojjhaṅgo”ti ca evaṁ puggalavacanassa “bodhi, bodhī, bodhayo.",
  "anya-e0803n11:70_2": "Bodhiṁ, bodhī, bodhayo. Bodhinā”ti pulliṅge agginayena nāmikapadamālā bhavati.",
  "anya-e0803n11:71": "Rukkhamagganibbānasabbaññutaññāṇavacanassa pana “bodhi, bodhī, bodhiyo. Bodhiṁ, bodhī, bodhiyo. Bodhiyā”ti itthiliṅge rattinayena nāmikapadamālā bhavati.",
  "anya-e0803n11:72_0": "Keci pana “rukkhavacano bodhisaddo pulliṅgo”ti vadanti, taṁ āgamena viruddhaṁ viya",
  "anya-e0803n11:72_1": "dissanato vicāretabbaṁ. Na hi āgame rukkhavacanassa bodhisaddassa pulliṅgabhāvo dissati,",
  "anya-e0803n11:72_2": "puggalavacanassa pana dissati. Yadi ca “sālo dhavo khadīro”tiādīnaṁ viya rukkhavacanassa",
  "anya-e0803n11:72_3": "bodhisaddassa pulliṅgattaṁ siyā, jambū simbalī pāṭalīsaddādīnaṁ rukkhavācakattā pulliṅgattaṁ",
  "anya-e0803n11:72_4": "siyā, na tesaṁ imassa ca rukkhavācakattepi pulliṅgabhāvo upalabbhati. Yadi hi rukkhavacano",
  "anya-e0803n11:72_5": "bodhisaddo pulliṅgo, evaṁ sante nibbānavacano sabbaññutaññāṇavacano ca bodhisaddo",
  "anya-e0803n11:72_6": "napuṁsakaliṅgo siyā “nibbāna”ntiādinā napuṁsakaliṅgavasena niddiṭṭhassa nibbānādino atthassa kathanato.",
  "anya-e0803n11:73_0": "Ye evaṁ vadanti “rukkhavacano bodhisaddo pulliṅgo”ti, te “bodhi vuccati catūsu maggesu",
  "anya-e0803n11:73_1": "ñāṇaṁ, taṁ ettha bhagavā pattoti rukkhopi bodhicceva vuccatī”ti vuttamatthaṁ cetasi",
  "anya-e0803n11:73_2": "sannidhāya “bujjhati etthāti bodhī”ti nibbacanavasena “kiṁ rukkhavacano bodhisaddo",
  "anya-e0803n11:73_3": "pulliṅgo na bhavissatī”ti maññamānā vadanti maññe. Nevaṁ daṭṭhabbaṁ, evañca pana",
  "anya-e0803n11:73_4": "daṭṭhabbaṁ, “bodhi vuccati catūsu maggesu ñāṇaṁ, taṁ ettha bhagavā pattoti rukkhopi",
  "anya-e0803n11:73_5": "bodhicceva vuccatī”ti vadantehi garūhi ñāṇavacanaṁ itthi liṅgabhūtaṁ bodhīti ñāṇassa",
  "anya-e0803n11:73_6": "nāmaṁ paṇṇattiantaraparikappanenatthaṁ parikappentena bujjhanaṭṭhānabhūte rukkhe",
  "anya-e0803n11:73_7": "āropetvā rukkho “bodhī”ti vutto, tasmā īdisesu ṭhānesu nibbacane ādaro na kātabbo.",
  "anya-e0803n11:73_8": "Na hi “bujjhati etthāti bodhī”ti nibbacanakaraṇaṁ rukkhavacanassa bodhisaddassa pulliṅgattaṁ",
  "anya-e0803n11:73_9": "kātuṁ sakkoti saṅketasiddhattā vohārassa, tasmā rukkhaṁ sayaṁ abodhimpi samānaṁ bodhiyā",
  "anya-e0803n11:73_10": "paṭilābhaṭṭhānattā saṅketasiddhena “bodhī”ti itthiliṅgavohārena voharanti sāsanikā,",
  "anya-e0803n11:73_11": "bodhiyā vā kāraṇattā phalavohārena. Etamatthaṁyeva hi sandhāya “bodhi vuccati catūsu",
  "anya-e0803n11:73_12": "maggesu ñāṇaṁ, taṁ ettha bhagavā pattoti rukkhopi bodhicceva vuccatī”ti vuttanti",
  "anya-e0803n11:73_13": "daṭṭhabbaṁ, evaṁ “bodhī”ti itthiliṅgavasena rukkhanāmaṁ pavattatīti. Tenāha āyasmā",
  "anya-e0803n11:73_14": "sāriputto dhammasenāpati anudhammacakkavattī vohārakusalo itthiliṅgavohārena “buddhānaṁ",
  "anya-e0803n11:73_15": "bhagavantānaṁ bodhiyā mūle saha sabbaññutaññāṇappaṭilābhā sacchikā paññatti yadidaṁ",
  "anya-e0803n11:73_16": "buddho”ti. Apica tattha tattha “bodhiyā sākhā”ti ca, “kenaṭṭhena mahābodhi, kassa",
  "anya-e0803n11:73_17": "sambandhinī ca sā”ti ca,",
  "anya-e0803n11:74": "“Hatthato muttamattā sā, asītiratanaṁ nabhaṁ;",
  "anya-e0803n11:75": "Uggantvāna tadā muñci, chabbaṇṇā rasmiyo subhā”ti ca",
  "anya-e0803n11:76": "Evamādayo rukkhavācakassa bodhisaddassa itthiliṅgabhāve payogā dissanti.",
  "anya-e0803n11:77_0": "Atha vā rukkhavācako bodhisaddo dviliṅgo pumitthiliṅgavasena. Tathā hi samantapāsādikāyaṁ",
  "anya-e0803n11:77_1": "vinayasaṁvaṇṇanāyaṁ mahāveyyākaraṇassa pāḷinayaviduno buddhaghosācariyassa evaṁ saddaracanā",
  "anya-e0803n11:77_2": "dissati “sakkhissasi tvaṁ tāta pāṭaliputtaṁ gantvā mahābodhinā saddhiṁ ayyaṁ saṅghamittattheriṁ",
  "anya-e0803n11:77_3": "ānetu”nti ca, “sāpi kho mahābodhisamārūḷhā nāvā passato mahārājassa mahāsamuddatalaṁ",
  "anya-e0803n11:77_4": "pakkhandā”ti ca tassa rukkhavācakassa bodhisaddassa “bujjhati etthāti bodhī”ti nibbacanavasena",
  "anya-e0803n11:77_5": "“bodhi, bodhī, bodhayo. Bodhiṁ, bodhī, bodhayo. Bodhinā”tiādinā padamālā veditabbā.",
  "anya-e0803n11:77_6": "Rukkhavācakasseva pana tassa ñāṇe pavattitthiliṅgavohārena saṅketasiddhena rūḷhatthadīpakena",
  "anya-e0803n11:77_7": "“bodhi, bodhī, bodhiyo. Bodhiṁ, bodhī, bodhiyo. Bodhiyā”tiādinā padamālā veditabbā. Iccevaṁ –",
  "anya-e0803n11:78": "Puggalavācako bodhi-saddo pulliṅgiko bhave;",
  "anya-e0803n11:79": "Ñāṇādivācako itthi-liṅgoyeva siyā sadā.",
  "anya-e0803n11:80": "Bodhipādapavacano, pumitthiliṅgiko bhave;",
  "anya-e0803n11:81": "Evaṁ santepi etassa, itthiliṅgattameva tu;",
  "anya-e0803n11:82": "Icchitabbataraṁ yasmā, dhammasenāpatīritaṁ.",
  "anya-e0803n11:83_0": "Sandhisaddādīnampi nayānusārena nāmikapadamālā yojetabbā. Sandhisaddo hi sarasandhiādivācako",
  "anya-e0803n11:83_1": "pulliṅgo, paṭisandhiyādivācako itthiliṅgo “sandhino. Sandhiyā”tiādidassanato. Vibhattisaddo",
  "anya-e0803n11:83_2": "vibhajanavācako itthiliṅgo, syādivācako pulliṅgo ceva itthiliṅgo ca “vibhattissa.",
  "anya-e0803n11:83_3": "Vibhattiyā”tiādidassanato.",
  "anya-e0803n11:84": "Āyusaddo pana jīvitindriyavācakoyeva hutvā punnapuṁsakaliṅgo, “punarāyu ca me laddho, evaṁ jānāhi mārisā”ti “ettakaṁyeva te āyu, cavanakālo bhavissatī”ti ca dassanato.",
  "anya-e0803n11:85": "Dhātusaddo sabhāvādivācako itthiliṅgo, karapacādivācako pumitthiliṅgo “cakkhudhātuyā. Karotissa dhātussa. Dhātuyo dhātuyā”ti dassanato.",
  "anya-e0803n11:86_0": "Pajāpatisaddo devavisesavācako pulliṅgo, kalattajinamātucchāvācako itthiliṅgo “pajāpatissa",
  "anya-e0803n11:86_1": "devarājassa dhajaggaṁ ullokeyyātha”, “attano pajāpatiyā saddhiṁ mahāpajāpatiyā”ti ca dassanato.",
  "anya-e0803n11:87_0": "Dāmā dāmaṁ saddā mālatīdāmādibhedabhinnassa ekassa vatthussa yathākkamaṁ itthinapuṁsakaliṅgā.",
  "anya-e0803n11:87_1": "Tathā hi “mālatīdāmā lolāḷiṅgalīlā. Mālatīdāmaṁ. Siṅghitaṁ dāmaṁ bhamarehi. Ratanadāmā.",
  "anya-e0803n11:87_2": "Ratanadāma”nti ca dviliṅgabhāve lokikappayogā dissanti sāsanānukūlā.",
  "anya-e0803n11:88_0": "Saddhaṁ saddhāsaddā pana bhinnavatthūnaṁ vācakā itthinapuṁsakaliṅgā, saddhāsaddo",
  "anya-e0803n11:88_1": "pasādalakkhaṇavācako itthiliṅgo, saddhaṁsaddo matakabhattavācako napuṁsakaliṅgo “saddhā",
  "anya-e0803n11:88_2": "saddahanā. Mayamassubho gotamabrāhmaṇā nāma dānāni dema saddhāni karomā”ti dassanato.",
  "anya-e0803n11:88_3": "Imasmiṁ pana ṭhāne “saddho puriso, saddhā itthī, saddhaṁ kula”nti imāni vāccaliṅgattā",
  "anya-e0803n11:88_4": "saṅgahaṁ na gacchantīti daṭṭhabbāni.",
  "anya-e0803n11:89": "Taṭaṁ taṭī taṭotime saddā tīrasaṅkhāte ekasmiṁyevatthe thīpunnapuṁsakaliṅgā.",
  "anya-e0803n11:90_0": "Byañjanasaddo upasecanaliṅgavākyāveṇikasarīrāvayavavācako napuṁsakaliṅgo, akkharavācako",
  "anya-e0803n11:90_1": "punnapuṁsakaliṅgo. Tatrupasecane “sūpaṁ vā byañjanaṁ vā”ti napuṁsakaniddeso dissati.",
  "anya-e0803n11:90_2": "Tathā liṅge “itthibyañjanaṁ purisabyañjana”nti napuṁsakaniddeso. Vākye “padabyañjanāni",
  "anya-e0803n11:90_3": "sādhukaṁ uggahetvā”ti napuṁsakaliṅganiddeso. Āveṇike “asīti anubyañjanānī”ti napuṁsakaniddeso.",
  "anya-e0803n11:90_4": "Sarīrāvayave “kilesānaṁ anu anu byañjanato pākaṭabhāvakaraṇato anubyañjana”nti evaṁ",
  "anya-e0803n11:90_5": "napuṁsakaniddeso. Ettha hi anubyañjanaṁ nāma hatthapādasitahasitakathitavilokitādibhedo",
  "anya-e0803n11:90_6": "ākāro. So eva “sarīrāvayavo”ti vuccatīti. Akkhare “byañjano. Byañjana”nti ca punnapuṁsakaniddeso.",
  "anya-e0803n11:91_0": "Atthasaddo nibbānavacano napuṁsakaliṅgo, abhidheyyadhanakāraṇapayojananivatyābhisandhānādivacano",
  "anya-e0803n11:91_1": "pana pulliṅgo. Tathā hi kathāvatthumhi “atthatthamhī”ti imissā pāḷiyā atthasaṁvaṇṇanāyaṁ",
  "anya-e0803n11:91_2": "“atthaṁ vuccati nibbāna”nti napuṁsakaliṅganiddesena atthasaddo vutto. Iti atthasaddo dviliṅgo.",
  "anya-e0803n11:92_0": "Akkharasaddo ca “yo pubbo akkharo akkharānī”ti ca dassanato. Apica akkharasaddo nibbānavacano",
  "anya-e0803n11:92_1": "nāmapaṇṇattivacano ca sabbadānapuṁsakaliṅgo bhavati “padamaccutamakkharaṁ, mahājanasammatoti",
  "anya-e0803n11:92_2": "kho vāseṭṭha ‘mahāsammato’tveva paṭhamaṁ akkharaṁ nibbatta”nti evamādīsu. “Akkharāya",
  "anya-e0803n11:92_3": "deseti, akkharakkharāya āpatti pācittiyassā”ti ettha pana pulliṅgotipi napuṁsakaliṅgotipi",
  "anya-e0803n11:92_4": "vattabbo, itthiliṅgoti pana na vattabbo. Ayañhi “asakkatā casma dhanañcayāya. Viramathāyasmanto",
  "anya-e0803n11:92_5": "mamavacanāyā”tiādīsu “dhanañcayāya, vacanāyā”ti saddā viya vibhattivipallāsena vutto,",
  "anya-e0803n11:92_6": "na liṅgavipallāsavasenāti.",
  "anya-e0803n11:93": "Ajjava maddava gāravasaddā pana punnapuṁsakaliṅgā. “Ajjavo ca maddavo ca. Ajjavamaddavaṁ. Gāravo ca nivāto ca. Saha āvajjite thūpe, gāravaṁ hoti me tadā”ti ca ādidassanato.",
  "anya-e0803n11:94_0": "Vacovacīsaddā pana ghaṭoghaṭīsaddā viya pumitthiliṅgā, tattha vacīsaddassa “vacī,",
  "anya-e0803n11:94_1": "vacī, vaciyo. Vaciṁ, vacī, vaciyo. Vaciyā”ti nāmikapadamālā yojetabbā. Keci “duccaritapayogaviññattisaddādīsu",
  "anya-e0803n11:94_2": "paresu vacasaddassanto īkāro hoti, tena “vacīduccarita”ntiādīni rūpāni dissantī”ti",
  "anya-e0803n11:94_3": "vadanti, taṁ na gahetabbaṁ vacasaddato visuṁ vacīsaddassa dassanato. Atrimāni pāḷito",
  "anya-e0803n11:94_4": "ca aṭṭhakathāto ca nidassanapadāni. “Vacī vacīsaṅkhāro, vacīsaṅkhāro vacī, vaciñca",
  "anya-e0803n11:94_5": "vacīsaṅkhāre ca ṭhapetvā avasesā na ceva vacī, na ca vacīsaṅkhāro. Gadito vacībhi",
  "anya-e0803n11:94_6": "satimābhinande”ti imāni pāḷito nidassanapadāni. “Copanasaṅkhātā vacī eva viññatti",
  "anya-e0803n11:94_7": "vacīviññatti, vaciyā bhedo vacībhedo”ti imāni aṭṭhakathāto nidassanapadāni. Iminā",
  "anya-e0803n11:94_8": "nayena aññesampi sarūpāsarūpapadānaṁ yathārahaṁ dvitiliṅgatā vavatthapetabbā. Evaṁ",
  "anya-e0803n11:94_9": "abhidheyyakaliṅgesu savisesāni abhidheyyaliṅgāni veditabbāni.",
  "anya-e0803n11:95": "Idāni katthaci vāccaliṅgabhūtānaṁ abhidheyyaliṅgānañca taddhibhantaliṅgānañca dhammādivasena nāmikapadamālā vuccate. Tathā hi –",
  "anya-e0803n11:96": "Dhammabho puggalā ceva, dhammapuggalatopi ca;",
  "anya-e0803n11:97": "Ekantadhammato ceva, tathevekantapuggalā.",
  "anya-e0803n11:98": "Padamālā siyuṁ tāsu, paccattādivasena tu;",
  "anya-e0803n11:99": "Padaṁ samaṁ visamañca, jaññā sabbasamampi ca.",
  "anya-e0803n11:100": "Kathaṁ? “Micchādiṭṭhi, micchāsaṅkappo, micchāvācā, micchāvāco, micchādiṭṭhiko, micchāsaṅkappī” iccetesaṁ nāmikapadamālā evaṁ veditabbā.",
  "anya-e0803n11:101_0": "“Micchādiṭṭhi, micchādiṭṭhī, micchādiṭṭhiyo. Micchādiṭṭhiṁ, micchādiṭṭhī, micchādiṭṭhiyo.",
  "anya-e0803n11:101_1": "Micchādiṭṭhiyā”ti evaṁ dhammato, “micchādiṭṭhi, micchādiṭṭhī, micchādiṭṭhino. Micchādiṭṭhiṁ,",
  "anya-e0803n11:101_2": "micchādiṭṭhī, micchādiṭṭhino. Micchādiṭṭhinā”ti evaṁ puggalato, “micchāsaṅkappo,",
  "anya-e0803n11:101_3": "micchāsaṅkappā. Micchāsaṅkappa”nti evaṁ dhammapuggalato, “micchāvācā, micchāvācā,",
  "anya-e0803n11:101_4": "micchāvācāyo. Micchāvācaṁ, micchāvācā micchāvācāyo. Micchāvācāya” evaṁ ekantadhammato,",
  "anya-e0803n11:101_5": "“micchāvāco, micchāvācā. Micchāvācaṁ, micchāvāce. Micchāvācena” evaṁ ekantapuggalato,",
  "anya-e0803n11:101_6": "“micchādiṭṭhiko. Micchādiṭṭhikā. Micchādiṭṭhika”nti evampi ekantapuggalato, “micchāsaṅkappī,",
  "anya-e0803n11:101_7": "micchāsaṅkappino. Micchāsaṅkappi”nti evampi ekantapuggalato nāmikapadamālā bhavati.",
  "anya-e0803n11:101_8": "Paccattopayogavacanādivasena pana padaṁ sadisaṁ visadisaṁ sabbathā sadisampi ca bhavati.",
  "anya-e0803n11:101_9": "Esa nayo sammādiṭṭhisammāsaṅkappādīsupi.",
  "anya-e0803n11:102_0": "Atrime āhaccabhāsitā payogā – avijjāgatassa bhikkhave aviddasuno micchādiṭṭhi pahoti.",
  "anya-e0803n11:102_1": "Micchādiṭṭhissa micchāsaṅkappo pahoti. Micchāsaṅkappassa micchāvācā pahoti. Micchāvācassa",
  "anya-e0803n11:102_2": "micchākammanto pahoti. Micchākammantassa micchāājīvo pahoti. Micchāājīvassa micchāvāyāmo",
  "anya-e0803n11:102_3": "pahoti. Micchāvāyāmassa micchāsati pahoti. Micchāsatissa micchāsamādhi pahotīti.",
  "anya-e0803n11:102_4": "Vijjāgatassa bhikkhave viddasuno sammādiṭṭhi pahoti. Sammādiṭṭhissa sammāsaṅkappo",
  "anya-e0803n11:102_5": "pahotīti vitthāro, evaṁ katthaci vāccaliṅgabhūtānaṁ abhidheyyaliṅgānañca taddhitantaliṅgānañca",
  "anya-e0803n11:102_6": "nāmikapadamālā sappayogā kathitā.",
  "anya-e0803n11:103_0": "Idāni nevābhidheyyaliṅgassa bhavitabbasaddassa ca abhidheyyaliṅgānaṁ sotthi suvatthi",
  "anya-e0803n11:103_1": "saddānañca vāccaliṅgābhidheyyaliṅgassa abbhutasaddassa ca vāccaliṅgassa abhūtasaddassacāti",
  "anya-e0803n11:103_2": "imesaṁ kiñci visesaṁ kathayāma, nāmikapadamālañca yathārahaṁ yojessāma. Etesu hi",
  "anya-e0803n11:103_3": "bhavitabbasaddo ekantabhāvavācako napuṁsakaliṅgo ekavacanantoyeva hoti. Tatiyantapadehi",
  "anya-e0803n11:103_4": "evaṁsadda nasaddādīhi ca yojetabbo ca hoti. Nāssa nāmikapadamālā labbhati, atrime",
  "anya-e0803n11:103_5": "ca payogā “saddhammagarukena bhavitabbaṁ, no āmisagarukena, iminā corena bhavitabbaṁ,",
  "anya-e0803n11:103_6": "imehi corehi bhavitabbaṁ, imāya coriyā bhavitabbaṁ, imāhi corīhi bhavitabbaṁ, anena",
  "anya-e0803n11:103_7": "cittena bhavitabbaṁ, imehi cittehi bhavitabbaṁ, evaṁ bhavitabbaṁ, aññathā bhavitabba”nti. Atridaṁ vuccati –",
  "anya-e0803n11:104": "Bhavitabbapadaṁ niccaṁ, sabbaññuvarasāsane;",
  "anya-e0803n11:105": "Paṭhamekavaco bhāva-vācakañca napuṁsakaṁ.",
  "anya-e0803n11:106": "Tatiyantapadehevaṁ-saddādīhi ca dhīmatā;",
  "anya-e0803n11:107": "Yojetabbaṁva sambhoti, iti vidvā vibhāvaye.",
  "anya-e0803n11:108": "Ayaṁ “bhavitabba”nti padassa viseso.",
  "anya-e0803n11:109": "Sotthi bhaddante hotu rañño, sotthiṁ gacchati nhāpito. Sotthināmhi samuṭṭhito. Suvatthi, suvatthiṁ, suvatthinā, ayaṁ dhasātthisaddādīnaṁ viseso.",
  "anya-e0803n11:110_0": "Ayaṁ pana “abbhutaṁ abhūta”nti dvinnaṁ viseso. Bhūsaddassa bbhū, saṁyogapare paṭisedhatthavati",
  "anya-e0803n11:110_1": "aitinipāte upapade sati ekantena rassattamupayāti. Kvatthe? “Abhūtapubbaṁ bhūta”ntiādīsvatthesu.",
  "anya-e0803n11:110_2": "Tathāvidhe asaññogapare rassattaṁ na upayāti. Kvatthe? “Asacca”ntiādīsvatthesu. Tathā",
  "anya-e0803n11:110_3": "hi “abbhuta”nti padassa “abhūtapubbaṁ bhūta”ntipi attho bhavati, “abbhutakaraṇa”ntipi",
  "anya-e0803n11:110_4": "attho bhavati. “Abhūta”nti padassa pana “asacca”ntipi attho bhavati, “ajāta”ntipi",
  "anya-e0803n11:110_5": "attho bhavati. Tatra “acchariyaṁ vata bho abbhutaṁ vata bho. Accheraṁ vata lokasmiṁ,",
  "anya-e0803n11:110_6": "abbhutaṁ lomahaṁsanaṁ” iccevamādayo “abhūtapubbaṁ bhūta”nti atthe payogā.",
  "anya-e0803n11:111": "“Tvaṁ maṁ nāgena ālampa,",
  "anya-e0803n11:112": "Ahaṁ maṇḍūkachāpiyā;",
  "anya-e0803n11:113": "Hotu no abbhutaṁ tattha,",
  "anya-e0803n11:114": "Āsahassehi pañcahī”ti",
  "anya-e0803n11:115_0": "Iccevamādayo abbhutakaraṇatthe payogā. Evaṁ rassavasena, dīghavasena pana nissaṁyoge",
  "anya-e0803n11:115_1": "“abhūtaṁ atacchaṁ. Atathaṁ”iccevamādayo asaccatthe payogā, “abhūtaṁ ajātaṁ asañjāta”nti",
  "anya-e0803n11:115_2": "iccevamādayo ajātatthe payogā. Bhavanti catra –",
  "anya-e0803n11:116": "“Abhūtapubbaṁ bhūta”nti, atthasmiṁ abbhutantidaṁ;",
  "anya-e0803n11:117": "Padaṁ viññūhi viññeyyaṁ, rassabhāvena saṇṭhitaṁ.",
  "anya-e0803n11:118": "Abbhutakaraṇatthepi, abbhutanti padaṁ tathā;",
  "anya-e0803n11:119": "Saṇṭhitaṁ rassabhāvena, iti vidvā vibhāvaye.",
  "anya-e0803n11:120": "Abhūtamiti dīghatta-vasena kathitaṁ pana;",
  "anya-e0803n11:121": "Padaṁ samadhigantabba-masaccājātavācakaṁ.",
  "anya-e0803n11:122_0": "Abbhutaṁ, abbhutāni. Cittanayena, abbhuto, abbhutā. Abbhutaṁ, purisanayena, abbhutā,",
  "anya-e0803n11:122_1": "abbhutā, abbhutāyo. Abbhutaṁ. Kaññānayena ñeyyaṁ. Evaṁ bhūtasaddassapi nāmikapadamālā",
  "anya-e0803n11:122_2": "tidhā gahetabbā. Atra “abbhuta”miti padaṁ vāccaliṅgampi bhavati abhidheyyaliṅgampi.",
  "anya-e0803n11:122_3": "“Abhūta”miti padaṁ pana vāccaliṅgaṁ abhidheyyaliṅgampi vā saccasaddo viya katthaci.",
  "anya-e0803n11:122_4": "Itissa yathārahaṁ ayampi sappayogā nāmikapadamālā kathitā.",
  "anya-e0803n11:123_0": "Idāni āgamikānaṁ kosallajananatthaṁ padasamodhānavasena nāmikapadamālā vuccate –",
  "anya-e0803n11:123_1": "buddho bhagavā, buddhā bhagavanto. Buddhaṁ bhagavantaṁ, buddhe bhagavante. Buddhena",
  "anya-e0803n11:123_2": "bhagavatā, sesaṁ vitthāretabbaṁ. Ayaṁ padamālā ekavacanabahuvacanavasena ñeyyā.",
  "anya-e0803n11:124": "Devā tāvatiṁsā. Deve tāvatiṁse. Devehi tāvatiṁsehi. Sesaṁ vitthāretabbaṁ. Bahuvacanavasena ñeyyā padamālā.",
  "anya-e0803n11:125_0": "So bhagavā jānaṁ passaṁ arahaṁ sammāsambuddho, taṁ bhagavantaṁ jānantaṁ passantaṁ",
  "anya-e0803n11:125_1": "arahantaṁ sammāsambuddhaṁ, tena bhagavatā jānatā passatā arahatā sammāsambuddhena,",
  "anya-e0803n11:125_2": "tassa bhagavato jānato passato arahato sammāsambuddhassa. Sesaṁ vitthāretabbaṁ. Ekavacanavasena ñeyyā padamālā.",
  "anya-e0803n11:126": "Rājā suddhodano, rājānaṁ suddhodanaṁ, raññā suddhodanena. Sesaṁ vitthāretabbaṁ.",
  "anya-e0803n11:127": "Rājā passenadī kosalo, rājānaṁ passenadiṁ kosalaṁ, raññā passenadinā kosalena. Sesaṁ vitthāretabbaṁ.",
  "anya-e0803n11:128": "Rājā māgadho seniyo bimbisāro, rājānaṁ māgadhaṁ seniyaṁ bimbisāraṁ, raññā māgadhena seniyena bimbisārena. Sesaṁ vitthāretabbaṁ.",
  "anya-e0803n11:129": "Rājā māgadho ajātasattu vedehiputto, rājānaṁ māgadhaṁ ajātasattuṁ vedehiputtaṁ, raññā māgadhena ajātasattunā vedehiputtena. Sesaṁ vitthāretabbaṁ.",
  "anya-e0803n11:130": "Mahāpajāpatī gotamī, mahāpajāpatiṁ gotamiṁ, mahāpajāpatiyā gotamiyāti pañcakkhattuṁ vattabbaṁ. Mahāpajāpatiyaṁ gotamiyaṁ, bhoti mahāpajāpati gotami.",
  "anya-e0803n11:131": "Makkhali gosālo. Makkhaliṁ gosālaṁ. Makkhalinā gosālena. Sesaṁ vitthāretabbaṁ.",
  "anya-e0803n11:132_0": "Sāriputtamoggallānaṁ sāvakayugaṁ. Sāriputtamoggallānaṁ sāvakayugaṁ, sāriputtamoggallānena",
  "anya-e0803n11:132_1": "sāvakayugena, sāriputtamoggallānassa sāvakayugassa. Sesaṁ vitthāretabbaṁ. Sabbāpetā",
  "anya-e0803n11:132_2": "padamālā ekavacanavasena ñeyyā. Sāriputtamoggallānā aggasāvakā, sāriputtamoggallāne",
  "anya-e0803n11:132_3": "aggasāvake, sāriputtamoggallānehi aggasāvakehi. Sesaṁ vitthāretabbaṁ. Bahuvacanavasena",
  "anya-e0803n11:132_4": "ñeyyā. Ito aññesupi eseva nayo.",
  "anya-e0803n11:133_0": "So dāro, sā dārā. Saṁ dāraṁ, se dāre. Sena dārena. Sesaṁ vitthāretabbaṁ. Sā nārī,",
  "anya-e0803n11:133_1": "sā nāriyo. Saṁ nāriṁ, sā nāriyo. Sāya nāriyā. Sesaṁ vitthāretabbaṁ. Saṁ kammaṁ, sāni",
  "anya-e0803n11:133_2": "kammāni. Sena kammena. Saṁ phalaṁ, sāni phalāni. Sena phalena. Sesaṁ vitthāretabbaṁ.",
  "anya-e0803n11:134": "Paṭhamaṁ jhānaṁ, paṭhamaṁ jhānaṁ, paṭhamena jhānena, paṭhamassa jhānassa. Sesaṁ vitthāretabbaṁ.",
  "anya-e0803n11:135": "Catutthī disā, catutthiṁ disaṁ, catutthiyā disāya.",
  "anya-e0803n11:136_0": "Dhammī kathā, dhammiṁ kathaṁ, dhammiyā kathāya, dhammiyaṁ kathāyaṁ. Evaṁ anupubbī",
  "anya-e0803n11:136_1": "kathā, evarūpī kathā. Iminā nayena aññesupi ṭhānesu padasamodhānavasena liṅgato ca",
  "anya-e0803n11:136_2": "antato ca vacanato ca apekkhitabbaṁ. Padato ca nānappakārā nāmikapadamālā yojetabbā.",
  "anya-e0803n11:137_0": "Idāni ekappakārānaṁ saddānaṁ liṅgaantavasena nānattaṁ veditabbaṁ. Kathaṁ? Yādiso,",
  "anya-e0803n11:137_1": "yādisī, yādisaṁ. Tādiso, tādisī, tādisaṁ. Etādiso, etādisī, etādisaṁ. Kīdiso, kīdisī,",
  "anya-e0803n11:137_2": "kīdisaṁ. Īdiso, īdisī, īdisaṁ. Ediso, edisī, edisaṁ. Sadiso, sadisī, sadisaṁ. Kadāci",
  "anya-e0803n11:137_3": "pana “yādisā tādisā”ti evamādīni itthiliṅgarūpānipi bhavanti. Nāmikapadamālā nesaṁ",
  "anya-e0803n11:137_4": "purisa itthī cittanayena yojetabbā.",
  "anya-e0803n11:138": "Idāni samāsataddhitapadabhūtānaṁ amamasaddādīnaṁ nāmikapadamālā vuccate – amamo, amamā, amamaṁ, amame. Amamena. Sesaṁ vitthāretabbaṁ.",
  "anya-e0803n11:139": "Mayhako, mayhakā. Mayhakaṁ, mayhake. Mayhakena. Sesaṁ vitthāretabbaṁ.",
  "anya-e0803n11:140": "Āmā, āmā, āmāyo. Āmaṁ, āmā, āmāyo. Sesaṁ vitthāretabbaṁ.",
  "anya-e0803n11:141_0": "Tatra amamoti natthi taṇhāmamattaṁ diṭṭhimamattañca etassāti amamo, ko so, arahāyevāti",
  "anya-e0803n11:141_1": "vattuṁ vaṭṭati. Apica yesataṇhāpi sadiṭṭhīpi “mama ida”nti mamattaṁ na karonti, tepi",
  "anya-e0803n11:141_2": "amamāyeva. Ettha ca “manussā tattha jāyanti, amamā apariggahā”ti idaṁ sāsanato nidassanaṁ.",
  "anya-e0803n11:141_3": "“Amamo nirahaṅkāro”ti idaṁ pana lokato nidassanaṁ. Itthiliṅge vattabbe “amamā, amamā,",
  "anya-e0803n11:141_4": "amamāyo”ti padamālā. Napuṁsake vattabbe “amamaṁ, amamānī”ti padamālā. Tatra mayhakoti",
  "anya-e0803n11:141_5": "“idampi mayhaṁ idampi mayha”nti vippalapatīti mayhako, eko pakkhiviseso. Vuttañhetaṁ jātake –",
  "anya-e0803n11:142": "“Sakuṇo mayhako nāma, girisānudarīcaro;",
  "anya-e0803n11:143": "Pakkaṁ pipphalimāruyha, ‘mayhaṁ mayha’nti kandatī”ti.",
  "anya-e0803n11:144_0": "Itthiliṅge vattabbe “mayhakī, mayhakī, mayhakiyo”ti padamālā. Tatra āmāti “āma ahaṁ",
  "anya-e0803n11:144_1": "tumhākaṁ dāsī”ti evaṁ dāsibhāvaṁ paṭijānātīti āmā. Gehadāsī. Vuttañhetaṁ jātakesu",
  "anya-e0803n11:144_2": "“yattha dāso āmajāto, ṭhito thullāni gacchatī”ti ca, “āmāya dāsāpi bhavanti loke”ti",
  "anya-e0803n11:144_3": "ca, tasmā imānevettha nidassanapadāni.",
  "anya-e0803n11:145_0": "Idāni kati katipaya katimīsaddānaṁ viseso vuccate yathārahaṁ nāmikapadamālā ca. Tatra",
  "anya-e0803n11:145_1": "katimīsaddassa nāmikapadamālā na labbhati “ajja bhante katimī”ti evaṁ pucchāvasena",
  "anya-e0803n11:145_2": "āgatamattato. Kati katipayasaddānaṁ pana labbhateva, sā ca bahuvacanikā. Visuddhimaggaṭīkāyaṁ",
  "anya-e0803n11:145_3": "pana katipayasaddo ekavacaniko vutto. Kati purisā tiṭṭhanti, kati purise passati.",
  "anya-e0803n11:145_4": "Kati itthiyo, kati kulāni. Kati lokasmiṁ chiddāni yattha cittaṁ na tiṭṭhati. Kati",
  "anya-e0803n11:145_5": "kusalā. Kati dhātuyo. Kati āyatanāni. Katihi khandhehi katihāyatanehi katihi dhātūhi",
  "anya-e0803n11:145_6": "saṅgahitaṁ. Katibhi rajamāneti, katibhi parisujjhati. Katipayā purisā, katipayā itthiyo,",
  "anya-e0803n11:145_7": "katipayāni cittāni. Imā pana nāmikapadamālā.",
  "anya-e0803n11:146": "Kati. Katihi, katibhi. Katinaṁ. Katisu.",
  "anya-e0803n11:147_0": "Katipayā. Katipayehi, katipayebhi. Katipayānaṁ. Katipayesu. Katipayāyo. Katipayāhi,",
  "anya-e0803n11:147_1": "katipayābhi. Katipayānaṁ. Katipayāsu. Katipayāni. Katipaye. Katipayehi, katipayebhi.",
  "anya-e0803n11:147_2": "Katipayānaṁ. Katipayesūti. Sabbāpetā sattannaṁ vibhattīnaṁ vasena ñeyyā, samāsavidhimhipi",
  "anya-e0803n11:147_3": "katikatipayasaddā bahuvacanavaseneva yojetabbā. “Katisaṅgātigo bhikkhu, oghatiṇṇoti",
  "anya-e0803n11:147_4": "vuccati. Katipayajanakata”ntiādīsu hi “kati kittakā saṅgā katisaṅgā”tiādinā sabbadā",
  "anya-e0803n11:147_5": "bahuvacanasamāso daṭṭhabbo.",
  "anya-e0803n11:148_0": "Idāni rūḷhīsaddānaṁ nāmikapadamālā vuccate – idha rūḷhīsaddā nāma yevāpanakasaddādayo.",
  "anya-e0803n11:148_1": "Yevāpanako, yevāpanakā. Yevāpanakaṁ. Yevāpano, yevāpanā. Yevāpanaṁ. Yaṁvāpanakaṁ,",
  "anya-e0803n11:148_2": "yaṁvāpanakāni. Sesaṁ sabbattha vitthāretabbaṁ. Tatra yevāpanakoti “phasso hoti vedanā",
  "anya-e0803n11:148_3": "hotī”tiādinā vuttā phassādayo viya sarūpato avatvā “ye vā pana tasmiṁ samaye aññepi",
  "anya-e0803n11:148_4": "atthi paṭiccasamuppannā arūpino dhammā”ti evaṁ “yevāpanā”ti padena vutto yevāpanako,",
  "anya-e0803n11:148_5": "evaṁ “yevāpano”ti etthāpi. Tathā “yaṁ vā panaññampi atthi rūpa”nti evaṁ “yaṁvāpanā”ti",
  "anya-e0803n11:148_6": "padena vuttaṁ yaṁvāpanakaṁ. Esa nayo yathārahaṁ yassakaṁ yatthakantiādīsupi netabbo.",
  "anya-e0803n11:149_0": "Ettha siyā – nanu ca bho panasaddo nipāto, nipātānañca abyayabhāvo siddho tīsu liṅgesu",
  "anya-e0803n11:149_1": "sabbavibhattivacanesu ca vayābhāvato, so kasmā “yevāpano”ti okāranto jātoti? Saccaṁ",
  "anya-e0803n11:149_2": "panasaddo nipāto, so ca kho “ye vā pana tasmiṁ samaye”ti vā, “yaṁ vā panaññampī”ti",
  "anya-e0803n11:149_3": "vā, “brāhmaṇā panā”ti vā evamādīsu nipāto, “yevāpanako”ti vā, “yevāpano”ti vā evamādīsu",
  "anya-e0803n11:149_4": "nipāto nāma na hoti. Anukaraṇamattañhetaṁ, tasmā īdisesu panasaddasahitā payogā rūḷhīsaddāti",
  "anya-e0803n11:149_5": "gahetabbā. Yajjevaṁ kasmā nibbacanamudāhaṭanti? Atthassa pākaṭīkaraṇatthaṁ.",
  "anya-e0803n11:150": "Tayodhammajātakaṁ. Tayodhammajātakaṁ. Tayodhammajātakena. Tayodhammajātakassa. Tayodhammajātakā, tayodhammajātakasmā. Sesaṁ vitthāretabbaṁ.",
  "anya-e0803n11:151": "Tayosaṅkhārā. Tayosaṅkhāre. Tayosaṅkhārehi, tayosaṅkhārebhi. Tayosaṅkhārānaṁ. Sesaṁ vitthāretabbaṁ.",
  "anya-e0803n11:152": "Cattāripurisayugo saṅgho. Cattāripurisayugaṁ saṅghaṁ. Cattāripurisayugena saṅghena. Cattāripurisayugassa saṅghassa. Sesaṁ vitthāretabbaṁ.",
  "anya-e0803n11:153_0": "Satokārī, satokārī, satokārino. Satokāriṁ, satokārī, satokārino. Satokārinā, satokārīhi,",
  "anya-e0803n11:153_1": "satokārībhi. Satokārissa. Sesaṁ vitthāretabbaṁ. Ettha satokārīti saratīti sato, sato",
  "anya-e0803n11:153_2": "eva hutvā karaṇasīloti satokārī.",
  "anya-e0803n11:154": "Aparesampi rūḷhīsaddānaṁ nāmikapadamālā vuccate saddhimatthavibhāvanāya. Aṅgā. Aṅge. Aṅgehi, aṅgebhi. Aṅgānaṁ. Aṅgehi, aṅgebhi. Aṅgānaṁ. Aṅgesu. Bhonto aṅgā.",
  "anya-e0803n11:155_0": "Aṅgā janapado. Aṅge janapadaṁ. Aṅgehi, aṅgebhi janapadena. Aṅgānaṁ janapadassa. Aṅgehi,",
  "anya-e0803n11:155_1": "aṅgebhi janapadasmā. Aṅgānaṁ janapadassa. Aṅgesu janapade. Bhonto aṅgā janapada.",
  "anya-e0803n11:155_2": "Evaṁ magadhakosalādīnampi yojetabbā.",
  "anya-e0803n11:156_0": "Itthiliṅge kāsī, kāsiyo, kāsī, kāsiyo. Kāsīhi, kāsībhi. Kāsīnaṁ. Kāsīhi, kāsībhi.",
  "anya-e0803n11:156_1": "Kāsīnaṁ. Kāsīsu. Bhotiyo kāsiyo. Atrāyamatthavibhāvanā – kāsī, kāsiyo janapado. Kāsī,",
  "anya-e0803n11:156_2": "kāsiyo janapadaṁ. Kāsīhi, kāsībhi janapadena. Kāsīnaṁ janapadassa. Kāsīhi, kāsībhi",
  "anya-e0803n11:156_3": "janapadasmā. Kāsīnaṁ janapadassa. Kāsīsu janapade. Bhotiyo kāsiyo janapada. Evaṁ",
  "anya-e0803n11:156_4": "avantīcetī vajjī iccetesampi padānaṁ yojetabbā. Tenāhu aṭṭhakathācariyā “kurūsu janapade”ti.",
  "anya-e0803n11:156_5": "Evaṁ aṅgādīni atthassa ekattepi janapadanāmattā rūḷhīvasena bahuvacanāneva bhavanti.",
  "anya-e0803n11:156_6": "Tathā hi tattha tattha “aṅgesu viharati. Magadhesu cārikaṁ caramāno”tiādinā, “aṅgānaṁ",
  "anya-e0803n11:156_7": "magadhānaṁ kāsīnaṁ kosalāna”ntiādinā ca bahuvacanapāḷiyo dissanti. Evaṁ rūḷhīsaddānaṁ",
  "anya-e0803n11:156_8": "nāmikapadamālā bhavanti.",
  "anya-e0803n11:157_0": "Idāni aparāpi ito savisesatarā saddabhede sammohaviddhaṁsanakārikā paramasukhumañāṇāvahā",
  "anya-e0803n11:157_1": "nāmikapadamālāyo kathayāma sotūnaṁ atthabyañjanaggahaṇe paramakosallasampādanatthaṁ.",
  "anya-e0803n11:157_2": "Tā ca kho “sambuddho paṭijānāsi. Kassako paṭijānāsi. Upāsako paṭijānāsi. Sammāsambuddhassa",
  "anya-e0803n11:157_3": "te paṭijānato ime dhammā anabhisambuddhā”tiādayo pāḷinaye nissāyeva. Tattha sambuddhopaṭijānāsīti",
  "anya-e0803n11:157_4": "“tvaṁ ‘ahaṁ sammāsambuddho’ti paṭijānāsī”ti itisaddalopavasena attho gahetabbo. Esa",
  "anya-e0803n11:157_5": "nayo “kassako paṭijānāsī”tiādīsupi. “Sammāsambuddhassa te paṭijānato”ti ettha pana",
  "anya-e0803n11:157_6": "“ahaṁ sammāsambuddho”ti paṭijānantassa tavāti evaṁ itisaddalopayojanāvasena añño",
  "anya-e0803n11:157_7": "saddasanniveso teneva añño atthapaṭivedho ca bhavati. “Khīṇāsavassa te paṭijānatoti”ādīsupi",
  "anya-e0803n11:157_8": "eseva nayo. Aṭṭhakathāyaṁ pana sammāsambuddhassa te paṭijānatoti “ahaṁ sammāsambuddho,",
  "anya-e0803n11:157_9": "sabbe dhammā mayā abhisambuddhā”ti evaṁ paṭijānato tavāti yo attho vutto, sopi yathādassito",
  "anya-e0803n11:157_10": "atthoyeva. Evaṁpakāraṁ ñatvā paṇḍitajātiyena kulaputtena amhehi vuccamānā “ahaṁ sammāsambuddho’ti",
  "anya-e0803n11:157_11": "tvaṁ paṭijānāsī”ti etasmiṁ atthe sakriyāpadā ayaṁ padamālā vavatthapetabbā –",
  "anya-e0803n11:158_0": "Sammāsambuddho tvaṁ paṭijānaṁ tiṭṭhasi. Sammāsambuddhaṁ taṁ paṭijānantaṁ passati.",
  "anya-e0803n11:158_1": "Sammāsambuddhena te paṭijānatā dhammo desito. Sammāsambuddhassa te paṭijānato dīyate.",
  "anya-e0803n11:158_2": "Sammāsambuddhasmā tayā paṭijānatā apeti. Sammāsambuddhassa te paṭijānato dhammo.",
  "anya-e0803n11:158_3": "Sammāsambuddhasmiṁ tayi paṭijānante patiṭṭhitanti. Tathā “khīṇāsavo tvaṁ paṭijānāsī”tiādināpi vitthāretabbaṁ.",
  "anya-e0803n11:159_0": "Iddhimā bhikkhu ekopi hutvā bahudhā hoti, bahudhāpi hutvā eko hoti. Iddhimanto bhikkhū",
  "anya-e0803n11:159_1": "ekopi hutvā bahudhā honti, bahudhāpi hutvā eko hontīti imasmiṁ panatthe ayampi sakriyāpadā",
  "anya-e0803n11:159_2": "padamālā vavatthapetabbā –",
  "anya-e0803n11:160_0": "Ekopi hutvā bahudhā honto bahudhāpi hutvā eko honto bhikkhu tiṭṭhati, ekopi hutvā",
  "anya-e0803n11:160_1": "bahudhā hontā bahudhāpi hutvā eko hontā bhikkhū tiṭṭhanti. Ekopi hutvā bahudhā hontaṁ",
  "anya-e0803n11:160_2": "bahudhāpi hutvā eko hontaṁ bhikkhuṁ passati, ekopi hutvā bahudhā honte bahudhāpi",
  "anya-e0803n11:160_3": "hutvā eko honte bhikkhū passati. Ekopi hutvā bahudhā hontena bahudhāpi hutvā eko",
  "anya-e0803n11:160_4": "hontena bhikkhunā dhammo desito, ekopi hutvā bahudhā hontehi bahudhāpi hutvā eko",
  "anya-e0803n11:160_5": "hontehi bhikkhūhi dhammo desito. Ekopi hutvā bahudhā hontassa bahudhāpi hutvā eko",
  "anya-e0803n11:160_6": "hontassa bhikkhuno dīyate. Sesaṁ vitthāretabbaṁ. Bho ekopi hutvā bahudhā honta bahudhāpi",
  "anya-e0803n11:160_7": "hutvā eko honta bhikkhu tvaṁ dhammaṁ desehi, bhonto ekopi hutvā bahudhā hontā bahudhāpi",
  "anya-e0803n11:160_8": "hutvā eko hontā tumhe dhammaṁ desethāti. Imasmiṁ ṭhāne kevaṭṭasuttaṁ sādhakaṁ. “Idha",
  "anya-e0803n11:160_9": "kevaṭṭa bhikkhu anekavihitaṁ iddhividhaṁ paccanubhoti. Ekopi hutvā bahudhā hoti,",
  "anya-e0803n11:160_10": "bahudhāpi hutvā eko hoti, āvibhāvaṁ…pe… tamenaṁ aññataro saddho pasanno passati taṁ",
  "anya-e0803n11:160_11": "bhikkhuṁ anekavihitaṁ iddhividhaṁ paccanubhontaṁ ekopi hutvā bahudhā hontaṁ bahudhāpi",
  "anya-e0803n11:160_12": "hutvā eko honta”nti idaṁ kevaṭṭasuttaṁ.",
  "anya-e0803n11:161_0": "Ekoekāya mātugāmena saddhiṁ raho nisajjaṁ kappento bhikkhu evaṁ vadati, ekoekāya",
  "anya-e0803n11:161_1": "mātugāmena saddhiṁ raho nisajjaṁ kappentā bhikkhū evaṁ vadanti. Ekoekāya mātugāmena",
  "anya-e0803n11:161_2": "saddhiṁ raho nisajjaṁ kappentaṁ bhikkhuṁ passati, ekoekāya mātugāmena saddhiṁ raho",
  "anya-e0803n11:161_3": "nisajjaṁ kappente bhikkhū passati. Sabbaṁ vitthāretabbaṁ. Ettha pana “na tveva ekoekāya,",
  "anya-e0803n11:161_4": "mātugāmena sallape”tiādikaṁ pāḷipadaṁ sādhakaṁ. Ettha hi ekoekāyāti idaṁ abyayapadasadisaṁ",
  "anya-e0803n11:161_5": "rūḷhīpadanti gahetabbaṁ, aññamaññanti saddassa viya ca ekapadattūpagamanañcassa veditabbaṁ.",
  "anya-e0803n11:161_6": "Bhikkhu vinā dutiyena sayaṁ eko hutvā ekāya itthiyā saddhinti imasmiṁ atthe “ekoekāyā”ti",
  "anya-e0803n11:161_7": "idaṁ padaṁ na rūḷhīpadanti daṭṭhabbaṁ. Evaṁ santepi na “eko”ti saddo “bhikkhū”ti",
  "anya-e0803n11:161_8": "padena samānādhikaraṇo. Yadi samānādhikaraṇo siyā, “nisajjaṁ kappenta”ntiādi na vattabbaṁ",
  "anya-e0803n11:161_9": "siyā. “Ekāyā”ti saddopi na ajjhāharitabbena “itthiyā”ti padena samānādhikaraṇo. Yadi",
  "anya-e0803n11:161_10": "samānādhikaraṇo siyā, “mātugāmenā”ti na vattabbaṁ siyā visesābhāvato dviruttabhāvāpajjanato",
  "anya-e0803n11:161_11": "ca. Kiñca bhiyyo “mātugāmenā”ti vuttattā “ekenā”ti vattabbaṁ siyā, ekantato pana",
  "anya-e0803n11:161_12": "“ekoekāyā”ti idaṁ padaṁ pumitthisaṅkhātaṁ atthaṁ apekkhati, na samānādhikaraṇapadaṁ,",
  "anya-e0803n11:161_13": "tasmā “dve jānipatayo aññamaññaṁ sallapentī”tiādīsu “aññamañña”nti padassa viya ca",
  "anya-e0803n11:161_14": "“ekoekāyā”ti imassa ekapadattañca nisajjaṁ kappentassa bhikkhuno visesanattañca veditabbaṁ.",
  "anya-e0803n11:161_15": "Atha vā yassaṁ nisajjakriyāyaṁ bhikkhupi ekova hoti, itthīpi ekāva. Sā kriyā rūḷhīvasena",
  "anya-e0803n11:161_16": "“ekoekāyā”ti vuccati, tādisāya ekoekāya nisajjakriyāya bhikkhu mātugāmena saddhintipi",
  "anya-e0803n11:161_17": "attho gahetabbo. Iminā nayena aññesampi rūḷhīsaddānaṁ nāmikapadamālā yathāpayogaṁ",
  "anya-e0803n11:161_18": "ekavacanabahuvacanavasena yojetabbā. Iccevaṁ vāccābhidheyyaliṅgādīnaṁ nāmikapadamālā",
  "anya-e0803n11:161_19": "nānappakārato pakāsitā.",
  "anya-e0803n11:162": "Sumadhuratarasaddanitiṁ imaṁ,",
  "anya-e0803n11:163": "Paṭutaramatitaṁ susikhe varaṁ;",
  "anya-e0803n11:164": "Viduvimatitamopahariṁ raviṁ,",
  "anya-e0803n11:165": "Matikumudapabodhinisāpatiṁ.",
  "anya-e0803n11:166": "Kataviññūjanassāsa-sāsanassābhivuddhiyā;",
  "anya-e0803n11:167": "Dhiyā nītimimaṁ sādhu, sādhukaññeva lakkhaye.",
  "anya-e0803n11:168": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n11:169": "Kosallatthāya kate saddanītippakaraṇe",
  "anya-e0803n11:170": "Vāccābhidheyyaliṅgādiparidīpano nāmikapadamālāvibhāgo",
  "anya-e0803n11:171": "Ekādasamo paricchedo.",
  "anya-e0803n11:172_0": "Ettāvatā bhūdhātumayānaṁ pulliṅgānaṁ itthiliṅgānaṁ napuṁsakaliṅgānañca nāmikapadamālā",
  "anya-e0803n11:172_1": "yathārahaṁ liṅgantarehi saddantarehi atthantarehi ca saddhiṁ nānappakārato dassitā.",
  "anya-e0803n11:172_2": "Sabbanāmāni hi ṭhapetvā nayato aññāni kānici nāmāni aggahitāni nāma natthi."
}