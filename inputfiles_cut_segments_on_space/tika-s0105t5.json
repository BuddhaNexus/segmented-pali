{
  "tika-s0105t5:0": "7. Jāliyasuttavaṇṇanā",
  "tika-s0105t5:1": "Dvepabbajitavatthuvaṇṇanā",
  "tika-s0105t5:2_0": "378. Evaṁ mahālisuttaṁ saṁvaṇṇetvā idāni jāliyasuttaṁ saṁvaṇṇento yathānupubbaṁ saṁvaṇṇanokāsassa",
  "tika-s0105t5:2_1": "pattabhāvaṁ vibhāvetuṁ, mahālisuttassānantaraṁ saṅgītassa suttassa jāliyasuttabhāvaṁ",
  "tika-s0105t5:2_2": "vā pakāsetuṁ “evaṁ me sutaṁ…pe… kosambiyanti jāliyasutta”nti āha. “Ghositenā”tiādinā",
  "tika-s0105t5:2_3": "majjhelopasamāsaṁ dasseti, ghositassa ārāmotipi vattabbaṁ. Evampi hi “anāthapiṇḍikassa",
  "tika-s0105t5:2_4": "ārāme”tiādīsu viya dāyakakittanaṁ hoti, evaṁ pana kittento āyasmā ānando aññepi tassa",
  "tika-s0105t5:2_5": "diṭṭhānugatiāpajjane niyojetīti aññattha vuttaṁ. Tattha koyaṁ ghositaseṭṭhi nāma,",
  "tika-s0105t5:2_6": "kathañcānena ārāmo kārito, kathaṁ pana tattha bhagavā vihāsīti pucchāya sabbaṁ taṁ",
  "tika-s0105t5:2_7": "vissajjanaṁ samudāgamato paṭṭhāya saṅkhepatova dassento “pubbe kirā”tiādimāha. Allakapparaṭṭhanti",
  "tika-s0105t5:2_8": "bahūsu potthakesu dissati, katthaci pana “addilaraṭṭha”nti ca “damiḷaraṭṭha”nti ca",
  "tika-s0105t5:2_9": "likhitaṁ. Tatoti allakapparaṭṭhato. “Puttaṁ…pe… agamāsī”ti idampi “tassetaṁ kamma”nti",
  "tika-s0105t5:2_10": "ñāpetuṁ vuttaṁ. Tadāti tesaṁ gāmaṁ paviṭṭhadivase. Balavapāyāsanti garutaraṁ bahupāyāsaṁ.",
  "tika-s0105t5:2_11": "Jīrāpetunti samavepākiniyā gahaṇiyā pakkāpetuṁ. Asannihiteti gehato bahi aññaṁ gate.",
  "tika-s0105t5:2_12": "Bhussatīti nadati, “bhubhu”iti sunakhasaddaṁ karotīti attho. Idampissa ekaṁ kammaṁ.",
  "tika-s0105t5:2_13": "Paccekabuddhe pana cīvarakammatthāya aññaṁ ṭhānaṁ gate sunakhassa hadayaṁ phālitaṁ.",
  "tika-s0105t5:2_14": "Tiracchānā nāmete ujujātikā honti akuṭilā, manussā pana aññaṁ hadayena cinteti, aññaṁ",
  "tika-s0105t5:2_15": "mukhena kathenti. Tenevāha “gahanañhetaṁ bhante yadidaṁ manussā, uttānakañhetaṁ bhante yadidaṁ pasavo”ti.",
  "tika-s0105t5:3_0": "Iti so tāya paccekabuddhe sinehavasena ujudiṭṭhitāya akuṭilatāya kālaṅkatvā tāvatiṁsabhavane",
  "tika-s0105t5:3_1": "nibbatto. Taṁ sandhāyāha “so…pe… nibbattī”ti. Tassa pana kaṇṇamūle kathentassa saddo",
  "tika-s0105t5:3_2": "soḷasayojanaṭṭhānaṁ pharati, pakatikathāsaddo pana sakalaṁ dasayojanasahassaṁ devanagaraṁ,",
  "tika-s0105t5:3_3": "evaṁ saraghosasampattiyā “ghosakadevaputto” tveva nāmaṁ ahosi. Ayamassa paccekabuddhe",
  "tika-s0105t5:3_4": "sinehena bhukkaraṇassa nissando. Cavitvāti āhārakkhayena cavitvā. Devalokato hi devaputtā",
  "tika-s0105t5:3_5": "āyukkhayena, puññakkhayena, āhārakkhayena, kopenāti catūhi kāraṇehi cavanti. Imassa",
  "tika-s0105t5:3_6": "pana kāmaguṇe paribhuñjato muṭṭhassatissa āhārakkhayena cavanaṁ hoti. So kosambiyaṁ",
  "tika-s0105t5:3_7": "nagarasobhiniyā kucchismiṁ paṭisandhiṁ gaṇhi. Nagarasobhiniyo kira dhītaraṁ paṭijagganti,",
  "tika-s0105t5:3_8": "na puttaṁ. Dhītaro hi tāsaṁ paveṇiṁ ghaṭayanti, tasmā sāpi taṁ saṅkārakūṭe chaḍḍāpeti.",
  "tika-s0105t5:3_9": "Ayamassa pubbe puttachaḍḍanakammassa nissando. Pāpakammañhi nāmetaṁ “appaka”nti nāvamaññitabbaṁ.",
  "tika-s0105t5:3_10": "Tameko manusso kākasunakhaparivāritaṁ disvā “putto me laddho”ti gehaṁ nesi, tassa",
  "tika-s0105t5:3_11": "pana hatthato kosambakaseṭṭhi kahāpaṇasahassaṁ datvā aggahesi, tamatthaṁ sandhāya",
  "tika-s0105t5:3_12": "“kosambiyaṁ ekassa kulassa ghare nibbattī”tiādi vuttaṁ. Sattakkhattuṁ ghātāpanatthaṁ",
  "tika-s0105t5:3_13": "upakkamakaraṇampi puttachaḍḍanakammasseva nissando. Seṭṭhidhītāyāti janapadaseṭṭhino",
  "tika-s0105t5:3_14": "dhītāya. Veyyattiyenāti paññāveyyattiyena. Sā hi tassa pitarā pesitaṁ mārāpanapaṇṇaṁ",
  "tika-s0105t5:3_15": "phāletvā vivāhapaṇṇaṁ bandhitvā jīvitalābhaṁ karoti. Tāyeva sarasampattiyā ghositaseṭṭhi nāma jāto.",
  "tika-s0105t5:4_0": "Sarīrasantappanatthanti himavanteva mūlaphalāhāratāya kilantasarīrassa loṇambilasevanena",
  "tika-s0105t5:4_1": "pīnanatthaṁ. Tasitāti pipāsitā. Kilantāti parissantakāyā. Vaṭarukkhanti mahānigrodharukkhaṁ.",
  "tika-s0105t5:4_2": "Te kira taṁ patvā tassa mūle nisīdiṁsu. Atha jeṭṭhakatāpaso nigrodharukkhassa sobhāsampattiṁ",
  "tika-s0105t5:4_3": "passitvā “mahānubhāvo maññe ettha adhivutthā devatā. Sādhu vatāyaṁ devatā isigaṇassa",
  "tika-s0105t5:4_4": "pānīyādidānena addhānaparissamaṁ vinodeyyā”ti cintesi. Devatāpi tathā cintitaṁ utvā",
  "tika-s0105t5:4_5": "isigaṇassa pānīyanhānakabhojanāni adāsi. Tenāha “tatthā”tiādi. Jeṭṭhakatāpasassa",
  "tika-s0105t5:4_6": "pana tathā cintanaṁ avisesato sabbattha āropetvā “saṅgahaṁ paccāsisantā”ti vuttaṁ.",
  "tika-s0105t5:4_7": "“Hatthaṁ pasāretvā”ti iminā hatthappasāraṇamattena tassā yathicchitanipphattiṁ dasseti.",
  "tika-s0105t5:4_8": "Devatā āhāti sā attano puññassa parittakattā lajjāya kathetuṁ avisahantīpi punappunaṁ",
  "tika-s0105t5:4_9": "nippīḷiyamānā evamāha. Soti anāthapiṇḍiko gahapati. Bhatakānanti bhatiyā veyyāvaccaṁ",
  "tika-s0105t5:4_10": "karontānaṁ dāsapesakammakarānaṁ. Pakatibhattavetanamevāti pakatiyā dātabbabhattavetanameva.",
  "tika-s0105t5:4_11": "Tadā uposathikattā kammaṁ akarontānampi kammakaraṇadivase dātabbabhattavetanameva,",
  "tika-s0105t5:4_12": "na tato ūnanti attho. Dhammapadaṭṭhakathāyaṁ khuddakabhāṇakānaṁ matena “sāyamāsatthāya",
  "tika-s0105t5:4_13": "āgato”ti vuttaṁ, idha pana dīghabhāṇakānaṁ matena “majjhanhike pātarāsatthāya āgato”ti.",
  "tika-s0105t5:4_14": "Kañcīti kañcipi bhatakaṁ, kiñcipi bhatakakammanti vā sambandho. Majjhanhikakālattā",
  "tika-s0105t5:4_15": "“upaḍḍhadivaso gato”ti āha, tena upaḍḍhadivasameva samādinnattā “upaḍḍhūposatho”ti",
  "tika-s0105t5:4_16": "taṁ voharantīti dasseti. Dhammapadaṭṭhakathāyaṁ rattibhāgena upaḍḍhūposatho vutto,",
  "tika-s0105t5:4_17": "idha pana majjhanhikato paṭṭhāya divasabhāgeneva, tadavasesadivasarattibhāgena vā.",
  "tika-s0105t5:4_18": "Asamepi hi bhāge upaḍḍhasaddo pavattati. Tadahevāti aruṇuggamanakālaṁ sandhāya vuttaṁ.",
  "tika-s0105t5:5_0": "“Ghosopi kho dullabho lokasmiṁ yadidaṁ buddho”ti sañjātapītipāmojjo. Tadahevāti kosambiṁ",
  "tika-s0105t5:5_1": "pattadivasato dutiyadivaseyeva. Turitātthāti turitā attha, sīghayāyino bhavathāti",
  "tika-s0105t5:5_2": "attho. Ehibhikkhupabbajjaṁ sandhāya “pabbajitvā”ti vuttaṁ. Arahattanti catupaṭisambhidāsamalaṅkataṁ",
  "tika-s0105t5:5_3": "arahantabhāvaṁ. Tepi seṭṭhino sotāpattiphale patiṭṭhāya aḍḍhamāsamattaṁ dānāni datvā",
  "tika-s0105t5:5_4": "paccāgamma tayo vihāre kāresuṁ. Bhagavā pana devasikaṁ ekekasmiṁ vihāre vasati. Yassa",
  "tika-s0105t5:5_5": "ca vihāre vuttho, tasseva ghare piṇḍāya carati, tadā pana ghositassa vihāre viharati.",
  "tika-s0105t5:5_6": "Tena vuttaṁ “kosambiyaṁ viharati ghositārāme”ti.",
  "tika-s0105t5:6_0": "Bāhirasamayamattena upajjhāyo, na sāsane viya upajjhāyalakkhaṇena. Upecca parassa",
  "tika-s0105t5:6_1": "vācāya ārambhanaṁ bādhanaṁ upārambho, dosadassanavasena ghaṭṭananti attho. Tenāha",
  "tika-s0105t5:6_2": "“vādaṁ āropetukāmā hutvā”ti. Vadanti nindāvasena kathenti etenāti hi vādo, doso,",
  "tika-s0105t5:6_3": "tamāropetukāmā upari patiṭṭhapetukāmā hutvāti attho. Kathamāropetukāmāti āha “iti",
  "tika-s0105t5:6_4": "kirā”tiādi. Taṁ jīvaṁ taṁ sarīranti yaṁ vatthu jīvasaññitaṁ, tadeva sarīrasaññitaṁ.",
  "tika-s0105t5:6_5": "Idañhi “rūpaṁ attato samanupassatī”ti vuttavādaṁ gahetvā vadanti. Rūpañca attānañca",
  "tika-s0105t5:6_6": "advayaṁ ekībhāvaṁ katvā samanupassanavasena, “satto”ti vā bāhirakaparikappitaṁ attānaṁ",
  "tika-s0105t5:6_7": "sandhāya vadanti. Tathā hi vuttaṁ “idheva satto bhijjatī”ti. Assāti samaṇassa gotamassa.",
  "tika-s0105t5:6_8": "Bhijjatīti nirudayavināsavasena vinassati. Tena jīvitasarīrānaṁ anaññattānujānanato,",
  "tika-s0105t5:6_9": "sarīrassa ca bhedadassanato. Na hettha yathā diṭṭhabhedavatā sarīrato anaññattā adiṭṭhopi",
  "tika-s0105t5:6_10": "jīvassa bhedo vutto, evaṁ adiṭṭhabhedavatā jīvato anaññattā sarīrassāpi abhedoti",
  "tika-s0105t5:6_11": "sakkā vattuṁ tassa bhedassa paccakkhasiddhattā, bhūtupādāyarūpavinimuttassa ca sarīrassa",
  "tika-s0105t5:6_12": "abhāvatoti iminā adhippāyenāha “ucchedavādo hotī”ti.",
  "tika-s0105t5:7_0": "Aññaṁ jīvaṁ aññaṁ sarīranti aññadeva vatthu jīvasaññitaṁ, aññaṁ sarīrasaññitaṁ. Idañhi",
  "tika-s0105t5:7_1": "“rūpavantaṁ attānaṁ samanupassatī”tiādinayappavattavādaṁ gahetvā vadanti. Rūpabhedasseva",
  "tika-s0105t5:7_2": "diṭṭhattā, attani ca tadabhāvato “attā nicco”ti ayamattho āpanno vāti iminā adhippāyenāha",
  "tika-s0105t5:7_3": "“satto sassato āpajjatī”ti.",
  "tika-s0105t5:8_0": "379-380. Tayidaṁ nesaṁ vañjhāputtassa dīgharassatādiparikappanasadisaṁ, tasmāyaṁ",
  "tika-s0105t5:8_1": "pañho ṭhapanīyo. Na hesa atthanissito, na dhammanissito, nādibrahmacariyako, na nibbidādiatthāya",
  "tika-s0105t5:8_2": "saṁvattati. Poṭṭhapādasuttañcettha nidassanaṁ. Taṁ tattha rājanimīlanaṁ katvā “tena",
  "tika-s0105t5:8_3": "hāvusosuṇāthā”tiādinā satthā nesaṁ upari dhammadesanamārabhīti āha “atha bhagavā”tiādi.",
  "tika-s0105t5:8_4": "Sassatucchedadiṭṭhiyo dve antā. Ariyamaggo majjhimā paṭipadā. Tassāyeva paṭipadāyāti",
  "tika-s0105t5:8_5": "micchāpaṭipadāya eva.",
  "tika-s0105t5:9_0": "Saddhāpabbajitassāti saddhāya pabbajitassa “evamahaṁ ito vaṭṭadukkhato nissarissāmī”ti",
  "tika-s0105t5:9_1": "pabbajjamupagatassa, tadanurūpañca sīlaṁ pūretvā paṭhamajjhānena samāhitacittassa.",
  "tika-s0105t5:9_2": "Etanti kilesavaṭṭaparivuddhidīpanaṁ “taṁ jīvaṁ taṁ sarīra”ntiādikaṁ diṭṭhisaṁkilesanissitavacanaṁ.",
  "tika-s0105t5:9_3": "Nibbicikiccho na hotīti dhammesu tiṇṇavicikiccho na hoti, tattha tattha āsappanaparisappanavasena pavattatīti attho.",
  "tika-s0105t5:10_0": "Etamevaṁjānāmīti yena so bhikkhu paṭhamaṁ jhānaṁ upasampajja viharati, etaṁ sasampayuttaṁ",
  "tika-s0105t5:10_1": "dhammaṁ “mahaggatacitta”nti evaṁ jānāmi. Tathā hi vuttaṁ “mahaggatacittametanti saññaṁ",
  "tika-s0105t5:10_2": "ṭhapesi”nti. No ca evaṁ vadāmīti yathā diṭṭhigatikā taṁ dhammajātaṁ sanissayaṁ abhedato",
  "tika-s0105t5:10_3": "gaṇhantā “taṁ jīvaṁ taṁ sarīra”nti, tadubhayaṁ vā bhedato gaṇhantā “aññaṁ jīvaṁ añña",
  "tika-s0105t5:10_4": "sarīra”nti attano micchāgāhaṁ pavedenti, evamahaṁ na vadāmi tassa dhammassa supariññātattā.",
  "tika-s0105t5:10_5": "Tenāha “atha kho”tiādi. Bāhirakā yebhuyyena kasiṇajjhānāni eva nibbattentīti vuttaṁ",
  "tika-s0105t5:10_6": "“kasiṇaparikammaṁ bhāventassā”ti. Yasmā bhāvanānubhāvena jhānādhigamo, bhāvanā ca",
  "tika-s0105t5:10_7": "pathavīkasiṇādisañjānanamukhena hotīti katvā saññāsīsena niddisīyati, tasmā “saññābalena",
  "tika-s0105t5:10_8": "uppanna”nti āha. Tena vuttaṁ “pathavīkasiṇameko sañjānātī”tiādi. Yasmā pana bhagavatā",
  "tika-s0105t5:10_9": "tattha tattha vāre “atha ca panāhaṁ na vadāmī”ti vuttaṁ, tasmā bhagavato vacanamupadesaṁ",
  "tika-s0105t5:10_10": "katvā na vattabbaṁ kiretaṁ kevalinā uttamapurisenāti adhippāyena “na kallaṁ tasseta”nti",
  "tika-s0105t5:10_11": "āhaṁsu, na sayaṁ paṭibhānenāti dassetuṁ “maññamānā vadantī”ti vuttaṁ. Sesaṁ anantarasutte",
  "tika-s0105t5:10_12": "vuttanayattā, pākaṭattā ca suviññeyyameva.",
  "tika-s0105t5:11_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t5:11_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā jāliyasuttavaṇṇanāya līnatthapakāsanā.",
  "tika-s0105t5:12": "Jāliyasuttavaṇṇanā niṭṭhitā."
}