{
  "tika-s0105t5:0": "7. Jāliyasuttavaṇṇanā",
  "tika-s0105t5:1": "Dvepabbajitavatthuvaṇṇanā",
  "tika-s0105t5:2_0": "378. Evaṁ mahālisuttaṁ saṁvaṇṇetvā idāni jāliyasuttaṁ saṁvaṇṇento yathānupubbaṁ saṁvaṇṇanokāsassa",
  "tika-s0105t5:2_1": "pattabhāvaṁ vibhāvetuṁ, mahālisuttassānantaraṁ saṅgītassa suttassa jāliyasuttabhāvaṁ",
  "tika-s0105t5:2_2": "vā pakāsetuṁ ‘‘evaṁ me sutaṁ…pe… kosambiyanti jāliyasutta’’nti āha. ‘‘Ghositenā’’tiādinā",
  "tika-s0105t5:2_3": "majjhelopasamāsaṁ dasseti, ghositassa ārāmotipi vattabbaṁ. Evampi hi ‘‘anāthapiṇḍikassa",
  "tika-s0105t5:2_4": "ārāme’’tiādīsu (pārā. 234) viya dāyakakittanaṁ hoti, evaṁ pana kittento āyasmā ānando",
  "tika-s0105t5:2_5": "aññepi tassa diṭṭhānugatiāpajjane niyojetīti aññattha vuttaṁ. Tattha koyaṁ ghositaseṭṭhi",
  "tika-s0105t5:2_6": "nāma, kathañcānena ārāmo kārito, kathaṁ pana tattha bhagavā vihāsīti pucchāya sabbaṁ",
  "tika-s0105t5:2_7": "taṁ vissajjanaṁ samudāgamato paṭṭhāya saṅkhepatova dassento ‘‘pubbe kirā’’tiādimāha.",
  "tika-s0105t5:2_8": "Allakapparaṭṭhanti bahūsu potthakesu dissati, katthaci pana ‘‘addilaraṭṭha’’nti ca",
  "tika-s0105t5:2_9": "‘‘damiḷaraṭṭha’’nti ca likhitaṁ. Tatoti allakapparaṭṭhato. ‘‘Puttaṁ…pe… agamāsī’’ti",
  "tika-s0105t5:2_10": "idampi ‘‘tassetaṁ kamma’’nti ñāpetuṁ vuttaṁ. Tadāti tesaṁ gāmaṁ paviṭṭhadivase. Balavapāyāsanti",
  "tika-s0105t5:2_11": "garutaraṁ bahupāyāsaṁ. Jīrāpetunti samavepākiniyā gahaṇiyā pakkāpetuṁ. Asannihiteti",
  "tika-s0105t5:2_12": "gehato bahi aññaṁ gate. Bhussatīti nadati, ‘‘bhubhu’’iti sunakhasaddaṁ karotīti attho.",
  "tika-s0105t5:2_13": "Idampissa ekaṁ kammaṁ. Paccekabuddhe pana cīvarakammatthāya aññaṁ ṭhānaṁ gate sunakhassa",
  "tika-s0105t5:2_14": "hadayaṁ phālitaṁ. Tiracchānā nāmete ujujātikā honti akuṭilā, manussā pana aññaṁ hadayena",
  "tika-s0105t5:2_15": "cinteti, aññaṁ mukhena kathenti. Tenevāha ‘‘gahanañhetaṁ bhante yadidaṁ manussā,",
  "tika-s0105t5:2_16": "uttānakañhetaṁ bhante yadidaṁ pasavo’’ti (ma. ni. 2.3).",
  "tika-s0105t5:3_0": "Iti so tāya paccekabuddhe sinehavasena ujudiṭṭhitāya akuṭilatāya kālaṅkatvā tāvatiṁsabhavane",
  "tika-s0105t5:3_1": "nibbatto. Taṁ sandhāyāha ‘‘so…pe… nibbattī’’ti. Tassa pana kaṇṇamūle kathentassa",
  "tika-s0105t5:3_2": "saddo soḷasayojanaṭṭhānaṁ pharati, pakatikathāsaddo pana sakalaṁ dasayojanasahassaṁ",
  "tika-s0105t5:3_3": "devanagaraṁ, evaṁ saraghosasampattiyā ‘‘ghosakadevaputto’’ tveva nāmaṁ ahosi. Ayamassa",
  "tika-s0105t5:3_4": "paccekabuddhe sinehena bhukkaraṇassa nissando. Cavitvāti āhārakkhayena cavitvā. Devalokato",
  "tika-s0105t5:3_5": "hi devaputtā āyukkhayena, puññakkhayena, āhārakkhayena, kopenāti catūhi kāraṇehi",
  "tika-s0105t5:3_6": "cavanti. Imassa pana kāmaguṇe paribhuñjato muṭṭhassatissa āhārakkhayena cavanaṁ hoti.",
  "tika-s0105t5:3_7": "So kosambiyaṁ nagarasobhiniyā kucchismiṁ paṭisandhiṁ gaṇhi. Nagarasobhiniyo kira",
  "tika-s0105t5:3_8": "dhītaraṁ paṭijagganti, na puttaṁ. Dhītaro hi tāsaṁ paveṇiṁ ghaṭayanti, tasmā sāpi",
  "tika-s0105t5:3_9": "taṁ saṅkārakūṭe chaḍḍāpeti. Ayamassa pubbe puttachaḍḍanakammassa nissando. Pāpakammañhi",
  "tika-s0105t5:3_10": "nāmetaṁ ‘‘appaka’’nti nāvamaññitabbaṁ. Tameko manusso kākasunakhaparivāritaṁ disvā",
  "tika-s0105t5:3_11": "‘‘putto me laddho’’ti gehaṁ nesi, tassa pana hatthato kosambakaseṭṭhi kahāpaṇasahassaṁ",
  "tika-s0105t5:3_12": "datvā aggahesi, tamatthaṁ sandhāya ‘‘kosambiyaṁ ekassa kulassa ghare nibbattī’’tiādi",
  "tika-s0105t5:3_13": "vuttaṁ. Sattakkhattuṁ ghātāpanatthaṁ upakkamakaraṇampi puttachaḍḍanakammasseva nissando.",
  "tika-s0105t5:3_14": "Seṭṭhidhītāyāti janapadaseṭṭhino dhītāya. Veyyattiyenāti paññāveyyattiyena. Sā hi",
  "tika-s0105t5:3_15": "tassa pitarā pesitaṁ mārāpanapaṇṇaṁ phāletvā vivāhapaṇṇaṁ bandhitvā jīvitalābhaṁ",
  "tika-s0105t5:3_16": "karoti. Tāyeva sarasampattiyā ghositaseṭṭhi nāma jāto.",
  "tika-s0105t5:4_0": "Sarīrasantappanatthanti himavanteva mūlaphalāhāratāya kilantasarīrassa loṇambilasevanena",
  "tika-s0105t5:4_1": "pīnanatthaṁ. Tasitāti pipāsitā. Kilantāti parissantakāyā. Vaṭarukkhanti mahānigrodharukkhaṁ.",
  "tika-s0105t5:4_2": "Te kira taṁ patvā tassa mūle nisīdiṁsu. Atha jeṭṭhakatāpaso nigrodharukkhassa sobhāsampattiṁ",
  "tika-s0105t5:4_3": "passitvā ‘‘mahānubhāvo maññe ettha adhivutthā devatā. Sādhu vatāyaṁ devatā isigaṇassa",
  "tika-s0105t5:4_4": "pānīyādidānena addhānaparissamaṁ vinodeyyā’’ti cintesi. Devatāpi tathā cintitaṁ utvā",
  "tika-s0105t5:4_5": "isigaṇassa pānīyanhānakabhojanāni adāsi. Tenāha ‘‘tatthā’’tiādi. Jeṭṭhakatāpasassa",
  "tika-s0105t5:4_6": "pana tathā cintanaṁ avisesato sabbattha āropetvā ‘‘saṅgahaṁ paccāsisantā’’ti vuttaṁ.",
  "tika-s0105t5:4_7": "‘‘Hatthaṁ pasāretvā’’ti iminā hatthappasāraṇamattena tassā yathicchitanipphattiṁ",
  "tika-s0105t5:4_8": "dasseti. Devatā āhāti sā attano puññassa parittakattā lajjāya kathetuṁ avisahantīpi",
  "tika-s0105t5:4_9": "punappunaṁ nippīḷiyamānā evamāha. Soti anāthapiṇḍiko gahapati. Bhatakānanti bhatiyā",
  "tika-s0105t5:4_10": "veyyāvaccaṁ karontānaṁ dāsapesakammakarānaṁ. Pakatibhattavetanamevāti pakatiyā dātabbabhattavetanameva.",
  "tika-s0105t5:4_11": "Tadā uposathikattā kammaṁ akarontānampi kammakaraṇadivase dātabbabhattavetanameva,",
  "tika-s0105t5:4_12": "na tato ūnanti attho. Dhammapadaṭṭhakathāyaṁ khuddakabhāṇakānaṁ matena ‘‘sāyamāsatthāya",
  "tika-s0105t5:4_13": "āgato’’ti (dha. pa. aṭṭha. 1.2.sāmāvatīvatthu) vuttaṁ, idha pana dīghabhāṇakānaṁ",
  "tika-s0105t5:4_14": "matena ‘‘majjhanhike pātarāsatthāya āgato’’ti. Kañcīti kañcipi bhatakaṁ, kiñcipi",
  "tika-s0105t5:4_15": "bhatakakammanti vā sambandho. Majjhanhikakālattā ‘‘upaḍḍhadivaso gato’’ti āha, tena",
  "tika-s0105t5:4_16": "upaḍḍhadivasameva samādinnattā ‘‘upaḍḍhūposatho’’ti taṁ voharantīti dasseti. Dhammapadaṭṭhakathāyaṁ",
  "tika-s0105t5:4_17": "(dha. pa. aṭṭha. 1.2 sāmāvatīvatthu) rattibhāgena upaḍḍhūposatho vutto, idha pana",
  "tika-s0105t5:4_18": "majjhanhikato paṭṭhāya divasabhāgeneva, tadavasesadivasarattibhāgena vā. Asamepi",
  "tika-s0105t5:4_19": "hi bhāge upaḍḍhasaddo pavattati. Tadahevāti aruṇuggamanakālaṁ sandhāya vuttaṁ.",
  "tika-s0105t5:5_0": "‘‘Ghosopi kho dullabho lokasmiṁ yadidaṁ buddho’’ti sañjātapītipāmojjo. Tadahevāti",
  "tika-s0105t5:5_1": "kosambiṁ pattadivasato dutiyadivaseyeva. Turitātthāti turitā attha, sīghayāyino bhavathāti",
  "tika-s0105t5:5_2": "attho. Ehibhikkhupabbajjaṁ sandhāya ‘‘pabbajitvā’’ti vuttaṁ. Arahattanti catupaṭisambhidāsamalaṅkataṁ",
  "tika-s0105t5:5_3": "arahantabhāvaṁ. Tepi seṭṭhino sotāpattiphale patiṭṭhāya aḍḍhamāsamattaṁ dānāni datvā",
  "tika-s0105t5:5_4": "paccāgamma tayo vihāre kāresuṁ. Bhagavā pana devasikaṁ ekekasmiṁ vihāre vasati. Yassa",
  "tika-s0105t5:5_5": "ca vihāre vuttho, tasseva ghare piṇḍāya carati, tadā pana ghositassa vihāre viharati.",
  "tika-s0105t5:5_6": "Tena vuttaṁ ‘‘kosambiyaṁ viharati ghositārāme’’ti.",
  "tika-s0105t5:6_0": "Bāhirasamayamattena upajjhāyo, na sāsane viya upajjhāyalakkhaṇena. Upecca parassa",
  "tika-s0105t5:6_1": "vācāya ārambhanaṁ bādhanaṁ upārambho, dosadassanavasena ghaṭṭananti attho. Tenāha",
  "tika-s0105t5:6_2": "‘‘vādaṁ āropetukāmā hutvā’’ti. Vadanti nindāvasena kathenti etenāti hi vādo, doso,",
  "tika-s0105t5:6_3": "tamāropetukāmā upari patiṭṭhapetukāmā hutvāti attho. Kathamāropetukāmāti āha ‘‘iti",
  "tika-s0105t5:6_4": "kirā’’tiādi. Taṁ jīvaṁ taṁ sarīranti yaṁ vatthu jīvasaññitaṁ, tadeva sarīrasaññitaṁ.",
  "tika-s0105t5:6_5": "Idañhi ‘‘rūpaṁ attato samanupassatī’’ti vuttavādaṁ gahetvā vadanti. Rūpañca attānañca",
  "tika-s0105t5:6_6": "advayaṁ ekībhāvaṁ katvā samanupassanavasena, ‘‘satto’’ti vā bāhirakaparikappitaṁ",
  "tika-s0105t5:6_7": "attānaṁ sandhāya vadanti. Tathā hi vuttaṁ ‘‘idheva satto bhijjatī’’ti. Assāti samaṇassa",
  "tika-s0105t5:6_8": "gotamassa. Bhijjatīti nirudayavināsavasena vinassati. Tena jīvitasarīrānaṁ anaññattānujānanato,",
  "tika-s0105t5:6_9": "sarīrassa ca bhedadassanato. Na hettha yathā diṭṭhabhedavatā sarīrato anaññattā adiṭṭhopi",
  "tika-s0105t5:6_10": "jīvassa bhedo vutto, evaṁ adiṭṭhabhedavatā jīvato anaññattā sarīrassāpi abhedoti",
  "tika-s0105t5:6_11": "sakkā vattuṁ tassa bhedassa paccakkhasiddhattā, bhūtupādāyarūpavinimuttassa ca sarīrassa",
  "tika-s0105t5:6_12": "abhāvatoti iminā adhippāyenāha ‘‘ucchedavādo hotī’’ti.",
  "tika-s0105t5:7_0": "Aññaṁ jīvaṁ aññaṁ sarīranti aññadeva vatthu jīvasaññitaṁ, aññaṁ sarīrasaññitaṁ. Idañhi",
  "tika-s0105t5:7_1": "‘‘rūpavantaṁ attānaṁ samanupassatī’’tiādinayappavattavādaṁ gahetvā vadanti. Rūpabhedasseva",
  "tika-s0105t5:7_2": "diṭṭhattā , attani ca tadabhāvato ‘‘attā nicco’’ti ayamattho āpanno vāti iminā adhippāyenāha",
  "tika-s0105t5:7_3": "‘‘satto sassato āpajjatī’’ti.",
  "tika-s0105t5:8_0": "379-380. Tayidaṁ nesaṁ vañjhāputtassa dīgharassatādiparikappanasadisaṁ, tasmāyaṁ",
  "tika-s0105t5:8_1": "pañho ṭhapanīyo. Na hesa atthanissito, na dhammanissito, nādibrahmacariyako, na nibbidādiatthāya",
  "tika-s0105t5:8_2": "saṁvattati. Poṭṭhapādasuttañcettha nidassanaṁ. Taṁ tattha rājanimīlanaṁ katvā ‘‘tena",
  "tika-s0105t5:8_3": "hāvusosuṇāthā’’tiādinā satthā nesaṁ upari dhammadesanamārabhīti āha ‘‘atha bhagavā’’tiādi.",
  "tika-s0105t5:8_4": "Sassatucchedadiṭṭhiyo dve antā. Ariyamaggo majjhimā paṭipadā. Tassāyeva paṭipadāyāti",
  "tika-s0105t5:8_5": "micchāpaṭipadāya eva.",
  "tika-s0105t5:9_0": "Saddhāpabbajitassāti saddhāya pabbajitassa ‘‘evamahaṁ ito vaṭṭadukkhato nissarissāmī’’ti",
  "tika-s0105t5:9_1": "pabbajjamupagatassa, tadanurūpañca sīlaṁ pūretvā paṭhamajjhānena samāhitacittassa.",
  "tika-s0105t5:9_2": "Etanti kilesavaṭṭaparivuddhidīpanaṁ ‘‘taṁ jīvaṁ taṁ sarīra’’ntiādikaṁ diṭṭhisaṁkilesanissitavacanaṁ.",
  "tika-s0105t5:9_3": "Nibbicikiccho na hotīti dhammesu tiṇṇavicikiccho na hoti, tattha tattha āsappanaparisappanavasena pavattatīti attho.",
  "tika-s0105t5:10_0": "Etamevaṁjānāmīti yena so bhikkhu paṭhamaṁ jhānaṁ upasampajja viharati, etaṁ sasampayuttaṁ",
  "tika-s0105t5:10_1": "dhammaṁ ‘‘mahaggatacitta’’nti evaṁ jānāmi. Tathā hi vuttaṁ ‘‘mahaggatacittametanti",
  "tika-s0105t5:10_2": "saññaṁ ṭhapesi’’nti. No ca evaṁ vadāmīti yathā diṭṭhigatikā taṁ dhammajātaṁ sanissayaṁ",
  "tika-s0105t5:10_3": "abhedato gaṇhantā ‘‘taṁ jīvaṁ taṁ sarīra’’nti, tadubhayaṁ vā bhedato gaṇhantā ‘‘aññaṁ",
  "tika-s0105t5:10_4": "jīvaṁ añña sarīra’’nti attano micchāgāhaṁ pavedenti, evamahaṁ na vadāmi tassa dhammassa",
  "tika-s0105t5:10_5": "supariññātattā. Tenāha ‘‘atha kho’’tiādi. Bāhirakā yebhuyyena kasiṇajjhānāni eva",
  "tika-s0105t5:10_6": "nibbattentīti vuttaṁ ‘‘kasiṇaparikammaṁ bhāventassā’’ti. Yasmā bhāvanānubhāvena jhānādhigamo,",
  "tika-s0105t5:10_7": "bhāvanā ca pathavīkasiṇādisañjānanamukhena hotīti katvā saññāsīsena niddisīyati,",
  "tika-s0105t5:10_8": "tasmā ‘‘saññābalena uppanna’’nti āha. Tena vuttaṁ ‘‘pathavīkasiṇameko sañjānātī’’tiādi.",
  "tika-s0105t5:10_9": "Yasmā pana bhagavatā tattha tattha vāre ‘‘atha ca panāhaṁ na vadāmī’’ti vuttaṁ, tasmā",
  "tika-s0105t5:10_10": "bhagavato vacanamupadesaṁ katvā na vattabbaṁ kiretaṁ kevalinā uttamapurisenāti adhippāyena",
  "tika-s0105t5:10_11": "‘‘na kallaṁ tasseta’’nti āhaṁsu, na sayaṁ paṭibhānenāti dassetuṁ ‘‘maññamānā vadantī’’ti",
  "tika-s0105t5:10_12": "vuttaṁ. Sesaṁ anantarasutte vuttanayattā, pākaṭattā ca suviññeyyameva.",
  "tika-s0105t5:11_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t5:11_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā jāliyasuttavaṇṇanāya līnatthapakāsanā.",
  "tika-s0105t5:12": "Jāliyasuttavaṇṇanā niṭṭhitā."
}