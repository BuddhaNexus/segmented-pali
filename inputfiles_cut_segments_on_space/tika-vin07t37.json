{
  "tika-vin07t37:0": "11. Pañcasatikakkhandhako",
  "tika-vin07t37:1": "Khuddānukhuddakasikkhāpadakathāvaṇṇanā",
  "tika-vin07t37:2_0": "437. Pañcasatikakkhandhake pāḷiyaṁ “apāvuso, amhākaṁ satthāraṁ jānāsī”ti idaṁ thero",
  "tika-vin07t37:2_1": "sayaṁ bhagavato parinibbutabhāvaṁ jānantopi attanā sahagatabhikkhuparisāya ñāpanatthameva,",
  "tika-vin07t37:2_2": "subhaddassa vuḍḍhapabbajitassa sāsanassa paṭipakkhavacanaṁ bhikkhūnaṁ viññāpanatthañca",
  "tika-vin07t37:2_3": "evaṁ pucchi. Subhaddo hi kusinārāyaṁ bhagavati abhippasannāya khattiyādigahaṭṭhaparisāya",
  "tika-vin07t37:2_4": "majjhe bhagavato parinibbānaṁ sutvā haṭṭhapahaṭṭhopi bhayena pahaṭṭhākāraṁ vācāya",
  "tika-vin07t37:2_5": "pakāsetuṁ na sakkhissati, idheva pana vijanapadese sutvā yathājjhāsayaṁ attano pāpaladdhiṁ",
  "tika-vin07t37:2_6": "pakāsessati, tato tameva paccayaṁ dassetvā bhikkhū samussāhetvā dhammavinayasaṅgahaṁ",
  "tika-vin07t37:2_7": "kāretvā etassa pāpabhikkhussa, aññesañca īdisānaṁ manorathavighātaṁ, sāsanaṭṭhitiñca",
  "tika-vin07t37:2_8": "karissāmīti jānantova taṁ pucchīti veditabbaṁ. Teneva thero “ekamidāhaṁ, āvuso, samaya”ntiādinā",
  "tika-vin07t37:2_9": "subhaddavacanameva dassetvā dhammavinayaṁ saṅgāyāpesi. Nānābhāvoti sarīrena nānādesabhāvo,",
  "tika-vin07t37:2_10": "vippavāsoti attho. Vinābhāvoti maraṇena viyujjanaṁ. Aññathābhāvoti bhavantarūpagamanena aññākārappatti.",
  "tika-vin07t37:3_0": "441.“Ākaṅkhamāno…pe… samūhaneyyā”ti idaṁ bhagavā mayā “ākaṅkhamāno”ti vuttattā ekasikkhāpadampi",
  "tika-vin07t37:3_1": "samūhanitabbaṁ apassantā, samūhane ca dosaṁ disvā dhammasaṅgahakā bhikkhū “apaññattaṁ",
  "tika-vin07t37:3_2": "na paññāpessāma, paññattaṁ na samucchindissāmā”tiādinā puna “paññattisadisāya akuppāya",
  "tika-vin07t37:3_3": "kammavācāya sāvetvā samādāya vattissanti, tato yāva sāsanantaradhānā appaṭibāhiyāni",
  "tika-vin07t37:3_4": "sikkhāpadāni bhavissantī”ti iminā adhippāyena avocāti daṭṭhabbaṁ. Teneva mahātherāpi",
  "tika-vin07t37:3_5": "tatheva paṭipajjiṁsu.",
  "tika-vin07t37:4": "Gihigatānīti gihīsu gatāni. Khattiyamahāsārādigihīhi ñātānīti attho. Citakadhūmakālo attano pavattipariyosānabhūto etassāti dhūmakālikaṁ.",
  "tika-vin07t37:5_0": "443.Oḷārikenimitte kariyamānepīti “ākaṅkhamāno, ānanda, tathāgato kappaṁ vā tiṭṭheyya",
  "tika-vin07t37:5_1": "kappāvasesaṁ vā”ti evaṁ thūlatare “tiṭṭhatu, bhagavā, kappa”nti yācanahetubhūte okāsanimitte",
  "tika-vin07t37:5_2": "kamme kariyamāne. Mārena pariyuṭṭhitacittoti mārena āviṭṭhacitto.",
  "tika-vin07t37:6": "445.Ujjavanikāyāti paṭisotagāminiyā. Kucchito lavo chedo vināso kulavo, niratthakaviniyogo. Taṁ na gacchantīti na kulavaṁ gamenti.",
  "tika-vin07t37:7": "Khuddānukhuddakasikkhāpadakathāvaṇṇanā niṭṭhitā.",
  "tika-vin07t37:8": "Pañcasatikakkhandhakavaṇṇanānayo niṭṭhito."
}