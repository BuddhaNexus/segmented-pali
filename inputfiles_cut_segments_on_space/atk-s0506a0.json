{
  "atk-s0506a0:0": "Namo tassa bhagavato arahato sammāsambuddhassa",
  "atk-s0506a0:1": "Khuddakanikāye",
  "atk-s0506a0:2": "Vimānavatthu-aṭṭhakathā",
  "atk-s0506a0:3": "Ganthārambhakathā",
  "atk-s0506a0:4": "Mahākāruṇikaṁ nāthaṁ, ñeyyasāgarapāraguṁ;",
  "atk-s0506a0:5": "Vande nipuṇagambhīra-vicitranayadesanaṁ.",
  "atk-s0506a0:6": "Vijjācaraṇasampannā, yena niyyanti lokato;",
  "atk-s0506a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0506a0:8": "Sīlādiguṇasampanno, ṭhito maggaphalesu yo;",
  "atk-s0506a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0506a0:10": "Vandanājanitaṁ puññaṁ, iti yaṁ ratanattaye;",
  "atk-s0506a0:11": "Hatantarāyo sabbattha, hutvāhaṁ tassa tejasā.",
  "atk-s0506a0:12": "Devatāhi kataṁ puññaṁ, yaṁ yaṁ purimajātisu;",
  "atk-s0506a0:13": "Tassa tassa vimānādi-phalasampattibhedato.",
  "atk-s0506a0:14": "Pucchāvasena yā tāsaṁ, vissajjanavasena ca;",
  "atk-s0506a0:15": "Pavattā desanā kamma-phalapaccakkhakārinī.",
  "atk-s0506a0:16": "Vimānavatthu icceva, nāmena vasino pure;",
  "atk-s0506a0:17": "Yaṁ khuddakanikāyasmiṁ, saṅgāyiṁsu mahesayo.",
  "atk-s0506a0:18": "Tassāhamavalambitvā, porāṇaṭṭhakathānayaṁ;",
  "atk-s0506a0:19": "Tattha tattha nidānāni, vibhāvento visesato.",
  "atk-s0506a0:20": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0506a0:21": "Mahāvihāravāsīnaṁ, samayaṁ avilomayaṁ.",
  "atk-s0506a0:22": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0506a0:23": "Sakkaccaṁ bhāsato taṁ me, nisāmayatha sādhavoti.",
  "atk-s0506a0:24_0": "Tattha vimānānīti visiṭṭhamānāni devatānaṁ kīḷānivāsaṭṭhānāni. Tāni hi tāsaṁ sucaritakammānubhāvanibbattāni",
  "atk-s0506a0:24_1": "yojanikadviyojanikādipamāṇavisesayuttatāya, nānāratanasamujjalāni vicittavaṇṇasaṇṭhānāni",
  "atk-s0506a0:24_2": "sobhātisayayogena visesato mānanīyatāya ca “vimānānī”ti vuccanti. Vimānānaṁ vatthu",
  "atk-s0506a0:24_3": "kāraṇaṁ etissāti vimānavatthu, “pīṭhaṁ te sovaṇṇamaya”ntiādinayappavattā desanā.",
  "atk-s0506a0:24_4": "Nidassanamattañcetaṁ tāsaṁ devatānaṁ rūpabhogaparivārādisampattiyo taṁnibbattakakammañca",
  "atk-s0506a0:24_5": "nissāya imissā desanāya pavattattā. Vipākamukhena vā kammantaramānassa kāraṇabhāvato",
  "atk-s0506a0:24_6": "vimānavatthūti veditabbaṁ.",
  "atk-s0506a0:25_0": "Tayidaṁ kena bhāsitaṁ, kattha bhāsitaṁ, kadā bhāsitaṁ, kasmā ca bhāsitanti? Vuccate",
  "atk-s0506a0:25_1": "– idañhi vimānavatthu duvidhena pavattaṁ – pucchāvasena vissajjanavasena ca. Tattha",
  "atk-s0506a0:25_2": "vissajjanagāthā tāhi tāhi devatāhi bhāsitā, pucchāgāthā pana kāci bhagavatā bhāsitā,",
  "atk-s0506a0:25_3": "kāci sakkādīhi, kāci sāvakehi therehi. Tatthāpi yebhuyyena yo so kappānaṁ satasahassādhikaṁ",
  "atk-s0506a0:25_4": "ekaṁ asaṅkhyeyyaṁ buddhassa bhagavato aggasāvakabhāvāya puññañāṇasambhāre sambharanto",
  "atk-s0506a0:25_5": "anukkamena sāvakapāramiyo pūretvā, chaḷabhiññācatupaṭisambhidādiguṇavisesaparivārassa,",
  "atk-s0506a0:25_6": "sakalassa sāvakapāramiñāṇassa matthakaṁ patto dutiye aggasāvakaṭṭhāne ṭhito iddhimantesu",
  "atk-s0506a0:25_7": "ca bhagavatā etadagge ṭhapito āyasmā mahāmoggallāno, tena bhāsitā.",
  "atk-s0506a0:26_0": "Bhāsantena ca paṭhamaṁ tāva lokahitāya devacārikaṁ carantena devaloke devatānaṁ pucchāvasena",
  "atk-s0506a0:26_1": "puna tato manussalokaṁ āgantvā manussānaṁ puññaphalassa paccakkhakaraṇatthaṁ pucchaṁ",
  "atk-s0506a0:26_2": "vissajjanañca ekajjhaṁ katvā bhagavato pavedetvā bhikkhūnaṁ bhāsitā, sakkena pucchāvasena,",
  "atk-s0506a0:26_3": "devatāhi tassa vissajjanavasena bhāsitāpi mahāmoggallānattherassa bhāsitā eva. Evaṁ",
  "atk-s0506a0:26_4": "bhagavatā therehi ca devatāhi ca pucchāvasena, devatāhi tassā vissajjanavasena ca",
  "atk-s0506a0:26_5": "tattha tattha bhāsitā pacchā dhammavinayaṁ saṅgāyantehi dhammasaṅgāhakehi ekato katvā",
  "atk-s0506a0:26_6": "“vimānavatthu”icceva saṅgahaṁ āropitā. Ayaṁ tāvettha “kena bhāsita”ntiādīnaṁ padānaṁ",
  "atk-s0506a0:26_7": "saṅkhepato sādhāraṇato ca vissajjanā.",
  "atk-s0506a0:27_0": "Vitthārato pana “kena bhāsita”nti padassa anomadassissa bhagavato pādamūle katapaṇidhānato",
  "atk-s0506a0:27_1": "paṭṭhāya mahātherassa āgamanīyapaṭipadā kathetabbā, sā pana āgamaṭṭhakathāsu tattha",
  "atk-s0506a0:27_2": "tattha vitthāritāti tattha āgatanayeneva veditabbā. Asādhāraṇato “kattha bhāsita”ntiādīnaṁ",
  "atk-s0506a0:27_3": "padānaṁ vissajjanā tassa tassa vimānassa atthavaṇṇanānayeneva āgamissati.",
  "atk-s0506a0:28_0": "Apare pana bhaṇanti – ekadivasaṁ āyasmato mahāmoggallānassa rahogatassa paṭisallīnassa",
  "atk-s0506a0:28_1": "evaṁ cetaso parivitakko udapādi “etarahi kho manussā asatipi vatthusampattiyā khettasampattiyā",
  "atk-s0506a0:28_2": "attano ca cittapasādasampattiyā tāni tāni puññāni katvā devaloke nibbattā uḷārasampattiṁ",
  "atk-s0506a0:28_3": "paccanubhonti, yaṁnūnāhaṁ devacārikaṁ caranto tā devatā kāyasakkhiṁ katvā tāhi yathūpacitaṁ",
  "atk-s0506a0:28_4": "puññaṁ yathādhigatañca puññaphalaṁ kathāpetvā tamatthaṁ bhagavato āroceyyaṁ. Evaṁ",
  "atk-s0506a0:28_5": "me satthā gaganatale puṇṇacandaṁ uṭṭhāpento viya manussānaṁ kammaphalaṁ paccakkhato",
  "atk-s0506a0:28_6": "dassento appakānampi kārānaṁ āyatanagatāya saddhāya vasena uḷāraphalataṁ vibhāvento",
  "atk-s0506a0:28_7": "taṁ taṁ vimānavatthuṁ aṭṭhuppattiṁ katvā mahatiṁ dhammadesanaṁ pavattessati, sā hoti",
  "atk-s0506a0:28_8": "bahujanassa atthāya hitāya sukhāya devamanussāna”nti. So āsanā vuṭṭhahitvā rattadupaṭṭaṁ",
  "atk-s0506a0:28_9": "nivāsetvā aparaṁ rattadupaṭṭaṁ ekaṁsaṁ katvā samantato jātihiṅgulikadhārā vijjulatā",
  "atk-s0506a0:28_10": "viya sañjhāpabhānurañjito viya ca jaṅgamo añjanagirisikharo, bhagavantaṁ upasaṅkamitvā",
  "atk-s0506a0:28_11": "abhivādetvā ekamantaṁ nisinno attano adhippāyaṁ ārocetvā bhagavatā anuññāto uṭṭhāyāsanā",
  "atk-s0506a0:28_12": "bhagavantaṁ abhivādetvā padakkhiṇaṁ katvā abhiññāpādakaṁ catutthajjhānaṁ samāpajjitvā,",
  "atk-s0506a0:28_13": "tato vuṭṭhāya iddhibalena taṅkhaṇaññeva tāvatiṁsabhavanaṁ gantvā tattha tattha tāhi",
  "atk-s0506a0:28_14": "tāhi devatāhi yathūpacitaṁ puññakammaṁ pucchi, tassa tā kathesuṁ. Tato manussalokaṁ",
  "atk-s0506a0:28_15": "āgantvā taṁ sabbaṁ tattha pavattitaniyāmeneva bhagavato ārocesi, taṁ samanuñño satthā",
  "atk-s0506a0:28_16": "ahosi. Iccetaṁ aṭṭhuppattiṁ katvā sampattaparisāya vitthārena dhammaṁ desesīti.",
  "atk-s0506a0:29_0": "Taṁ panetaṁ vimānavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu",
  "atk-s0506a0:29_1": "suttantapiṭakapariyāpannaṁ, dīghanikāyo majjhimanikāyo saṁyuttanikāyo aṅguttaranikāyo",
  "atk-s0506a0:29_2": "khuddakanikāyoti pañcasu nikāyesu khuddakanikāyapariyāpannaṁ, suttaṁ geyyaṁ veyyākaraṇaṁ",
  "atk-s0506a0:29_3": "gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu gāthāsaṅgahaṁ.",
  "atk-s0506a0:30": "“Dvāsīti buddhato gaṇhiṁ, dve sahassāni bhikkhuto;",
  "atk-s0506a0:31": "Caturāsīti sahassāni, ye me dhammā pavattino”ti. –",
  "atk-s0506a0:32_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0506a0:32_1": "Vaggato pīṭhavaggo cittalatāvaggo pāricchattakavaggo mañjiṭṭhakavaggo mahārathavaggo",
  "atk-s0506a0:32_2": "pāyāsivaggo sunikkhittavaggoti satta vaggā. Vatthuto paṭhame vagge sattarasa vatthūni,",
  "atk-s0506a0:32_3": "dutiye ekādasa, tatiye dasa, catutthe dvādasa, pañcame catuddasa, chaṭṭhe dasa, sattame",
  "atk-s0506a0:32_4": "ekādasāti antaravimānānaṁ aggahaṇe pañcāsīti, gahaṇe pana tevīsasataṁ vatthūni, gāthāto",
  "atk-s0506a0:32_5": "pana diyaḍḍhasahassagāthā. Tassa vaggesu pīṭhavaggo ādi, vatthūsu sovaṇṇapīṭhavatthu",
  "atk-s0506a0:32_6": "ādi, tassāpi “pīṭhaṁ te sovaṇṇamaya”nti gāthā ādi."
}