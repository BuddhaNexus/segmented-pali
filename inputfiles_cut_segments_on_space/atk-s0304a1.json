{
  "atk-s0304a1:0": "2. Vedanāsaṁyuttaṁ",
  "atk-s0304a1:1": "1. Sagāthāvaggo",
  "atk-s0304a1:2": "1. Samādhisuttavaṇṇanā",
  "atk-s0304a1:3_0": "249. Vedanāsaṁyutte sagāthāvaggassa paṭhame samāhitoti upacārena vā appanāya vā samāhito.",
  "atk-s0304a1:3_1": "Vedanā ca pajānātīti vedanā dukkhasaccavasena pajānāti. Vedanānañca sambhavanti tāsaṁyeva",
  "atk-s0304a1:3_2": "sambhavaṁ samudayasaccavasena pajānāti. Yattha cetāti yatthetā vedanā nirujjhanti,",
  "atk-s0304a1:3_3": "taṁ nibbānaṁ nirodhasaccavasena pajānāti. Khayagāminanti tāsaṁyeva vedanānaṁ khayagāminaṁ",
  "atk-s0304a1:3_4": "maggaṁ maggasaccavasena pajānāti. Nicchāto parinibbutoti nittaṇho hutvā kilesaparinibbānena",
  "atk-s0304a1:3_5": "parinibbuto. Evamettha sutte sammasanacāravedanā kathitā. Gāthāsu dvīhi padehi samathavipassanā",
  "atk-s0304a1:3_6": "kathitā, sesehi catusaccaṁ kathitaṁ. Evamettha sabbasaṅgāhiko catubhūmakadhammaparicchedo vutto.",
  "atk-s0304a1:4": "2. Sukhasuttavaṇṇanā",
  "atk-s0304a1:5_0": "250. Dutiye adukkhamasukhaṁ sahāti adukkhamasukhañca sukhadukkhehi saha. Ajjhattañca",
  "atk-s0304a1:5_1": "bahiddhā cāti attano ca parassa ca. Mosadhammanti nassanasabhāvaṁ. Palokinanti palujjanakaṁ",
  "atk-s0304a1:5_2": "bhijjanasabhāvaṁ. Phussa phussa vayaṁ passanti ñāṇena phusitvā phusitvā vayaṁ passanto.",
  "atk-s0304a1:5_3": "Evaṁ tattha virajjatīti evaṁ tāsu vedanāsu virajjati. Idhāpi sutte sammasanacāravedanā",
  "atk-s0304a1:5_4": "kathitā, gāthāsu ñāṇaphusanaṁ.",
  "atk-s0304a1:6": "3. Pahānasuttavaṇṇanā",
  "atk-s0304a1:7_0": "251. Tatiye acchecchi taṇhanti sabbampi taṇhaṁ chindi samucchindi. Vivattayi saṁyojananti",
  "atk-s0304a1:7_1": "dasavidhampi saṁyojanaṁ parivattayi nimmūlakamakāsi. Sammāti hetunā kāraṇena. Mānābhisamayāti",
  "atk-s0304a1:7_2": "mānassa dassanābhisamayā, pahānābhisamayā ca. Arahattamaggo hi kiccavasena mānaṁ",
  "atk-s0304a1:7_3": "sampassati, ayamassa dassanābhisamayo. Tena diṭṭho pana so tāvadeva pahīyati, diṭṭhavisena",
  "atk-s0304a1:7_4": "diṭṭhasattānaṁ jīvitaṁ viya. Ayamassa pahānābhisamayo.",
  "atk-s0304a1:8_0": "Antamakāsi dukkhassāti evaṁ arahattamaggena mānassa diṭṭhattā ca pahīnattā ca ye",
  "atk-s0304a1:8_1": "ime ‘‘kāyabandhanassa anto jīrati (cūḷava. 278) haritantaṁ vā’’ti (ma. ni. 1.304)",
  "atk-s0304a1:8_2": "evaṁ vuttaantimamariyādanto ca, ‘‘antamidaṁ, bhikkhave, jīvikāna’’nti (itivu. 91;",
  "atk-s0304a1:8_3": "saṁ. ni. 3.80) evaṁ vuttalāmakanto ca, ‘‘sakkāyo eko anto’’ti (a. ni. 6.61; cūḷani.",
  "atk-s0304a1:8_4": "tissametteyyamāṇavapucchāniddesa 11) evaṁ vuttakoṭṭhāsanto ca, ‘‘esevanto dukkhassa",
  "atk-s0304a1:8_5": "sabbapaccayasaṅkhayā’’ti (saṁ ni. 2.51; 2.4.71; udā. 71) evaṁ vuttakoṭanto cāti cattāro",
  "atk-s0304a1:8_6": "antā, tesu sabbasseva vaṭṭadukkhassa aduṁ catutthakoṭisaṅkhātaṁ antamakāsi, paricchedaṁ",
  "atk-s0304a1:8_7": "parivaṭumaṁ akāsi, antimasamussayamattāvasesaṁ dukkhamakāsīti vuttaṁ hoti.",
  "atk-s0304a1:9_0": "Sampajaññaṁ na riñcatīti sampajaññaṁ na jahati. Saṅkhyaṁ nopetīti ratto duṭṭho mūḷhoti",
  "atk-s0304a1:9_1": "paññattiṁ na upeti, taṁ paññattiṁ pahāya khīṇāsavo nāma hotīti attho. Imasmiṁ sutte",
  "atk-s0304a1:9_2": "ārammaṇānusayo kathito.",
  "atk-s0304a1:10": "4. Pātālasuttavaṇṇanā",
  "atk-s0304a1:11_0": "252. Catutthe pātāloti pātassa alaṁ pariyatto, natthi ettha patiṭṭhāti pātālo. Asantaṁ",
  "atk-s0304a1:11_1": "avijjamānanti asambhūtattaṁ apaññāyamānattaṁ. Evaṁ vācaṁ bhāsatīti atthi mahāsamudde",
  "atk-s0304a1:11_2": "pātāloti evaṁ vācaṁ. So hi yaṁ taṁ balavāmukhaṁ mahāsamuddassa udakaṁ vegena pakkhanditvā",
  "atk-s0304a1:11_3": "cakkavāḷaṁ vā sineruṁ vā āhacca yojanadviyojanadasayojanappamāṇampi uggantvā puna",
  "atk-s0304a1:11_4": "mahāsamudde patati, yassa patitaṭṭhāne mahānarakapapāto viya hoti, yaṁ loke balavāmukhanti",
  "atk-s0304a1:11_5": "vuccati. Taṁ sandhāya evaṁ vadati.",
  "atk-s0304a1:12_0": "Yasmā pana tattha tathārūpānaṁ macchakacchapadevadānavānaṁ patiṭṭhāpi hoti sukhanivāsopi,",
  "atk-s0304a1:12_1": "tasmā asantaṁ asaṁvijjamānaṁ taṁ taṁ vācaṁ bhāsati nāma. Yasmā pana sabbaputhujjanā",
  "atk-s0304a1:12_2": "sārīrikāya dukkhavedanāya patiṭṭhātuṁ na sakkonti, tasmā pātassa alanti atthena ayameva",
  "atk-s0304a1:12_3": "pātāloti dassento sārīrikānaṁ kho etaṁ bhikkhavetiādimāha.",
  "atk-s0304a1:13_0": "Pātālena paccuṭṭhāsīti pātālasmiṁ na patiṭṭhāsi. Gādhanti patiṭṭhaṁ. Akkandatīti",
  "atk-s0304a1:13_1": "anibaddhaṁ vippalāpaṁ vilapanto kandati. Dubbaloti dubbalañāṇo. Appathāmakoti ñāṇathāmassa",
  "atk-s0304a1:13_2": "parittatāya parittathāmako. Imasmiṁ sutte ariyasāvakoti sotāpanno. Sotāpanno hi ettha",
  "atk-s0304a1:13_3": "dhuraṁ, balavavipassako na tikkhabuddhi uppannaṁ vedanaṁ ananuvattitvā patiṭṭhātuṁ",
  "atk-s0304a1:13_4": "samattho yogāvacaropi vaṭṭati.",
  "atk-s0304a1:14": "5. Daṭṭhabbasuttavaṇṇanā",
  "atk-s0304a1:15_0": "253. Pañcame dukkhato daṭṭhabbāti vipariṇāmanavasena dukkhato daṭṭhabbā. Sallatoti",
  "atk-s0304a1:15_1": "dukkhāpanavinivijjhanaṭṭhena sallāti daṭṭhabbā. Aniccatoti adukkhamasukhā hutvā abhāvākārena",
  "atk-s0304a1:15_2": "aniccato daṭṭhabbā. Addāti addasa. Santanti santasabhāvaṁ.",
  "atk-s0304a1:16": "6. Sallasuttavaṇṇanā",
  "atk-s0304a1:17_0": "254. Chaṭṭhe tatrāti tesu dvīsu janesu. Anuvedhaṁ vijjheyyāti tasseva vaṇamukhassa",
  "atk-s0304a1:17_1": "aṅgulantare vā dvaṅgulantare vā āsannapadese anugatavedhaṁ. Evaṁ viddhassa hi sā",
  "atk-s0304a1:17_2": "anuvedhā vedanā paṭhamavedanāya balavatarā hoti, pacchā uppajjamānā domanassavedanāpi",
  "atk-s0304a1:17_3": "evameva purimavedanāya balavatarā hoti. Dukkhāya vedanāya nissaraṇanti dukkhāya vedanāya",
  "atk-s0304a1:17_4": "hi samādhimaggaphalāni nissaraṇaṁ, taṁ so na jānāti, kāmasukhameva nissaraṇanti jānāti.",
  "atk-s0304a1:17_5": "Tāsaṁ vedanānanti tāsaṁ sukhadukkhavedanānaṁ. Saññutto naṁ vedayatīti kilesehi sampayuttova",
  "atk-s0304a1:17_6": "hutvā taṁ vedanaṁ vedayati, na vippayutto. Saññutto dukkhasmāti karaṇatthe nissakkaṁ,",
  "atk-s0304a1:17_7": "dukkhena sampayuttoti attho. Saṅkhātadhammassāti viditadhammassa tulitadhammassa.",
  "atk-s0304a1:17_8": "Bahussutassāti pariyattibahussutassa paṭivedhabahussutassa ca. Sammā pajānāti bhavassa",
  "atk-s0304a1:17_9": "pāragūti bhavassa pāraṁ nibbānaṁ gato, tadeva nibbānaṁ sammā pajānāti. Imasmimpi",
  "atk-s0304a1:17_10": "sutte ārammaṇānusayova kathito. Ariyasāvakesu ca khīṇāsavo ettha dhuraṁ, anāgāmīpi vaṭṭatīti vadanti.",
  "atk-s0304a1:18": "7. Paṭhamagelaññasuttavaṇṇanā",
  "atk-s0304a1:19_0": "255. Sattame yena gilānasālā tenupasaṅkamīti ‘‘sadevake loke aggapuggalo tathāgatopi",
  "atk-s0304a1:19_1": "gilānupaṭṭhānaṁ gacchati, upaṭṭhātabbayuttakā nāma gilānāti bhikkhū saddahitvā okappetvā",
  "atk-s0304a1:19_2": "gilāne upaṭṭhātabbe maññissantī’’ti ca ‘‘ye tattha kammaṭṭhānasappāyā, tesaṁ kammaṭṭhānaṁ",
  "atk-s0304a1:19_3": "kathessāmī’’ti ca cintetvā upasaṅkami. Kāye kāyānupassītiādīsu yaṁ vattabbaṁ, taṁ",
  "atk-s0304a1:19_4": "parato vakkhāma. Aniccānupassīti aniccataṁ anupassanto. Vayānupassīti vayaṁ anupassanto.",
  "atk-s0304a1:19_5": "Virāgānupassīti virāgaṁ anupassanto. Nirodhānupassīti nirodhaṁ anupassanto. Paṭinissaggānupassīti",
  "atk-s0304a1:19_6": "paṭinissaggaṁ anupassanto.",
  "atk-s0304a1:20_0": "Ettāvatā kiṁ dassitaṁ hoti? Imassa bhikkhuno āgamanīyapaṭipadā, satipaṭṭhānāpi hi",
  "atk-s0304a1:20_1": "pubbabhāgāyeva, sampajaññepi aniccānupassanā vayānupassanā virāgānupassanāti ca imāpi",
  "atk-s0304a1:20_2": "tisso anupassanā pubbabhāgāyeva, nirodhānupassanāpi paṭinissaggānupassanāpi imā dve",
  "atk-s0304a1:20_3": "missakā. Ettāvatā imassa bhikkhuno bhāvanākālo dassitoti. Sesaṁ vuttanayameva.",
  "atk-s0304a1:21": "8-9. Dutiyagelaññasuttādivaṇṇanā",
  "atk-s0304a1:22": "256-257. Aṭṭhame imameva phassaṁ paṭiccāti vutte bujjhanakānaṁ ajjhāsayena vuttaṁ, atthato panetaṁ ninnānākaraṇaṁ. Kāyova hi ettha phassoti vutto. Navamaṁ uttānameva.",
  "atk-s0304a1:23": "10. Phassamūlakasuttavaṇṇanā",
  "atk-s0304a1:24": "258. Dasame sukhavedaniyanti sukhavedanāya paccayabhūtaṁ. Sesesupi eseva nayo. Anupadavaṇṇanā panettha heṭṭhā vitthāritāva. Imasmiṁ suttadvaye sammasanacāravedanā kathitā.",
  "atk-s0304a1:25": "Sagāthāvaggo paṭhamo.",
  "atk-s0304a1:26": "2. Rahogatavaggo",
  "atk-s0304a1:27": "1. Rahogatasuttavaṇṇanā",
  "atk-s0304a1:28_0": "259. Rahogatavaggassa paṭhame yaṁ kiñci vedayitaṁ, taṁ dukkhasminti yaṁ kiñci vedayitaṁ,",
  "atk-s0304a1:28_1": "taṁ sabbaṁ dukkhanti attho. Saṅkhārānaṁyeva aniccatantiādīsu yā esā saṅkhārānaṁ aniccatā",
  "atk-s0304a1:28_2": "khayadhammatā vayadhammatā vipariṇāmadhammatā, etaṁ sandhāya yaṁ kiñci vedayitaṁ,",
  "atk-s0304a1:28_3": "taṁ dukkhanti mayā bhāsitanti dīpeti. Yā hi saṅkhārānaṁ aniccatā, vedanānampi sā",
  "atk-s0304a1:28_4": "aniccatā eva. Aniccatā ca nāmesā maraṇaṁ, maraṇato uttari dukkhaṁ nāma natthīti iminā",
  "atk-s0304a1:28_5": "adhippāyena sabbā vedanā dukkhāti vuttā. Atha kho pana bhikkhu mayāti idaṁ na kevalaṁ",
  "atk-s0304a1:28_6": "ahaṁ vedanānaṁyeva nirodhaṁ paññāpemi, imesampi dhammānaṁ nirodhaṁ paññāpemīti dassanatthaṁ",
  "atk-s0304a1:28_7": "āraddhaṁ. Vūpasamo ca passaddhiyo ca evarūpāya desanāya bujjhanakānaṁ ajjhāsayena",
  "atk-s0304a1:28_8": "vuttā. Saññāvedayitanirodhaggahaṇena cettha cattāro āruppā gahitāva hontīti veditabbā.",
  "atk-s0304a1:29": "2-3. Paṭhamaākāsasuttādivaṇṇanā",
  "atk-s0304a1:30": "260-261. Dutiye puthū vāyanti mālutāti bahū vātā vāyanti. Sesaṁ uttānatthamevāti. Tatiyaṁ vinā gāthāhi bujjhantānaṁ ajjhāsayena vuttaṁ.",
  "atk-s0304a1:31": "4. Agārasuttavaṇṇanā",
  "atk-s0304a1:32_0": "262. Catutthe puratthimāti puratthimāya. Evaṁ sabbattha. Sāmisāpi sukhā vedanātiādīsu",
  "atk-s0304a1:32_1": "sāmisā sukhā nāma kāmāmisapaṭisaṁyuttā vedanā. Nirāmisā sukhā nāma paṭhamajjhānādivasena",
  "atk-s0304a1:32_2": "vipassanāvasena anussativasena ca uppannā vedanā. Sāmisā dukkhā nāma kāmāmiseneva",
  "atk-s0304a1:32_3": "sāmisā vedanā, nirāmisā dukkhā nāma anuttaresu vimokkhesu pihaṁ upaṭṭhāpayato pihapaccayā",
  "atk-s0304a1:32_4": "uppannadomanassavedanā. Sāmisā adukkhamasukhā nāma kāmāmiseneva sāmisā vedanā. Nirāmisā",
  "atk-s0304a1:32_5": "adukkhamasukhā nāma catutthajjhānavasena uppannā adukkhamasukhā vedanā.",
  "atk-s0304a1:33": "5-8. Paṭhamaānandasuttādivaṇṇanā",
  "atk-s0304a1:34": "263-266. Pañcamādīni cattāri heṭṭhā kathitanayāneva. Purimāni panettha dve paripuṇṇapassaddhikāni, pacchimāni upaḍḍhapassaddhikāni. Desanāya bujjhanakānaṁ ajjhāsayena vuttāni.",
  "atk-s0304a1:35": "9-10. Pañcakaṅgasuttādivaṇṇanā",
  "atk-s0304a1:36_0": "267-268. Navame pañcakaṅgo thapatīti pañcakaṅgoti tassa nāmaṁ, vāsipharasunikhādanadaṇḍamuggarakāḷasuttanāḷisaṅkhātehi",
  "atk-s0304a1:36_1": "vā pañcahi aṅgehi samannāgatattā so pañcakaṅgoti paññāto. Thapatīti vaḍḍhakījeṭṭhako.",
  "atk-s0304a1:36_2": "Udāyīti paṇḍitaudāyitthero. Pariyāyanti kāraṇaṁ. Dvepānandāti dvepi, ānanda, pariyāyenāti",
  "atk-s0304a1:36_3": "kāraṇena. Ettha ca kāyikacetasikavasena dve veditabbā, sukhādivasena tissopi, indriyavasena",
  "atk-s0304a1:36_4": "sukhindriyādikā pañca, dvāravasena cakkhusamphassajādikā cha, upavicāravasena ‘‘cakkhunā",
  "atk-s0304a1:36_5": "rūpaṁ disvā somanassaṭhāniyaṁ rūpaṁ upavicaratī’’tiādikā aṭṭhārasa, cha gehasitāni",
  "atk-s0304a1:36_6": "somanassāni, cha nekkhammasitāni, cha gehasitāni domanassāni, cha nekkhammasitāni,",
  "atk-s0304a1:36_7": "cha gehasitā upekkhā, cha nekkhammasitāti evaṁ chattiṁsa. Tā atīte chattiṁsa, anāgate",
  "atk-s0304a1:36_8": "chattiṁsa, paccuppanne chattiṁsāti evaṁ aṭṭhasataṁ vedanā veditabbā.",
  "atk-s0304a1:37_0": "Pañcimeānanda kāmaguṇāti ayaṁ pāṭiyekko anusandhi. Na kevalañhi dve ādiṁ katvā vedanā",
  "atk-s0304a1:37_1": "bhagavatā paññattā, pariyāyena ekāpi vedanā kathitā, taṁ dassento pañcakaṅgassa thapatino",
  "atk-s0304a1:37_2": "vādaṁ upatthambhetuṁ imaṁ desanaṁ ārabhi. Abhikkantataranti sundarataraṁ. Paṇītataranti",
  "atk-s0304a1:37_3": "atappakataraṁ. Ettha ca catutthajjhānato paṭṭhāya adukkhamasukhā vedanā, sāpi santaṭṭhena",
  "atk-s0304a1:37_4": "paṇītaṭṭhena ca sukhanti vuttā. Nirodho avedayitasukhavasena sukhaṁ nāma jāto. Pañcakāmaguṇavasena",
  "atk-s0304a1:37_5": "hi aṭṭhasamāpattivasena ca uppannaṁ vedayitaṁ sukhaṁ nāma, nirodho avedayitasukhaṁ",
  "atk-s0304a1:37_6": "nāma. Iti vedayitasukhaṁ vā hotu avedayitasukhaṁ vā, niddukkhabhāvasaṅkhātena sukhaṭṭhena",
  "atk-s0304a1:37_7": "ekantasukhameva jātaṁ.",
  "atk-s0304a1:38_0": "Yattha yatthāti yasmiṁ yasmiṁ ṭhāne. Sukhaṁ upalabbhatīti vedayitaṁ sukhaṁ vā avedayitaṁ",
  "atk-s0304a1:38_1": "sukhaṁ vā upalabbhati. Taṁ taṁ tathāgato sukhasmiṁ paññapeti, taṁ sabbaṁ tathāgato",
  "atk-s0304a1:38_2": "niddukkhabhāvaṁ sukhasmiṁyeva paññapetīti idha bhagavā nirodhasamāpattiṁ sīsaṁ katvā",
  "atk-s0304a1:38_3": "neyyapuggalassa vasena arahattanikūṭeneva desanaṁ niṭṭhāpesi. Dasamaṁ uttānatthamevāti.",
  "atk-s0304a1:39": "Rahogatavaggo dutiyo.",
  "atk-s0304a1:40": "3. Aṭṭhasatapariyāyavaggo",
  "atk-s0304a1:41": "1. Sīvakasuttavaṇṇanā",
  "atk-s0304a1:42_0": "269. Tatiyavaggassa paṭhame moḷiyasīvakoti sīvakoti tassa nāmaṁ. Cūḷā panassa atthi,",
  "atk-s0304a1:42_1": "tasmā moḷiyasīvakoti vuccati. Paribbājakoti channaparibbājako. Pittasamuṭṭhānānīti",
  "atk-s0304a1:42_2": "pittapaccayāni. Vedayitānīti vedanā. Tattha pittapaccayā tisso vedanā uppajjanti.",
  "atk-s0304a1:42_3": "Kathaṁ? Ekacco hi ‘‘pittaṁ me kupitaṁ dujjānaṁ kho pana jīvita’’nti dānaṁ deti, sīlaṁ",
  "atk-s0304a1:42_4": "samādiyati uposathakammaṁ karoti, evamassa kusalavedanā uppajjati. Ekacco ‘‘pittabhesajjaṁ",
  "atk-s0304a1:42_5": "karissāmī’’ti pāṇaṁ hanati, adinnaṁ ādiyati, musā bhaṇati, dasa dussīlyakammāni karoti,",
  "atk-s0304a1:42_6": "evamassa akusalavedanā uppajjati. Ekacco ‘‘ettakenapi me bhesajjakaraṇena pittaṁ",
  "atk-s0304a1:42_7": "na vūpasammati, alaṁ yaṁ hoti. taṁ hotū’’ti majjhatto kāyikavedanaṁ adhivāsento nipajjati,",
  "atk-s0304a1:42_8": "evaṁ assa abyākatavedanā uppajjati.",
  "atk-s0304a1:43_0": "Sāmampi kho etanti taṁ taṁ pittavikāraṁ disvā attanāpi etaṁ veditabbaṁ. Saccasammatanti",
  "atk-s0304a1:43_1": "bhūtasammataṁ. Lokopi hissa sarīre sabalavaṇṇatādipittavikāraṁ disvā ‘‘pittamassa",
  "atk-s0304a1:43_2": "kupita’’nti jānāti. Tasmāti yasmā sāmañca viditaṁ lokassa ca saccasammataṁ atidhāvanti,",
  "atk-s0304a1:43_3": "tasmā. Semhasamuṭṭhānādīsupi eseva nayo. Ettha pana sannipātikānīti tiṇṇampi pittādīnaṁ",
  "atk-s0304a1:43_4": "kopena samuṭṭhitāni. Utupariṇāmajānīti visabhāgaututo jātāni. Jaṅgaladesavāsīnañhi",
  "atk-s0304a1:43_5": "anupadese vasantānaṁ visabhāgo utu uppajjati, anupadesavāsīnañca jaṅgaladeseti evaṁ",
  "atk-s0304a1:43_6": "malayasamuddatīrādivasenāpi utuvisabhāgatā uppajjatiyeva. Tato jātāti utupariṇāmajātāni nāma.",
  "atk-s0304a1:44_0": "Visamaparihārajānīti mahābhāravahanasudhākoṭṭanādito vā avelāya carantassa sappaḍaṁsakūpapātādito",
  "atk-s0304a1:44_1": "vā visamaparihārato jātāni. Opakkamikānīti ‘‘ayaṁ coro vā pāradāriko vā’’ti gahetvā",
  "atk-s0304a1:44_2": "jaṇṇukakapparamuggarādīhi nippothanaupakkamaṁ paccayaṁ katvā uppannāni. Etaṁ bahi",
  "atk-s0304a1:44_3": "upakkamaṁ labhitvā koci vuttanayeneva kusalaṁ karoti, koci akusalaṁ, koci adhivāsento",
  "atk-s0304a1:44_4": "nipajjati. Kammavipākajānīti kevalaṁ kammavipākato, jātāni. Tesupi hi uppannesu vuttanayeneva",
  "atk-s0304a1:44_5": "koci kusalaṁ karoti, koci akusalaṁ, koci adhivāsento nipajjati. Evaṁ sabbavāresu",
  "atk-s0304a1:44_6": "tividhāva vedanā honti.",
  "atk-s0304a1:45_0": "Tattha purimehi sattahi kāraṇehi uppannā sārīrikā vedanā sakkā paṭibāhituṁ, kammavipākajānaṁ",
  "atk-s0304a1:45_1": "pana sabbabhesajjānipi sabbaparittānipi nālaṁ paṭighātāya. Imasmiṁ sutte lokavohāro nāma kathitoti.",
  "atk-s0304a1:46": "2-10. Aṭṭhasatasuttādivaṇṇanā",
  "atk-s0304a1:47_0": "270-278. Dutiye aṭṭhasatapariyāyanti aṭṭhasatassa kāraṇabhūtaṁ. Dhammapariyāyanti",
  "atk-s0304a1:47_1": "dhammakāraṇaṁ. Kāyikā ca cetasikā cāti ettha kāyikā kāmāvacareyeva labbhanti, cetasikā",
  "atk-s0304a1:47_2": "catubhūmikāpi . Sukhātiādīsu sukhā vedanā arūpāvacare natthi, sesāsu tīsu bhūmīsu",
  "atk-s0304a1:47_3": "labbhanti, dukkhā kāmāvacarāva, itarā catubhūmikā. Pañcake sukhindriyadukkhindriyadomanassindriyāni",
  "atk-s0304a1:47_4": "kāmāvacarāneva, somanassindriyaṁ tebhūmakaṁ, upekkhindriyaṁ catubhūmakaṁ. Chakke",
  "atk-s0304a1:47_5": "pañcasu dvāresu vedanā kāmāvacarāva, manodvāre catubhūmikā, aṭṭhārasake chasu iṭṭhārammaṇesu",
  "atk-s0304a1:47_6": "somanassena saha upavicarantīti somanassūpavicārā. Sesadvayepi eseva nayo. Iti ayaṁ",
  "atk-s0304a1:47_7": "desanā vicāravasena āgatā, taṁsampayuttānaṁ pana somanassādīnaṁ vasena idha aṭṭhārasa vedanā veditabbā.",
  "atk-s0304a1:48_0": "Cha gehasitāni somanassānītiādīsu ‘‘cakkhuviññeyyānaṁ rūpānaṁ iṭṭhānaṁ kantānaṁ manāpānaṁ",
  "atk-s0304a1:48_1": "manoramānaṁ lokāmisapaṭisaṁyuttānaṁ paṭilābhaṁ vā paṭilābhato samanupassato pubbe",
  "atk-s0304a1:48_2": "vā paṭiladdhapubbaṁ atītaṁ niruddhaṁ vipariṇataṁ samanussarato uppajjati somanassaṁ.",
  "atk-s0304a1:48_3": "Yaṁ evarūpaṁ somanassaṁ, idaṁ vuccati gehasitaṁ somanassa’’nti (ma. ni. 3.306). Evaṁ",
  "atk-s0304a1:48_4": "chasu dvāresu vuttakāmaguṇanissitāni somanassāni cha gehasitasomanassāni nāma.",
  "atk-s0304a1:49_0": "‘‘Rūpānaṁ tveva aniccataṁ viditvā vipariṇāmavirāganirodhaṁ ‘pubbe ceva rūpā etarahi",
  "atk-s0304a1:49_1": "ca, sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya",
  "atk-s0304a1:49_2": "passato uppajjati somanassaṁ. Yaṁ evarūpaṁ somanassaṁ, idaṁ vuccati nekkhammasitaṁ",
  "atk-s0304a1:49_3": "somanassa’’nti (ma. ni. 3.306) evaṁ chasu dvāresu iṭṭhārammaṇe āpāthagate aniccatādivasena",
  "atk-s0304a1:49_4": "vipassanaṁ paṭṭhapetvā ussukkāpetuṁ sakkontassa ‘‘ussukkitā me vipassanā’’ti somanassajātassa",
  "atk-s0304a1:49_5": "uppannasomanassāni cha nekkhammasitasomanassāni nāma.",
  "atk-s0304a1:50_0": "‘‘Cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ",
  "atk-s0304a1:50_1": "appaṭilābhaṁ vā appaṭilābhato samanupassato pubbe vā paṭiladdhapubbaṁ atītaṁ niruddhaṁ",
  "atk-s0304a1:50_2": "vipariṇataṁ samanussarato uppajjati domanassaṁ. Yaṁ evarūpaṁ domanassaṁ, idaṁ vuccati",
  "atk-s0304a1:50_3": "gehasitaṁ domanassa’’nti. Evaṁ chasu dvāresu ‘‘iṭṭhārammaṇaṁ nānubhavissāmi nānubhavāmī’’ti",
  "atk-s0304a1:50_4": "vitakkayato uppannāni kāmaguṇanissitadomanassāni cha gehasitadomanassāni nāma.",
  "atk-s0304a1:51_0": "‘‘Rūpānaṁ tveva aniccataṁ viditvā vipariṇāmavirāganirodhaṁ ‘pubbe ceva rūpā etarahi",
  "atk-s0304a1:51_1": "ca , sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya",
  "atk-s0304a1:51_2": "disvā anuttaresu vimokkhesu pihaṁ upaṭṭhāpeti ‘kudāssu nāmāhaṁ tadāyatanaṁ upasampajja",
  "atk-s0304a1:51_3": "viharissāmi, yadariyā etarahi āyatanaṁ upasampajja viharantī’’ti. Iti anuttaresu",
  "atk-s0304a1:51_4": "vimokkhesu pihaṁ upaṭṭhāpayato uppajjati pihapaccayā domanassaṁ. Yaṁ evarūpaṁ domanassaṁ,",
  "atk-s0304a1:51_5": "idaṁ vuccati nekkhammasitaṁ domanassanti; evaṁ chasu dvāresu iṭṭhārammaṇe āpāthagate",
  "atk-s0304a1:51_6": "anuttaravimokkhasaṅkhātaariyaphaladhammesu pihaṁ upaṭṭhāpetvā tadadhigamāya aniccatādivasena",
  "atk-s0304a1:51_7": "vipassanaṁ paṭṭhapetvā ussukkāpetuṁ asakkontassa ‘‘imampi pakkhaṁ imampi māsaṁ imampi",
  "atk-s0304a1:51_8": "saṁvaccharaṁ vipassanaṁ ussukkāpetvā ariyabhūmiṁ pāpuṇituṁ nāsakkhi’’nti anusocato",
  "atk-s0304a1:51_9": "uppannāni domanassāni cha nekkhammasitadomanassāni nāma.",
  "atk-s0304a1:52_0": "‘‘Cakkhunā rūpaṁ disvā uppajjati upekkhā bālassa mūḷhassa puthujjanassa anodhijinassa",
  "atk-s0304a1:52_1": "avipākajinassa anādīnavadassāvino assutavato puthujjanassa . Yā evarūpā upekkhā,",
  "atk-s0304a1:52_2": "rūpaṁ sā nātivattati, tasmā sā upekkhā gehasitāti vuccatī’’ti; evaṁ chasu dvāresu",
  "atk-s0304a1:52_3": "iṭṭhārammaṇe āpāthagate guḷapiṇḍake nilīnamakkhikā viya rūpādīni anativattamānā tattheva",
  "atk-s0304a1:52_4": "laggā laggitā hutvā uppannakāmaguṇanissitā upekkhā cha gehasitaupekkhā nāma.",
  "atk-s0304a1:53_0": "‘‘Rūpānaṁ tveva aniccataṁ viditvā vipariṇāmavirāganirodhaṁ pubbe ceva rūpā etarahi",
  "atk-s0304a1:53_1": "ca, ‘sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya",
  "atk-s0304a1:53_2": "passato uppajjati upekkhā. Yā evarūpā upekkhā, rūpaṁ sā ativattati, tasmā sā upekkhā",
  "atk-s0304a1:53_3": "nekkhammasitāti vuccatī’’ti; evaṁ chasu dvāresu iṭṭhādiārammaṇe āpāthagate iṭṭhe",
  "atk-s0304a1:53_4": "arajjantassa aniṭṭhe adussantassa asamapekkhane amuyhantassa uppannā vipassanāñāṇasampayuttā",
  "atk-s0304a1:53_5": "upekkhā nekkhammasitaupekkhā nāma. Imasmiṁ sutte sabbasaṅgāhako catubhūmakadhammaparicchedo",
  "atk-s0304a1:53_6": "kathito. Tatiyādīni uttānatthāneva.",
  "atk-s0304a1:54": "11. Nirāmisasuttavaṇṇanā",
  "atk-s0304a1:55_0": "279. Ekādasame sāmisāti kilesāmisena sāmisā. Nirāmisatarāti nirāmisāyapi jhānapītiyā",
  "atk-s0304a1:55_1": "nirāmisatarāva. Nanu ca dvīsu jhānesu pīti mahaggatāpi hoti lokuttarāpi, paccavekkhaṇapīti",
  "atk-s0304a1:55_2": "lokiyāva, sā kasmā nirāmisatarā jātāti? Santapaṇītadhammapaccavekkhaṇavasena uppannattā.",
  "atk-s0304a1:55_3": "Yathā hi rājavallabho cūḷupaṭṭhāko appaṭihārikaṁ yathāsukhaṁ rājakulaṁ pavisanto",
  "atk-s0304a1:55_4": "seṭṭhisenāpatiādayo pādena paharantopi na gaṇeti. Kasmā? Rañño āsannaparicārakattā.",
  "atk-s0304a1:55_5": "Iti so tehi uttaritaro hoti, evamayampi santapaṇītadhammapaccavekkhaṇavasena uppannattā",
  "atk-s0304a1:55_6": "lokuttarapītitopi uttaritarāti veditabbā. Sesavāresupi eseva nayo.",
  "atk-s0304a1:56": "Vimokkhavāre pana rūpapaṭisaṁyutto vimokkho attano ārammaṇabhūtena rūpāmisavaseneva sāmiso nāma, arūpapaṭisaṁyutto rūpāmisābhāvena nirāmiso nāmāti.",
  "atk-s0304a1:57": "Vedanāsaṁyuttavaṇṇanā niṭṭhitā."
}