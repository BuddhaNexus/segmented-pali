{
  "tika-vin04t10:0": "Sekhiyakaṇḍo",
  "tika-vin04t10:1": "1. Parimaṇḍalasikkhāpadavaṇṇanā",
  "tika-vin04t10:2_0": "Sekhiyesu paṭhame parimaṇḍalanti samantato maṇḍalaṁ. Sikkhā karaṇīyāti “evaṁ nivāsessāmī”ti",
  "tika-vin04t10:2_1": "ārāmepi antaragharepi sabbattha sikkhā kātabbā, ettha ca yasmā vattakkhandhake vuttavattānipi",
  "tika-vin04t10:2_2": "sikkhitabbattā sekhiyāneva honti, tasmā pārājikādīsu viya paricchedo na kato. Cārittavinayadassanatthañca",
  "tika-vin04t10:2_3": "“yo pana bhikkhu olambento nivāseyya, dukkaṭa”nti evaṁ āpattināmena avatvā “sikkhā",
  "tika-vin04t10:2_4": "karaṇīyā”ti evaṁ sabbasikkhāpadesu pāḷi āropitā, padabhājane pana “āpatti dukkaṭassā”ti",
  "tika-vin04t10:2_5": "vuttattā sabbattha anādariyakaraṇe dukkaṭaṁ veditabbaṁ.",
  "tika-vin04t10:3_0": "Idāni parimaṇḍalanti ettha nābhimaṇḍalaṁ paṭicchādetvā jāṇumaṇḍalassa heṭṭhā jaṅghaṭṭhikato",
  "tika-vin04t10:3_1": "paṭṭhāya aṭṭhaṅgulamattaṁ nivāsanaṁ otāretvā nivāsentena parimaṇḍalaṁ nivatthaṁ nāma",
  "tika-vin04t10:3_2": "hoti, evaṁ anivāsetvā anādariyena purato vā pacchato vā olambetvā nivāsentassa dukkaṭaṁ.",
  "tika-vin04t10:3_3": "Na kevalañca tasseva, ye caññe “tena kho pana samayena chabbaggiyā gihinivatthaṁ",
  "tika-vin04t10:3_4": "nivāsenti, hatthisoṇḍakaṁ macchavālakaṁ catukkaṇṇakaṁ tālavaṇṭakaṁ satavalikaṁ nivāsenti,",
  "tika-vin04t10:3_5": "saṁvalliyaṁ nivāsentī”ti khandhake nivāsanadosā vuttā, tathā nivāsentassapi dukkaṭameva.",
  "tika-vin04t10:4_0": "Tattha hatthisoṇḍakaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ",
  "tika-vin04t10:4_1": "coḷikaitthīnaṁ nivāsanaṁ viya. Macchavālakaṁ nāma ekatodasantaṁ ekato pāsantaṁ olambetvā",
  "tika-vin04t10:4_2": "nivatthaṁ. Catukkaṇṇakaṁ nāma upari dve, heṭṭhato dveti evaṁ cattāro kaṇṇe dassetvā",
  "tika-vin04t10:4_3": "nivatthaṁ. Tālavaṇṭakaṁ nāma tālavaṇṭākārena sāṭakaṁ olambetvā nivatthaṁ. Satavalikaṁ",
  "tika-vin04t10:4_4": "nāma dīghasāṭakaṁ anekakkhattuṁ obhujitvā ovaṭṭikaṁ karontena nivatthaṁ, vāmadakkhiṇapassesu",
  "tika-vin04t10:4_5": "vā nirantaraṁ valiyo dassetvā nivatthaṁ. Sace pana jāṇuto paṭṭhāya ekā vā dve vā",
  "tika-vin04t10:4_6": "valiyo paññāyanti, vaṭṭati. Saṁvalliyanti mallakammakārādīhi viya kacchaṁ bandhitvā",
  "tika-vin04t10:4_7": "nivatthaṁ. Evaṁ nivāsetuṁ gilānassāpi maggappaṭipannassāpi na vaṭṭati. Yampi maggaṁ",
  "tika-vin04t10:4_8": "gacchantā ekaṁ vā dve vā kaṇṇe ukkhipitvā antaravāsakassa upari lagganti, anto vā",
  "tika-vin04t10:4_9": "ekaṁ kāsāvaṁ tathā nivāsetvā bahi aparaṁ nivāsenti, sabbaṁ na vaṭṭati.",
  "tika-vin04t10:5_0": "Gilāno pana antokāsāvassa ovaṭṭikaṁ dassetvā aparaṁ upari nivāsetuṁ labhati, agilānena",
  "tika-vin04t10:5_1": "dve nivāsentena saguṇaṁ katvā nivāsetabbāni. Iti imaṁ khandhake paṭikkhittañca olambakañca",
  "tika-vin04t10:5_2": "sabbaṁ vivajjetvā vuttalakkhaṇasampannaṁ nibbikāraṁ parimaṇḍalaṁ nivāsetabbaṁ, tathā",
  "tika-vin04t10:5_3": "anivāsetvā yaṁkiñci vikāraṁ karontassa dukkaṭaṁ.",
  "tika-vin04t10:6_0": "“Nidānaṁ puggalaṁ vatthu”ntiādike pana vinicchaye surusurukārakaṁ kosambiyaṁ paññattaṁ,",
  "tika-vin04t10:6_1": "sāmisena hatthena pānīyathālakasasitthakapattadhovanapaṭisaṁyuttadvayaṁ bhaggesu",
  "tika-vin04t10:6_2": "sambahule bhikkhū ārabbha, sesāni sabbāneva sāvatthiyaṁ chabbaggiye ārabbha olambetvā",
  "tika-vin04t10:6_3": "nivāsanādivatthusmiṁ paññattāni. Sūpodanaviññattiyaṁ dhammadesanādīsu ca gilānavasena",
  "tika-vin04t10:6_4": "ekā anupaññatti, sabbāni sādhāraṇapaññattiyo, anāṇattikāni, sabbesu dukkaṭameva,",
  "tika-vin04t10:6_5": "añño āpattibhedo natthi, vipattivicāraṇā vuttāyeva, samuṭṭhānādīni sabbesaṁ avasāne",
  "tika-vin04t10:6_6": "dassayissāma. Anāpattimattaṁ pana aṅgañca sabbattha vattabbaṁ, tayidaṁ vuccati. Imasmiṁ",
  "tika-vin04t10:6_7": "tāva sikkhāpade asañcicca, assatiyā, ajānantassa, gilānassa, āpadāsu, ummattakādīnañca anāpatti.",
  "tika-vin04t10:7_0": "Tattha asañciccāti “aparimaṇḍalaṁ nivāsessāmī”ti evaṁ asañcicca, atha kho “parimaṇḍalaṁyeva",
  "tika-vin04t10:7_1": "nivāsessāmī”ti virajjhitvā aparimaṇḍalaṁ nivāsentassa anāpatti. Assatiyāti aññāvihitassāpi",
  "tika-vin04t10:7_2": "tathā nivāsentassa anāpatti. Ajānantassāti parimaṇḍalaṁ nivāsetuṁ ajānantassa anāpatti,",
  "tika-vin04t10:7_3": "apica nivāsanavattaṁ uggahetabbaṁ. Yo pana sukkhajaṅgho vā hoti mahāpiṇḍikamaṁso",
  "tika-vin04t10:7_4": "vā, tassa sāruppatthāya aṭṭhaṅgulādhikampi otāretvā nivāsetuṁ vaṭṭati. Gilānassāti",
  "tika-vin04t10:7_5": "yassa jaṅghāya vā pāde vā vaṇo hoti, tassa ukkhipitvā vā otāretvā vā nivāsetuṁ vaṭṭati.",
  "tika-vin04t10:7_6": "Āpadāsūti vāḷā vā corā vā anubandhanti, evarūpāsu āpadāsu anāpatti. Ummattakādayo",
  "tika-vin04t10:7_7": "vuttanayā eva. Anādariyaṁ, anāpattikāraṇābhāvo, aparimaṇḍalanivāsananti imānettha",
  "tika-vin04t10:7_8": "tīṇi aṅgāni. Yathā cettha, evaṁ sabbattha purimāni dve tattha tattha vuttappaṭipakkhakaraṇañcāti",
  "tika-vin04t10:7_9": "tīṇiyeva honti, tasmā ito paraṁ tānipi avatvā anāpattimattameva vakkhāmāti.",
  "tika-vin04t10:8": "2. Dutiyaparimaṇḍalasikkhāpadavaṇṇanā",
  "tika-vin04t10:9_0": "Dutiye “na, bhikkhave, gihipārutaṁ pārupitabba”nti evaṁ paṭikkhittaṁ gihipārutaṁ",
  "tika-vin04t10:9_1": "apārupitvā ubho kaṇṇe samaṁ katvā pārupanaṁ parimaṇḍalapārupanaṁ nāma, tattha yaṁkiñci",
  "tika-vin04t10:9_2": "setapaṭapārutaṁ paribbājakapārutaṁ ekasāṭakapārutaṁ surāsoṇḍapārutaṁ antepurikapārutaṁ",
  "tika-vin04t10:9_3": "mahājeṭṭhapārutaṁ kuṭippavesakapārutaṁ brāhmaṇapārutaṁ pāḷikārakapārutanti evamādi",
  "tika-vin04t10:9_4": "parimaṇḍalalakkhaṇato aññathā pārutaṁ, sabbametaṁ gihipārutaṁ nāma. Tasmā yathā setapaṭā",
  "tika-vin04t10:9_5": "aḍḍhapālakanigaṇṭhā pārupanti, yathā ca ekacce paribbājakā uraṁ vivaritvā dvīsu aṁsakūṭesu",
  "tika-vin04t10:9_6": "pāvuraṇaṁ ṭhapenti, yathā ca ekasāṭakā manussā nivatthasāṭakassa ekena antena piṭṭhiṁ",
  "tika-vin04t10:9_7": "pārupitvā ubho kaṇṇe ubhosu aṁsakūṭesu ṭhapenti, yathā ca surāsoṇḍādayo sāṭakena",
  "tika-vin04t10:9_8": "gīvaṁ parikkhipitvā ubho ante ure vā olambenti, piṭṭhiyaṁ vā khipanti, yathā ca antepurikāyo",
  "tika-vin04t10:9_9": "akkhitārakamattaṁ dassetvā oguṇṭhitaṁ pārupanti, yathā ca mahājeṭṭhā dīghasāṭakaṁ",
  "tika-vin04t10:9_10": "nivāsetvā tasseva ekenantena sakalasarīraṁ pārupanti, yathā ca kassakā khettakuṭiṁ",
  "tika-vin04t10:9_11": "pavisantā sāṭakaṁ paliveṭhetvā upakacchake pakkhipitvā tasseva ekenantena sarīraṁ",
  "tika-vin04t10:9_12": "pārupanti, yathā ca brāhmaṇā ubhinnaṁ upakacchakānaṁ antare sāṭakaṁ pavesetvā aṁsakūṭesu",
  "tika-vin04t10:9_13": "pakkhipanti, yathā ca pāḷikārako bhikkhu ekaṁsapārupanena pārutaṁ vāmabāhuṁ vivaritvā",
  "tika-vin04t10:9_14": "cīvaraṁ aṁsakūṭe āropeti, evaṁ apārupitvā sabbepi ete, aññe ca evarūpe pārupanadose",
  "tika-vin04t10:9_15": "vajjetvā nibbikāraṁ parimaṇḍalaṁ pārupitabbaṁ. Tathā apārupitvā ārāme vā antaraghare",
  "tika-vin04t10:9_16": "vā anādarena yaṁkiñci vikāraṁ karontassa dukkaṭaṁ, anāpatti purimasadisāyeva, yathā",
  "tika-vin04t10:9_17": "cettha, evaṁ sabbattha. Yattha pana viseso bhavissati, tattha vakkhāmāti.",
  "tika-vin04t10:10": "3-4. Suppaṭicchannasikkhāpadavaṇṇanā",
  "tika-vin04t10:11_0": "Tatiye suppaṭicchannoti suṭṭhu paṭicchanno, gaṇṭhikaṁ paṭimuñcitvā anuvātantena gīvaṁ",
  "tika-vin04t10:11_1": "paṭicchādetvā ubho kaṇṇe samaṁ katvā paṭisaṅgharitvā yāva maṇibandhaṁ paṭicchādetvā",
  "tika-vin04t10:11_2": "antaraghare gamissāmīti attho, tathā akatvā pana jāṇuṁ vā uraṁ vā vivaritvā gacchantassa dukkaṭaṁ.",
  "tika-vin04t10:12_0": "Catutthe galavāṭakato paṭṭhāya sīsaṁ, maṇibandhato paṭṭhāya hatthe, piṇḍikamaṁsato",
  "tika-vin04t10:12_1": "paṭṭhāya pāde vivaritvā sesaṁ chādetvā nisinno suppaṭicchanno nāma hoti, ettha pana",
  "tika-vin04t10:12_2": "vāsūpagatassa anāpatti.",
  "tika-vin04t10:13": "5-6. Susaṁvutasikkhāpadavaṇṇanā",
  "tika-vin04t10:14": "Pañcame susaṁvutoti hatthaṁ vā pādaṁ vā akīḷāpento suvinītoti attho. Chaṭṭhepi eseva nayo.",
  "tika-vin04t10:15": "7-8. Okkhittacakkhusikkhāpadavaṇṇanā",
  "tika-vin04t10:16_0": "Sattame okkhittacakkhūti heṭṭhā khittacakkhu hutvā purato yugamattaṁ bhūmibhāgaṁ",
  "tika-vin04t10:16_1": "pekkhamāno, ekasmiṁ pana ṭhāne ṭhatvā hatthiassādiparissayābhāvaṁ oloketuṁ vaṭṭati.",
  "tika-vin04t10:16_2": "Aṭṭhamepi eseva nayo.",
  "tika-vin04t10:17": "9-10. Ukkhittakasikkhāpadavaṇṇanā",
  "tika-vin04t10:18": "Navame ukkhittakāyāti ukkhepena, itthambhūtalakkhaṇe karaṇavacanaṁ, ekato vā ubhato vā ukkhittacīvaro hutvāti attho, anto indakhīlato paṭṭhāya evaṁ na gantabbaṁ.",
  "tika-vin04t10:19": "Dasame nisinnakāle dhamakaraṇaṁ nīharantenāpi cīvaraṁ anukkhipitvāva nīharitabbaṁ, vāsūpagatassa pana anāpatti.",
  "tika-vin04t10:20": "11-12. Ujjagghikasikkhāpadavaṇṇanā",
  "tika-vin04t10:21": "Ekādasame ujjagghikāyāti mahāhasitaṁ hasantoti attho. Idhāpi hi itthambhūtalakkhaṇeyeva karaṇavacanaṁ.",
  "tika-vin04t10:22": "Dvādasamepi eseva nayo. Ubhayattha hasanīyasmiṁ vatthusmiṁ mihitamattaṁ karontassa anāpatti.",
  "tika-vin04t10:23": "13-14. Uccasaddasikkhāpadavaṇṇanā",
  "tika-vin04t10:24_0": "Terasame appasaddoti na uccāsaddamahāsaddo hutvā. Cuddasamepi eseva nayo. Ayaṁ panettha",
  "tika-vin04t10:24_1": "appasaddatāparicchedo – sace dvādasahatthe gehe ādimhi saṅghatthero, majjhe dutiyatthero,",
  "tika-vin04t10:24_2": "ante tatiyattheroti evaṁ nisinnesu yaṁ saṅghatthero dutiyattherena saddhiṁ manteti,",
  "tika-vin04t10:24_3": "dutiyatthero ca tassa saddaṁ suṇāti, kathañca vavatthapeti. Tatiyatthero pana saddameva",
  "tika-vin04t10:24_4": "suṇāti, kathaṁ na vavatthapeti, ettāvatā appasaddo hoti. Sace pana tatiyatthero kathañca",
  "tika-vin04t10:24_5": "vavatthapeti, mahāsaddo nāma hoti.",
  "tika-vin04t10:25": "15…Pe…20. kāyappacālakādisikkhāpadavaṇṇanā",
  "tika-vin04t10:26_0": "Ito paresu chasu kāyappacālakanti kāyaṁ cāletvā cāletvā, esa nayo sabbattha. Tasmā",
  "tika-vin04t10:26_1": "kāyādīni paggahetvā niccalāni ujukāni ṭhapetvā gantabbañceva nisīditabbañca, nisīdanappaṭisaṁyuttesu",
  "tika-vin04t10:26_2": "tīsu vāsūpagatassa anāpatti.",
  "tika-vin04t10:27": "21-22. Khambhakatasikkhāpadavaṇṇanā",
  "tika-vin04t10:28": "Ekavīsadvāvīsesu khambhakatoti kaṭiyaṁ hatthaṁ ṭhapetvā katakhambho.",
  "tika-vin04t10:29": "23-24. Oguṇṭhitasikkhāpadavaṇṇanā",
  "tika-vin04t10:30": "Tevīsacatuvīsesu oguṇṭhitoti sasīsaṁ pāruto.",
  "tika-vin04t10:31": "25. Ukkuṭikasikkhāpadavaṇṇanā",
  "tika-vin04t10:32": "Pañcavīse ukkuṭikā vuccati paṇhiyo ukkhipitvā aggapādeheva, aggapāde vā ukkhipitvā paṇhīhiyeva bhūmiyaṁ phusantassa gamanaṁ, karaṇavacanaṁ panettha vuttalakkhaṇameva.",
  "tika-vin04t10:33": "26. Pallatthikasikkhāpadavaṇṇanā",
  "tika-vin04t10:34_0": "Chabbīse na pallatthikāyāti hatthapallatthikāya vā dussapallatthikāya vā na nisīditabbaṁ.",
  "tika-vin04t10:34_1": "Anādarena nisīdantassa dukkaṭaṁ, vāsūpagatassa pana idhāpi purimesu ca dvāvīsacatuvīsesu anāpatti.",
  "tika-vin04t10:35": "Chabbīsatisāruppasikkhāpadavaṇṇanā niṭṭhitā.",
  "tika-vin04t10:36": "27. Sakkaccapaṭiggahaṇasikkhāpadavaṇṇanā",
  "tika-vin04t10:37": "Bhojanappaṭisaṁyuttesu paṭhame sakkaccanti satiṁ upaṭṭhāpetvā.",
  "tika-vin04t10:38": "28. Pattasaññīpaṭiggahaṇasikkhāpadavaṇṇanā",
  "tika-vin04t10:39": "Dutiye patte saññā pattasaññā, sā assa atthīti pattasaññī, attano bhājane upanibaddhasaññī hutvāti attho.",
  "tika-vin04t10:40": "29. Samasūpakapaṭiggahaṇasikkhāpadavaṇṇanā",
  "tika-vin04t10:41_0": "Tatiye samasūpako nāma yattha muggamāsehi vā kulatthādīhi vā kato hatthahāriyo sūpo",
  "tika-vin04t10:41_1": "bhattassa catutthabhāgappamāṇo hoti, tato hi adhikaṁ gaṇhantassa dukkaṭaṁ. Ṭhapetvā",
  "tika-vin04t10:41_2": "pana sūpaṁ avasesā sabbāpi sūpeyyabyañjanavikati rasaraso nāma hoti, tasmiṁ rasarase,",
  "tika-vin04t10:41_3": "ñātakānaṁ vā pavāritānaṁ vā aññassatthāya vā attano dhanena vā idha anāpatti.",
  "tika-vin04t10:42": "30…Pe…32. samatittikasikkhāpadavaṇṇanā",
  "tika-vin04t10:43_0": "Catutthe samatittikanti samapuṇṇaṁ samabharitaṁ adhiṭṭhānupagapattassa antomukhavaṭṭilekhaṁ",
  "tika-vin04t10:43_1": "anatikkamitvā racitaṁ. Piṇḍapātanti yaṁkiñci yāvakālikaṁ. Anadhiṭṭhānupage pana yāvakālikaṁ",
  "tika-vin04t10:43_2": "yāmakālikādīni ca yatthakatthaci thūpīkatānipi vaṭṭanti, yaṁ pana dvīsu pattesu gahetvā",
  "tika-vin04t10:43_3": "ekaṁ pūretvā vihāraṁ harati, yaṁ vā pakkhipiyamānaṁ pūvaucchukkhaṇḍaphalāphalādi",
  "tika-vin04t10:43_4": "heṭṭhā orohati, takkolavaṭaṁsakādayo vā upari ṭhapetvā diyyanti, yañca paṇṇe vā thālake",
  "tika-vin04t10:43_5": "vā pakkhipitvā pattamatthake ṭhapitaṁ hoti, na taṁ thūpīkataṁ nāma, tasmā taṁ sabbaṁ",
  "tika-vin04t10:43_6": "vaṭṭati. Idha pana gilānassāpi anāpatti natthi, tasmā tenapi samatittikoyeva gahetabbo.",
  "tika-vin04t10:43_7": "Sabbattha pana paṭiggahetumeva na vaṭṭati, paṭiggahitaṁ pana suppaṭiggahitaṁ paribhuñjituṁ",
  "tika-vin04t10:43_8": "vaṭṭati. Pañcamachaṭṭhāni vuttanayāneva.",
  "tika-vin04t10:44": "33-34. Sapadānasikkhāpadavaṇṇanā",
  "tika-vin04t10:45_0": "Sattame sapadānanti tattha tattha odhiṁ akatvā anupaṭipāṭiyā. Yo pana aññesaṁ vā",
  "tika-vin04t10:45_1": "dento, aññabhājane vā ākiranto tato tato omasati, tassa, uttaribhaṅgañca uppaṭipāṭiyā",
  "tika-vin04t10:45_2": "gaṇhantassāpi idha anāpatti. Aṭṭhamaṁ vuttanayameva.",
  "tika-vin04t10:46": "35. Thūpakatasikkhāpadavaṇṇanā",
  "tika-vin04t10:47": "Navame thūpakatoti matthakato vemajjhatoti attho. Yo pana parittake sese ekato saṅkaḍḍhitvā omadditvā bhuñjati, tassāpi anāpatti.",
  "tika-vin04t10:48": "36. Odanappaṭicchādanasikkhāpadavaṇṇanā",
  "tika-vin04t10:49": "Dasame yassa bhattasāmikā māghātasamayādīsu byañjanaṁ paṭicchādetvā denti, yo ca na bhiyyokamyatāya paṭicchādeti, tesaṁ anāpatti, gilānassa pana anāgatattā āpattiyeva.",
  "tika-vin04t10:50": "37. Sūpodanaviññattisikkhāpadavaṇṇanā",
  "tika-vin04t10:51": "Ekādasame ñātakānaṁ vā pavāritānaṁ vā aññassatthāya attano dhanenāti idaṁ anāpattiyaṁ adhikaṁ.",
  "tika-vin04t10:52": "38. Ujjhānasaññīsikkhāpadavaṇṇanā",
  "tika-vin04t10:53": "Dvādasame ujjhāne saññā ujjhānasaññā, sā assa atthīti ujjhānasaññī. Idhāpi gilāno na muccati, “dassāmī”ti vā, “dāpessāmī”ti vā olokentassa pana, na ujjhānasaññissa ca anāpatti.",
  "tika-vin04t10:54": "39. Kabaḷasikkhāpadavaṇṇanā",
  "tika-vin04t10:55": "Terasame nātimahantanti mayūraṇḍaṁ atimahantaṁ, kukkuṭaṇḍaṁ atikhuddakaṁ, tesaṁ vemajjhappamāṇaṁ. Mūlakhādanīyādibhede pana sabbakhajjake phalāphale ca anāpatti.",
  "tika-vin04t10:56": "40. Ālopasikkhāpadavaṇṇanā",
  "tika-vin04t10:57": "Cuddasame parimaṇḍalanti adīghaṁ. Idha pana khajjakaphalāphalehi saddhiṁ uttaribhaṅgepi anāpatti.",
  "tika-vin04t10:58": "41-42. Anāhaṭasikkhāpadavaṇṇanā",
  "tika-vin04t10:59": "Pannarasame anāhaṭeti anāharite, mukhadvāraṁ asampatteti attho. Soḷasame sabbahatthanti sakalaṁ hatthaṁ.",
  "tika-vin04t10:60": "43. Sakabaḷasikkhāpadavaṇṇanā",
  "tika-vin04t10:61_0": "Sattarasame sakabaḷenāti ettha yattakena vacanaṁ aparipuṇṇaṁ hoti, tattake sati kathentassa",
  "tika-vin04t10:61_1": "āpatti. Yo pana dhammaṁ kathento hariṭakādīni mukhe pakkhipitvā katheti, yattakena",
  "tika-vin04t10:61_2": "vacanaṁ aparipuṇṇaṁ na hoti, tattake mukhamhi sati vaṭṭati.",
  "tika-vin04t10:62": "44. Piṇḍukkhepakasikkhāpadavaṇṇanā",
  "tika-vin04t10:63": "Aṭṭhārasame piṇḍukkhepakanti piṇḍaṁ ukkhipitvā ukkhipitvā, idhāpi khajjakaphalāphalesu anāpatti.",
  "tika-vin04t10:64": "45. Kabaḷāvacchedakasikkhāpadavaṇṇanā",
  "tika-vin04t10:65": "Ekūnavīsatime kabaḷāvacchedakanti kabaḷaṁ avacchinditvā avacchinditvā, idha khajjakaphalāphalehi saddhiṁ uttaribhaṅgepi anāpatti.",
  "tika-vin04t10:66": "46. Avagaṇḍakārakasikkhāpadavaṇṇanā",
  "tika-vin04t10:67": "Vīsatime avagaṇḍakārakanti makkaṭo viya gaṇḍe katvā katvā, idha phalāphalamattake anāpatti.",
  "tika-vin04t10:68": "47. Hatthaniddhunakasikkhāpadavaṇṇanā",
  "tika-vin04t10:69": "Ekavīsatime hatthaniddhunakanti hatthaṁ niddhunitvā niddhunitvā, anāpattiyaṁ panettha “kacavaraṁ chaḍḍento hatthaṁ niddhunātī”ti idaṁ adhikaṁ.",
  "tika-vin04t10:70": "48. Sitthāvakārakasikkhāpadavaṇṇanā",
  "tika-vin04t10:71": "Dvāvīsatime sitthāvakārakanti sitthāni avakiritvā avakiritvā, idhāpi “kacavaraṁ chaḍḍento sitthaṁ chaḍḍayatī”ti idaṁ anāpattiyaṁ adhikaṁ.",
  "tika-vin04t10:72": "49. Jivhānicchārakasikkhāpadavaṇṇanā",
  "tika-vin04t10:73": "Tevīsatime jivhānicchārakanti jivhaṁ nicchāretvā nicchāretvā.",
  "tika-vin04t10:74": "50-51. Capucapukārakasikkhāpadavaṇṇanā",
  "tika-vin04t10:75": "Catuvīsatime capucapukārakanti capu capūti evaṁ saddaṁ katvā katvā. Pañcavīsatimepi eseva nayo.",
  "tika-vin04t10:76": "52…Pe…54. hatthanillehakādisikkhāpadavaṇṇanā",
  "tika-vin04t10:77_0": "Chabbīsatime hatthanillehakanti hatthaṁ nillehitvā nillehitvā. Bhuñjantena hi aṅgulimattampi",
  "tika-vin04t10:77_1": "nillehituṁ na vaṭṭati. Ghanayāguphāṇitapāyāsādike pana aṅgulīhi gahetvā aṅguliyo",
  "tika-vin04t10:77_2": "mukhe pavesetvā bhuñjituṁ vaṭṭati, sattavīsatimaaṭṭhavīsatimesupi eseva nayo. Tasmā",
  "tika-vin04t10:77_3": "ekaṅguliyāpi patto na nillehitabbo, ekaoṭṭhopi ca jivhāya na nillehitabbo, oṭṭhamaṁsehi",
  "tika-vin04t10:77_4": "eva pana gahetvā anto pavesetuṁ vaṭṭati.",
  "tika-vin04t10:78": "55. Sāmisasikkhāpadavaṇṇanā",
  "tika-vin04t10:79_0": "Ekūnatiṁsatime na sāmisenāti etaṁ paṭikūlavasena paṭikkhittaṁ, tasmā saṅghikampi",
  "tika-vin04t10:79_1": "puggalikampi gihisantakampi attano santakampi saṅkhopi sarāvakampi thālakampi na",
  "tika-vin04t10:79_2": "gahetabbameva, gaṇhantassa dukkaṭaṁ. Sace pana hatthassa ekadeso āmisamakkhito na",
  "tika-vin04t10:79_3": "hoti, tena padesena gahetuṁ vaṭṭati, idha “dhovissāmīti vā, dhovāpessāmīti vā paṭiggaṇhātī”ti",
  "tika-vin04t10:79_4": "idaṁ anāpattiyaṁ adhikaṁ.",
  "tika-vin04t10:80": "56. Sasitthakasikkhāpadavaṇṇanā",
  "tika-vin04t10:81_0": "Tiṁsatime “uddharitvā vā bhinditvā vā paṭiggahe vā nīharitvā vā chaḍḍetī”ti idaṁ",
  "tika-vin04t10:81_1": "anāpattiyaṁ adhikaṁ. Tattha uddharitvā vāti sitthāni udakato uddharitvā, ekasmiṁ",
  "tika-vin04t10:81_2": "ṭhāne rāsiṁ katvā udakaṁ chaḍḍeti. Bhinditvā vāti sitthāni bhinditvā udakagatikāni",
  "tika-vin04t10:81_3": "katvā chaḍḍeti. Paṭiggahe vāti paṭiggahena paṭicchantānaṁ paṭiggahe chaḍḍeti. Nīharitvāti",
  "tika-vin04t10:81_4": "bahi nīharitvā chaḍḍeti, evaṁ chaḍḍentassa anāpatti.",
  "tika-vin04t10:82": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin04t10:83": "57. Chattapāṇisikkhāpadavaṇṇanā",
  "tika-vin04t10:84_0": "Dhammadesanāpaṭisaṁyuttesu paṭhame yaṁkiñci chattaṁ pāṇimhi assāti chattapāṇi. So",
  "tika-vin04t10:84_1": "taṁ chattaṁ yatthakatthaci sarīrāvayave ṭhapetvāpi yāva hatthena na muñcati, tāvassa",
  "tika-vin04t10:84_2": "dhammaṁ desetuṁ na vaṭṭati. Sace panassa añño chattaṁ dhāreti, passe vā ṭhitaṁ hoti,",
  "tika-vin04t10:84_3": "hatthato apagatamatte chattapāṇi nāma na hoti, tassa desetuṁ vaṭṭati. Dhammaparicchedo",
  "tika-vin04t10:84_4": "cettha padasodhamme vuttanayeneva veditabbo.",
  "tika-vin04t10:85": "58-59. Daṇḍapāṇisikkhāpadavaṇṇanā",
  "tika-vin04t10:86_0": "Dutiye daṇḍo nāma majjhimassa purisassa catuhatthappamāṇo, daṇḍapāṇibhāvo panassa",
  "tika-vin04t10:86_1": "chattapāṇimhi vuttanayeneva veditabbo. Tatiyepi eseva nayo. Asiṁ sannahitvā ṭhitopi",
  "tika-vin04t10:86_2": "hi satthapāṇisaṅkhyaṁ na gacchati.",
  "tika-vin04t10:87": "60. Āvudhapāṇisikkhāpadavaṇṇanā",
  "tika-vin04t10:88_0": "Catutthe sabbāpi dhanuvikati saddhiṁ saravikatiyā āvudhanti veditabbā, tasmā saddhiṁ",
  "tika-vin04t10:88_1": "vā sarena dhanuṁ gahetvā, suddhadhanuṁ vā suddhasaraṁ vā sajiyadhanuṁ vā nijjiyadhanuṁ",
  "tika-vin04t10:88_2": "vā gahetvā ṭhitassa vā nisinnassa vā dhammaṁ desetuṁ na vaṭṭati. Sace panassa dhanu",
  "tika-vin04t10:88_3": "khandhepi paṭimukkaṁ hoti, yāva na gaṇhāti, tāva vaṭṭati.",
  "tika-vin04t10:89": "61-62. Pādukasikkhāpadavaṇṇanā",
  "tika-vin04t10:90_0": "Pañcame pādukāruḷhassāti chattadaṇḍake aṅgulantarikaṁ appavesetvā kevalaṁ akkantassa",
  "tika-vin04t10:90_1": "vā, pavesetvā ṭhānavasena paṭimukkassa vā. Chaṭṭhepi eseva nayo. Idha pana yvāyaṁ",
  "tika-vin04t10:90_2": "paṇhikabandhaṁ omuñcitvā ṭhānavasena “omukko”ti vuccati, tassāpi na vaṭṭati.",
  "tika-vin04t10:91": "63. Yānasikkhāpadavaṇṇanā",
  "tika-vin04t10:92_0": "Sattame sacepi dvīhi janehi hatthasaṅghāṭena gahito, sāṭake vā ṭhapetvā vaṁsena vayhati,",
  "tika-vin04t10:92_1": "ayutte vā vayhādike yāne visaṅkharitvā vā ṭhapite cakkamattepi nisinno hoti, yānagatotveva",
  "tika-vin04t10:92_2": "saṅkhaṁ gacchati. Sace pana dvepi ekayāne nisinnā honti, vaṭṭati. Visuṁ nisinnesupi",
  "tika-vin04t10:92_3": "ucce yāne nisinnena nīce nisinnassa desetuṁ vaṭṭati, samappamāṇepi vaṭṭati, tathā",
  "tika-vin04t10:92_4": "purime nisinnena pacchime nisinnassa. Pacchime pana uccatarepi nisinnena desetuṁ na vaṭṭati.",
  "tika-vin04t10:93": "64. Sayanasikkhāpadavaṇṇanā",
  "tika-vin04t10:94_0": "Aṭṭhame sayanagatassāti antamaso kaṭasārakepi pakatibhūmiyampi nipannassa uccepi",
  "tika-vin04t10:94_1": "mañce vā pīṭhe vā bhūmippadese vā ṭhitena nisinnena vā desetuṁ na vaṭṭati. Sayanagatena",
  "tika-vin04t10:94_2": "pana sayanagatassa uccatare vā samappamāṇe vā nipannena desetuṁ vaṭṭati. Nipannena",
  "tika-vin04t10:94_3": "pana ṭhitassa vā nisinnassa vā nipannassa vā, nisinnena ca ṭhitassa vā nisinnassa",
  "tika-vin04t10:94_4": "vā, ṭhitena ṭhitasseva vaṭṭati.",
  "tika-vin04t10:95": "65. Pallatthikasikkhāpadavaṇṇanā",
  "tika-vin04t10:96": "Navame hatthapallatthikādīsu yāya kāyaci nisinnassa desetuṁ na vaṭṭati.",
  "tika-vin04t10:97": "66. Veṭhitasikkhāpadavaṇṇanā",
  "tika-vin04t10:98": "Dasame veṭhitasīsassāti dussaveṭhena vā moḷiādīhi vā yathā kesanto na dissati, evaṁ veṭhitasīsassa, tenevassa anāpattiyaṁ “kesantaṁ vivarāpetvā desetī”ti vuttaṁ.",
  "tika-vin04t10:99": "67. Oguṇṭhitasikkhāpadavaṇṇanā",
  "tika-vin04t10:100": "Ekādasame oguṇṭhitasīsassāti sasīsaṁ pārutassa, anāpattiyaṁ panettha “sīsaṁ vivarāpetvā desetī”ti adhikaṁ.",
  "tika-vin04t10:101": "68. Chamāsikkhāpadavaṇṇanā",
  "tika-vin04t10:102": "Dvādasame chamāyaṁ nisīditvāti bhūmiyaṁ nisīditvā. Āsaneti antamaso vatthampi tiṇānipi santharitvā nisinnassa.",
  "tika-vin04t10:103": "69. Nīcāsanasikkhāpadavaṇṇanā",
  "tika-vin04t10:104": "Terasame ucce āsaneti antamaso bhūmippadesepi unnatappadese nisinnassa.",
  "tika-vin04t10:105": "70. Ṭhitasikkhāpadavaṇṇanā",
  "tika-vin04t10:106_0": "Cuddasame na ṭhito nisinnassāti sace therassa upaṭṭhānaṁ gantvā ṭhitaṁ daharaṁ āsane",
  "tika-vin04t10:106_1": "nisinno mahāthero pañhaṁ pucchati, na kathetabbaṁ. Gāravena pana theraṁ “uṭṭhahitvā",
  "tika-vin04t10:106_2": "pucchā”ti vattuṁ na sakkā, tasmā “passe ṭhitassa bhikkhuno kathessāmī”ti kathetuṁ vaṭṭati.",
  "tika-vin04t10:107": "71. Pacchatogamanasikkhāpadavaṇṇanā",
  "tika-vin04t10:108_0": "Pannarasame sace purato gacchanto pañhaṁ pucchati, tassa taṁ akathetvā “pacchimassa",
  "tika-vin04t10:108_1": "bhikkhuno kathessāmī”ti kathetabbaṁ. Saddhiṁ uggahitadhammaṁ pana sajjhāyituṁ, samadhurena",
  "tika-vin04t10:108_2": "vā gacchantassa kathetuṁ vaṭṭati.",
  "tika-vin04t10:109": "72. Uppathenagamanasikkhāpadavaṇṇanā",
  "tika-vin04t10:110": "Soḷasame na uppathenāti ettha sace dvepi sakaṭamaggasmiṁ ekekacakkapathena vā uppathena vā samadhuraṁ gacchanti, vaṭṭati.",
  "tika-vin04t10:111": "73. Ṭhitouccārasikkhāpadavaṇṇanā",
  "tika-vin04t10:112": "Sattarasame “asañciccā”ti anāpattiyaṁ sace paṭicchannaṭṭhānaṁ gacchantassa sahasā uccāro vā passāvo vā nikkhamati, asañcicca kato nāma hoti.",
  "tika-vin04t10:113": "74. Hariteuccārasikkhāpadavaṇṇanā",
  "tika-vin04t10:114_0": "Aṭṭhārasame yampi jīvamānarukkhassa mūlaṁ pathaviyaṁ dissamānaṁ gacchati, sākhā vā",
  "tika-vin04t10:114_1": "bhūmilaggā gacchati, sabbaṁ haritasaṅkhātameva. Khandhe nisīditvā pana appaharitaṭṭhāne",
  "tika-vin04t10:114_2": "pātetuṁ vaṭṭati. Sace appaharitaṭṭhānaṁ olokentasseva sahasā nikkhamati, gilānaṭṭhāne",
  "tika-vin04t10:114_3": "ṭhito hoti, “appaharite kato haritaṁ ottharatī”ti idamettha anāpattiyaṁ adhikaṁ.",
  "tika-vin04t10:114_4": "Tattha sacepi appaharitaṁ alabhantena tiṇaṇḍupakaṁ vā palalaṇḍupakaṁ vā ṭhapetvā",
  "tika-vin04t10:114_5": "kato pacchā haritaṁ ottharati, vaṭṭatiyeva. Kheḷena cettha siṅghāṇikāpi saṅgahitā.",
  "tika-vin04t10:115": "75. Udakeuccārasikkhāpadavaṇṇanā",
  "tika-vin04t10:116_0": "Ekūnavīsatime na udaketi etaṁ paribhogaudakameva sandhāya vuttaṁ, vaccakuṭisamuddādiudakesu",
  "tika-vin04t10:116_1": "pana aparibhogesu anāpatti. Deve vassante samantato udakoghe jāte anudakaṭṭhānaṁ",
  "tika-vin04t10:116_2": "alabhantena udake kātuṁ vaṭṭati, idhāpi “thale kato udakaṁ ottharatī”ti idaṁ anāpattiyaṁ",
  "tika-vin04t10:116_3": "adhikaṁ, sesaṁ sabbasikkhāpadesu uttānameva.",
  "tika-vin04t10:117_0": "Samuṭṭhānādidīpanatthāya panettha idaṁ pakiṇṇakaṁ – ujjagghikauccāsaddappaṭisaṁyuttāni",
  "tika-vin04t10:117_1": "cattāri, sakabaḷena mukhena byāharaṇaṁ ekaṁ, chamānīcāsananisinnaṭhitapacchatogamanauppathagamanappaṭisaṁyuttāni",
  "tika-vin04t10:117_2": "pañcāti imāni dasa sikkhāpadāni samanubhāsanasamuṭṭhānāni, ekekamettha kiriyaṁ, saññāvimokkhaṁ,",
  "tika-vin04t10:117_3": "sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedanaṁ. Sūpodanaviññattisikkhāpadaṁ",
  "tika-vin04t10:117_4": "theyyasatthasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ,",
  "tika-vin04t10:117_5": "vacīkammaṁ, akusalacittaṁ, dukkhavedanaṁ. Chattapāṇidaṇḍapāṇisatthapāṇiāvudhapāṇipādukāupāhanayānasayanapallatthikaveṭhitaoguṇṭhitanāmakāni",
  "tika-vin04t10:117_6": "ekādasa dhammadesanāsamuṭṭhānāni, kiriyākiriyāni, saññāvimokkhāni, sacittakāni, lokavajjāni,",
  "tika-vin04t10:117_7": "vacīkammāni, akusalacittāni, dukkhavedanāni. Sesāni tepaṇṇāsa paṭhamapārājikasamauṭṭhānādibhedānīti.",
  "tika-vin04t10:118": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin04t10:119": "Kaṅkhāvitaraṇiyā pātimokkhavaṇṇanāya",
  "tika-vin04t10:120": "Sekhiyavaṇṇanā niṭṭhitā.",
  "tika-vin04t10:121": "Adhikaraṇasamathavaṇṇanā",
  "tika-vin04t10:122_0": "Adhikaraṇasamathesu sattāti tesaṁ gaṇanaparicchedo. Adhikaraṇāni samenti vūpasamentīti",
  "tika-vin04t10:122_1": "adhikaraṇasamathā. Uddesaṁ āgacchantīti āpattādhikaraṇasaṅkhātāsu ca avasesādhikaraṇattayapaccayāsu",
  "tika-vin04t10:122_2": "ca āpattīsu parisuddhabhāvaṁ pucchanatthaṁ uddisitabbataṁ āgacchanti. Uppannuppannānanti",
  "tika-vin04t10:122_3": "uppannānaṁ uppannānaṁ. Adhikaraṇānanti vivādādhikaraṇaṁ anuvādādhikaraṇaṁ āpattādhikaraṇaṁ",
  "tika-vin04t10:122_4": "kiccādhikaraṇanti imesaṁ catunnaṁ. Samathāya vūpasamāyāti samanatthañceva vūpasamanatthañca",
  "tika-vin04t10:122_5": "sammukhāvinayo dātabbo…pe… tiṇavatthārakoti ime satta samathā dātabbā. Tatrāyaṁ vinicchayo",
  "tika-vin04t10:122_6": "– adhikaraṇesu tāva “dhammo”ti vā, “adhammo”ti vā aṭṭhārasahi vatthūhi vivadantānaṁ",
  "tika-vin04t10:122_7": "bhikkhūnaṁ yo vivādo, idaṁ vivādādhikaraṇaṁ nāma. Sīlavipattiyā vā ācāradiṭṭhiājīvavipattiyā",
  "tika-vin04t10:122_8": "vā anuvadantānaṁ yo anuvādo upavadanā ceva codanā ca, idaṁ anuvādādhikaraṇaṁ nāma.",
  "tika-vin04t10:122_9": "Mātikāya āgatā pañca, vibhaṅge dveti sattapi āpattikkhandhā āpattādhikaraṇaṁ, nāma.",
  "tika-vin04t10:122_10": "Yaṁ saṅghassa apalokanādīnaṁ catunnaṁ kammānaṁ karaṇaṁ, idaṁ kiccādhikaraṇaṁ nāma.",
  "tika-vin04t10:123_0": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya",
  "tika-vin04t10:123_1": "ca, sammukhāvinayeneva sammamānaṁ yasmiṁ vihāre uppannaṁ, tasmiṁyeva vā, aññattha",
  "tika-vin04t10:123_2": "vūpasametuṁ gacchantānaṁ antarāmagge vā, yattha gantvā saṅghassa niyyātitaṁ, tattha",
  "tika-vin04t10:123_3": "saṅghena vā vūpasametuṁ asakkonte tattheva ubbāhikāya sammatapuggalehi vā vinicchitaṁ",
  "tika-vin04t10:123_4": "sammati, evaṁ sammamāne ca pana tasmiṁ yā saṅghasammukhatā dhammasammukhatā vinayasammukhatā",
  "tika-vin04t10:123_5": "puggalasammukhatā ayaṁ sammukhāvinayo nāma. Tattha ca kārakasaṅghassa saṅghasāmaggivasena",
  "tika-vin04t10:123_6": "sammukhībhāvo saṅghasammukhatā, sametabbassa vatthuno bhūtatā dhammasammukhatā, yathā",
  "tika-vin04t10:123_7": "taṁ sametabbaṁ, tathevassa samanaṁ vinayasammukhatā, yo ca vivadati, yena ca vivadati,",
  "tika-vin04t10:123_8": "tesaṁ ubhinnaṁ atthapaccatthikānaṁ sammukhībhāvo puggalasammukhatā. Ubbāhikāya vūpasamane",
  "tika-vin04t10:123_9": "panettha saṅghasammukhatā parihāyati, evaṁ tāva sammukhāvinayeneva sammati.",
  "tika-vin04t10:124_0": "Sace panevampi na sammati, atha naṁ ubbāhikāya sammatā bhikkhū “na mayaṁ sakkoma",
  "tika-vin04t10:124_1": "vūpasametu”nti saṅghasseva niyyātenti, tato saṅgho pañcaṅgasamannāgataṁ bhikkhuṁ",
  "tika-vin04t10:124_2": "salākaggāhāpakaṁ sammannitvā tena guḷhakavivaṭṭakasakaṇṇajappakesu tīsu salākaggāhesu",
  "tika-vin04t10:124_3": "aññataravasena salākaṁ gāhetvā sannipatitaparisāya dhammavādīnaṁ yebhuyyatāya yathā",
  "tika-vin04t10:124_4": "te dhammavādino vadanti, evaṁ vūpasantaṁ adhikaraṇaṁ sammukhāvinayena ca yebhuyyasikāya",
  "tika-vin04t10:124_5": "ca vūpasantaṁ hoti. Tattha sammukhāvinayo vuttanayo eva, yaṁ pana yebhuyyasikakammassa",
  "tika-vin04t10:124_6": "karaṇaṁ. Ayaṁ yebhuyyasikā nāma, evaṁ vivādādhikaraṇaṁ dvīhi samathehi sammati.",
  "tika-vin04t10:125_0": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena",
  "tika-vin04t10:125_1": "ca tassapāpiyasikāya ca. Sammukhāvinayeneva sammamānaṁ yo ca anuvadati, yañca anuvadati,",
  "tika-vin04t10:125_2": "tesaṁ vacanaṁ sutvā sace kāci āpatti natthi, ubho khamāpetvā, sace atthi, “ayaṁ nāmettha",
  "tika-vin04t10:125_3": "āpattī”ti evaṁ vinicchitaṁ vūpasammati, tattha sammukhāvinayalakkhaṇaṁ vuttanayameva.",
  "tika-vin04t10:125_4": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ",
  "tika-vin04t10:125_5": "yācamānassa saṅgho ñatticatutthena kammena sativinayaṁ deti, tadā sammukhāvinayena",
  "tika-vin04t10:125_6": "ca sativinayena ca vūpasantaṁ hoti, dinne pana sativinaye puna tasmiṁ puggale kassaci",
  "tika-vin04t10:125_7": "anuvādo na ruhati. Yadā ummattako bhikkhu ummādavasena gate assāmaṇake ajjhācāre",
  "tika-vin04t10:125_8": "“saratāyasmā evarūpiṁ āpatti”nti bhikkhūhi codiyamāno “ummattakena me, āvuso, etaṁ",
  "tika-vin04t10:125_9": "kataṁ, nāhaṁ taṁ sarāmī”ti bhaṇantopi bhikkhūhi codiyamānova puna acodanatthāya amūḷhavinayaṁ",
  "tika-vin04t10:125_10": "yācati, saṅgho cassa ñatticatutthena kammena amūḷhavinayaṁ deti. Tadā sammukhāvinayena",
  "tika-vin04t10:125_11": "ca amūḷhavinayena ca vūpasantaṁ hoti, dinne pana amūḷhavinaye puna tasmiṁ puggale",
  "tika-vin04t10:125_12": "kassaci tappaccayā anuvādo na ruhati.",
  "tika-vin04t10:126_0": "Yadā pana pārājikena vā pārājikasāmantena vā codiyamānassa aññenaññaṁ paṭicarato",
  "tika-vin04t10:126_1": "pāpussannatāya pāpiyassa puggalassa “sacāyaṁ acchinnamūlo bhavissati, sammā vattitvā",
  "tika-vin04t10:126_2": "osāraṇaṁ labhissati, sace chinnamūlo, sayamevassa nāsanā bhavissatī”ti maññamāno",
  "tika-vin04t10:126_3": "saṅgho ñatticatutthena kammena tassapāpiyasikaṁ kammaṁ karoti, tadā sammukhāvinayena",
  "tika-vin04t10:126_4": "ca tassapāpiyasikāya ca vūpasantaṁ hoti, evaṁ anuvādādhikaraṇaṁ catūhi samathehi sammati.",
  "tika-vin04t10:127_0": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca",
  "tika-vin04t10:127_1": "tiṇavatthārakena ca. Tassa sammukhāvinayeneva vūpasamo natthi, yadā pana ekassa vā",
  "tika-vin04t10:127_2": "bhikkhuno, nissaggiyavaṇṇanāyaṁ vuttanayena saṅghagaṇamajjhesu vā bhikkhu lahukaṁ",
  "tika-vin04t10:127_3": "āpattiṁ deseti, tadā āpattādhikaraṇaṁ sammukhāvinayena ca paṭiññātakaraṇena ca vūpasammati.",
  "tika-vin04t10:127_4": "Tattha sammukhāvinaye tāva yo ca deseti, yassa ca deseti, tesaṁ sammukhībhāvo puggalasammukhatā,",
  "tika-vin04t10:127_5": "sesaṁ vuttanayameva. Puggalassa ca gaṇassa ca desanākāle saṅghasammukhatā parihāyati.",
  "tika-vin04t10:128_0": "Yā panettha “ahaṁ, bhante, itthannāmaṁ āpattiṁ āpanno”ti ca, “passasī”ti, “āma passāmī”ti",
  "tika-vin04t10:128_1": "ca paṭiññā, tāya “āyatiṁ saṁvareyyāsī”ti karaṇaṁ paṭiññātakaraṇaṁ nāma. Saṅghādisese",
  "tika-vin04t10:128_2": "parivāsādiyācanā paṭiññā, parivāsādīnaṁ dānaṁ paṭiññātakaraṇaṁ nāma. Dvepakkhajātā",
  "tika-vin04t10:128_3": "pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna lajjidhamme",
  "tika-vin04t10:128_4": "uppanne “sace mayaṁ imāhi āpattīhi aññamaññaṁ karissāma, siyāpi taṁ adhikaraṇaṁ kakkhaḷatthāya",
  "tika-vin04t10:128_5": "vāḷatthāya saṁvatteyyā”ti aññamaññaṁ āpattiyā kārāpane dosaṁ disvā yadā tiṇavatthārakakammaṁ",
  "tika-vin04t10:128_6": "karonti, tadā āpattādhikaraṇaṁ sammukhāvinayena ca tiṇavatthārakena ca sammati. Tatra",
  "tika-vin04t10:128_7": "hi yattakā hatthapāsūpagatā “na metaṁ khamatī”ti evaṁ diṭṭhāvikammaṁ akatvā niddampi",
  "tika-vin04t10:128_8": "okkamantā honti, sabbesaṁ ṭhapetvā thullavajjañca gihippaṭisaṁyuttañca sabbāpattiyo",
  "tika-vin04t10:128_9": "vuṭṭhahanti, evaṁ āpattādhikaraṇaṁ tīhi samathehi sammati.",
  "tika-vin04t10:129_0": "Kiccādhikaraṇaṁ ekena samathena sammati sammukhāvinayeneva. Iti imāni cattāri adhikaraṇāni",
  "tika-vin04t10:129_1": "yathānurūpaṁ imehi sattahi samathehi sammanti, tena vuttaṁ “uppannuppannānaṁ adhikaraṇānaṁ",
  "tika-vin04t10:129_2": "samathāya vūpasamāya sammukhāvinayo dātabbo…pe… tiṇavatthārako”ti. Ayamettha vinicchayanayo,",
  "tika-vin04t10:129_3": "vitthāro pana samathakkhandhake āgatoyeva, vinicchayopissa samantapāsādikāyaṁ vutto.",
  "tika-vin04t10:130_0": "Tatthāyasmante pucchāmi, kaccittha parisuddhāti tesu sattasu adhikaraṇasamathesu",
  "tika-vin04t10:130_1": "kaccittha parisuddhā, natthi vo kiñci samathehi vūpasametabbanti pucchāmi, etena",
  "tika-vin04t10:130_2": "sabbāpattīhi parisuddhabhāvo pucchito hoti.",
  "tika-vin04t10:131_0": "Uddiṭṭhaṁ kho āyasmanto nidānantiādi nigamanavacanaṁ. Tattha ettakanti ettakaṁ sikkhāpadaṁ.",
  "tika-vin04t10:131_1": "Suttāgatanti sutte pātimokkhe āgataṁ. Suttapariyāpannanti tattheva antogadhaṁ. Anvaddhamāsaṁ",
  "tika-vin04t10:131_2": "uddesaṁ āgacchatīti addhamāse addhamāse uposathavasena uddisitabbataṁ āgacchati.",
  "tika-vin04t10:131_3": "Samaggehīti kāyasāmaggivasena samaggehi. Sammodamānehīti cittasāmaggivasena ekajjhāsayatāya",
  "tika-vin04t10:131_4": "suṭṭhu modamānehi. Avivadamānehīti aṭṭhārasasu vivādavatthūsu aññataravasenāpi avivadamānehi.",
  "tika-vin04t10:131_5": "Sikkhitabbanti taṁ taṁ sikkhāpadaṁ avītikkamantehi adhisīlasikkhā sampādetabbā. Antarantarā",
  "tika-vin04t10:131_6": "pana yaṁ na vuttaṁ, taṁ sabbaṁ purime purime sikkhāpade vuttattā ceva uttānatthattā cāti.",
  "tika-vin04t10:132": "Adhikaraṇasamathavaṇṇanā niṭṭhitā.",
  "tika-vin04t10:133": "Kaṅkhāvitaraṇiyā pātimokkhavaṇṇanāya",
  "tika-vin04t10:134": "Bhikkhupātimokkhavaṇṇanā niṭṭhitā.",
  "tika-vin04t10:135": "Namo tassa bhagavato arahato sammasambuddhassa"
}