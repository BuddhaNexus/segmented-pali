{
  "anya-e0701n0:0": "Namo tassa bhagavato arahato sammāsambuddhassa",
  "anya-e0701n0:1": "Cūḷaganthavaṃsapāḷi",
  "anya-e0701n0:2": "1. Piṭakattayaparicchedo",
  "anya-e0701n0:3": "Namassetvāna sambuddhaṃ, aggavaṃsavaraṃvaraṃ;",
  "anya-e0701n0:4": "Natvāna dhammaṃ buddhajaṃ, saṅghañcāpiniraṅgaṇaṃ.",
  "anya-e0701n0:5": "Ganthavaṃsampi nissāya, ganthavaṃsaṃ pakathissaṃ;",
  "anya-e0701n0:6": "Tipeṭakasamāhāraṃ, sādhunaṃ jaṅghadāsakaṃ.",
  "anya-e0701n0:7": "Vimatinodanamārambhaṃ, taṃ me suṇātha sādhavo;",
  "anya-e0701n0:8": "Sabbampi buddhavacanaṃ, vimutti ca sahetukaṃ.",
  "anya-e0701n0:9": "Hoti ekavidhaṃyeva, tividhaṃ piṭakena ca;",
  "anya-e0701n0:10": "Tañca sabbampi kevalaṃ, pañcavidhaṃ nikāyato.",
  "anya-e0701n0:11": "Aṅgato ca navavidhaṃ, dhammakkhandhagaṇanato;",
  "anya-e0701n0:12": "Caturāsīti sahassa, dhammakkhandhapabhedananti.",
  "anya-e0701n0:13": "Kathaṃ piṭakato piṭakañhi tividhaṃ hoti?",
  "anya-e0701n0:14_0": "Vinayapiṭakaṃ, abhidhammapiṭakaṃ suttantapiṭakanti. Tattha katamaṃ vinaya piṭakaṃ?",
  "anya-e0701n0:14_1": "Pārājikakaṇḍaṃ, pācittiyakaṇḍaṃ, mahāvaggakaṇḍaṃ, cullavaggakaṇḍaṃ, parivārakaṇḍanti.",
  "anya-e0701n0:14_2": "Imāni kaṇḍāni vinayapiṭakaṃ nāma.",
  "anya-e0701n0:15_0": "Katamaṃ abhidhammapiṭakaṃ? Dhammasaṅgaṇī-pakaraṇaṃ, vibhaṅga-pakaraṇaṃ, dhātukathā-pakaraṇaṃ,",
  "anya-e0701n0:15_1": "puggalapaññatti-pakaraṇaṃ, kathāvatthu-pakaraṇaṃ, yamaka-pakaraṇaṃ, paṭṭhāna-pakaraṇanti.",
  "anya-e0701n0:15_2": "Imāni satta pakaraṇāni abhidhammapiṭakaṃ nāma. Katamaṃ suttantapiṭakaṃ? Sīlakkhandhavaggādikaṃ,",
  "anya-e0701n0:15_3": "avasesaṃ buddhavacanaṃ suttantapiṭakaṃ nāma.",
  "anya-e0701n0:16": "Kathaṃ nikāyato? Nikāyā pañca vidhā honti. Dīghanikāyo, majjhimanikāyo, saṃyuttanikāyo, aṅguttaranikāyo, khuddakanikāyoti.",
  "anya-e0701n0:17_0": "Tattha katamo dīgha-nikāyo? Sīlakkhandhavaggo, mahāvaggo, pāthikavaggoti, ime tayo",
  "anya-e0701n0:17_1": "vaggā dīghanikāyo nāma. Imesu tīsu vaggesu, catutiṃsa vaggāni ca honti. [Catutiṃseva",
  "anya-e0701n0:17_2": "suttantā, sīlakkhandhavaggādikā, yassa bhavanti so yeva dīghanikāya nāma hoti.]",
  "anya-e0701n0:18_0": "Katamo majjhimanikāyo? Mūlapaṇṇāso, majjhimapaṇṇāso, uparipaṇṇāsoti, ime tayo paṇṇāsā",
  "anya-e0701n0:18_1": "majjhimanikāyo nāma. Imesu tīsu paṇṇāsesu dvepaññāsādhika-sutta-satāni honti [diyaḍḍhasatasuttantā,",
  "anya-e0701n0:18_2": "dvi suttaṃ yassa santiso, majjhimanikāyo nāmo mūlapaṇṇāsamādi hoti.]",
  "anya-e0701n0:19_0": "Katamo saṃyuttanikāyo? Sagāthāvaggo, nidānavaggo, khandhakavaggo, saḷāyatanavaggo,",
  "anya-e0701n0:19_1": "mahāvaggoti, ime pañca vaggā saṃyuttanikāyo nāma. Imesu pañcasu vaggesu dvāsaṭṭhisuttasattasatādhikasatta-suttasahassāni",
  "anya-e0701n0:19_2": "honti. [Dvāsaṭṭhi-satta-satāni, sattasahassakāni ca.] Suttāni yassa honti so, sagāthādikavaggako,",
  "anya-e0701n0:19_3": "saṃyuttanikāyo nāmo veditabbo ca viññūnāti.",
  "anya-e0701n0:20_0": "Katamo aṅguttaranikāyo? Ekkanipāto, dukkanipāto, tikkanipāto, catukkanipāto, pañcakanipāto,",
  "anya-e0701n0:20_1": "chakkanipāto, sattakanipāto, aṭṭhakanipāto, navakanipāto, dasakanipāto, ekādasanipātoti,",
  "anya-e0701n0:20_2": "ime ekādasa nipātā aṅguttaranikāyo nāma. Imesu ekādasa nipātesu satta-paññāsa-pañca-satādhikanava-sutta-sahassāni",
  "anya-e0701n0:20_3": "honti. [Navasuttasahassāni, pañcasatamattāni ca, sattapaññāsādhikāni, suttāni yassa",
  "anya-e0701n0:20_4": "honti so, aṅguttaranikāyoti, ekkanipātakādikoti.]",
  "anya-e0701n0:21_0": "Katamo khuddakanikāyo? Khuddakapāṭho, dhammapadaṃ, udānaṃ, itivuttakaṃ, suttanipāto,",
  "anya-e0701n0:21_1": "vimānavatthu, petavatthu, therakathā, therīkathā, jātakaṃ, mahāniddeso, paṭisambhidāmaggo,",
  "anya-e0701n0:21_2": "apadānaṃ, buddhavaṃso, cariyāpiṭakaṃ, vinayapiṭakaṃ, abhidhammapiṭakanti. Imesu sattarasasu",
  "anya-e0701n0:21_3": "ganthesu anekāni sutta-sahassāni honti. [Anekāni sutta-sahassāni, niddiṭṭhāni mahesinā,",
  "anya-e0701n0:21_4": "nikāye pañcame ime, khuddake iti visuteti.]",
  "anya-e0701n0:22_0": "Kathaṃ aṅgato aṅgahi nava vidhaṃ hoti? Suttaṃ, geyyaṃ, veyyākaraṇaṃ, gāthā, udānaṃ,",
  "anya-e0701n0:22_1": "itivuttakaṃ, jātakaṃ, abbhutadhammaṃ, vedallanti, navappabhedaṃ hoti. Tattha ubhato",
  "anya-e0701n0:22_2": "vibhaṅganiddesakhandhakaparivārā, suttanipāte, maṅgalasutta, ratanasutta, tuvaṭṭakasuttāni.",
  "anya-e0701n0:22_3": "Aññampi suttanāmakaṃ tathāgatavacanaṃ, suttanti veditabbaṃ. Sabbaṃ sagāthakaṃ geyyanti",
  "anya-e0701n0:22_4": "veditabbaṃ. Visesanasaṃyuttake sakalopi sagāthakavaggo, sakalaṃ abhidhammapiṭakaṃ",
  "anya-e0701n0:22_5": "nigāthakañca suttayañca aññampi aṭṭhahi aṅgehi asaṅgahitaṃ buddhavacanaṃ taṃ veyyākaraṇanti",
  "anya-e0701n0:22_6": "veditabbaṃ. Dhammapadaṃ, therakathā, therīkathā, suttanipāte, no suttanāmikā suddhikagāthā,",
  "anya-e0701n0:22_7": "gāthāti veditabbā. Somanassa ñāṇamayikagāthā paṭika-saṃyuttā dve asītisuttantā udānanti",
  "anya-e0701n0:22_8": "veditabbā. Vuttañhetaṃ bhagavatātiādinayappavattā dasuttarasatasuttantā, itivuttakanti",
  "anya-e0701n0:22_9": "veditabbā. Apaṇṇakajātakādīni paññāsādikāni. Pañcajātakasatāni, jātakanti veditabbaṃ.",
  "anya-e0701n0:22_10": "Cattāro me bhikkhave acchariyā abhūtadhammā, ānandetiādinayappavattā sabbepi acchariya",
  "anya-e0701n0:22_11": "abhūtadhammapaṭisaṃyuttā suttantā abhūtadhammanti veditabbā. Cullavedalla, mahāvedalla,",
  "anya-e0701n0:22_12": "sammādiṭṭhi, sakkapañha, saṅkhārabhājaniya, mahāpuṇṇamasuttantādayo sabbepi vedañca",
  "anya-e0701n0:22_13": "tuṭṭhiñca laddhā [puccha] laddhā pucchitasuttantā, vedallanti veditabbā. Katamāni",
  "anya-e0701n0:22_14": "caturāsīti dhammakkhandhasahassāni dujānāni, caturāsīti dhammakkhandhasahassāni sace",
  "anya-e0701n0:22_15": "vitthārena kathissaṃ atipapañco bhavissati. Tasmā naya vasena kathissāmi. Ekaṃ vatthu,",
  "anya-e0701n0:22_16": "eko dhammakkhandho, ekaṃ nidānaṃ eko dhammakkhandho, ekaṃ pañhā pucchantaṃ eko dhammakkhandho,",
  "anya-e0701n0:22_17": "ekaṃ pañhā visajjanaṃ eko dhammakkhandho, caturāsīti dhammakkhandhasahassāni kena",
  "anya-e0701n0:22_18": "bhāsitāni, kattha bhāsitāni, kadā bhāsitāni, kamārabbha bhāsitāni, kimatthaṃ bhāsitāni,",
  "anya-e0701n0:22_19": "kena dhāritāni, kenābhatāni, kimatthaṃ pariyāpuṇitabbāni. Tatrāyaṃ visajjanā, kena",
  "anya-e0701n0:22_20": "bhāsitānīti? Buddhānu buddhehi bhāsitāni. Kattha bhāsitānīti? Devesu ca mānussesu",
  "anya-e0701n0:22_21": "ca, bhāsitāni. Kadā bhāsitānīti? Bhagavato dharamānakāle ceva pacchimakāle ca bhāsitāni.",
  "anya-e0701n0:22_22": "Katamārabbha bhāsitānīti? Pañcavaggiyādike veneyya bandhave ārabbha bhāsitānīti.",
  "anya-e0701n0:22_23": "Kimatthaṃ bhāsitānīti? Tivajjañca avajjañca ñatvā vajjaṃ pahāya avajje paṭipattitvā",
  "anya-e0701n0:22_24": "nibbānapariyante. Diṭṭha-dhammikasamparāyikatthe sampāpuṇituṃ.",
  "anya-e0701n0:23_0": "Kena dhāritānīti? Anubuddhehi ceva sissānusissehi ca dhāritāni. Kenā bhatānīti? Ācariya",
  "anya-e0701n0:23_1": "paraṃparehi ābhatāni. Kimatthaṃ pariyāpuṇitabbānīti? Vajjañca avajjañca ñatvā vajjaṃ",
  "anya-e0701n0:23_2": "pahāya avajje paṭipattitvā nibbānapariyante diṭṭhadhammikasamparāyikatthe, saṃpāpuṇituṃ,",
  "anya-e0701n0:23_3": "yadevaṃ tāya nibbānapariyante diṭṭhadhammikasamparāyikatthe sādhikāni honti. Teva",
  "anya-e0701n0:23_4": "tattha kehi appamattena pariyāpuṇitabbāni dhāretabbāni dhāretabbāni vācetabbāni sajjhāyaṃ",
  "anya-e0701n0:23_5": "kātabbānīti [iti cullaganthavaṃse piṭakattaya dīpako nāma paṭhamo paricchedo.]",
  "anya-e0701n0:24": "2. Ganthakārakācariya-paricchedo",
  "anya-e0701n0:25_0": "Ācariyo pana atthi. Porāṇācariyā atthi, aṭṭhakathācariyā atthi, ganthakārakācariyā",
  "anya-e0701n0:25_1": "atthi, tividhanāmikācariyā. Katame porāṇācariyā? Paṭhamasaṅgāyanāyaṃ pañcasatā khīṇāsavā",
  "anya-e0701n0:25_2": "pañcannaṃ nikāyānaṃ nāmañca atthañca adhippāyañca yadañca byañjana sodhanañca avasesaṃ",
  "anya-e0701n0:25_3": "kiccaṃ kariṃsu. Dutiyasaṅgāyanāyaṃ sattasatā khīṇāsavā tesaṃyeva saddatthādikaṃ kiccaṃ",
  "anya-e0701n0:25_4": "puna kariṃsu. Tatiyasaṅgāyanāyaṃ sahassamattā khīṇāsavā tesaṃyeva saddatthādikaṃ",
  "anya-e0701n0:25_5": "kiccaṃ puna kariṃsu. Iccevaṃ dvesatādhikā dvesahassa khīṇāsavā mahākaccāyanaṃ ṭhapetvā",
  "anya-e0701n0:25_6": "avasesā porāṇācariyā nāma. Ye porāṇācariyā teyeva aṭṭhakathācariyā nāma. Katame ganthakārakācariyā?",
  "anya-e0701n0:25_7": "Mahāaṭṭhakathikāpebhadaanekācariyā ganthakārakācariyā nāma. Katame tividha nāmācariyā",
  "anya-e0701n0:25_8": "mahākaccāyano tividhanāmaṃ. Katame ganthā mahākaccāyanena katā? Kaccāyanagantho,",
  "anya-e0701n0:25_9": "mahāniruttigantho, cullaniruttigantho, yamakagantho, nettigantho, peṭakopadesaganthoti,",
  "anya-e0701n0:25_10": "ime cha ganthā mahākaccāyanena katā. Katame anekācariyena katā ganthā? Mahāpaccarikācariyo",
  "anya-e0701n0:25_11": "mahāpaccariyaṃ nāma ganthaṃ akāsi. Mahākurundikācariyo kurundi nāma ganthaṃ akāsi.",
  "anya-e0701n0:25_12": "Aññataro ācariyo mahāpaccariya ganthassa aṭṭhakathaṃ akāsi. Aññataro ācariyo kurundi",
  "anya-e0701n0:25_13": "ganthassa aṭṭhakathaṃ akāsi, mahābuddhaghosā nāmacariyo visuddhimaggo dīghanikāyassa",
  "anya-e0701n0:25_14": "sumaṅgalavilāsani nāma aṭṭhakathā, majjhimanikāyassa papañcasūdanī nāma aṭṭhakathā,",
  "anya-e0701n0:25_15": "saṃyuttanikāyassa sāratthappakāsinī nāma aṭṭhakathā, aṅguttaranikāyassa manorathapūraṇī",
  "anya-e0701n0:25_16": "nāma aṭṭhakathā, pañcavinaya ganthānaṃ samantapāsādikā nāma aṭṭhakathā, sattannaṃ",
  "anya-e0701n0:25_17": "abhidhammaganthānaṃ paramatthakathā nāma aṭṭhakathā, pātimokkha saṃkhātāya mātikāya",
  "anya-e0701n0:25_18": "kaṅkhāvitaraṇīti visuddhi nāma aṭṭhakathā, dhammapadassa aṭṭhakathā, jātakassa aṭṭhakathā,",
  "anya-e0701n0:25_19": "khuddakapāṭhassa aṭṭhakathā, suttanipātassa aṭṭhakathā, apadānassa aṭṭhakathāti,",
  "anya-e0701n0:25_20": "ime terasa ganthe akāsi. Buddhadattonāmācariyo vinaya vinicchayo, uttaravinicchayo,",
  "anya-e0701n0:25_21": "abhidhammāvatāro, buddhavaṃsassa madhuratthavilāsinī nāma aṭṭhakathāti, ime cattāro",
  "anya-e0701n0:25_22": "ganthe akāsi. Ānandonāmācariyā sattābhidhammaganthaṭṭhakathāya mūṭīkaṃ nāma ṭīkaṃ",
  "anya-e0701n0:25_23": "akāsi. Dhammapālācariyo nettippakaraṇaṭṭhakathā, itivuttakaṭṭhakathā, udānaṭṭhakathā,",
  "anya-e0701n0:25_24": "cariyāpiṭakaṭṭhakathā, therakathaṭṭhakathā, therīkathaṭṭhakathā, vimānavatthussa",
  "anya-e0701n0:25_25": "vimalavilāsini nāma aṭṭhakathā, petavatthussa vimalavilāsini nāma aṭṭhakathā, visuddhimaggassa",
  "anya-e0701n0:25_26": "paramatthamañjūsā nāma ṭīkā, dīghanikāyassa aṭṭhakathādīnaṃ catunnaṃ aṭṭhakathānaṃ",
  "anya-e0701n0:25_27": "līnatthappakāsani nāma ṭīkā, jātakaṭṭhakathāya līnatthappakāsani nāma ṭīkā, nettipakaraṇaṭṭhakathāya",
  "anya-e0701n0:25_28": "ṭīkā, buddhavaṃsaṭṭhakathāya paramatthadīpanī nāma ṭīkā, abhidhammaṭṭhakathāyaṭīkā",
  "anya-e0701n0:25_29": "līnatthavaṇṇanā nāma anuṭīkāti ime cuddasa matte ganthe akāsi.",
  "anya-e0701n0:26_0": "Dve pubbācariyānāmā cariyānirutti mañjūsaṃ nāma cullanirutti ṭīkañca mahānirutti",
  "anya-e0701n0:26_1": "saṅkhepañca akaṃsu. Mahāvajirabuddhināmācariyo vinayagaṇṭhināma pakaraṇaṃ akāsi.",
  "anya-e0701n0:26_2": "Dīpaṅkarasaṅkhāto vimalabuddhi nāmācariyo mukhamattadīpanī nāmakaṃ nyāsappakaraṇaṃ",
  "anya-e0701n0:26_3": "akāsi. Cullavajirabuddhi nāmācariyo atthabyākhyānaṃ nāma pakaraṇaṃ akāsi.",
  "anya-e0701n0:27_0": "Dīpaṅkaro nāmācariyo rūpasiddhi pakaraṇaṃ, rūpasiddhi ṭīkaṃ, sampapañca suttañceti",
  "anya-e0701n0:27_1": "tividhaṃ pakaraṇaṃ akāsi. Ānandācariyassa jeṭṭhasisso dhammapālo nāmācariyo saccasaṅkhepaṃ",
  "anya-e0701n0:27_2": "nāma pakaraṇaṃ akāsi. Kassapo nāmācariyo mohavicchedanī, vimaticchedanī, dasabuddhavaṃso,",
  "anya-e0701n0:27_3": "anāgatavaṃsoti, catuvidhaṃ pakaraṇaṃ akāsi.",
  "anya-e0701n0:28_0": "Mahānāmo nāmācariyo, saddhammapakāsanī nāma paṭisambhidāmaggassa aṭṭhakathaṃ akāsi.",
  "anya-e0701n0:28_1": "Dīpavaṃso, thūpavaṃso, bodhivaṃso, cūlavaṃso, mahāvaṃso, paṭisambhidāmaggaṭṭhakathā",
  "anya-e0701n0:28_2": "gaṇṭhi ceti ime cha ganthā mahānāmācari visuṃ visuṃ katā.",
  "anya-e0701n0:29_0": "Navo mahānāmo nāmācariyo navaṃ mahāvaṃsa nāma pakaraṇaṃ akāsi. Upaseno nāmācariyo",
  "anya-e0701n0:29_1": "saddhammapajjotikaṃ nāma mahāniddesassa aṭṭhakathaṃ akāsi. Moggalāno nāmācariyo moggalānabyākaraṇaṃ",
  "anya-e0701n0:29_2": "nāma pakaraṇaṃ akāsi. Saṅgharakkhito nāmācariyo, subodhālaṅkāraṃ nāma pakaraṇaṃ akāsi.",
  "anya-e0701n0:29_3": "Vuttodayakāro nāmācariyo vuttodayaṃ nāma pakaraṇaṃ akāsi. Dhammasiri nāmācariyo khuddakasikkhaṃ",
  "anya-e0701n0:29_4": "nāma pakaraṇaṃ akāsi. Purāṇakhuddasikkhāya ṭīkā, mūlasikkhā ceti, ime dve ganthā",
  "anya-e0701n0:29_5": "dvehācariyehi visuṃ visuṃ katā.",
  "anya-e0701n0:30_0": "Anuruddho nāmācariyo paramatthavinicchayaṃ, nāmarūpaparicchedaṃ, abhidhammatthasaṅgahaṃ",
  "anya-e0701n0:30_1": "ceti tividhaṃ pakaraṇaṃ akāsi. Khemo nāmācariyo khemaṃ nāma pakaraṇaṃ akāsi. Sāriputto",
  "anya-e0701n0:30_2": "nāmācariyo vinayaṭṭhakathāya sāratthadīpanī nāma ṭīkaṃ; vinayasaṅgahapakaraṇaṃ, vinayasaṅgahassaṭīkaṃ;",
  "anya-e0701n0:30_3": "aṅguttaraṭṭhakathāya sāratthamañjūsaṃ nāma navaṃ ṭīkaṃ; pañcikā ṭīkañceti, ime pañca",
  "anya-e0701n0:30_4": "ganthe akāsi. Buddhanāgo nāmācariyo vinayatthamañjūsaṃ nāma kaṅkhāvitaraṇīyā ṭīkaṃ",
  "anya-e0701n0:30_5": "akāsi. Navo moggalāno nāmācariyo abhidhānappadīpikaṃ nāma pakaraṇaṃ akāsi. Vācissaro",
  "anya-e0701n0:30_6": "nāmācariyo mahāsāmi nāma subodhālaṅkārassa ṭīkā, vuttodaya vivaraṇaṃ, sumaṅgalappasādani",
  "anya-e0701n0:30_7": "nāma khuddasikkhāya ṭīkā; sambandhacintā, sambandhacintāya ṭīkā; bālāvatāro, moggalānabyākaraṇassa",
  "anya-e0701n0:30_8": "pañcikāya ṭīkā; yogavinicchayo, vinayavinicchayassa ṭīkā, uttaravinicchayassa ṭīkā,",
  "anya-e0701n0:30_9": "nāmarūpa-paricchedassa vibhāgo, saddatthassa padarūpavibhāvanaṃ; khemassa pakaraṇassa",
  "anya-e0701n0:30_10": "ṭīkā, sīmālaṅkāro, mūlasikkhāya ṭīkā, rūpavibhāgo, paccayasaṅgaho, saccasaṅkhepassa",
  "anya-e0701n0:30_11": "ṭīkā ceti, ime aṭṭhārasa ganthe akāsi.",
  "anya-e0701n0:31_0": "Sumaṅgalo nāmācariyo abhidhammāvatārassaṭīkaṃ, abhidhammatthasaṅgahassaṭīkañca duvidhaṃ",
  "anya-e0701n0:31_1": "pakaraṇaṃ akāsi. Buddhapiyo nāmācariyo sāratthasaṅgahaṃ nāma pakaraṇaṃ akāsi. Dhammakitti",
  "anya-e0701n0:31_2": "nāmācariyo dantadhātu pakaraṇaṃ akāsi. Medhaṅkaro nāmācariyo jinacaritaṃ nāma pakaraṇaṃ",
  "anya-e0701n0:31_3": "akāsi. Buddharakkhito nāmācariyo jinalaṅkāraṃ, jinalaṅkārassa ṭīkañcāti duvidhaṃ",
  "anya-e0701n0:31_4": "pakaraṇaṃ akāsi. Upatisso nāmācariyo anāgatavaṃsassa aṭṭhakathaṃ akāsi.",
  "anya-e0701n0:32_0": "Kaṅkhāvitaraṇīyā līnatthappakāsini, nisandeho, dhammānusāraṇī, ñeyyāsantati, ñeyyāsantatiyā",
  "anya-e0701n0:32_1": "ṭīkā, sumatādāvatāro, lokapaññatti pakaraṇaṃ, tathāgatuppatti pakaraṇaṃ, nalāṭadhātu",
  "anya-e0701n0:32_2": "vaṇṇanā, sīhaḷavatthu, dhammadīpako, paṭipattisaṅgaho, visuddhimaggaṇṭhi, abhidhammagaṇṭhi,",
  "anya-e0701n0:32_3": "nettipakaraṇagaṇṭhi, visuddhimaggacullanavaṭīkā, sotabbamālinī, pasādajananī, okāsaloko,",
  "anya-e0701n0:32_4": "subodhālaṅkārassa nava ṭīkā ceti, ime vīsati ganthā vīsatācariyehi visuṃ visuṃ katā.",
  "anya-e0701n0:33_0": "Saddhammasiri nāmācariyo saddatthabhedacintā nāma pakaraṇaṃ akāsi. Devo nāmācariyo",
  "anya-e0701n0:33_1": "sumana kūṭavaṇṇanaṃ nāma pakaraṇaṃ akāsi. Cullabuddhaghoso nāmācariyo sotatthakinidānaṃ",
  "anya-e0701n0:33_2": "nāma pakaraṇaṃ akāsi. Raṭṭhapālo nāmācariyo madhurasaṅgāhaṇīkitti nāma pakaraṇaṃ",
  "anya-e0701n0:33_3": "akāsi. Subhūtacando nāmācariyo liṅgatthavivaraṇa-pakaraṇaṃ akāsi. Aggavaṃso nāmācariyo",
  "anya-e0701n0:33_4": "saddanīti pakaraṇaṃ nāma akāsi. Vajirabuddhi nāmācariyo mahāṭīkaṃ nāma nyāsapakaraṇaṭīkaṃ",
  "anya-e0701n0:33_5": "akāsi. Guṇasāgaro nāmācariyo mukhamattasāraṃ, mukhamattasārassa ṭīkañca duvidhaṃ",
  "anya-e0701n0:33_6": "pakaraṇaṃ akāsi. Abhayo nāmācariyo saddatthabhedacintāya mahāṭīkaṃ akāsi. Ñāṇasāgaro",
  "anya-e0701n0:33_7": "nāmācariyo liṅgatthavivaraṇappakāsanaṃ nāma pakaraṇaṃ akāsi. Aññataro ācariyo gūḷatthaṭīkaṃ,",
  "anya-e0701n0:33_8": "bālappabodhanañca duvidhaṃ pakaraṇaṃ akāsi. Aññataro ācariyo saddattha-bhedacintāya",
  "anya-e0701n0:33_9": "majjhimaṭīkaṃ akāsi. Uttamo nāmācariyo bālāvatāraṭīkaṃ, liṅgatthavivaraṇaṭīkañca",
  "anya-e0701n0:33_10": "duvidhaṃ pakaraṇaṃ akāsi. Aññataro ācariyo saddatthabhedacintāya nava-ṭīkaṃ akāsi.",
  "anya-e0701n0:33_11": "Eko amacco abhidhānappadīpikāyaṭīkaṃ, gaṇṭhipakaraṇassa daṇḍīppakaraṇassa māgadhabhūtaṃ",
  "anya-e0701n0:33_12": "ṭīkaṃ, koladdhajanassa sakaṭabhāsāya kataṭīkañca tividhaṃ pakaraṇaṃ akāsi. Dhammasenāpati",
  "anya-e0701n0:33_13": "nāmācariyo kārikaṃ, etimāsapidīpanī, manohārañca tividhaṃ pakaraṇaṃ akāsi. Aññataro",
  "anya-e0701n0:33_14": "ācariyo kārikāya ṭīkaṃ akāsi. Aññataro ācariyo etimāsapidīpikāya ṭīkaṃ akāsi.",
  "anya-e0701n0:34_0": "Aññataro ācariyo saddabindu nāma pakaraṇaṃ akāsi. Saddhammaguru nāmācariyo saddavuttippakāsakaṃ",
  "anya-e0701n0:34_1": "nāma pakaraṇaṃ akāsi. Sāriputto nāmācariyo saddavuttippakāsakassa ṭīkaṃ akāsi. Aññataro",
  "anya-e0701n0:34_2": "ācariyo kaccāyanasāraṃ nāma pakaraṇaṃ kaccāyanasārassa ṭīkañca duvidhaṃ pakaraṇaṃ",
  "anya-e0701n0:34_3": "akāsi. Navo medhaṅkaro nāmācariyo lokadīpakasāraṃ nāma pakaraṇaṃ akāsi. Aggapaṇḍito",
  "anya-e0701n0:34_4": "nāmācariyo lokuppatti nāma pakaraṇaṃ akāsi. Cīvaro nāmācariyo jaṅghadāsakassa ṭīkaṃ",
  "anya-e0701n0:34_5": "akāsi. Mātikatthadīpanī, abhidhammatthasaṅgahavaṇṇanā, sīmālaṅkārassaṭīkā, vinayasamuṭṭhānadīpanī",
  "anya-e0701n0:34_6": "ṭīkā, gaṇṭhi sāro, paṭṭhānagaṇanā nayo, suttaniddeso, pātimokkho, ceti, ime aṭṭha",
  "anya-e0701n0:34_7": "ganthe saddhammajotipālācariyo akāsi. Vimalabuddhi nāmācariyo abhidhamma-pannarasaṭṭhānaṃ",
  "anya-e0701n0:34_8": "nāma pakaraṇaṃ akāsi. Navo vimalabuddhi nāmācariyo saddasāratthajālinī, saddasāratthajāliniyā",
  "anya-e0701n0:34_9": "ṭīkā, vuttodaya ṭīkā, paramatthamañjūsā nāma abhidhammasaṅgahaṭīkāya anuṭīkā dasagaṇṭhivaṇṇanā,",
  "anya-e0701n0:34_10": "māgadhabhūtāvidaggamukhamaṇḍanaṭīkā ceti ime cha ganthe akāsi. Aññataro ācariyo pañcapakaraṇaṭīkāya",
  "anya-e0701n0:34_11": "navānuṭīkaṃ akāsi. Ariyavaṃso nāmācariyo abhidhammasaṅgaha-ṭīkāya [paramattha] maṇisāramañjūsaṃ",
  "anya-e0701n0:34_12": "nāma navānuṭīkaṃ akāsi. Abhidhammatthasaṅgahassa ṭīkā, peṭakopadesassa ṭīkā, catubhāṇavārassa",
  "anya-e0701n0:34_13": "aṭṭhakathā, mahāsārapakāsanī, mahādīpanī, sāratthadīpanī gati pakaraṇaṃ, hatthasāro,",
  "anya-e0701n0:34_14": "bhummasaṅgaho, bhummaniddeso, dasavatthukāyaviratiṭīkā, jotanā nirutti, vibhattikathā,",
  "anya-e0701n0:34_15": "kaccāyanavivaraṇā, saddhammamālinī, pañcagati vaṇṇanā, bālacittapabodhanaṃ, dhammacakkasuttassa",
  "anya-e0701n0:34_16": "navaṭṭhakathā, dantadhātu pakaraṇassa ṭīkā ceti, ime vīsati ganthā nānācariyehi katā,",
  "anya-e0701n0:34_17": "aññāni pana pakaraṇāni atthi.",
  "anya-e0701n0:35_0": "Katamāni saddhammo pāyano, bālappabodhanapakaraṇassa ṭīkā ca, jinālaṅkārapakaraṇassa",
  "anya-e0701n0:35_1": "navaṭīkā ca, liṅgatthavivaraṇaṃ, liṅgavinicchayo; pātimokkhavivaraṇaṃ, paramatthakathāvivaraṇaṃ,",
  "anya-e0701n0:35_2": "samantapāsādikā vivaraṇaṃ, catubhāṇavāraṭṭhakathā vivaraṇaṃ, abhidhammatthasaṅgahavivaraṇaṃ,",
  "anya-e0701n0:35_3": "saccasaṅkhepavivaraṇaṃ, saddatthabhedacintāvivaraṇaṃ, saddavuttivivaraṇaṃ, kaccāyanasāravivaraṇaṃ,",
  "anya-e0701n0:35_4": "abhidhammatthasaṅgahassa ṭīkā vivaraṇaṃ, mahāvessantarājātakassa vivaraṇaṃ, sakkābhimataṃ,",
  "anya-e0701n0:35_5": "mahāvessantarajātakassa navaṭṭhakathā, paṭhama saṃbodhi, lokanetti ca, buddhaghosācariyanidānaṃ",
  "anya-e0701n0:35_6": "milindapañhā vaṇṇanā, caturā rakkhā, caturakkhāya aṭṭhakathā, saddavuttipakaraṇassa",
  "anya-e0701n0:35_7": "navaṭīkā, iccevaṃ pañcavīsati pamāṇāni pakaraṇāni laṅko dīpādīsuṭṭhānesu paṇḍitehi",
  "anya-e0701n0:35_8": "katāni ahesuṃ, sambuddhegāthā ca, naradeva nāma gāthā ca, dātave cīratti gāthā ca,",
  "anya-e0701n0:35_9": "vīsati ovādagāthā ca, dānasattari, sīlasattari, sappādānavaṇṇanā, anantabuddhavandanagāthā",
  "anya-e0701n0:35_10": "ca, aṭṭhavīsati buddhavandanagāthā ca, atītānāgatapaccuppannavandanagāthā ca, asītimahāsāvakavandanagāthā",
  "anya-e0701n0:35_11": "ca, navahāraguṇavaṇṇanā cāti, ime buddhapaṇāma-gāthādikā gāthā yo paṇḍitehi laṅkādīpādisuṭṭhānesu",
  "anya-e0701n0:35_12": "katā ahesuṃ [iti cullaganthavaṃse ganthakārakācariya dīpako nāma dutiyo paricchedo]",
  "anya-e0701n0:36": "3. Ācariyānaṃ sañjātaṭṭhānaparicchedo",
  "anya-e0701n0:37_0": "Ācariyesu ca atthi jambudīpikācariyā atthi, laṅkādīpikācariyā. Katame jambudīpikācariyā?",
  "anya-e0701n0:37_1": "Katame laṅkādīpikācariyā? Mahākaccāyano jambudīpikācariyo so hi avantiraṭṭhe ujjenī",
  "anya-e0701n0:37_2": "nagare candapajjotassa nāma rañño purohito hutvā kāmānaṃ ādīnavaṃ disvā, gharāvāsaṃ",
  "anya-e0701n0:37_3": "pahāya satthusāsane pabbajjitvā heṭṭhā vuttappakāre ganthe akāsi. Mahāaṭṭhakathācariyo",
  "anya-e0701n0:37_4": "jambudīpiko, mahāpaccarikācariyo, mahākurundikācariyo, aññataro ācariyā dveti ime",
  "anya-e0701n0:37_5": "ca bhūvācariyā. Laṅkādīpikācariyā nāma te kira buddhaghosācariyassa pūre bhūtācariye",
  "anya-e0701n0:37_6": "kāle ahesuṃ. Mahābuddhaghosācariyo jambudīpiko. So kira magadharaṭṭhe ghosakagāme",
  "anya-e0701n0:37_7": "rañño purohitassa kesi nāma brāhmaṇassa putto, satthusāsane pabbajjitvā laṅkādīpaṃ",
  "anya-e0701n0:37_8": "gato heṭṭhā vuttappakāre ganthe akāsi.",
  "anya-e0701n0:38_0": "Buddhadattācariyo, ānandācariyo, dhammapālācariyo, dve bubbācariyo, mahāvajira-buddhācariyo,",
  "anya-e0701n0:38_1": "cullavajira-buddhācariyo, vimalabuddhasaṅkhāto dīpaṅkarācariyo, culladīpaṅkarācariyo,",
  "anya-e0701n0:38_2": "culladhammapālācariyo, kassapācariyoti ime ekādasacariyā jambudīpikā heṭṭhā vuttapakāre",
  "anya-e0701n0:38_3": "ganthe akaṃsu. Mahānāmācariyo, aññatarācariyā, cullamahānāmācariyo, upasenācariyo,",
  "anya-e0701n0:38_4": "moggalānācariyo, saṅgharakkhitācariyo, vuttodayakārācariyo, dhammasirācariyo, aññatarā",
  "anya-e0701n0:38_5": "dvācariyā, anuruddhācariyo, khemācariyo, sāriputtācariyo, buddhanāgācariyo, cullamoggalānācariyo,",
  "anya-e0701n0:38_6": "vācissavācariyo, sumaṅgalācariyo, buddhapiyācariyo, dhammakitti ācariyo medhaṅkarācariyo,",
  "anya-e0701n0:38_7": "buddharakkhitācariyo, upatissā cariyo, aññatarā vīsatācariyā, saddhammasirācariyo,",
  "anya-e0701n0:38_8": "devācariyo, cullabuddhaghosācariyo, sāriputtācariyo, raṭṭhapālācariyoti ime dve paññāsācariyā",
  "anya-e0701n0:38_9": "laṅkādīpikācariyā nāma. Subhūtacandācariyo, aggavaṃsācariyo, navo vajirabuddhācariyo,",
  "anya-e0701n0:38_10": "guṇasāgarācariyo, abhayācariyo, ñāṇasāgarācariyo, aññatarā dvācariyā, uttamācariyo,",
  "anya-e0701n0:38_11": "aññataro ācariyo, aññataro mahāmacco, dhammasenāpatācariyo, aññatarā tayo ācariyā,",
  "anya-e0701n0:38_12": "saddhammaguru ācariyo, sāriputtācariyo, aññataro ekā ācariyo, medhaṅkarācariyo, aggapaṇḍitācariyo,",
  "anya-e0701n0:38_13": "cīvarācariyo, saddhammajotipālācariyo, vimalabuddhācariyoti ime tevīsati ācariyā",
  "anya-e0701n0:38_14": "jambudīpikā heṭṭhā vuttappakāre ganthe pukkāma saṅkhāte arimaddana nagare akaṃsu.",
  "anya-e0701n0:39_0": "Navovimalabuddhācariyo jambudīpiko heṭṭhā vuttappakāre ganthe paṃyanagare akāsi.",
  "anya-e0701n0:39_1": "Aññatarācariyo ariyavaṃsācariyoti ime dvācariyā jambudīpikā heṭṭhā vuttappakāre ganthe",
  "anya-e0701n0:39_2": "ati [navi] pure akaṃsu, aññatarā vīsatācariyā jambudīpikā heṭṭhā vuttappakāre ganthe",
  "anya-e0701n0:39_3": "kiñci purādighare akaṃsu.",
  "anya-e0701n0:40": "[Iti cullaganthavaṃse ācariyānaṃ sañjātaṭṭhāna dīpako nāma tatiyo paricchedo.]",
  "anya-e0701n0:41": "4. Āyāyakācariya-paricchedo",
  "anya-e0701n0:42_0": "Ganthā pana siyā āyācanena ācariyehi katā, siyā anāyācanena ācariyehi katā. Katame",
  "anya-e0701n0:42_1": "ganthā āyācanena, katame anāyācanena katā? Mahākaccāyana gantho, mahāaṭṭhakathā gantho,",
  "anya-e0701n0:42_2": "mahāpaccariya gantho, mahākurundi gantho, mahāpaccariyaganthassa aṭṭhakathā gantho,",
  "anya-e0701n0:42_3": "mahākurundi ganthassa aṭṭhakathā ganthoti. Imehi cha ganthehi attano matiyā sāsanuggahanatthāya",
  "anya-e0701n0:42_4": "saddhammaṭhitiyā katā.",
  "anya-e0701n0:43": "Ka. buddhaghosācariya-ganthadīpanā",
  "anya-e0701n0:44_0": "Buddhaghosācariya ganthesu pana visuddhimaggo, saṅghapālena nāma saṅghatherena āyācitena",
  "anya-e0701n0:44_1": "buddhaghosācariyena kato. Dīghanikāyassa aṭṭhakathā gantho dāṭhā nāmena saṅghatherena",
  "anya-e0701n0:44_2": "āyācitena buddhaghosācariyena kato. Majjhimanikāyassa aṭṭhakathā gantho buddhamittanāmena",
  "anya-e0701n0:44_3": "therena āyācitena buddhaghosācariyena kato. Saṃyuttanikāyassa aṭṭhakathā gantho jotipālena",
  "anya-e0701n0:44_4": "nāma therena āyācitena buddhaghosācariyena kato. Aṅguttaranikāyassa aṭṭhakathā gantho",
  "anya-e0701n0:44_5": "bhaddantā nāma therena sahaājīvakena upāsakena ca āyācitena buddhaghosācariyena kato.",
  "anya-e0701n0:44_6": "Samantapāsādikā nāma aṭṭhakathā gantho buddhasiri nāmena therena āyācitena buddhaghosācariyena",
  "anya-e0701n0:44_7": "kato. Sattannaṃ abhidhamma-ganthānaṃ aṭṭhakathā gantho cullabuddhaghosena bhikkhunā",
  "anya-e0701n0:44_8": "āyācitena buddhaghosācariyena kato. Dhammapadassaaṭṭhakathā gantho kumārakassapanāmena",
  "anya-e0701n0:44_9": "therena āyācitena buddhaghosācariyena kato. Jātakassaaṭṭhakathā gantho atthadassī,",
  "anya-e0701n0:44_10": "buddhamitta, buddhapiyadeva saṅkhātehi tīhi therehi āyācitena buddhaghosācariyena",
  "anya-e0701n0:44_11": "kato. Khuddakapāṭhassa aṭṭhakathā gantho, suttanipātassa aṭṭhakathā gantho attano",
  "anya-e0701n0:44_12": "matiyā buddhaghosācariyena kato. Apadānassa aṭṭhakathā gantho pañcanikāya viññūhi",
  "anya-e0701n0:44_13": "pañcahi therehi āyācitena buddhaghosācariyena kato.",
  "anya-e0701n0:45": "Buddhaghosācariya-ganthadīpanā niṭṭhitā.",
  "anya-e0701n0:46": "Kha. buddhadattācariya-ganthadīpanā",
  "anya-e0701n0:47_0": "Buddhattācariya ganthesu pana vinaya-vinicchayagantho attano sissena buddhasīhena",
  "anya-e0701n0:47_1": "nāma therena āyācitena buddhattācariyā kato. Uttara-vinicchayagantho saṅghapālena",
  "anya-e0701n0:47_2": "nāmena therena āyācitena buddhadattācariyena kato. Abhidhammāvatāro nāma gantho attano",
  "anya-e0701n0:47_3": "sissena sumati therena āyācitena buddhadattācariyena kato. Buddhavaṃsassa aṭṭhakathā",
  "anya-e0701n0:47_4": "gantho teneva buddhasīhanāma therena āyācitena buddhadattācariyena kato.",
  "anya-e0701n0:48": "Buddhadattācariya-ganthadīpanā niṭṭhitā.",
  "anya-e0701n0:49": "Abhidhammakathāya mūlaṭīkā nāma ṭīkā gantho buddhamittā nāma therena āyācitena ānandācariyena kato.",
  "anya-e0701n0:50": "Ga. dhammapālācariyena-ganthadīpanā",
  "anya-e0701n0:51_0": "Nettipakaraṇassa aṭṭhakathā gantho dhammarakkhita nāma therena āyācitena dhammapālācariyena",
  "anya-e0701n0:51_1": "kato. Itivuttakaaṭṭhakathā gantho, udānaaṭṭhakathā gantho, cariyāpiṭakaaṭṭhakathā",
  "anya-e0701n0:51_2": "gantho, therakathāaṭṭhakathā gantho, therikathāaṭṭhakathā gantho, vimānavatthuaṭṭhakathā",
  "anya-e0701n0:51_3": "gantho, petavatthuaṭṭhakathā gantho, ime satta ganthā attano matiyā dhammapālācariyena",
  "anya-e0701n0:51_4": "kato. Visuddhimaggaṭīkā gantho dāṭhā nāmena nāma therena āyācitena dhammapālācariyena",
  "anya-e0701n0:51_5": "kato, dīghanikāya-aṭṭhakathādīnaṃ catunnaṃ aṭṭhakathānaṃ ṭīkā gantho, abhidhammaṭṭhakathāya",
  "anya-e0701n0:51_6": "anuṭīkā gantho, nettipakaraṇaṭṭhakathāya ṭīkā gantho, buddhavaṃsaṭṭhakathāya ṭīkā",
  "anya-e0701n0:51_7": "gantho, jātakaṭṭhakathāya ṭīkā gantho ceti ime pañca ganthā attano matiyā dhammapālācariyena kato.",
  "anya-e0701n0:52": "Dhammapālācariya-ganthadīpanā niṭṭhitā.",
  "anya-e0701n0:53": "Niruttimañjūsā nāma cullaniruttiṭīkā gantho, mahāniruttisaṅkhepo nāma gantho ca attano matiyā pubbācariyehi viṃsu kato.",
  "anya-e0701n0:54_0": "Pañca vinayapakaraṇānaṃ vinayagaṇṭhi nāma gantho attano matiyā mahāvajirabuddhācariyena",
  "anya-e0701n0:54_1": "kato. Nyāsasaṅkhāto mukhamattadīpanī nāma gantho attano matiyā vimalabuddhi ācariyena",
  "anya-e0701n0:54_2": "kato. Atthabyakkhyāno nāma gantho attano matiyā cullavajirabuddhācariyena kato. Rūpasiddhi",
  "anya-e0701n0:54_3": "tassa ca ganthassa ṭīkā gantho sabba pañcasuttañca attano matiyā dīpaṅkarācariyena",
  "anya-e0701n0:54_4": "kato. Saccasaṅkhepo nāma gantho attano matiyā culladhammapālācariyena kato. Mohacchedanī",
  "anya-e0701n0:54_5": "gantho, vimaticchedanī gantho, dasa buddhavaṃso, anāgatavaṃso ca. Attano matiyā kassapācariyena",
  "anya-e0701n0:54_6": "kato. Paṭisambhidāmaggassa aṭṭhakathā gantho mahānāmena upāsakena āyācitena mahānāmācariyena",
  "anya-e0701n0:54_7": "kato. Dīpavaṃso, thūpavaṃso, bodhivaṃso, cullavaṃso, porāṇavaṃso, mahāvaṃso cāti",
  "anya-e0701n0:54_8": "ime cha ganthā attano matiyā mahānāmācariyehi visuṃ katā. Navo mahāvaṃsagantho attano",
  "anya-e0701n0:54_9": "matiyā cullamahānāmācariyena kato. Saddhammapajjotikā nāma mahāniddesassa aṭṭhakathā",
  "anya-e0701n0:54_10": "gantho devena therena āyācitena upasenācariyena kato. Moggalānabyākaraṇaganthe attano",
  "anya-e0701n0:54_11": "matiyā moggalānācariyena kato. Subodhālaṅkāra nāma gantho attano matiyā saṅgharakkhitācariyena",
  "anya-e0701n0:54_12": "kato. Vuttodaya gantho attano matiyā vuttodayakārācariyena kato. Khuddasikkhā nāma",
  "anya-e0701n0:54_13": "gantho attano matiyā dhammasirācariyena kato. Porāṇakhuddasikkhā ṭīkā ca mūlasikkhā",
  "anya-e0701n0:54_14": "cāti, ime dve ganthe attano matiyā aññatarehi dvihācariyehi viṃsu katā.",
  "anya-e0701n0:55_0": "Paramatthavinicchayaṃ nāma gantho saṅgharakkhitena therena āyācitena anuruddhācariyena",
  "anya-e0701n0:55_1": "kato. Nāmarūpa-paricchedo nāma gantho attano matiyā anuruddhācariyena kato. Abhidhammatthasaṅgahaṃ",
  "anya-e0701n0:55_2": "nāma gantho namma nāmena upāsakena āyācitena anuruddhācariyena kato. Khemo nāma gantho",
  "anya-e0701n0:55_3": "attano matiyā khemācariyena kato. Sāratthadīpanī nāma vinayaṭṭhakathāya ṭīkā gantho,",
  "anya-e0701n0:55_4": "vinayasaṅgahaṃ, vinayasaṅgahassa ṭīkā gantho, aṅguttaraṭṭhakathāya navo ṭīkā ganthoti",
  "anya-e0701n0:55_5": "ime cattāro ganthā parakkamabāhu nāmena laṅkādīpissarena raññā āyācitena sāriputtācariyena",
  "anya-e0701n0:55_6": "kato. Sakaṭasaddasatthassa pañcikāya ṭīkā gantho attano matiyā sāriputtācariyena",
  "anya-e0701n0:55_7": "kato. Kaṅkhāvitaraṇiyā vinayatthamañjūsā nāma ṭīkā gantho sumedhā nāmatherena āyācitena",
  "anya-e0701n0:55_8": "buddhanāgācariyena kato. Abhidhānappadīpiko nāma gantho attano matiyā cūlamoggalānācariyena",
  "anya-e0701n0:55_9": "kato. Subodhālaṅkārassa mahāsāmi nāma ṭīkā, vuttodaya vivaraṇañcāti ime dve ganthā",
  "anya-e0701n0:55_10": "attano matiyā vācissarena katā. Khuddasikkhāya sumaṅgalappasādani nāma navo ṭīkā",
  "anya-e0701n0:55_11": "gantho sumaṅgalena āyācitena navācissarena kato. Sambandhacintāṭīkā bālāvatāro, moggalānabyākaraṇassa",
  "anya-e0701n0:55_12": "ṭīkā cāti ime tayo ganthā, sumaṅgala, buddhamitta, mahākassapa saṅkhātehi tīhi therehi",
  "anya-e0701n0:55_13": "ca, dhammakitti nāma upāsakena, vānijjā bhātu upāsakena ca āyācitena vācissarena",
  "anya-e0701n0:55_14": "kato. Nāmarūpaparicchedassa vibhāgo, saddatthassa padarūpa-vibhāvanaṃ, khemapakaraṇassa",
  "anya-e0701n0:55_15": "ṭīkā, sīmālaṅkāro, mūlasikkhāya ṭīkā, rūpavibhāgo, paccayasaṅgaho cāti ime satta",
  "anya-e0701n0:55_16": "ganthā attano matiyā vācissarena katā. Saccasaṅkhepassa ṭīkā gantho sāriputta-nāmena",
  "anya-e0701n0:55_17": "therena āyācitena vācissarena kato. Abhidhammāvatārassa ṭīkā, abhidhammatthasaṅgahassa",
  "anya-e0701n0:55_18": "ṭīkā cāti ime dve ganthā attano matiyā sumaṅgalācariyena katā. Sāratthasaṅgahaṃ nāma",
  "anya-e0701n0:55_19": "gantho attano matiyā buddhappiyena kato dantadhātuvaṇṇanā nāma pakaraṇaṃ",
  "anya-e0701n0:56_0": "Laṅkādīpissarassa rañño senāpatinā āyācitena dhammakittināmācariyena kataṃ. Jinacaritaṃ",
  "anya-e0701n0:56_1": "nāma pakaraṇaṃ attano matiyā medhaṅkarācariyena kataṃ. Jinālaṅkāro, jinālaṅkārassa",
  "anya-e0701n0:56_2": "ṭīkā attano matiyā buddharakkhitācariyena kato. Amatadharassa nāma anāgatavaṃsassa",
  "anya-e0701n0:56_3": "attano matiyā aṭṭhakathā upatissācariyena katā. Kaṅkhāvitaraṇīyā līnatthapakāsinī,",
  "anya-e0701n0:56_4": "nisandeho, dhammānusāraṇī, ñeyyā-santati, ñeyyā-santatiyā ṭīkā, sumatāvatāro, lokapaññatti",
  "anya-e0701n0:56_5": "pakaraṇaṃ, tathāgatuppatti pakaraṇaṃ, nalāṭadhātuvaṇṇanā, sīhaḷavatthu, dhammadīpako",
  "anya-e0701n0:56_6": "paṭipatti saṅgaho, visuddhimaggassa gaṇṭhi, abhidhammagaṇṭhi, nettipakaraṇagaṇṭhi,",
  "anya-e0701n0:56_7": "visuddhimaggacūla-navaṭīkā, sotabbamālinī, pasādajananī, okassaloko, subodhālaṅkārassa",
  "anya-e0701n0:56_8": "nava ṭīkā ceti, ime vīsati ganthā attano matiyā vīsatācariyehi viṃsu viṃsu katā.",
  "anya-e0701n0:57_0": "Saddattha bhedacintā nāma pakaraṇaṃ attano matiyā saddhammasirināmācariyena kataṃ.",
  "anya-e0701n0:57_1": "Sumana-kūṭavaṇṇanaṃ nāma pakaraṇaṃ, rāhulā nāma therena āyācitena vācissarenadevatherena",
  "anya-e0701n0:57_2": "kataṃ. Sotattha kiṃ mahānidānaṃ nāma pakaraṇaṃ attano matiyā cullabuddhaghosācariyena",
  "anya-e0701n0:57_3": "kataṃ. Madhurasaṅgāhani nāma pakaraṇaṃ attano matiyā raṭṭhapālācariyena kataṃ. Liṅgatthavivaraṇaṃ",
  "anya-e0701n0:57_4": "nāma pakaraṇaṃ attano matiyā subhūtacandācariyena kataṃ. Saddanītipakaraṇaṃ attano",
  "anya-e0701n0:57_5": "matiyā aggavaṃsācariyena kataṃ. Nyāsapakaraṇassa mahāṭīkā nāma ṭīkā attano matiyā",
  "anya-e0701n0:57_6": "vajirabuddhācariyena katā. Mukhamattasāro attano matiyā guṇasāgarācariyena kato.",
  "anya-e0701n0:57_7": "Mukhamattasārassa ṭīkā sutasampanna nāmena dhammarājino gurunā saṅghatherena āyācitena",
  "anya-e0701n0:57_8": "guṇasāgarācariyena katā. Saddatthabhedacintāya mahāṭīkā attano matiyā abhayācariyena",
  "anya-e0701n0:57_9": "katā. Liṅgatthavivaraṇappakāsakaṃ nāma pakaraṇaṃ attano matiyā ñāṇasāgarācariyena",
  "anya-e0701n0:57_10": "kataṃ. Guḷhatthassa ṭīkā bālappabodhanañca duvidhaṃ pakaraṇaṃ attano matiyā aññatarācariyena",
  "anya-e0701n0:57_11": "kataṃ. Saddatthabhedacintāya majjhimaṭīkā attano matiyā aññatarācariyena katā. Bālāvatārassa",
  "anya-e0701n0:57_12": "ṭīkā, liṅgatthavivaraṇā ṭīkā ca attano matiyā uttamācariyena katā. Saddatthabhedacintāya",
  "anya-e0701n0:57_13": "nava ṭīkā attano matiyā aññatarācariyena katā. Abhidhānappadīpikāya ṭīkā daṇḍīpakaraṇassa",
  "anya-e0701n0:57_14": "magagha-bhūtā ṭīkā cāti duvidhā ṭīkāyo attano mati, sīhasūra nāma rañño ekena amaccena",
  "anya-e0701n0:57_15": "katā. Koladdhajanassaṭīkā pāsādikena nāma therena āyācitena teneva mahāmaccena katā.",
  "anya-e0701n0:57_16": "Kārikaṃ nāma pakaraṇaṃ ñāṇagambhīranāmena bhikkhunā āyācitena dhammasenāpatācariyena",
  "anya-e0701n0:57_17": "kataṃ. Etimāsamidīpanī [vā etimāsamidīpikā] nāma pakaraṇaṃ manohārañca attano matiyā",
  "anya-e0701n0:57_18": "teneva dhammasenāpatācariyena kataṃ. Kārikāya ṭīkā attano matiyā aññatarācariyena",
  "anya-e0701n0:57_19": "katā. Etimāsamidīpikāya ṭīkā attano matiyā aññatarācariyena katā.",
  "anya-e0701n0:58_0": "Saddabindupakaraṇaṃ attano matiyā dhammarājassa gurunā aññatarācariyena kataṃ. Saddavuttippakāsakaṃ",
  "anya-e0701n0:58_1": "nāma pakaraṇaṃ aññatarena bhikkhunā āyācitena saddhammaguru nāmācariyena kataṃ. Saddavuttippakāsakassa",
  "anya-e0701n0:58_2": "ṭīkā attano matiyā sāriputtācariyena katā.",
  "anya-e0701n0:59_0": "Kaccāyana sāro ca kaccāyanasārassa ṭīkā cāti duvidhaṃ pakaraṇaṃ attano matiyā aññatarācariyena",
  "anya-e0701n0:59_1": "kataṃ. Lokadīpakasāraṃ nāma pakaraṇaṃ attano matiyā navenamedhaṅkarācariyena kataṃ.",
  "anya-e0701n0:59_2": "Lokuppattipakaraṇaṃ attano matiyā aggapaṇḍitācariyena kataṃ. Jaṅghadāsakassa ṭīkā",
  "anya-e0701n0:59_3": "bhūtā magadhaṭīkā attano matiyā cīvarācariyena katā. Mātikatthadīpanī, abhidhammatthasaṅgahavaṇṇanā,",
  "anya-e0701n0:59_4": "sīmālaṅkārassaṭīkā, gaṇṭhisāro, paṭṭhānagaṇanānayo cāti ime pañca pakaraṇāni attano",
  "anya-e0701n0:59_5": "matiyā saddhammajotipālācariyena katāni. Saṅkhepavaṇṇanā parakkamabāhu-nāmena jambudīpissarena",
  "anya-e0701n0:59_6": "rañño āyācite teneva saddhammajotipālācariyena katā. Kaccāyanassa suttaniddeso attano",
  "anya-e0701n0:59_7": "sissena dhammacārinā therena āyācitena saddhammajotipālācariyena kato. Vinayasamuṭṭhānadīpanī",
  "anya-e0701n0:59_8": "nāma pakaraṇaṃ, attano gurunā saṅghatherena āyācitena saddhamma-jotipālācariyena kataṃ.",
  "anya-e0701n0:60_0": "Sattapakaraṇāni pana tena pukkāmanagare katāni. Saṅkhepavaṇṇanāva laṅkādīpe katā.",
  "anya-e0701n0:60_1": "Abhidhamma-pannarasaṭṭhānavaṇṇānaṃ nāma pakaraṇaṃ attano matiyā navena-vimalabuddhācariyena",
  "anya-e0701n0:60_2": "katā. Saddasāratthajālinī nāma pakaraṇaṃ attano matiyā navena-vimalabuddhācariyena",
  "anya-e0701n0:60_3": "kataṃ. Saddasārattha-jāliniyā ṭīkā, paṃyanagare rañño gurunā saṅgharājena āyācitena",
  "anya-e0701n0:60_4": "teneva navena vimalabuddhācariyena katā. Vuttodayassa ṭīkā, abhidhammasaṅgahassa",
  "anya-e0701n0:60_5": "ṭīkāya paramatthamañjūsā nāma anuṭīkā, dasagaṇṭhivaṇṇanaṃ nāma pakaraṇaṃ, magadhabhūtavidaggamukhamaṇḍaniyāṭīkā",
  "anya-e0701n0:60_6": "cāti imāni cattāri pakaraṇāni attano matiyā teneva navena vimalabuddhācariyena katāni.",
  "anya-e0701n0:61_0": "Pañcapakaraṇaṭīkāya navānuṭīkā attano matiyā aññataro cariyena katā. Abhidhammasaṅgahassa",
  "anya-e0701n0:61_1": "navaṭīkā attano matiyā aññatarācariyena katā. Abhidhammatthasaṅgahaṭīkāya [maṇi]",
  "anya-e0701n0:61_2": "mañjūsā [maṇisāramañjūsā] nāma navānuṭīkā attano matiyā ariyavaṃsācariyena katā.",
  "anya-e0701n0:62_0": "Peṭakopadesassa ṭīkā attano matiyā udumbarināmācariyena pukkāmanagare katā. Catubhāṇavārassa",
  "anya-e0701n0:62_1": "aṭṭhakathā, mahāsārapakāsini, mahādīpanī, sāratthadīpanī, gatipakaraṇaṃ, hatthāsāro,",
  "anya-e0701n0:62_2": "bhummasaṅgaho, bhummaniddeso, dasavatthukāyaviratiṭīkā, codanānirutti, vibhattikathā,",
  "anya-e0701n0:62_3": "saddhammamālini, pañcagativaṇṇanā, bālacitta-pabodhanaṃ, dhammacakkasuttassa navaṭṭhakathā,",
  "anya-e0701n0:62_4": "dantadhātu-pakaraṇassa ṭīkā ca saddhammopāyano bālappabodhanaṭīkā ca, jinālaṅkārassa",
  "anya-e0701n0:62_5": "navaṭīkā ca, liṅgattha-vivaraṇaṃ, liṅgattha-vinicchayo, pātimokkhavivaraṇaṃ, paramatthakathāvivaraṇaṃ,",
  "anya-e0701n0:62_6": "samantapāsādikavivaraṇaṃ, catubhāṇavāraṭṭhakathā vivaraṇaṃ, abhidhammasaṅgahavivaraṇaṃ,",
  "anya-e0701n0:62_7": "saccasaṅkhepavivaraṇaṃ, saddatthabhedacintāvivaraṇaṃ, saddavuttivivaraṇaṃ, kaccāyanasāravivaraṇaṃ,",
  "anya-e0701n0:62_8": "kaccāyanavivaraṇaṃ, abhidhammasaṅgahassaṭīkāvivaraṇaṃ, mahāvessantarajātakassa vivaraṇaṃ,",
  "anya-e0701n0:62_9": "sakkābhimataṃ, mahāvessantarajātakassa navaṭṭhakathā, paṭhama-sambodhi ca lokanetti,",
  "anya-e0701n0:62_10": "buddhaghosācariyanidānaṃ, milinda-pañho vaṇṇanā, caturārakkhā, caturārakkhāyaaṭṭhakathā,",
  "anya-e0701n0:62_11": "saddavuttippakaraṇassa navaṭīkā cāti imāni, ticattālīsa pakaraṇāni attano matiyā",
  "anya-e0701n0:62_12": "sāsanassa jātiyā saddhammassa ṭhitiyā ca laṅkādīpādīsu viṃsu viṃsu katāni.",
  "anya-e0701n0:63_0": "Sambuddhe gāthā ca…pe… navahāraguṇavaṇṇanā cāti ime buddhapaṇāmādikā gāthāyo. Attano",
  "anya-e0701n0:63_1": "attano buddhaguṇapakāsanatthāya attano ca pare ca anantapaññāpavattanatthāya ca paṇḍitehi",
  "anya-e0701n0:63_2": "laṅkādīpādīsu viṃsu viṃsu katā.",
  "anya-e0701n0:64": "[Iti culla-ganthavaṃse āyācakācariyadīpako nāma catuttho paricchedo.]",
  "anya-e0701n0:65": "5. Pakiṇṇaka-paricchedo",
  "anya-e0701n0:66_0": "Nāmaṃ āropanaṃ potthakaṃ ganthakārassa ca. Lekhaṃlekhāpanañceva, vadāmi tadanantaranti.",
  "anya-e0701n0:66_1": "Tattha caturāsītiyā dhammakkhandhasahassāni piṭaka, nikāyaṅga, vagga, nipātādikaṃ",
  "anya-e0701n0:66_2": "nāmaṃ, kenāropitaṃ, kattha āropitaṃ, kadā āropitaṃ, kimatthaṃ āropitanti? Tatrāyaṃ",
  "anya-e0701n0:66_3": "pivisajjanākena āropitanti pañcasatakhīṇāsavehi āropitaṃ. Tehi sabbabuddhavacanaṃ",
  "anya-e0701n0:66_4": "saṅgāyanti, idaṃ piṭakaṃ, ayaṃ nikāyo, idaṃ aṅgaṃ, ayaṃ vaggo, ayaṃ nipātoti. Evamādikaṃ",
  "anya-e0701n0:66_5": "nāmaṃ āropenti. Kattha āropitanti? Rājagahe vebhārapabbatassa pāde dhammamaṇḍappe",
  "anya-e0701n0:66_6": "āropitaṃ. Kadā āropitanti? Bhagavato parinibbute paṭhamasaṅgāyanakāle āropitaṃ. Kimatthaṃ",
  "anya-e0701n0:66_7": "āropitanti? Dhammakkhandhānaṃ vohārasukhatthāya sukhadhāraṇatthāya ca āropitaṃ. Saṅgītikāle",
  "anya-e0701n0:66_8": "pañcasatā khīṇāsavā tesañca dhammakkhandhānaṃ nāma vagganipātato. Imassa dhammakkhandhassa",
  "anya-e0701n0:66_9": "ayaṃ nāmo hotu, imassa ca pakaraṇassa ayaṃ nāmoti, abravuṃ sabbaṃ nāmādikaṃ kiccaṃ",
  "anya-e0701n0:66_10": "akaṃsu. Te khīṇāsavā, yadi nāmādikaṃ kiccaṃ akataṃ na supākataṃ tasmā vohārasukhatthāyanāmādikaṃ",
  "anya-e0701n0:66_11": "kiccaṃ kataṃ anāgate panatthāya nāmādikaṃ pavattitaṃ asañjātanāmo na suṭṭhu pākato",
  "anya-e0701n0:66_12": "sabbaso bhaveti. Dhammakkhandhānaṃ nāma dīpanā niṭṭhitā.",
  "anya-e0701n0:67_0": "Caturāsīti dhammakkhandhasahassāni kena potthake āropitāni, kadā āropitāni, kimatthaṃ",
  "anya-e0701n0:67_1": "āropitānīti. Tatrāyaṃ visajjanā kenāropitāniti? Khīṇāsavamahānāgehi āropitāni. Kattha",
  "anya-e0701n0:67_2": "āropitānīti? Laṅkādīpe āropitāni. Kadā āropitānīti? Saddhātissassarājino puttassa",
  "anya-e0701n0:67_3": "vaṭṭagāmani rājassa kāle āropitāni. Kimatthaṃ āropitānīti? Dhammakkhandhānaṃ avidhaṃsanatthāya",
  "anya-e0701n0:67_4": "saddhammaṭṭhitiyā ca āropitāni.",
  "anya-e0701n0:68": "Dharamāno hi bhagavā, amhākaṃ sugatodhīro;",
  "anya-e0701n0:69": "Nikāye pañcadeseti, yāva nibbānagamanā.",
  "anya-e0701n0:70": "Sabbepi te bhikkhu ādi, manasā vacasāhāro;",
  "anya-e0701n0:71": "Sabbe ca vācuggatā honti, mahāpaññāsativarā.",
  "anya-e0701n0:72": "Nibbūte lokanāthamhi, tato vassasataṃ bhave;",
  "anya-e0701n0:73": "Ariyānariyā cāpi ca, sabbe vācuggatā dhuvaṃ.",
  "anya-e0701n0:74": "Tato paraṃ aṭṭharasaṃ, dvisataṃvassa gaṇanaṃ;",
  "anya-e0701n0:75": "Sabbe puthujjanā ceva, ariyā ca sabbepite.",
  "anya-e0701n0:76": "Manasāvacasāyeva, vācuggatāva sabbadā;",
  "anya-e0701n0:77": "Duṭṭhagāmaṇirañño ca, kāle vācuggatā dhuvaṃ.",
  "anya-e0701n0:78": "Ariyānariyāpi ca, nikāye dhāraṇāsadā;",
  "anya-e0701n0:79": "Tato paramhi rājā ca, tato cuto ca tusite.",
  "anya-e0701n0:80": "Uppajji deva loke so, devehi parivārito;",
  "anya-e0701n0:81": "Saddhā tissoti nāmena, tassa kaniṭṭhako hito.",
  "anya-e0701n0:82": "Tato laddharaṭṭho hoti, buddhasāsanapālako.",
  "anya-e0701n0:83": "Tadā kāle bhikkhū āsuṃ, sabbe vācuggatā sadā;",
  "anya-e0701n0:84": "Nikāye pañcavedheva, yāva rañño ca dhāraṇā;",
  "anya-e0701n0:85": "Tato cuto so rājā ca, tussīte upapajjati;",
  "anya-e0701n0:86": "Devalokeṭṭhito santo, tadā vācuggatā tato.",
  "anya-e0701n0:87": "Tassa puttāpi ahesuṃ, anekā varajjaṃ gatā;",
  "anya-e0701n0:88": "Anukkamena cutate, devalokaṃ gatā dhuvaṃ;",
  "anya-e0701n0:89": "Tadāpite sabbe bhikkhū, vācuggatāva sabbadā;",
  "anya-e0701n0:90": "Nikāye pañcavidheva, dhāraṇāvasatimatā.",
  "anya-e0701n0:91": "Tato paraṃ potthakesu, nikāyā pañca piṭṭhitā;",
  "anya-e0701n0:92": "Tadā aṭṭhakathā ṭīkā, sabbe ganthā potthake gatā;",
  "anya-e0701n0:93": "Sabbe potthesu ye ganthā, pāḷi aṭṭhakathā ṭīkā;",
  "anya-e0701n0:94": "Saṃṭṭhitāsaṃ ṭhitā honti, sabbepi no na santite.",
  "anya-e0701n0:95": "Tadā te potthakeyeva, nikāyā piṭhitā khilā;",
  "anya-e0701n0:96": "Tadā aṭṭhakathādīni, bhavantīti vadanti ca.",
  "anya-e0701n0:97": "Parihāro paṇḍitehi vattabbova;",
  "anya-e0701n0:98": "Laṅkādīpassa raññova, saddhā tissassa rājino.",
  "anya-e0701n0:99": "Puttako laṅkādīpassa, issaro dhammiko varo;",
  "anya-e0701n0:100": "Tadā khīṇāsavā sabbe, olokenti anagate.",
  "anya-e0701n0:101": "Khīṇāsavā passanti te, dupaññeva puthujjane;",
  "anya-e0701n0:102": "Sabbepi te bhikkhū āsuṃ, bahuṃtarā puthujjanā;",
  "anya-e0701n0:103": "Na sakkhissanti te pañca, nikāye vācuggataṃ iti;",
  "anya-e0701n0:104": "Potthakesu sabbe pañca, āropenti khīṇāsavā.",
  "anya-e0701n0:105": "Saddhammaṭṭhiti cirattāya, janānaṃ puññatthāya ca;",
  "anya-e0701n0:106": "Tato paṭṭhāyate sabbe, nikāyā honti potthake;",
  "anya-e0701n0:107": "Aṭṭhakathā ṭīkā sabbe, te honti potthakeṭṭhitā.",
  "anya-e0701n0:108": "Tato paṭṭhāyate sabbe, bhikkhu ādi mahāgaṇā;",
  "anya-e0701n0:109": "Potthakesu ṭhiteyeva, sabbe passanti sabbadā.",
  "anya-e0701n0:110": "[Potthake āropana dīpakā niṭṭhitā.]",
  "anya-e0701n0:111_0": "Yo koci paṇḍito dhīro, aṭṭhakathādikaṃ ganthaṃ karoti vā kārāpeti vā, tassa anantako",
  "anya-e0701n0:111_1": "hoti puññasaṃcayo, anantako hoti puññānisaṃso. Caturāsīti cetiyasahassa karaṇasadiso,",
  "anya-e0701n0:111_2": "caturāsīti buddharūpasahassa karaṇasadiso, caturāsīti bodhirukkhasahassaropanasadiso,",
  "anya-e0701n0:111_3": "caturāsīti vihārasahassa karaṇasadiso, yo ca buddhavacanamañjūsaṃ karoti vā kārāpeti",
  "anya-e0701n0:111_4": "vā, yo ca buddhavacanaṃ maṇḍanaṃ karoti vā kārāpeti vā, yo ca buddhavacanaṃ lekhaṃ",
  "anya-e0701n0:111_5": "karoti vā kārāpeti vā, yo ca potthakaṃ vā, yo ca potthakamūlaṃ vā, deti vā dāpeti",
  "anya-e0701n0:111_6": "vā, yo ca telaṃ vā cuṇṇaṃ vā, dhaññaṃ vā potthakabhañjanatthāya yaṃ kiñci nitthaṃ",
  "anya-e0701n0:111_7": "vā potthakachidde āvunatthāya, yaṃ kiñci suttaṃ vā kaṭṭhaphalakadvayaṃ vā potthakaṃ",
  "anya-e0701n0:111_8": "puṭanatthāya yaṃ kiñci vatthaṃ vā, potthaka-bandhanatthāya, yaṃ kiñci yottaṃ vā potthakalāpa",
  "anya-e0701n0:111_9": "pūṭanatthāya yaṃ kiñci thavikaṃ deti vā dāpeti vā.",
  "anya-e0701n0:112_0": "Yo ca haritālena vā manosilāya vā, suvaṇṇena vā rajatena vā potthakamaṇḍanaṃ vā kaṭṭhaphalakamaṇḍanaṃ",
  "anya-e0701n0:112_1": "vā karoti vā kārāpeti vā, tassa anantako hoti puññasaṃcayo, anantako hoti puññānisaṃso.",
  "anya-e0701n0:112_2": "Caturāsīti cetiyasahassa karaṇasadiso, caturāsīti vihārasahassa karaṇasadiso.",
  "anya-e0701n0:113": "Bhave nibbattamāno so, sīlaguṇamupāgatā;",
  "anya-e0701n0:114": "Mahā tejo sadā hoti, sīhanādo visārado.",
  "anya-e0701n0:115": "Āyuvaṇṇabaluppeto, dhammakāmo bhave saddā;",
  "anya-e0701n0:116": "Devamanussalokesu, mahesakkho anāmayo.",
  "anya-e0701n0:117": "Bhave nibbattamāno so, paññavā susamāhito;",
  "anya-e0701n0:118": "Adhipacca parivāro, sabbasukhādhi gacchati.",
  "anya-e0701n0:119": "Saddohīrimā vadaññū, saṃvigga mānaso bhave;",
  "anya-e0701n0:120": "Aṅgapaccaṅga sampanno, āroha pariṇāhavā.",
  "anya-e0701n0:121": "Sabbe sattāpi yo loke, sabbattha pūjitābhave;",
  "anya-e0701n0:122": "Devamanussa sañcaro, mittasahāya pālito.",
  "anya-e0701n0:123": "Devamanussa sampattiṃ, anubhoti punappunaṃ;",
  "anya-e0701n0:124": "Arahatta phalaṃ patto, nibbānaṃ pāpuṇissati.",
  "anya-e0701n0:125": "Paṭisambhidā catasso, abhiññā chabbidhe vare;",
  "anya-e0701n0:126": "Vimokkhe aṭṭhake seṭṭhe, gamissati anāgate.",
  "anya-e0701n0:127": "Tasmāhi paṇḍito poso, saṃpassaṃ hita mattano;",
  "anya-e0701n0:128": "Kāreyya sāma ganthe ca, aññe cāpi kārāpaye.",
  "anya-e0701n0:129": "Potthake ca ṭhite ganthe, pāḷi aṭṭhakathādike;",
  "anya-e0701n0:130": "Dhammamañjūsā ganthe ca, lekhaṃ kare kārāpaye.",
  "anya-e0701n0:131": "Potthakaṃ potthakamūlañca, tesaṃ cullathūsampi ca;",
  "anya-e0701n0:132": "Pilotikādikaṃ suttaṃ, kaṭṭhaphaladvayamhi ca.",
  "anya-e0701n0:133": "Dhammabandhanatthāya ca, yaṃ kiñci mahagghaṃ vatthaṃ;",
  "anya-e0701n0:134": "Dhammabandhanayottañca, yaṃ kiñci thavikampi ca.",
  "anya-e0701n0:135": "Dadeyya dhammakhettamhi, vippassannena cetasā;",
  "anya-e0701n0:136": "Añño cāpi dajjāpeyya, mittasahāyabandhaveti.",
  "anya-e0701n0:137": "Ganthākaralekhalekhāpanānisaṃsa dīpanā niṭṭhitā.",
  "anya-e0701n0:138": "[Iti cūlaganthavaṃse pakiṇṇakadīpako nāma pañcamo paricchedo.]",
  "anya-e0701n0:139": "Sohaṃ haṃsāraṭṭha jāto, nantapaññoti vissuto",
  "anya-e0701n0:140": "Saddhā sīla vīrappeto, dhammarasaṃ gavesano.",
  "anya-e0701n0:141": "Sohaṃ tato gantvā cimaṃ, jina navaṃ yaṃ pūraṃ;",
  "anya-e0701n0:142": "Sabba dhammaṃ vicinanto, vīsati vassamāgato.",
  "anya-e0701n0:143": "Sabba dhammaṃ vissejjento, kikāre neva bhikkhuno;",
  "anya-e0701n0:144": "Cha vassānaṃ gaṇaṃ bhitvā, kāmānaṃ abhimaddanaṃ.",
  "anya-e0701n0:145": "Santi sabhā ca nibbānaṃ, gavesiñca punappunaṃ;",
  "anya-e0701n0:146": "Vasantohaṃ, vanārammaṃ, piṭakattaya saṅgahaṃ;",
  "anya-e0701n0:147": "Ganthavaṃsaṃ imaṃ khuddaṃ, ariyasaṅghadāsakanti.",
  "anya-e0701n0:148": "Iti pāmojjatthāya araññavāsinā, nandapaññācariyena kato cūḷaganthavaṃso niṭṭhito.",
  "anya-e0701n0:149": "Dhammavaṭaṃsakanāmena visuto thero, yaṃ pakaraṇaṃ likkhitaṃ taṃ paripuṇṇaṃ tena puññena taṃ piṭakaṃ parisippaṃ pariniṭṭhitaṃ.",
  "anya-e0701n0:150": "Mameva sissasamūhānañca parisippaṃ pariniṭṭhitaṃ. Tave sissānū sissāni ca, parisippaṃ pariniṭṭhitaṃ.",
  "anya-e0701n0:151": "Cūḷaganthavaṃso niṭṭhito."
}