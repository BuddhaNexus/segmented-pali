{
  "anya-e0701n0:0": "Namo tassa bhagavato arahato sammāsambuddhassa",
  "anya-e0701n0:1": "Cūḷaganthavaṁsapāḷi",
  "anya-e0701n0:2": "1. Piṭakattayaparicchedo",
  "anya-e0701n0:3": "Namassetvāna sambuddhaṁ, aggavaṁsavaraṁvaraṁ;",
  "anya-e0701n0:4": "Natvāna dhammaṁ buddhajaṁ, saṅghañcāpiniraṅgaṇaṁ.",
  "anya-e0701n0:5": "Ganthavaṁsampi nissāya, ganthavaṁsaṁ pakathissaṁ;",
  "anya-e0701n0:6": "Tipeṭakasamāhāraṁ, sādhunaṁ jaṅghadāsakaṁ.",
  "anya-e0701n0:7": "Vimatinodanamārambhaṁ, taṁ me suṇātha sādhavo;",
  "anya-e0701n0:8": "Sabbampi buddhavacanaṁ, vimutti ca sahetukaṁ.",
  "anya-e0701n0:9": "Hoti ekavidhaṁyeva, tividhaṁ piṭakena ca;",
  "anya-e0701n0:10": "Tañca sabbampi kevalaṁ, pañcavidhaṁ nikāyato.",
  "anya-e0701n0:11": "Aṅgato ca navavidhaṁ, dhammakkhandhagaṇanato;",
  "anya-e0701n0:12": "Caturāsīti sahassa, dhammakkhandhapabhedananti.",
  "anya-e0701n0:13": "Kathaṁ piṭakato piṭakañhi tividhaṁ hoti?",
  "anya-e0701n0:14_0": "Vinayapiṭakaṁ, abhidhammapiṭakaṁ suttantapiṭakanti. Tattha katamaṁ vinaya piṭakaṁ?",
  "anya-e0701n0:14_1": "Pārājikakaṇḍaṁ, pācittiyakaṇḍaṁ, mahāvaggakaṇḍaṁ, cullavaggakaṇḍaṁ, parivārakaṇḍanti.",
  "anya-e0701n0:14_2": "Imāni kaṇḍāni vinayapiṭakaṁ nāma.",
  "anya-e0701n0:15_0": "Katamaṁ abhidhammapiṭakaṁ? Dhammasaṅgaṇī-pakaraṇaṁ, vibhaṅga-pakaraṇaṁ, dhātukathā-pakaraṇaṁ,",
  "anya-e0701n0:15_1": "puggalapaññatti-pakaraṇaṁ, kathāvatthu-pakaraṇaṁ, yamaka-pakaraṇaṁ, paṭṭhāna-pakaraṇanti.",
  "anya-e0701n0:15_2": "Imāni satta pakaraṇāni abhidhammapiṭakaṁ nāma. Katamaṁ suttantapiṭakaṁ? Sīlakkhandhavaggādikaṁ,",
  "anya-e0701n0:15_3": "avasesaṁ buddhavacanaṁ suttantapiṭakaṁ nāma.",
  "anya-e0701n0:16": "Kathaṁ nikāyato? Nikāyā pañca vidhā honti. Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti.",
  "anya-e0701n0:17_0": "Tattha katamo dīgha-nikāyo? Sīlakkhandhavaggo, mahāvaggo, pāthikavaggoti, ime tayo",
  "anya-e0701n0:17_1": "vaggā dīghanikāyo nāma. Imesu tīsu vaggesu, catutiṁsa vaggāni ca honti. [Catutiṁseva",
  "anya-e0701n0:17_2": "suttantā, sīlakkhandhavaggādikā, yassa bhavanti so yeva dīghanikāya nāma hoti.]",
  "anya-e0701n0:18_0": "Katamo majjhimanikāyo? Mūlapaṇṇāso, majjhimapaṇṇāso, uparipaṇṇāsoti, ime tayo paṇṇāsā",
  "anya-e0701n0:18_1": "majjhimanikāyo nāma. Imesu tīsu paṇṇāsesu dvepaññāsādhika-sutta-satāni honti [diyaḍḍhasatasuttantā,",
  "anya-e0701n0:18_2": "dvi suttaṁ yassa santiso, majjhimanikāyo nāmo mūlapaṇṇāsamādi hoti.]",
  "anya-e0701n0:19_0": "Katamo saṁyuttanikāyo? Sagāthāvaggo, nidānavaggo, khandhakavaggo, saḷāyatanavaggo,",
  "anya-e0701n0:19_1": "mahāvaggoti, ime pañca vaggā saṁyuttanikāyo nāma. Imesu pañcasu vaggesu dvāsaṭṭhisuttasattasatādhikasatta-suttasahassāni",
  "anya-e0701n0:19_2": "honti. [Dvāsaṭṭhi-satta-satāni, sattasahassakāni ca.] Suttāni yassa honti so, sagāthādikavaggako,",
  "anya-e0701n0:19_3": "saṁyuttanikāyo nāmo veditabbo ca viññūnāti.",
  "anya-e0701n0:20_0": "Katamo aṅguttaranikāyo? Ekkanipāto, dukkanipāto, tikkanipāto, catukkanipāto, pañcakanipāto,",
  "anya-e0701n0:20_1": "chakkanipāto, sattakanipāto, aṭṭhakanipāto, navakanipāto, dasakanipāto, ekādasanipātoti,",
  "anya-e0701n0:20_2": "ime ekādasa nipātā aṅguttaranikāyo nāma. Imesu ekādasa nipātesu satta-paññāsa-pañca-satādhikanava-sutta-sahassāni",
  "anya-e0701n0:20_3": "honti. [Navasuttasahassāni, pañcasatamattāni ca, sattapaññāsādhikāni, suttāni yassa",
  "anya-e0701n0:20_4": "honti so, aṅguttaranikāyoti, ekkanipātakādikoti.]",
  "anya-e0701n0:21_0": "Katamo khuddakanikāyo? Khuddakapāṭho, dhammapadaṁ, udānaṁ, itivuttakaṁ, suttanipāto,",
  "anya-e0701n0:21_1": "vimānavatthu, petavatthu, therakathā, therīkathā, jātakaṁ, mahāniddeso, paṭisambhidāmaggo,",
  "anya-e0701n0:21_2": "apadānaṁ, buddhavaṁso, cariyāpiṭakaṁ, vinayapiṭakaṁ, abhidhammapiṭakanti. Imesu sattarasasu",
  "anya-e0701n0:21_3": "ganthesu anekāni sutta-sahassāni honti. [Anekāni sutta-sahassāni, niddiṭṭhāni mahesinā,",
  "anya-e0701n0:21_4": "nikāye pañcame ime, khuddake iti visuteti.]",
  "anya-e0701n0:22_0": "Kathaṁ aṅgato aṅgahi nava vidhaṁ hoti? Suttaṁ, geyyaṁ, veyyākaraṇaṁ, gāthā, udānaṁ,",
  "anya-e0701n0:22_1": "itivuttakaṁ, jātakaṁ, abbhutadhammaṁ, vedallanti, navappabhedaṁ hoti. Tattha ubhato",
  "anya-e0701n0:22_2": "vibhaṅganiddesakhandhakaparivārā, suttanipāte, maṅgalasutta, ratanasutta, tuvaṭṭakasuttāni.",
  "anya-e0701n0:22_3": "Aññampi suttanāmakaṁ tathāgatavacanaṁ, suttanti veditabbaṁ. Sabbaṁ sagāthakaṁ geyyanti",
  "anya-e0701n0:22_4": "veditabbaṁ. Visesanasaṁyuttake sakalopi sagāthakavaggo, sakalaṁ abhidhammapiṭakaṁ",
  "anya-e0701n0:22_5": "nigāthakañca suttayañca aññampi aṭṭhahi aṅgehi asaṅgahitaṁ buddhavacanaṁ taṁ veyyākaraṇanti",
  "anya-e0701n0:22_6": "veditabbaṁ. Dhammapadaṁ, therakathā, therīkathā, suttanipāte, no suttanāmikā suddhikagāthā,",
  "anya-e0701n0:22_7": "gāthāti veditabbā. Somanassa ñāṇamayikagāthā paṭika-saṁyuttā dve asītisuttantā udānanti",
  "anya-e0701n0:22_8": "veditabbā. Vuttañhetaṁ bhagavatātiādinayappavattā dasuttarasatasuttantā, itivuttakanti",
  "anya-e0701n0:22_9": "veditabbā. Apaṇṇakajātakādīni paññāsādikāni. Pañcajātakasatāni, jātakanti veditabbaṁ.",
  "anya-e0701n0:22_10": "Cattāro me bhikkhave acchariyā abhūtadhammā, ānandetiādinayappavattā sabbepi acchariya",
  "anya-e0701n0:22_11": "abhūtadhammapaṭisaṁyuttā suttantā abhūtadhammanti veditabbā. Cullavedalla, mahāvedalla,",
  "anya-e0701n0:22_12": "sammādiṭṭhi, sakkapañha, saṅkhārabhājaniya, mahāpuṇṇamasuttantādayo sabbepi vedañca",
  "anya-e0701n0:22_13": "tuṭṭhiñca laddhā [puccha] laddhā pucchitasuttantā, vedallanti veditabbā. Katamāni",
  "anya-e0701n0:22_14": "caturāsīti dhammakkhandhasahassāni dujānāni, caturāsīti dhammakkhandhasahassāni sace",
  "anya-e0701n0:22_15": "vitthārena kathissaṁ atipapañco bhavissati. Tasmā naya vasena kathissāmi. Ekaṁ vatthu,",
  "anya-e0701n0:22_16": "eko dhammakkhandho, ekaṁ nidānaṁ eko dhammakkhandho, ekaṁ pañhā pucchantaṁ eko dhammakkhandho,",
  "anya-e0701n0:22_17": "ekaṁ pañhā visajjanaṁ eko dhammakkhandho, caturāsīti dhammakkhandhasahassāni kena",
  "anya-e0701n0:22_18": "bhāsitāni, kattha bhāsitāni, kadā bhāsitāni, kamārabbha bhāsitāni, kimatthaṁ bhāsitāni,",
  "anya-e0701n0:22_19": "kena dhāritāni, kenābhatāni, kimatthaṁ pariyāpuṇitabbāni. Tatrāyaṁ visajjanā, kena",
  "anya-e0701n0:22_20": "bhāsitānīti? Buddhānu buddhehi bhāsitāni. Kattha bhāsitānīti? Devesu ca mānussesu",
  "anya-e0701n0:22_21": "ca, bhāsitāni. Kadā bhāsitānīti? Bhagavato dharamānakāle ceva pacchimakāle ca bhāsitāni.",
  "anya-e0701n0:22_22": "Katamārabbha bhāsitānīti? Pañcavaggiyādike veneyya bandhave ārabbha bhāsitānīti.",
  "anya-e0701n0:22_23": "Kimatthaṁ bhāsitānīti? Tivajjañca avajjañca ñatvā vajjaṁ pahāya avajje paṭipattitvā",
  "anya-e0701n0:22_24": "nibbānapariyante. Diṭṭha-dhammikasamparāyikatthe sampāpuṇituṁ.",
  "anya-e0701n0:23_0": "Kena dhāritānīti? Anubuddhehi ceva sissānusissehi ca dhāritāni. Kenā bhatānīti? Ācariya",
  "anya-e0701n0:23_1": "paraṁparehi ābhatāni. Kimatthaṁ pariyāpuṇitabbānīti? Vajjañca avajjañca ñatvā vajjaṁ",
  "anya-e0701n0:23_2": "pahāya avajje paṭipattitvā nibbānapariyante diṭṭhadhammikasamparāyikatthe, saṁpāpuṇituṁ,",
  "anya-e0701n0:23_3": "yadevaṁ tāya nibbānapariyante diṭṭhadhammikasamparāyikatthe sādhikāni honti. Teva",
  "anya-e0701n0:23_4": "tattha kehi appamattena pariyāpuṇitabbāni dhāretabbāni dhāretabbāni vācetabbāni sajjhāyaṁ",
  "anya-e0701n0:23_5": "kātabbānīti [iti cullaganthavaṁse piṭakattaya dīpako nāma paṭhamo paricchedo.]"
}