{
  "tika-vin11t23:0": "Kathinakkhandhakakathāvaṇṇanā",
  "tika-vin11t23:1_0": "2697.Vutthavassānaṁ purimikāya vassaṁ upagantvā yāva mahāpavāraṇā, tāva ratticchedaṁ",
  "tika-vin11t23:1_1": "akatvā vutthavassānaṁ bhikkhūnaṁ ekassa vā dvinnaṁ tiṇṇaṁ catunnaṁ pañcannaṁ atirekānaṁ",
  "tika-vin11t23:1_2": "vā bhikkhūnaṁ pañcannaṁ ānisaṁsānaṁ vakkhamānānaṁ anāmantacārādīnaṁ pañcannaṁ ānisaṁsānaṁ",
  "tika-vin11t23:1_3": "paṭilābhakāraṇā munipuṅgavo sabbesaṁ agārikādimunīnaṁ sakalaguṇagaṇehi uttamo bhagavā",
  "tika-vin11t23:1_4": "kathinatthāraṁ ‘‘anujānāmi, bhikkhave, vassaṁvutthānaṁ bhikkhūnaṁ kathinaṁ attharitu’’nti",
  "tika-vin11t23:1_5": "(mahāva. 306) abrvi kathesīti yojanā.",
  "tika-vin11t23:2_0": "Etthāyaṁ vinicchayo – ‘‘kathinatthāraṁ ke labhanti, ke na labhantīti? Gaṇanavasena",
  "tika-vin11t23:2_1": "tāva pacchimakoṭiyā pañca janā labhanti, uddhaṁ satasahassampi, pañcannaṁ heṭṭhā",
  "tika-vin11t23:2_2": "na labhantī’’ti (mahāva. aṭṭha. 306) idaṁ aṭṭhakathāya atthārakassa bhikkhuno saṅghassa",
  "tika-vin11t23:2_3": "kathinadussadānakammaṁ sandhāya vuttaṁ. ‘‘Vutthavassavasena purimikāya vassaṁ upagantvā",
  "tika-vin11t23:2_4": "paṭhamapavāraṇāya pavāritā labhanti, chinnavassā vā pacchimikāya upagatā vā na labhanti.",
  "tika-vin11t23:2_5": "Aññasmiṁ vihāre vutthavassāpi na labhantīti mahāpaccariyaṁ vutta’’nti (mahāva. aṭṭha.",
  "tika-vin11t23:2_6": "306) idaṁ aṭṭhakathāya ānisaṁsalābhaṁ sandhāya vuttaṁ, na kammaṁ.",
  "tika-vin11t23:3": "Idāni tadubhayaṁ vibhajitvā dasseti –",
  "tika-vin11t23:4_0": "‘‘Purimikāya upagatānaṁ pana sabbe gaṇapūrakā honti, ānisaṁsaṁ na labhanti, ānisaṁso",
  "tika-vin11t23:4_1": "itaresaṁyeva hoti. Sace purimikāya upagatā cattāro vā honti, tayo vā dve vā eko vā,",
  "tika-vin11t23:4_2": "itare gaṇapūrake katvā kathinaṁ attharitabbaṁ. Atha cattāro bhikkhū upagatā, eko",
  "tika-vin11t23:4_3": "paripuṇṇavasso sāmaṇero, so ce pacchimikāya upasampajjati, gaṇapūrako ceva hoti,",
  "tika-vin11t23:4_4": "ānisaṁsañca labhati . Tayo bhikkhū dve sāmaṇerā, dve bhikkhū tayo sāmaṇerā, eko bhikkhu",
  "tika-vin11t23:4_5": "cattāro sāmaṇerāti etthāpi eseva nayo. Sace purimikāya upagatā kathinatthārakusalā",
  "tika-vin11t23:4_6": "na honti, atthārakusalā khandhakabhāṇakattherā pariyesitvā ānetabbā, kammavācaṁ sāvetvā",
  "tika-vin11t23:4_7": "kathinaṁ attharāpetvā dānañca bhuñjitvā gamissanti, ānisaṁso pana itaresaṁyeva hotī’’ti",
  "tika-vin11t23:4_8": "(mahāva. aṭṭha. 306).",
  "tika-vin11t23:5_0": "Kathinaṁ kena dinnaṁ vaṭṭatīti? Yena kenaci devena vā manussena vā pañcannaṁ vā sahadhammikānaṁ",
  "tika-vin11t23:5_1": "aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati",
  "tika-vin11t23:5_2": "‘‘bhante, kathaṁ kathinaṁ dātabba’’nti, tassa evaṁ ācikkhitabbaṁ ‘‘tiṇṇaṁ cīvarānaṁ",
  "tika-vin11t23:5_3": "aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati,",
  "tika-vin11t23:5_4": "tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ",
  "tika-vin11t23:5_5": "karontānaṁ ettakānaṁ bhikkhūnaṁ yāgubhattañca dātuṁ vaṭṭatī’’ti.",
  "tika-vin11t23:6_0": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ.",
  "tika-vin11t23:6_1": "Tantavāyagehato hi ābhatasantāneneva khalimakkhitasāṭakopi na vaṭṭati, malīnasāṭakopi",
  "tika-vin11t23:6_2": "na vaṭṭati, tasmā kathinatthārasāṭakaṁ labhitvā suddhaṁ dhovitvā sūciādīni cīvarakammūpakaraṇāni",
  "tika-vin11t23:6_3": "sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ",
  "tika-vin11t23:6_4": "datvā kathinaṁ attharitabbaṁ. Sace tasmiṁ anatthateyeva añño kathinasāṭakaṁ attharitabbakaṁ",
  "tika-vin11t23:6_5": "āharati, aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa",
  "tika-vin11t23:6_6": "santakeneva attharitabbaṁ. Itaro yathā tathā ovaditvā saññāpetabbo.",
  "tika-vin11t23:7_0": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana",
  "tika-vin11t23:7_1": "kassa dātabbaṁ? Yo jiṇṇacīvaro hoti. Sace bahū jiṇṇacīvarā honti, vuḍḍhassa dātabbaṁ.",
  "tika-vin11t23:7_2": "Vuḍḍhesupi yo mahāparivāro tadaheva cīvaraṁ katvā attharituṁ sakkoti, tassa dātabbaṁ.",
  "tika-vin11t23:7_3": "Sace vuḍḍho na sakkoti, navakataro sakkoti, tassa dātabbaṁ. Api ca saṅghena mahātherassa",
  "tika-vin11t23:7_4": "saṅgahaṁ kātuṁ vaṭṭati, tasmā ‘‘tumhe, bhante, gaṇhatha, mayaṁ katvā dassāmā’’ti vattabbaṁ.",
  "tika-vin11t23:8_0": "Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva",
  "tika-vin11t23:8_1": "dātabbaṁ. Sacepissa ekapaṭṭacīvaraṁ ghanaṁ hoti, kathinasāṭako ca pelavo, sāruppatthāya",
  "tika-vin11t23:8_2": "dupaṭṭappahonakameva dātabbaṁ. ‘‘Ahaṁ alabhanto ekapaṭṭaṁ pārupāmī’’ti vadantassāpi",
  "tika-vin11t23:8_3": "dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenāpi kathinaṁ",
  "tika-vin11t23:8_4": "attharitvā ‘‘pacchā visibbitvā dve cīvarāni karissāmī’’ti na gahetabbaṁ.",
  "tika-vin11t23:9": "Yassa pana diyyati, tassa –",
  "tika-vin11t23:10_0": "‘‘Suṇātu me, bhante saṅgho, idaṁ saṅghassa kathinadussaṁ uppannaṁ, yadi saṅghassa",
  "tika-vin11t23:10_1": "pattakallaṁ, saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ, esā ñatti.",
  "tika-vin11t23:11_0": "‘‘Suṇātu me, bhante saṅgho, idaṁ saṅghassa kathinadussaṁ uppannaṁ, saṅgho imaṁ kathinadussaṁ",
  "tika-vin11t23:11_1": "itthannāmassa bhikkhuno deti kathinaṁ attharituṁ, yassāyasmato khamati imassa kathinadussassa",
  "tika-vin11t23:11_2": "itthannāmassa bhikkhuno dānaṁ kathinaṁ attharituṁ, so tuṇhassa, yassa nakkhamati, so bhāseyya.",
  "tika-vin11t23:12": "‘‘Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ, khamati saṅghassa, tasmā tuṇhī, evametaṁ dhārayāmī’’ti (mahāva. 307) –",
  "tika-vin11t23:13": "Evaṁ ñattidutiyāya kammavācāya dātabbanti evaṁ dinnaṁ.",
  "tika-vin11t23:14_0": "2698-9.Na ullikhitamattādi-catuvīsativajjitanti pāḷiyaṁ āgatehi ‘‘na ullikhitamattena",
  "tika-vin11t23:14_1": "atthataṁ hoti kathina’’nti (mahāva. 308) ullikhitamattādīhi catuvīsatiyā ākārehi",
  "tika-vin11t23:14_2": "vajjitaṁ. Cīvaranti ‘‘ahatena atthataṁ hoti kathina’’nti (mahāva. 309) pāḷiyaṁ āgatānaṁ",
  "tika-vin11t23:14_3": "soḷasannaṁ ākārānaṁ aññatarena yuttaṁ katapariyositaṁ dinnaṁ kappabinduṁ tiṇṇaṁ cīvarānaṁ",
  "tika-vin11t23:14_4": "aññataracīvaraṁ. Te pana catuvīsati ākārā, soḷasākārā ca pāḷito (mahāva. 308), aṭṭhakathāto",
  "tika-vin11t23:14_5": "(mahāva. aṭṭha. 308) ca gahetabbā. Ganthagāravaparihāratthamidha na vuttā.",
  "tika-vin11t23:15_0": "Bhikkhunā vakkhamāne aṭṭhadhamme jānantena attharakena ādāya gahetvā purāṇakaṁ attanā",
  "tika-vin11t23:15_1": "paribhuñjiyamānaṁ attharitabbacīvarena ekanāmakaṁ purāṇacīvaraṁ uddharitvā paccuddharitvā",
  "tika-vin11t23:15_2": "navaṁ attharitabbaṁ cīvaraṁ adhiṭṭhahitvā purāṇapaccuddhaṭacīvarassa nāmena adhiṭṭhahitvāva",
  "tika-vin11t23:15_3": "taṁ antaravāsakaṁ ce, ‘‘iminā antaravāsakena kathinaṁ attharāmi’’iti vacasā vattabbanti",
  "tika-vin11t23:15_4": "yojanā. Sace uttarāsaṅgo hoti, ‘‘iminā uttarāsaṅgena kathinaṁ attharāmi’’, sace saṅghāṭi",
  "tika-vin11t23:15_5": "hoti, ‘‘imāya saṅghāṭiyā kathinaṁ attharāmī’’ti vattabbaṁ.",
  "tika-vin11t23:16_0": "2700-1. Iccevaṁ tikkhattuṁ vutte kathinaṁ atthataṁ hotīti yojanā. Tena pana bhikkhunā",
  "tika-vin11t23:16_1": "navakena kathinacīvaraṁ ādāya saṅghaṁ upasaṅkamma ‘‘atthataṁ, bhante, saṅghassa kathinaṁ,",
  "tika-vin11t23:16_2": "dhammiko kathinatthāro, anumodatha’’iti vattabbanti yojanā.",
  "tika-vin11t23:17_0": "2702. Anumodakesu ca therehi ‘‘atthataṁ, āvuso, saṅghassa kathinaṁ, dhammiko kathinatthāro,",
  "tika-vin11t23:17_1": "anumodāmā’’ti vattabbaṁ, navena pana ‘‘atthataṁ, bhante, saṅghassa kathinaṁ, dhammiko",
  "tika-vin11t23:17_2": "kathinatthāro, anumodāmī’’ti iti puna īraye katheyyāti yojanā. Gāthāya pana anumodanapāṭhassa",
  "tika-vin11t23:17_3": "atthadassanamukhena ‘‘suatthataṁ tayā bhante’’ti vuttaṁ, na pāṭhakkamadassanavasenāti veditabbaṁ.",
  "tika-vin11t23:18_0": "Atthārakesu ca anumodakesu ca navehi vuḍḍhānaṁ vacanakkamo vutto, vuḍḍhehi navānaṁ",
  "tika-vin11t23:18_1": "vacanakkamo pana tadanusārena yathārahaṁ yojetvā vattabboti gāthāsu na vuttoti veditabbo.",
  "tika-vin11t23:18_2": "Atthārakena therena vā navena vā gaṇapuggalānaṁ vacanakkamo ca gaṇapuggalehi atthārakassa",
  "tika-vin11t23:18_3": "vacanakkamo ca vuttanayena yathārahaṁ yojetuṁ sakkāti na vutto.",
  "tika-vin11t23:19_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā ‘‘yena",
  "tika-vin11t23:19_1": "amhākaṁ kathinaṁ gahitaṁ, tasseva ca demā’’ti denti, bhikkhusaṅgho anissaro. Atha",
  "tika-vin11t23:19_2": "avicāretvāva datvā gacchanti, bhikkhusaṅgho issaro. Tasmā sace kathinatthārakassa",
  "tika-vin11t23:19_3": "sesacīvarānipi dubbalāni honti, saṅghena apaloketvā tesampi atthāya vatthāni dātabbāni,",
  "tika-vin11t23:19_4": "kammavācāya pana ekāyeva vaṭṭati. Avasese kathinānisaṁse balavavatthāni vassāvāsikaṭhitikāya",
  "tika-vin11t23:19_5": "dātabbāni, ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ.",
  "tika-vin11t23:19_6": "Sace pana ekasīmāya bahū vihārā honti, sabbe bhikkhū sannipātetvā ekattha kathinaṁ",
  "tika-vin11t23:19_7": "attharitabbaṁ, visuṁ visuṁ attharituṁ na vaṭṭati.",
  "tika-vin11t23:20": "2703.‘‘Kathinassa ca kiṁ mūla’’ntiādīni sayameva vivarissati.",
  "tika-vin11t23:21_0": "2706. Aṭṭhadhammuddesagāthāya pubbakiccaṁ pubba-vacaneneva uttarapadalopena vuttaṁ.",
  "tika-vin11t23:21_1": "Teneva vakkhati ‘‘pubbakiccanti vuccatī’’ti. ‘‘Paccuddhāra’’iti vattabbe ‘‘paccuddhara’’iti",
  "tika-vin11t23:21_2": "gāthābandhavasena rasso. Teneva vakkhati ‘‘paccuddhāro’’ti. Adhiṭṭhahanaṁ adhiṭṭhānaṁ.",
  "tika-vin11t23:21_3": "Paccuddhāro ca adhiṭṭhānañca paccuddharādhiṭṭhānā. Itarītarayogena dvandasamāso.",
  "tika-vin11t23:21_4": "Atthāroti ettha ‘‘kathinatthāro’’ti pakaraṇato labbhati.",
  "tika-vin11t23:22_0": "‘‘Mātikā’’ti iminā ‘‘aṭṭha kathinubbhāramātikā’’ti pakaraṇato viññāyati. Yathāha",
  "tika-vin11t23:22_1": "– ‘‘aṭṭhimā, bhikkhave, mātikā kathinassa ubbhārāyā’’ti (mahāva. 310). Mātikāti mātaro",
  "tika-vin11t23:22_2": "janettiyo, kathinubbhāraṁ etā aṭṭha janentīti attho. Uddhāroti kathinassa uddhāro.",
  "tika-vin11t23:22_3": "Ānisaṁsāti ettha ‘‘kathinassā’’ti pakaraṇato labbhati. Kathinassa ānisaṁsāti ime",
  "tika-vin11t23:22_4": "aṭṭha dhammāti yojanā. Yathāha ‘‘atthatakathinānaṁ vo, bhikkhave, pañca kappissantī’’tiādi",
  "tika-vin11t23:22_5": "(mahāva. 306). ‘‘Ānisaṁsenā’’tipi pāṭho. Ānisaṁsena saha ime aṭṭha dhammāti yojanā.",
  "tika-vin11t23:23_0": "2707. ‘‘Na ullikhitamattādi-catuvīsativajjita’’ntiādinā kathinaṁ attharituṁ katapariyositaṁ",
  "tika-vin11t23:23_1": "cīvaraṁ ce laddhaṁ, tattha paṭipajjanavidhiṁ dassetvā sace akatasibbanādikammaṁ vatthameva",
  "tika-vin11t23:23_2": "laddhaṁ, tattha paṭipajjanavidhiṁ pubbakiccavasena dassetumāha ‘‘dhovana’’ntiādi.",
  "tika-vin11t23:23_3": "Tattha dhovananti kathinadussassa setabhāvakaraṇaṁ. Vicāroti ‘‘pañcakaṁ vā sattakaṁ",
  "tika-vin11t23:23_4": "vā navakaṁ vā ekādasakaṁ vā hotū’’ti vicāraṇaṁ. Chedananti yathāvicāritassa vatthassa",
  "tika-vin11t23:23_5": "chedanaṁ. Bandhananti moghasuttakāropanaṁ. Sibbananti sabbasūcikammaṁ. Rajananti",
  "tika-vin11t23:23_6": "rajanakammaṁ. Kappanti kappabindudānaṁ. ‘‘Pubbakicca’’nti vuccati idaṁ sabbaṁ kathinatthārassa",
  "tika-vin11t23:23_7": "paṭhamameva kattabbattā.",
  "tika-vin11t23:24": "2708.Antaravāsakoti ettha iti-saddo luttaniddiṭṭho. Saṅghāṭi, uttarāsaṅgo, atho antaravāsakoti esameva tu paccuddhāropi adhiṭṭhānampi atthāropi vuttoti yojanā.",
  "tika-vin11t23:25_0": "2709. Aṭṭhamātikā (mahāva. 310-311; pari. 415; mahāva. aṭṭha. 310-311) dassetumāha",
  "tika-vin11t23:25_1": "‘‘pakkamanañcā’’tiādi. Pakkamanaṁ anto etassāti pakkamanantikāti vattabbe uttarapadalopena",
  "tika-vin11t23:25_2": "‘‘pakkamana’’nti vuttaṁ. Esa nayo sabbattha. Aṭṭhimāti ettha ‘‘mātikā’’ti pakaraṇato",
  "tika-vin11t23:25_3": "labbhati. Imā aṭṭha mātikāti yojanā.",
  "tika-vin11t23:26_0": "2710. Uddesānukkamena niddisitumāha ‘‘katacīvaramādāyā’’tiādi. ‘‘Katacīvaramādāyā’’ti",
  "tika-vin11t23:26_1": "iminā cīvarapalibodhupacchedo dassito. ‘‘Āvāse nirapekkhako’’ti iminā dutiyo āvāsapalibodhupacchedo",
  "tika-vin11t23:26_2": "dassito. Ettha sabbavākyesu ‘‘atthatakathino yo bhikkhu sace pakkamatī’’ti seso.",
  "tika-vin11t23:26_3": "Atikkantāya sīmāyāti vihārasīmāya atikkantāya. Hoti pakkamanantikāti ettha ‘‘tassa",
  "tika-vin11t23:26_4": "bhikkhuno’’ti seso, tassa bhikkhuno pakkamanantikā nāma mātikā hotīti attho.",
  "tika-vin11t23:27_0": "2711-2.Ānisaṁsaṁ nāma vutthavassena laddhaṁ akatasūcikammavatthaṁ. Teneva vakkhati",
  "tika-vin11t23:27_1": "‘‘karotī’’tiādi. ‘‘Vihāre anapekkhako’’ti iminā ettha paṭhamaṁ āvāsapalibodhupacchedo",
  "tika-vin11t23:27_2": "dassito. Sukhaviharaṇaṁ payojanamassāti sukhavihāriko, vihāroti. Tattha tasmiṁ vihāre",
  "tika-vin11t23:27_3": "viharantova taṁ cīvaraṁ yadi karoti, tasmiṁ cīvare niṭṭhite niṭṭhānantā niṭṭhānantikāti",
  "tika-vin11t23:27_4": "vuccatīti yojanā. ‘‘Niṭṭhitecīvare’’ti iminā cīvarapalibodhupacchedo dassito.",
  "tika-vin11t23:28_0": "2713.Tamassamanti taṁ vutthavassāvāsaṁ. Dhuranikkhepeti ubhayadhuranikkhepavasena",
  "tika-vin11t23:28_1": "cittappavattakkhaṇe. Sanniṭṭhānaṁ nāma dhuranikkhepo. Ettha palibodhadvayassa ekakkhaṇeyeva",
  "tika-vin11t23:28_2": "upacchedo aṭṭhakathāyaṁ vutto ‘‘sanniṭṭhānantike dvepi palibodhā ‘nevimaṁ cīvaraṁ",
  "tika-vin11t23:28_3": "kāressaṁ, na paccessa’nti cintitamatteyeva ekato chijjantī’’ti (mahāva. aṭṭha. 311).",
  "tika-vin11t23:29_0": "2714.Kathinacchādananti kathinānisaṁsaṁ cīvaravatthuṁ. Na paccessanti na paccāgamissāmi.",
  "tika-vin11t23:29_1": "Karontassevāti ettha ‘‘cīvara’’nti pakaraṇato labbhati. ‘‘Kathinacchādana’’nti idaṁ",
  "tika-vin11t23:29_2": "vā sambandhanīyaṁ. Karontassāti anādare sāmivacanaṁ. Naṭṭhanti corehi haṭattā vā",
  "tika-vin11t23:29_3": "upacikādīhi khāditattā vā naṭṭhaṁ. Daḍḍhaṁ vāti agginā daḍḍhaṁ vā. Nāsanantikāti",
  "tika-vin11t23:29_4": "evaṁ cīvarassa nāsanante labbhamānā ayaṁ mātikā nāsanantikā nāmāti attho. Ettha ‘‘na",
  "tika-vin11t23:29_5": "paccessa’’nti iminā paṭhamaṁ āvāsapalibodhupacchedo dassito. ‘‘Karontassevā’’ti iminā",
  "tika-vin11t23:29_6": "dutiyaṁ cīvarapalibodhupacchedo dassito.",
  "tika-vin11t23:30_0": "2715.Laddhānisaṁsoti laddhakathinānisaṁsacīvaro. Ānisaṁse cīvare sāpekkho apekkhavā",
  "tika-vin11t23:30_1": "bahisīmagato vassaṁvutthasīmāya bahisīmagato taṁ cīvaraṁ karoti, so katacīvaro antarubbhāraṁ",
  "tika-vin11t23:30_2": "antarā ubbhāraṁ suṇāti ce, savanantikā nāma hotīti yojanā. ‘‘Bahisīmagato’’tiādinā",
  "tika-vin11t23:30_3": "dutiyapalibodhupacchedo dassito. Ettha ‘‘katacīvaro’’ti vuttattā cīvarapalibodhupacchedo",
  "tika-vin11t23:30_4": "paṭhamaṁ hoti, itaro pana ‘‘saha savanena āvāsapalibodho chijjatī’’ti (mahāva. aṭṭha.",
  "tika-vin11t23:30_5": "311) aṭṭhakathāya vuttattā pacchā hoti.",
  "tika-vin11t23:31_0": "2716-7. Cīvarāsāya vassaṁvuttho āvāsato pakkanto ‘‘tuyhaṁ cīvaraṁ dassāmī’’ti kenaci",
  "tika-vin11t23:31_1": "vutto bahisīmagato pana savati, puna ‘‘tava cīvaraṁ dātuṁ na sakkomī’’ti vutto āsāya",
  "tika-vin11t23:31_2": "chinnamattāya cīvare paccāsāya upacchinnamattāya āsāvacchedikā nāma mātikāti matā",
  "tika-vin11t23:31_3": "ñātāti yojanā. Āsāvacchādike kathinubbhāre āvāsapalibodho paṭhamaṁ chijjati, cīvarāsāya",
  "tika-vin11t23:31_4": "upacchinnāya cīvarapalibodho chijjati.",
  "tika-vin11t23:32_0": "2718-20. Yo vassaṁvutthavihāramhā aññaṁ vihāraṁ gato hoti, so āgacchaṁ āgacchanto",
  "tika-vin11t23:32_1": "antarāmagge kathinuddhāraṁ atikkameyya, tassa so kathinuddhāro sīmātikkantiko matoti",
  "tika-vin11t23:32_2": "yojanā. Tattha sīmātikkantike kathinubbhāre cīvarapalibodho paṭhamaṁ chijjati, tassa",
  "tika-vin11t23:32_3": "bahisīme āvāsapalibodho chijjati.",
  "tika-vin11t23:33_0": "Ettha ca ‘‘sīmātikkantiko nāma cīvarakālasīmātikkantiko’’ti kenaci vuttaṁ. ‘‘Bahisīmāyaṁ",
  "tika-vin11t23:33_1": "cīvarakālasamayassa atikkantattā sīmātikkantiko’’ti (sārattha. ṭī. mahāva. 311) sāratthadīpaniyaṁ",
  "tika-vin11t23:33_2": "vuttaṁ. ‘‘Āgacchaṁ antarāmagge, taduddhāramatikkame’’ti vuttattā pana saṅghena kariyamānaṁ",
  "tika-vin11t23:33_3": "antarubbhāraṁ āgacchanto vihārasīmaṁ asampatteyeva kathinubbhārassa jātattā taṁ na",
  "tika-vin11t23:33_4": "sambhuṇeyya, tassevaṁ sīmamatikkantasseva sato puna āgacchato antarāmagge jāto kathinubbhāro",
  "tika-vin11t23:33_5": "sīmātikkantikoti amhākaṁ khanti.",
  "tika-vin11t23:34_0": "Kathinānisaṁsacīvaraṁ ādāya sace āvāse sāpekkhova gato hoti, puna āgantvā kathinuddhāraṁ",
  "tika-vin11t23:34_1": "kathinassa antarubbhārameva sambhuṇāti ce yadi pāpuṇeyya, tassa so kathinuddhāro",
  "tika-vin11t23:34_2": "hoti, so ‘‘sahubbhāro’’ti vuccatīti yojanā. Sahubbhāre dve palibodhā apubbaṁ acarimaṁ chijjanti.",
  "tika-vin11t23:35_0": "2721. ‘‘Sīmātikkantikenā’’ti vattabbe uttarapadalopena ‘‘sīmato’’ti vuttaṁ. Pakkamanañca",
  "tika-vin11t23:35_1": "niṭṭhānañca sanniṭṭhānañca sīmato sīmātikkantikena saha ime cattāro kathinubbhārā",
  "tika-vin11t23:35_2": "puggalādhīnā puggalāyattā sahubbhārasaṅkhāto antarubbhāro saṅghādhīnoti yojanā. ‘‘Antarubbharo’’ti",
  "tika-vin11t23:35_3": "gāthābandhavasena rassattaṁ.",
  "tika-vin11t23:36_0": "2722.Nāsananti nāsanantiko. Savananti savanantiko. Āsāvacchedikāpi cāti tayopi kathinubbhārā.",
  "tika-vin11t23:36_1": "Na tu saṅghā na bhikkhutoti saṅghatopi na honti, puggalatopi na hontīti attho. Cīvarassa",
  "tika-vin11t23:36_2": "vināso saṅghassa vā cīvarasāmikassa vā payogena na jātoti nāsanako tāva kathinubbhāro",
  "tika-vin11t23:36_3": "ubhatopi na hotīti vutto. Savanañca ubhayesaṁ payogato na jātanti tathā vuttaṁ. Tathā āsāvacchedikāpi.",
  "tika-vin11t23:37_0": "2723. Āvāsoyeva palibodhoti viggaho. Palibodho ca cīvareti ettha cīvareti bhedavacanicchāya",
  "tika-vin11t23:37_1": "nimittatthe bhummaṁ, cīvaranimittapalibodhoti attho, cīvarasaṅkhāto palibodhoti vuttaṁ",
  "tika-vin11t23:37_2": "hoti. Saccādiguṇayuttaṁ musāvādādidosavimuttaṁ atthaṁ vadati sīlenāti yuttamuttatthavādī, tena.",
  "tika-vin11t23:38_0": "2724.Aṭṭhannaṁmātikānanti bahisīmagatānaṁ vasena vuttā pakkamanantikādayo satta mātikā,",
  "tika-vin11t23:38_1": "bahisīmaṁ gantvā antarubbhāraṁ sambhuṇantassa vasena vutto sahubbhāroti imāsaṁ aṭṭhannaṁ",
  "tika-vin11t23:38_2": "mātikānaṁ vasena ca. Antarubbhāratopi vāti bahisīmaṁ agantvā tattheva vasitvā kathinubbhārakammena",
  "tika-vin11t23:38_3": "ubbhārakathinānaṁ vasena labbhanato antarubbhārato cāti mahesinā kathinassa duve",
  "tika-vin11t23:38_4": "ubbhārāpi vuttāti yojanā. Bahisīmaṁ gantvā āgatassa vasena sahubbhāro, bahisīmaṁ",
  "tika-vin11t23:38_5": "āgatānaṁ vasena antarubbhāroti ekoyeva ubbhāro dvidhā vutto, tasmā antarubbhāraṁ",
  "tika-vin11t23:38_6": "visuṁ aggahetvā aṭṭheva mātikā pāḷiyaṁ (mahāva. 310) vibhattāti veditabbā.",
  "tika-vin11t23:39": "2725. Anāmantacāro uttarapadalopavasena ‘‘anāmantā’’ iti vutto. Yāva kathinaṁ na uddharīyati, tāva anāmantetvā caraṇaṁ kappissati, cārittasikkhāpadena anāpatti bhavissatīti attho.",
  "tika-vin11t23:40": "Asamādānacāro ‘‘asamādāna’’nti uttarapadalopena vutto. Asamādānacāroti ticīvaraṁ asamādāya caraṇaṁ, cīvaravippavāso kappissatīti attho.",
  "tika-vin11t23:41": "‘‘Gaṇato’’ti iminā uttarapadalopena gaṇabhojanaṁ dassitaṁ. Gaṇabhojanampi kappissati, taṁ sarūpato pācittiyakaṇḍe vuttaṁ.",
  "tika-vin11t23:42": "‘‘Yāvadatthika’’nti iminā yāvadatthacīvaraṁ vuttaṁ. Yāvadatthacīvaranti yāvatakena cīvarena attho, tāvatakaṁ anadhiṭṭhitaṁ avikappitaṁ kappissatīti attho.",
  "tika-vin11t23:43_0": "‘‘Tattha yo cīvaruppādo’’ti iminā ‘‘yo ca tattha cīvaruppādo’’ti (mahāva. 306) vutto",
  "tika-vin11t23:43_1": "ānisaṁso dassito. Yo ca tattha cīvaruppādoti tattha kathinatthatasīmāyaṁ matakacīvaraṁ",
  "tika-vin11t23:43_2": "vā hotu saṅghassa uddissa dinnaṁ vā saṅghikena tatruppādena ābhataṁ vā, yena kenaci",
  "tika-vin11t23:43_3": "ākārena yaṁ saṅghikaṁ cīvaraṁ uppajjati, taṁ tesaṁ bhavissatīti attho. Ime pañca",
  "tika-vin11t23:43_4": "kathinānisaṁsā ca vuttāti sambandho.",
  "tika-vin11t23:44": "Kathinakkhandhakakathāvaṇṇanā."
}