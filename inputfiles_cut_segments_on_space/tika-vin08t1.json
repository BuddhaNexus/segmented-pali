{
  "tika-vin08t1:0": "1. Divāseyyavinicchayakathā",
  "tika-vin08t1:1_0": "1. Evaṁ pāḷimuttavinicchayakathānaṁ mātikaṁ ṭhapetvā idāni yathāṭhapitamātikānukkamena",
  "tika-vin08t1:1_1": "niddisanto ‘‘tattha divāseyyāti divānipajjana’’ntiādimāha. Tattha tatthāti tesu mātikāpadesu",
  "tika-vin08t1:1_2": "samabhiniviṭṭhassa ‘‘divāseyyā’’ti padassa ‘‘divānipajjana’’nti attho daṭṭhabboti",
  "tika-vin08t1:1_3": "yojanā. Tattha divā-saddo ahavācako ākāranto nipāto. Vuttañhi abhidhānappadīpikāyaṁ",
  "tika-vin08t1:1_4": "‘‘ānukūlyetu saddhañca, nattaṁ doso divā tvahe’’ti. Sayanaṁ seyyā, karajakāyagatarūpānaṁ",
  "tika-vin08t1:1_5": "uddhaṁ anuggantvā dīghavasena vitthārato pavattanasaṅkhāto iriyāpathaviseso. Divākālasmiṁ",
  "tika-vin08t1:1_6": "seyyā divāseyyā. Aruṇuggamanato paṭṭhāya yāva sūriyatthaṅgamanā, etasmiṁ kāle sayanairiyāpathakaraṇanti.",
  "tika-vin08t1:1_7": "Tenāha ‘‘divānipajjananti attho’’ti.",
  "tika-vin08t1:2_0": "Tatrāti tasmiṁ divāsayane ayaṁ vakkhamāno vinicchayo veditabboti yojanā. ‘‘Anujānāmi…pe…",
  "tika-vin08t1:2_1": "vacanato’’ti (pārā. 77) ayaṁ paṭhamapārājikasikkhāpadassa vinītavatthūsu āgato bhagavatā",
  "tika-vin08t1:2_2": "āhaccabhāsito ñāpakapāṭho. Tattha divā paṭisallīyantenāti divā nipajjantena. Dvāraṁ",
  "tika-vin08t1:2_3": "saṁvaritvā paṭisallīyitunti dvāraṁ pidahitvā nipajjituṁ. ‘‘Divā…pe… nipajjitabbanti",
  "tika-vin08t1:2_4": "ñāpyaṁ. Nanu pāḷiyaṁ ‘‘ayaṁ nāma āpattī’’ti na vuttā, atha kathamettha āpatti viññāyatīti",
  "tika-vin08t1:2_5": "codanaṁ sandhāyāha ‘‘ettha ca kiñcāpī’’tiādi. Tattha etthāti etasmiṁ divānipajjane.",
  "tika-vin08t1:2_6": "Ca-saddo vākyārambhajotako, kiñcāpi-saddo nipātasamudāyo, yadipītyattho. Pāḷiyaṁ",
  "tika-vin08t1:2_7": "ayaṁ nāma āpattīti kiñcāpi na vuttā, pana tathāpi asaṁvaritvā nipajjantassa aṭṭhakathāyaṁ",
  "tika-vin08t1:2_8": "(pārā. aṭṭha. 1.77) dukkaṭaṁ yasmā vuttaṁ, tasmā ettha āpatti viññāyatīti yojanā.",
  "tika-vin08t1:2_9": "Evaṁ santepi asati bhagavato vacane kathaṁ aṭṭhakathāyaṁ vuttaṁ siyāti āha ‘‘vivaritvā…pe…",
  "tika-vin08t1:2_10": "anuññātattā’’ti. Etena bhagavato anujānanampi taṁ akarontassa āpattikāraṇaṁ hotīti dasseti.",
  "tika-vin08t1:3_0": "Tattha ‘‘uppanne vatthumhīti itthiyā kataajjhācāravatthusmi’’nti vimativinodaniyaṁ",
  "tika-vin08t1:3_1": "(vi. vi. ṭī. 1.77) vuttaṁ, sāratthadīpaniyaṁ (sārattha. ṭī. 2.77) pana ‘‘methunavatthusmiṁ",
  "tika-vin08t1:3_2": "uppanne’’ti vuttaṁ, porāṇaṭīkāyampi tameva gahetvā ‘‘uppanne methunavatthusmi’’nti",
  "tika-vin08t1:3_3": "vuttaṁ, tadetaṁ vicāretabbaṁ methunalakkhaṇassa abhāvā. Nanu sikkhāpadapaññāpanaṁ",
  "tika-vin08t1:3_4": "nāma buddhavisayo, atha kasmā aṭṭhakathāyaṁ dukkaṭaṁ vuttanti āha ‘‘bhagavato’’tiādi.",
  "tika-vin08t1:3_5": "Na kevalaṁ upālittherādīhi eva aṭṭhakathā ṭhapitā, atha kho pāḷito ca atthato ca",
  "tika-vin08t1:3_6": "buddhena bhagavatā vutto. Na hi bhagavatā abyākataṁ tantipadaṁ nāma atthi, sabbesaṁyeva",
  "tika-vin08t1:3_7": "attho kathito, tasmā sambuddheneva tiṇṇaṁ piṭakānaṁ atthavaṇṇanakkamopi bhāsitoti",
  "tika-vin08t1:3_8": "daṭṭhabbaṁ. Tattha tattha hi bhagavatā pavattitā pakiṇṇakadesanāyeva aṭṭhakathāti.",
  "tika-vin08t1:4_0": "Kiṁ panettha etaṁ divā dvāraṁ asaṁvaritvā nipajjantassa dukkaṭāpattiāpajjanaṁ aṭṭhakathāyaṁ",
  "tika-vin08t1:4_1": "vuttattā eva siddhaṁ, udāhu aññenapīti āha ‘‘atthāpattī’’tiādi. Etaṁ dukkaṭāpattiāpajjanaṁ",
  "tika-vin08t1:4_2": "na kevalaṁ aṭṭhakathāyaṁ vuttattā eva siddhaṁ, atha kho ‘‘atthāpatti divā āpajjati,",
  "tika-vin08t1:4_3": "no ratti’’nti (pari. 323) iminā parivārapāṭhenapi siddhaṁ hotīti yojanā. Katarasmiṁ",
  "tika-vin08t1:4_4": "pana vatthusmiṁ idaṁ sikkhāpadaṁ vuttanti? ‘‘Tena kho pana samayena aññataro bhikkhu",
  "tika-vin08t1:4_5": "vesāliyaṁ mahāvane kūṭāgārasālāyaṁ divā vihāragato dvāraṁ vivaritvā nipanno ahosi.",
  "tika-vin08t1:4_6": "Tassa aṅgamaṅgāni vātupatthaddhāni ahesuṁ. Tena kho pana samayena sambahulā itthiyo",
  "tika-vin08t1:4_7": "gandhañca mālañca ādāya vihāraṁ āgamiṁsu vihārapekkhikāyo. Atha kho tā itthiyo taṁ",
  "tika-vin08t1:4_8": "bhikkhuṁ passitvā aṅgajāte abhinisīditvā yāvadatthaṁ katvā ‘purisusabho vatāya’nti",
  "tika-vin08t1:4_9": "vatvā gandhañca mālañca āropetvā pakkamiṁsu. Bhikkhū kilinnaṁ passitvā bhagavato",
  "tika-vin08t1:4_10": "etamatthaṁ ārocesuṁ. Pañcahi, bhikkhave, ākārehi aṅgajātaṁ kammaniyaṁ hoti rāgena,",
  "tika-vin08t1:4_11": "vaccena, passāvena, vātena, uccāliṅgapāṇakadaṭṭhena. Imehi kho, bhikkhave, pañcahākārehi",
  "tika-vin08t1:4_12": "aṅgajātaṁ kammaniyaṁ hoti. Aṭṭhānametaṁ, bhikkhave, anavakāso, yaṁ tassa bhikkhuno",
  "tika-vin08t1:4_13": "rāgena aṅgajātaṁ kammaniyaṁ assa, arahaṁ so, bhikkhave, bhikkhu, anāpatti bhikkhave",
  "tika-vin08t1:4_14": "tassa bhikkhuno. Anujānāmi bhikkhave divā paṭisallīyantena dvāraṁ saṁvaritvā paṭisallīyitu’’nti",
  "tika-vin08t1:4_15": "(pārā. 77) etasmiṁ vatthusmiṁ idaṁ vuttanti daṭṭhabbaṁ.",
  "tika-vin08t1:5_0": "2. Idāni dvāravisesaṁ dassetuṁ ‘‘kīdisa’’ntiādimāha. Tattha parivattakadvāramevāti",
  "tika-vin08t1:5_1": "saṁvaraṇavivaraṇavasena ito cito ca parivattanayoggadvārameva. Rukkhasūcikaṇṭakadvāranti",
  "tika-vin08t1:5_2": "rukkhasūcidvāraṁ kaṇṭakadvārañca. ‘‘Rukkhasūcidvārakaṇṭakadvāra’’micceva vā pāṭho.",
  "tika-vin08t1:5_3": "Yaṁ ubhosu passesu rukkhatthambhe nikhanitvā tattha vijjhitvā majjhe dve tisso rukkhasūciyo",
  "tika-vin08t1:5_4": "pavesetvā karonti, taṁ rukkhasūcidvāraṁ nāma. Pavesananikkhamanakāle apanetvā thakanayoggaṁ",
  "tika-vin08t1:5_5": "ekāya, bahūhi vā kaṇṭakasākhāhi kataṁ kaṇṭakadvāraṁ nāma. Gāmadvārassa pidhānatthaṁ",
  "tika-vin08t1:5_6": "padarena vā kaṇṭakasākhādīhi vā katassa kavāṭassa udukkhalapāsakarahitatāya ekena",
  "tika-vin08t1:5_7": "saṁvarituṁ vivarituñca asakkuṇeyyassa heṭṭhā ekaṁ cakkaṁ yojenti, yena parivattamānakakavāṭaṁ",
  "tika-vin08t1:5_8": "sukhathakanakaṁ hoti, taṁ sandhāya vuttaṁ ‘‘cakkalakayuttadvāra’’nti. Cakkameva hi",
  "tika-vin08t1:5_9": "lātabbatthena saṁvaraṇavivaraṇatthāya gahetabbatthena cakkalakaṁ, tena yuttakavāṭampi",
  "tika-vin08t1:5_10": "cakkalakaṁ nāma, tena yuttadvāraṁ cakkalakayuttadvāraṁ.",
  "tika-vin08t1:6_0": "Mahādvāresu pana dve tīṇi cakkalakāni yojetīti āha ‘‘phalakesū’’tiādi. Kiṭikāsūti",
  "tika-vin08t1:6_1": "veḷupesikādīhi kaṇṭakasākhādīhi ca katathakanakesu. Saṁsaraṇakiṭikadvāranti cakkalakayantena",
  "tika-vin08t1:6_2": "saṁsaraṇakiṭikāyuttamahādvāraṁ. Gopphetvāti āvuṇitvā, rajjūhi ganthetvā vā. Ekaṁ",
  "tika-vin08t1:6_3": "dussasāṇidvāramevāti ettha kilañjasāṇidvārampi saṅgahaṁ gacchati. Vajirabuddhiṭīkāyaṁ",
  "tika-vin08t1:6_4": "(vajira. ṭī. pārājika 76-77) pana ‘‘dussadvāraṁ sāṇidvārañca dussasāṇidvāraṁ. Dussasāṇi",
  "tika-vin08t1:6_5": "kilañjasāṇītiādinā vuttaṁ sabbampi dussasāṇiyameva saṅgahetvā vuttaṁ, ekasadisattā",
  "tika-vin08t1:6_6": "ekanti vutta’’nti vuttaṁ.",
  "tika-vin08t1:7_0": "3. Evaṁ dvāravisesaṁ dassetvā idāni yattakena dvāraṁ saṁvutaṁ hoti, taṁ pamāṇaṁ dassetuṁ",
  "tika-vin08t1:7_1": "‘‘kittakena’’tyādimāha. Tattha sūcīti majjhe chiddaṁ katvā pavesitā. Ghaṭikāti upari",
  "tika-vin08t1:7_2": "yojitā. Idāni yattha dvāraṁ saṁvaritvā nipajjituṁ na sakkā hoti, tattha kātabbavidhiṁ",
  "tika-vin08t1:7_3": "dassetuṁ ‘‘sace bahūnaṁ vaḷañjanaṭṭhānaṁ hotī’’tiādi vuttaṁ. Bahūnaṁ avaḷañjanaṭṭhānepi",
  "tika-vin08t1:7_4": "ekaṁ āpucchitvā nipajjituṁ vaṭṭatiyeva. Atha bhikkhū…pe… nisinnā hontīti idaṁ tattha",
  "tika-vin08t1:7_5": "bhikkhūnaṁ sannihitabhāvadassanatthaṁ vuttaṁ, na sesairiyāpathasamaṅgitānivattanatthaṁ,",
  "tika-vin08t1:7_6": "tasmā nipannepi ābhogaṁ kātuṁ vaṭṭati. Nipajjitvā niddāyante pana ābhogaṁ kātuṁ na",
  "tika-vin08t1:7_7": "vaṭṭati. Asantapakkhe ṭhitattā raho nisajjāya viya dvārasaṁvaraṇaṁ nāma mātugāmānaṁ",
  "tika-vin08t1:7_8": "pavesanivāraṇatthaṁ anuññātanti āha ‘‘kevalaṁ bhikkhuniṁ vā’’tiādi.",
  "tika-vin08t1:8_0": "Ettha ca taṁ yuttaṁ, evaṁ sabbatthapi yo yo theravādo vā aṭṭhakathāvādo vā pacchā",
  "tika-vin08t1:8_1": "vuccati, so sova pamāṇanti gahetabbanti idaṁ aṭṭhakathāvacanato atirekaṁ ācariyassa",
  "tika-vin08t1:8_2": "vacanaṁ. Ito pubbāparavacanaṁ aṭṭhakathāvacanameva. Tattha taṁ yuttanti ‘‘kurundaṭṭhakathāyaṁ",
  "tika-vin08t1:8_3": "pana…pe… na vattatī’’ti yaṁ vacanaṁ aṭṭhakathācariyehi vuttaṁ, taṁ vacanaṁ yuttanti",
  "tika-vin08t1:8_4": "attho. Evaṁ…pe… gahetabbanti yathā cettha kurundiyaṁ vuttavacanaṁ yuttaṁ, evaṁ sabbatthapi",
  "tika-vin08t1:8_5": "vinicchaye yo yo theravādo vā aṭṭhakathāvādo vā pacchā vuccati, so sova pamāṇanti",
  "tika-vin08t1:8_6": "gahetabbaṁ, pure vutto theravādo vā aṭṭhakathāvādo vā pamāṇanti na gahetabbanti adhippāyo.",
  "tika-vin08t1:8_7": "Idaṁ vacanaṁ aṭṭhāne vuttaṁ viya dissati. Kathaṁ? Yaṁ tāva vuttaṁ, taṁ yuttanti.",
  "tika-vin08t1:8_8": "Taṁ imasmiṁ āpucchanaābhogakaraṇavinicchaye aññassa ayuttassa aṭṭhakathāvādassa vā",
  "tika-vin08t1:8_9": "theravādassa vā abhāvā vattuṁ na sakkā. Na hi pubbavākye ‘‘bhikkhū evā’’ti avadhāraṇaṁ",
  "tika-vin08t1:8_10": "kataṁ, atha kho āsannavasena vā paṭṭhānavasena vā ‘‘bhikkhū cīvarakammaṁ’’iccādikaṁyeva",
  "tika-vin08t1:8_11": "vuttaṁ. Yampi vuttaṁ ‘‘evaṁ sabbatthapī’’tyādi, tampi anokāsaṁ. Imasmiṁ vinicchaye",
  "tika-vin08t1:8_12": "aññassa aṭṭhakathāvādassa vā ācariyavādassa vā avacanato pure pacchābhāvo ca na dissati,",
  "tika-vin08t1:8_13": "ayaṁ ‘‘pamāṇa’’nti gahetabbo, ayaṁ ‘‘na gahetabbo’’ti vattabbabhāvo ca.",
  "tika-vin08t1:9_0": "Upari pana ‘‘ko muccati, ko na muccatī’’ti imassa pañhassa vissajjane mahāpaccarivādo",
  "tika-vin08t1:9_1": "ca kurundivādo ca mahāaṭṭhakathāvādo cāti tayo aṭṭhakathāvādā āgatā, eko mahāpadumattheravādo,",
  "tika-vin08t1:9_2": "tasmā tattheva yuttāyuttabhāvo ca pamāṇāpamāṇabhāvo ca gahetabbāgahetabbabhāvo ca",
  "tika-vin08t1:9_3": "dissati, tasmā tasmiṁyeva ṭhāne vattabbaṁ siyā, suvimalavipulapaññāveyyattiyasamannāgatena",
  "tika-vin08t1:9_4": "pana ācariyāsabhena avattabbaṭṭhāne vuttaṁ na siyā, tasmā upari aṭṭhakathāvādasaṁsandanāvasāne",
  "tika-vin08t1:9_5": "mahāpadumattherena vuttanti imassa vacanassa pacchato vuttaṁ siyā, taṁ pacchā lekhakehi",
  "tika-vin08t1:9_6": "parivattetvā likhitaṁ bhaveyya, pārājikakaṇḍaṭṭhakathāyañca idaṁ vacanaṁ vuttaṁ.",
  "tika-vin08t1:9_7": "Ṭīkāyañca imasmiṁ ṭhāne na vuttaṁ, upariyeva vuttaṁ, ‘‘yo ca yakkhagahitako, yo ca",
  "tika-vin08t1:9_8": "bandhitvā nipajjāpito’’ti imassa aṭṭhakathāvādassa pacchimattā soyeva pamāṇato gahetabbo.",
  "tika-vin08t1:9_9": "Tathā ca vakkhati ‘‘sabbattha yo yo aṭṭhakathāvādo vā theravādo vā pacchā vuccati,",
  "tika-vin08t1:9_10": "so soyeva pamāṇato daṭṭhabbo’’ti, tasmā idamettha vicāretvā gahetabbaṁ.",
  "tika-vin08t1:10_0": "4. Idāni dvāraṁ saṁvaraṇassa antarāye sati asaṁvaritvāpi nipajjituṁ vaṭṭatīti dassetuṁ",
  "tika-vin08t1:10_1": "‘‘atha dvārassa’’tyādimāha. Nisseṇiṁ āropetvāti uparimatalaṁ āropetvā visaṅkharitvā",
  "tika-vin08t1:10_2": "bhūmiyaṁ pātetvā, chaḍḍetvā vā nipajjituṁ vaṭṭati. Idaṁ ekābaddhatāya vuttaṁ. Dvepi",
  "tika-vin08t1:10_3": "dvārāni jaggitabbānīti ettha sace ekasmiṁ dvāre kavāṭaṁ vā natthi, heṭṭhā vuttanayena",
  "tika-vin08t1:10_4": "saṁvarituṁ vā na sakkā , itaraṁ dvāraṁ asaṁvaritvā nipajjituṁ vaṭṭati. Dvārapālassāti",
  "tika-vin08t1:10_5": "dvārakoṭṭhake mahādvāre, nisseṇimūle vā ṭhatvā dvārajagganakassa. Pacchimānaṁ bhāroti",
  "tika-vin08t1:10_6": "ekābaddhavasena āgacchante sandhāya vuttaṁ. Asaṁvutadvāre antogabbhe vāti yojetabbaṁ.",
  "tika-vin08t1:10_7": "Bahi vāti gabbhato bahi. Nipajjanakālepi…pe… vaṭṭatiyevāti ettha dvārajagganakassa",
  "tika-vin08t1:10_8": "tadadhīnattā tadā tassa tattha sannihitāsannihitabhāvaṁ anupadhāretvāpi ābhogaṁ kātuṁ",
  "tika-vin08t1:10_9": "vaṭṭatiyevāti vadanti.",
  "tika-vin08t1:11_0": "Yena kenaci parikkhitteti ettha parikkhepassa ubbedhato pamāṇaṁ sahaseyyappahonake",
  "tika-vin08t1:11_1": "vuttasadisameva. Vuttañhi samantapāsādikāyaṁ (pāci. aṭṭha. 51) ‘‘yañhi senāsanaṁ",
  "tika-vin08t1:11_2": "upari pañcahi chadanehi aññena vā kenaci sabbameva paṭicchannaṁ, ayaṁ sabbacchannā",
  "tika-vin08t1:11_3": "nāma seyyā…pe… yaṁ pana senāsanaṁ bhūmito paṭṭhāya yāva chadanaṁ āhacca pākārena",
  "tika-vin08t1:11_4": "vā aññena vā kenaci antamaso vatthenapi parikkhittaṁ, ayaṁ sabbaparicchannā nāma",
  "tika-vin08t1:11_5": "seyyā. Chadanaṁ anāhacca sabbantimena pariyāyena diyaḍḍhahatthubbedhena pākārādinā",
  "tika-vin08t1:11_6": "parikkhittāpi sabbaparicchannāyevāti kurundaṭṭhakathāyaṁ vutta’’nti. ‘‘Diyaḍḍhahatthubbedho",
  "tika-vin08t1:11_7": "vaḍḍhakihatthena gahetabbo’’ti sāratthadīpaniyaṁ (sārattha. ṭī. pācittiya 3.51) vimativinodaniyañca",
  "tika-vin08t1:11_8": "(vi. vi. ṭī. pācittiya 2.50-51) vuttaṁ. Mahāpariveṇanti mahantaṁ aṅgaṇaṁ. Tena bahujanasañcaraṇaṭṭhānaṁ",
  "tika-vin08t1:11_9": "dasseti. Tenāha ‘‘mahābodhī’’tiādi.",
  "tika-vin08t1:12_0": "Aruṇe uggate vuṭṭhāti, anāpatti anāpattikhettabhūtāya rattiyā suddhacittena nipannattā.",
  "tika-vin08t1:12_1": "Pabujjhitvā puna supati, āpattīti aruṇe uggate pabujjhitvā aruṇuggamanaṁ ñatvā vā",
  "tika-vin08t1:12_2": "añatvā vā anuṭṭhahitvā sayitasantānena supati, uṭṭhahitvā kattabbassa dvārasaṁvaraṇādino",
  "tika-vin08t1:12_3": "akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā.",
  "tika-vin08t1:12_4": "Ayañhi āpatti īdise ṭhāne akiriyā, divā dvāraṁ asaṁvaritvā nipajjanakkhaṇe kiriyākiriyā",
  "tika-vin08t1:12_5": "ca acittakā cāti veditabbā. Purāruṇā pabujjhitvāpi yāva aruṇuggamanā sayantassapi",
  "tika-vin08t1:12_6": "purimanayena āpattiyeva.",
  "tika-vin08t1:13_0": "Aruṇe uggate vuṭṭhahissāmīti…pe… āpattiyevāti ettha kadā assa āpattīti? Vuccate –",
  "tika-vin08t1:13_1": "na tāva rattiyaṁ, ‘‘divā āpajjati, no ratti’’nti (pari. 323) vuttattā anādariyadukkaṭā",
  "tika-vin08t1:13_2": "na muccatīti vuttadukkaṭaṁ pana divāsayanadukkaṭameva na hoti anādariyadukkaṭattā",
  "tika-vin08t1:13_3": "eva. ‘‘Aruṇuggamane pana acittakaṁ akiriyasamuṭṭhānaṁ āpattiṁ āpajjatīti veditabba’’nti",
  "tika-vin08t1:13_4": "vimativinodaniyaṁ (vi. vi. ṭī. 1.77) vuttaṁ, sāratthadīpaniyampi (sārattha. ṭī. pārājika",
  "tika-vin08t1:13_5": "2.77) ‘‘yathāparicchedameva vuṭṭhātīti aruṇe uggateyeva uṭṭhahati. Tassa āpattīti",
  "tika-vin08t1:13_6": "asuddhacitteneva nipannattā niddāyantassapi aruṇe uggate divāpaṭisallānamūlikā āpatti.",
  "tika-vin08t1:13_7": "‘Evaṁ nipajjanto anādariyadukkaṭāpi na muccatī’ti vuttattā asuddhacittena nipajjanto",
  "tika-vin08t1:13_8": "aruṇuggamanato puretaraṁ uṭṭhahantopi anuṭṭhahantopi nipajjanakāleyeva anādariyadukkaṭaṁ",
  "tika-vin08t1:13_9": "āpajjati, divāpaṭisallānamūlikaṁ pana dukkaṭaṁ aruṇeyeva āpajjatī’’ti vuttaṁ, tasmā",
  "tika-vin08t1:13_10": "evaṁ nipajjantassa dve dukkaṭāni āpajjantīti veditabbaṁ.",
  "tika-vin08t1:14_0": "Sace dvāraṁ saṁvaritvā aruṇe uggate uṭṭhahissāmīti nipajjati, dvāre ca aññehi aruṇuggamanakāle",
  "tika-vin08t1:14_1": "vivaṭepi tassa anāpattiyeva dvārapidahanassa rattidivābhāgesu visesābhāvā. Āpattiāpajjanasseva",
  "tika-vin08t1:14_2": "kālaviseso icchitabbo, na tapparihārassāti gahetabbaṁ. ‘‘Dvāraṁ saṁvaritvā rattiṁ",
  "tika-vin08t1:14_3": "nipajjatī’’ti (pārā. aṭṭha. 1.77) hi vuttaṁ. Divā saṁvaritvā nipannassa kenaci vivaṭepi",
  "tika-vin08t1:14_4": "dvāre anāpattiyeva, attanāpi anuṭṭhahitvāva sati paccaye vivaṭepi anāpattīti vadanti,",
  "tika-vin08t1:14_5": "idampi vimativinodaniyameva (vi. vi. ṭī. 1.77) vuttaṁ.",
  "tika-vin08t1:15_0": "Yathāparicchedameva vuṭṭhātīti aruṇe uggateyeva vuṭṭhāti, āpattiyevāti mūlāpattiṁ",
  "tika-vin08t1:15_1": "sandhāya vuttaṁ. Anādariyaāpatti pana purāruṇā uṭṭhitassapi tassa hoteva ‘‘dukkaṭā",
  "tika-vin08t1:15_2": "na muccatī’’ti vuttattā. Dukkaṭā na muccatīti ca purāruṇā uṭṭhahitvā mūlāpattiyā",
  "tika-vin08t1:15_3": "muttopi anādariyadukkaṭā na muccatīti adhippāyo.",
  "tika-vin08t1:16_0": "5.Niddāvasena nipajjatīti niddābhibhūtatāya ekapassena nipajjati. ‘‘Niddāvasena nipajjatī’’ti",
  "tika-vin08t1:16_1": "vohāravasena vuttaṁ, pādānaṁ pana bhūmito amocitattā ayaṁ nipanno nāma hotīti teneva",
  "tika-vin08t1:16_2": "anāpatti vuttā. Apassāya supantassāti kaṭiṭṭhito uddhaṁ piṭṭhikaṇṭake appamattakaṁ",
  "tika-vin08t1:16_3": "padesaṁ bhūmiṁ aphusāpetvā supantassa. Kaṭiṭṭhiṁ pana bhūmiṁ phusāpentassa sayanaṁ",
  "tika-vin08t1:16_4": "nāma na hoti. Piṭṭhipasāraṇalakkhaṇā hi seyyā dīghā, vandanādīsupi tiriyaṁ piṭṭhikaṇṭakānaṁ",
  "tika-vin08t1:16_5": "pasāritattā nipajjanamevāti āpatti pariharitabbāva. Vandanāpi hi pādamūle nipajjatītiādīsu",
  "tika-vin08t1:16_6": "nipajjanameva vuttā. Sahasā vuṭṭhātīti pakkhalitā patito viya sahasā vuṭṭhāti, tassapi",
  "tika-vin08t1:16_7": "anāpatti patanakkhaṇe avisayattā, visaye jāte sahasā vuṭṭhitattā ca. Yassa pana visaññitāya",
  "tika-vin08t1:16_8": "pacchāpi avisayo eva, tassa anāpattiyeva patanakkhaṇe viya. Tattheva sayati, na vuṭṭhātīti",
  "tika-vin08t1:16_9": "iminā visayepi akaraṇaṁ dasseti, teneva tassa āpattīti vuttaṁ.",
  "tika-vin08t1:17_0": "Idāni aṭṭhakathāvādasaṁsandanaṁ kātuṁ ‘‘ko muccati, ko na muccatī’’tiādimāha. Tattha",
  "tika-vin08t1:17_1": "mahāpaccariyantiādīsu paccarīti uḷumpaṁ vuccati, tasmiṁ nisīditvā katattā tameva",
  "tika-vin08t1:17_2": "nāmaṁ jātaṁ. Kurundivallivihāro nāma atthi, tattha katattā kurundīti nāmaṁ jātaṁ.",
  "tika-vin08t1:17_3": "Mahāaṭṭhakathā nāma saṅgītittayamāruḷhā tepiṭakassa buddhavacanassa aṭṭhakathā. Yā",
  "tika-vin08t1:17_4": "mahāmahindattherena tambapaṇṇidīpaṁ ābhatā, tambapaṇṇiyehi therehi pacchā sīhaḷabhāsāya",
  "tika-vin08t1:17_5": "abhisaṅkhatā ca hoti. Ekabhaṅgenāti ekapassabhañjanena pāde bhūmito amocetvā ekapassena",
  "tika-vin08t1:17_6": "sarīraṁ bhañjitvā nipannoti vuttaṁ hoti. Mahāaṭṭhakathāyaṁ pana mahāpadumattherena",
  "tika-vin08t1:17_7": "vuttanti sambandho. Tena mahāaṭṭhakathāya likhitamahāpadumattheravāde ‘‘aya’’nti",
  "tika-vin08t1:17_8": "dasseti. ‘‘Mucchitvā patitattā avisayattā āpatti na dissatī’’ti therena vuttaṁ. Ācariyā",
  "tika-vin08t1:17_9": "pana yathā yakkhagahitako bandhitvā nipajjāpito ca paravaso hoti, evaṁ aparavasattā",
  "tika-vin08t1:17_10": "mucchitvā patito kañcikālaṁ jānitvā nipajjatīti anāpattiṁ na vadanti, visaññite pana sati anāpattiyeva.",
  "tika-vin08t1:18_0": "Dve janātiādi mahāaṭṭhakathāyameva vacanaṁ, tadeva pacchā vuttattā pamāṇaṁ. Yakkhagahitaggahaṇeneva",
  "tika-vin08t1:18_1": "cettha visaññibhūtopi saṅgahito, ekabhaṅgena nipanno pana anipannattā āpattito muccatiyevāti",
  "tika-vin08t1:18_2": "gahetabbaṁ. Sāratthadīpaniyañca (sārattha. ṭī. 2.77) ‘‘yo ca yakkhagahitako, yo ca",
  "tika-vin08t1:18_3": "bandhitvā nipajjāpito’’ti imassa aṭṭhakathāvādassa pacchimattā soyeva pamāṇato gahetabbo,",
  "tika-vin08t1:18_4": "tathā ca vakkhati ‘‘sabbattha yo yo aṭṭhakathāvādo vā pacchā vuccati, so soyeva pamāṇato",
  "tika-vin08t1:18_5": "gahetabbo’’ti. Imasmiṁ ṭhāne imassa aṭṭhakathāpāṭhassa ānītattā imasmiṁ vinayasaṅgahappakaraṇepi",
  "tika-vin08t1:18_6": "imasmiṁyeva ṭhāne so pāṭho vattabboti no khanti. Ettha ca ‘‘rattiṁ dvāraṁ vivaritvā",
  "tika-vin08t1:18_7": "nipanno aruṇe uggate uṭṭhāti, anāpattī’’tiādivacanato aruṇuggamane saṁsayavinodanatthaṁ",
  "tika-vin08t1:18_8": "aruṇakathā vattabbā. Tatridaṁ vuccati –",
  "tika-vin08t1:19": "‘‘Ko esa aruṇo nāma;",
  "tika-vin08t1:20": "Kena so aruṇo bhave;",
  "tika-vin08t1:21": "Kīdiso tassa vaṇṇā tu;",
  "tika-vin08t1:22": "Saṇṭhānaṁ kīdisaṁ bhave.",
  "tika-vin08t1:23": "‘‘Kismiṁ kāle ca dese ca, aruṇo samugacchati;",
  "tika-vin08t1:24": "Kiṁ paccakkhasiddho eso, udāhu anumānato’’ti.",
  "tika-vin08t1:25": "Tattha ko esa aruṇo nāmāti ettha esa aruṇo nāma sūriyassa pabhāviseso. Vuttañhetaṁ abhidhānappadīpikāyaṁ –",
  "tika-vin08t1:26": "‘‘Sūrassodayato pubbuṭṭhitaraṁsi siyāruṇo’’ti;",
  "tika-vin08t1:27_0": "Taṭṭīkāyañca ‘‘sūrassa udayato pubbe uṭṭhitaraṁsi aruṇo nāma siyā’’ti. Vimativinodanīnāmikāyaṁ",
  "tika-vin08t1:27_1": "vinayaṭīkāyañca (vi. vi. ṭī. 1.463) ‘‘aruṇoti cettha sūriyuggamanassa purecaro vaḍḍhanaghanaratto",
  "tika-vin08t1:27_2": "pabhāvisesoti daṭṭhabbo’’ti vuttaṁ, tasmā sūriyappabhāyeva aruṇo nāma, na aññoti",
  "tika-vin08t1:27_3": "daṭṭhabbaṁ. Kena so aruṇo bhaveti ettha aruṇo vaṇṇo assāti aruṇo, kiñcirattavaṇṇasamannāgatoti",
  "tika-vin08t1:27_4": "attho. Atha vā arati gacchati rattavaṇṇabhāvena pavattatīti aruṇo. Vuttañhetaṁ abhidhānappadīpikāṭīkāyaṁ",
  "tika-vin08t1:27_5": "‘‘aruṇavaṇṇatāya arati gacchatīti aruṇo’’ti. Kīdiso tassa vaṇṇoti ettha abyattarattavaṇṇo",
  "tika-vin08t1:27_6": "tassa vaṇṇo bhave. Vuttañhi abhidhānappadīpikāyaṁ ‘‘aruṇo kiñcirattothā’’ti. Taṭṭīkāyañca",
  "tika-vin08t1:27_7": "‘‘kiñciratto abyattarattavaṇṇo aruṇo nāma yathā macchassa akkhī’’ti. Vimativinodaniyañca",
  "tika-vin08t1:27_8": "(vi. vi. ṭī. 1.463) ‘‘vaḍḍhanaghanaratto pabhāviseso’’ti, tasmā sūriyassa rattappabhāyeva",
  "tika-vin08t1:27_9": "aruṇo nāma, na setappabhādayoti daṭṭhabbaṁ. Yadi evaṁ pātimokkhaṭṭhapanakkhandhakavaṇṇanāya",
  "tika-vin08t1:27_10": "vimativinodaniyaṁ (vi. vi. ṭī. cūḷavagga 2.383) ‘‘pāḷiyaṁ pana nandimukhiyāti odātadisāmukhatāya",
  "tika-vin08t1:27_11": "tuṭṭhamukhiyā’’ti vuttaṁ, taṁ kathaṁ yujjeyyāti, no na yujjeyya. Tattha hi aruṇuggatakāle",
  "tika-vin08t1:27_12": "aruṇobhāsena odātadisāmukhabhāvo vutto, na aruṇobhāsassa odātabhāvo. Vuttañhetaṁ",
  "tika-vin08t1:27_13": "udānaṭṭhakathāyaṁ (udā. aṭṭha. 23) ‘‘nandimukhiyāti aruṇassa uggatattā eva aruṇobhāya",
  "tika-vin08t1:27_14": "sūriyālokūpajīvino satte nandāpanamukhiyā rattiyā jātāya vibhāyamānāyāti attho’’ti.",
  "tika-vin08t1:28": "Jātakaṭṭhakathāyañca –",
  "tika-vin08t1:29": "‘‘Jighaññarattiṁ aruṇasmimuhate;",
  "tika-vin08t1:30": "Yā dissati uttamarūpavaṇṇinī;",
  "tika-vin08t1:31": "Tathūpamā maṁ paṭibhāsi devate;",
  "tika-vin08t1:32": "Ācikkha me taṁ katamāsi accharā’’ti. (jā. aṭṭha. 5.21.254);",
  "tika-vin08t1:33_0": "Imassa gāthāya atthavaṇṇanāyaṁ ‘‘tattha jighaññarattinti pacchimarattiṁ, rattipariyosāneti",
  "tika-vin08t1:33_1": "attho. Uhateti aruṇe uggate. Yāti yā puratthimā disā rattavaṇṇatāya uttamarūpadharā",
  "tika-vin08t1:33_2": "hutvā dissatī’’ti. Evaṁ aruṇuggatasamaye puratthimadisāya rattavaṇṇatā vuttā, tasmā",
  "tika-vin08t1:33_3": "tasmiṁ samaye aruṇassa uṭṭhitattā puratthimāya disāya rattabhāgo sūriyālokassa patthaṭattā",
  "tika-vin08t1:33_4": "sesadisānaṁ odātabhāvo viññāyati.",
  "tika-vin08t1:34_0": "Saṇṭhānaṁkīdisaṁ bhaveti ettha aruṇassa pāṭekkaṁ saṇṭhānaṁ nāma natthi rasmimattattā.",
  "tika-vin08t1:34_1": "Yattakaṁ padesaṁ pharati, tattakaṁ tassa saṇṭhānanti daṭṭhabbaṁ. Atha vā puratthimadisāsaṇṭhānaṁ.",
  "tika-vin08t1:34_2": "Vuttañhi jātakaṭṭhakathāyaṁ (jā. aṭṭha. 5.21.255) ‘‘puratthimadisā rattavaṇṇatāya",
  "tika-vin08t1:34_3": "uttamarūpadharā hutvā dissatī’’ti.",
  "tika-vin08t1:35_0": "Kismiṁ kāle ca dese ca, aruṇo samugacchatīti ettha esa aruṇo sūriyuggamanassa pure",
  "tika-vin08t1:35_1": "kāle puratthimadisāyaṁ uggacchati. Vuttañhetaṁ udānaṭṭhakathāyaṁ (udā. aṭṭha. 23)",
  "tika-vin08t1:35_2": "‘‘uddhaste aruṇeti uggate aruṇe, aruṇo nāma puratthimadisāyaṁ sūriyodayato puretarameva",
  "tika-vin08t1:35_3": "uṭṭhitobhāso’’ti. Abhidhānappadīpikāyañca ‘‘sūrassodayato pubbuṭṭhitaraṁsī’’ti.",
  "tika-vin08t1:36_0": "Kiṁ paccakkhasiddho eso, udāhu anumānatoti ettha ayaṁ aruṇo nāma paccakkhasiddho",
  "tika-vin08t1:36_1": "eva , na anumānasiddho. Kasmā viññāyatīti ce? Cakkhuviññāṇagocaravaṇṇāyatanabhāvato.",
  "tika-vin08t1:36_2": "Akkhassa patīti paccakkhaṁ, cakkhurūpānaṁ abhimukhabhāvena āpāthagatattā cakkhuviññāṇaṁ",
  "tika-vin08t1:36_3": "hoti. Vuttañhetaṁ bhagavatā ‘‘cakkhuñca paṭicca rūpe ca uppajjati cakkhuviññāṇa’’nti",
  "tika-vin08t1:36_4": "(ma. ni. 1.204, 400; 3.421, 425, 426; saṁ. ni. 2.43, 44, 45, saṁ. ni. 4.60; kathā.",
  "tika-vin08t1:36_5": "465, 467), tasmā ayaṁ aruṇavaṇṇo cakkhunā disvā jānitabbato paccakkhasiddhoyeva hoti,",
  "tika-vin08t1:36_6": "na evaṁ sati evaṁ bhaveyyāti anumānena punappunaṁ cintanena siddhoti. Imaṁ pañhavissajjanaṁ",
  "tika-vin08t1:36_7": "sādhukaṁ manasi karitvā paṇḍitehi rattobhāsoyeva aruṇoti paccetabbo sallakkhetabboti.",
  "tika-vin08t1:37_0": "Kasmā pana imasmiṁ ṭhāne aruṇakathā vuttāti? Imissā aruṇakathāya mahāvisayabhāvato.",
  "tika-vin08t1:37_1": "Kathaṁ? Uposathikā upāsakā ca upāsikāyo ca aruṇuggamanaṁ tathato ajānantā anuggateyeva",
  "tika-vin08t1:37_2": "aruṇe uggatasaññāya khādanīyaṁ vā khādanti, bhojanīyaṁ vā bhuñjanti, mālāgandhādīni",
  "tika-vin08t1:37_3": "vā dhārenti, tato tesaṁ sīlaṁ bhijjati. Sāmaṇerā tatheva vikālabhojanaṁ bhuñjitvā",
  "tika-vin08t1:37_4": "sīlavināsaṁ pāpuṇanti. Nissayapaṭipannakā bhikkhū ācariyupajjhāyehi vinā bahisīme",
  "tika-vin08t1:37_5": "carantā nissayappassambhanaṁ pāpuṇanti, antovasse bhikkhū upacārasīmato bahigacchantā",
  "tika-vin08t1:37_6": "vassacchedaṁ, tecīvarikā bhikkhū abaddhasīmāyaṁ cīvarena vippavasantā nissaggiyapācittiyaṁ,",
  "tika-vin08t1:37_7": "tathā sattabbhantarasīmāyaṁ, sahaseyyappahonakaṭṭhāne anupasampannamātugāmehi saha",
  "tika-vin08t1:37_8": "sayantā pācittiyaṁ, tathā yāvakālikaṁ bhuñjantā bhikkhū, pārivāsikādayo vattaṁ nikkhipantā",
  "tika-vin08t1:37_9": "ratticchedaṁ. Evamādianekādīnavasambhavato lajjipesalānaṁ bhikkhūnaṁ tathato aruṇuggamanassa",
  "tika-vin08t1:37_10": "jānanatthaṁ vuttāti daṭṭhabbā.",
  "tika-vin08t1:38_0": "Keci pana bhikkhū aḍḍharattisamaye ghaṭisuññattā aḍḍharattikālaṁ atikkamma aññadivaso",
  "tika-vin08t1:38_1": "hoti, tasmā tasmiṁ kāle aruṇaṁ uṭṭhitaṁ nāma hotīti maññamānā aḍḍharattiṁ atikkamma",
  "tika-vin08t1:38_2": "khādanīyabhojanīyādīni bhuñjanti, te pana buddhasamayaṁ ajānantā vedasamayameva manasi",
  "tika-vin08t1:38_3": "karontā evaṁ karonti, tasmā tesaṁ taṁkaraṇaṁ pamāṇaṁ na hoti. Bahavo pana bhikkhū",
  "tika-vin08t1:38_4": "aruṇassa paccakkhabhāvaṁ ajānantā anumānavasena cintituñca asakkontā anussavavaseneva",
  "tika-vin08t1:38_5": "paravacanaṁ saddahantā amhākaṁ ācariyā aruṇuggamanavelāyaṁ uṭṭhāya gacchantā sūriyuggamanavelāyaṁ",
  "tika-vin08t1:38_6": "dvisahassadaṇḍappamāṇaṁ ṭhānaṁ pāpuṇanti, tisahassadaṇḍappamāṇaṁ ṭhānaṁ pāpuṇantīti",
  "tika-vin08t1:38_7": "ca vadanti. Imamhā vihārā asukaṁ nāma vihāraṁ asukaṁ nāma cetiyaṁ asukaṁ nāma gāmaṁ",
  "tika-vin08t1:38_8": "pāpuṇantītiādīni ca vadantīti evaṁ anussavavacanaṁ vadanti, tampi appamāṇaṁ. Kasmā?",
  "tika-vin08t1:38_9": "Addhānaṁ nāma balavantassa javasampannassa ca rassaṁ hoti, dubbalassa santassa ca",
  "tika-vin08t1:38_10": "dīghaṁ hoti. Vuttañhi bhagavatā –",
  "tika-vin08t1:39": "‘‘Dīghā jāgarato ratti, dīghaṁ santassa yojanaṁ;",
  "tika-vin08t1:40": "Dīgho bālāna saṁsāro, saddhammaṁ avijānata’’nti. (dha. pa. 60);",
  "tika-vin08t1:41_0": "Tasmā addhānaṁ nāma sabbesaṁ ekasadisaṁ na hotīti aruṇuggamanassa lakkhaṇaṁ bhavituṁ",
  "tika-vin08t1:41_1": "na sakkā, na ca te āyasmanto piṭakattayato kiñci sādhakabhūtaṁ vacanaṁ āharanti,",
  "tika-vin08t1:41_2": "asakkhikaṁ aḍḍaṁ karonti viya yathājjhāsayameva vadantīti pamāṇaṁ na hoti.",
  "tika-vin08t1:42": "Aññe pana –",
  "tika-vin08t1:43": "‘‘Atītarattiyā yāmo;",
  "tika-vin08t1:44": "Pacchimoḍḍhamamussa vā;",
  "tika-vin08t1:45": "Bhāviniyādippahāro;",
  "tika-vin08t1:46": "Tadaḍḍhaṁ vājjatehya hoti –",
  "tika-vin08t1:47_0": "Kaccāyanasārappakaraṇāgataṁ gāthaṁ vatvā atītarattiyā pacchimo yāmo ajja pariyāpanno,",
  "tika-vin08t1:47_1": "tasmā pacchimayāmassa ādito paṭṭhāya aruṇaṁ uggacchatī’’ti vadanti. Ayaṁ vādo sakāraṇasaññāpakattā",
  "tika-vin08t1:47_2": "purimehi balavā hoti, evaṁ santepi ayuttoyeva. Kasmā? Ayañhi gāthā bāhirasaddasatthe",
  "tika-vin08t1:47_3": "jaṅgadāsappakaraṇe vuttanayena ajja bhavā ajjatanīti vuttaajjavohārassa pavattanakālaṁ",
  "tika-vin08t1:47_4": "dassetuṁ vuttā, na piṭakattaye vuttassa aruṇuggamanassa kālaṁ dassetuṁ, tasmā aññasādhyassa",
  "tika-vin08t1:47_5": "aññasādhakena sādhitattā ayuttoyeva.",
  "tika-vin08t1:48_0": "Apare pana ‘‘pahāro yāmasaññito’’ti abhidhānappadīpikāyaṁ vuttattā pahārayāmasaddānaṁ",
  "tika-vin08t1:48_1": "ekatthattā tattheva ‘‘tiyāmā saṁvarī bhave’’ti vuttattā rattiyā ca tiyāmabhāvato",
  "tika-vin08t1:48_2": "pāḷiyañca (udā. 45; cūḷava. 383) ‘‘abhikkantā , bhante, ratti, nikkhanto pacchimo",
  "tika-vin08t1:48_3": "yāmo, uddhasto aruṇo’’ti āgatattā idāni rattiyā catūsu pahāresu tatiyappahārassa",
  "tika-vin08t1:48_4": "avasāne aruṇo uggato, tasmā avasesaekappahāramatto kālo divasabhāgaṁ bhajatīti vadeyyuṁ,",
  "tika-vin08t1:48_5": "ayaṁ vādo tatiyavādatopi balavataro. Kasmā? Ñāpakañāpyānaṁ anurūpabhāvato. Tathā",
  "tika-vin08t1:48_6": "hi ‘‘pahāro yāmasaññito’’ti ayaṁ ñāpako pahārayāmānaṁ ekatthabhāvassa anurūpo, ‘‘tiyāmā",
  "tika-vin08t1:48_7": "saṁvarībhave’’ti ayaṁ rattiyā tiyāmabhāvassa, ‘‘pāḷiyañcā’’tiādi tatiyappahārassa",
  "tika-vin08t1:48_8": "avasāne aruṇuggamanassa, tathāpi ayuttoyeva hoti. Kasmā? ‘‘Avasesaekappahāramatto",
  "tika-vin08t1:48_9": "kālo divasabhāgaṁ bhajatī’’ti vacanassa viruddhattā. Majjhimadese hi dasaghaṭikāpamāṇassa",
  "tika-vin08t1:48_10": "kālassa ekappahārattā sabbā ratti tiyāmāva hoti, na catuyāmā, idāni pana paccantavisayesu",
  "tika-vin08t1:48_11": "sattaṭṭhaghaṭikāmattassa kālassa ekappahārakatattā catuppahārā bhavati, tasmā majjhimadesavohāraṁ",
  "tika-vin08t1:48_12": "gahetvā abhidhānappadīpikāyañca ‘‘tiyāmā saṁvarī bhave’’ti vuttaṁ, pāḷiyañca (udā.",
  "tika-vin08t1:48_13": "45; cūḷava. 383) ‘‘nikkhanto pacchimo yāmo, uddhasto aruṇo’’ti, tasmā rattipariyosāneyeva",
  "tika-vin08t1:48_14": "aruṇo uggatoti daṭṭhabbo. Tathā hi vuttaṁ vimativinodaniyaṁ (vi. vi. ṭī. mahāvagga",
  "tika-vin08t1:48_15": "2.201) ‘‘tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo",
  "tika-vin08t1:48_16": "vutto, uggate aruṇe nikkhipitabbanti hi vutta’’nti.",
  "tika-vin08t1:49_0": "Sahaseyyasikkhāpadepi (pāci. 52-54) ‘‘anupasampannehi saha nivutthabhāvaparimocanatthaṁ",
  "tika-vin08t1:49_1": "purāruṇā nikkhamitvā’’tiādi vuttaṁ. Evaṁ cīvaravippavāsādīsu ca sabbattha rattipariyosāne",
  "tika-vin08t1:49_2": "āgamanavasena aruṇuggamanaṁ dassitaṁ, na atītāruṇavasenāti. Jātakaṭṭhakathāyampi",
  "tika-vin08t1:49_3": "(jā. aṭṭha. 5.21.255) ‘‘rattipariyosāneti attho’’ti. Na kevalaṁ majjhimadesesu rattiyāyeva",
  "tika-vin08t1:49_4": "tippahārabhāvo hoti , atha kho divasassapi. Tathā hi vuttaṁ aṭṭhasāliniyaṁ (dha.",
  "tika-vin08t1:49_5": "sa. aṭṭha. nidānakathā) ‘‘sammāsambuddhassa abhidhammadesanāpariyosānañca tesaṁ bhikkhūnaṁ",
  "tika-vin08t1:49_6": "sattappakaraṇauggahaṇañca ekappahāreneva hotī’’ti, mūlaṭīkāyañca (dha. sa. mūlaṭī.",
  "tika-vin08t1:49_7": "nidānakathāvaṇṇanā) ‘‘ekappahārenāti ettha pahāroti divasassa tatiyabhāgo vuccatī’’ti,",
  "tika-vin08t1:49_8": "tasmā eko rattidivo chappahāro hotīti viññāyati. Evaṁ majjhimadesavohārena tiyāmasaṅkhātassa",
  "tika-vin08t1:49_9": "tippahārassa avasāne sabbarattipariyosāne uṭṭhitaṁ aruṇaṁ paccantadesavohārena tippahārassa",
  "tika-vin08t1:49_10": "avasāneti gahetvā ekappahārāvasesakāle aruṇo uggatoti vuttattā ayampi vādo ayuttoyeva hotīti daṭṭhabbo.",
  "tika-vin08t1:50": "Bahavo pana paṇḍitā ‘‘khuddasikkhānissaye vuttaṁ –",
  "tika-vin08t1:51": "‘Setaruṇañca paṭhamaṁ, dutiyaṁ nandiyāvaṭṭaṁ;",
  "tika-vin08t1:52": "Tatiyaṁ tambavaṇṇañca, catutthaṁ gadrabhaṁ mukha’nti. –",
  "tika-vin08t1:53_0": "Imaṁ gāthaṁ nissāya ekarattiyaṁ aruṇo catukkhattuṁ uṭṭhahati, tattha paṭhamaṁ setavaṇṇaṁ",
  "tika-vin08t1:53_1": "hoti, dutiyaṁ nandiyāvaṭṭapupphavaṇṇaṁ hoti, tatiyaṁ tambavaṇṇaṁ hoti, catutthaṁ",
  "tika-vin08t1:53_2": "gadrabhamukhavaṇṇaṁ hotī’’ti vatvā rattobhāsato puretaraṁ atītarattikāleyeva vattanikkhipanādikammaṁ",
  "tika-vin08t1:53_3": "karonti. Tesaṁ taṁ karaṇaṁ anisammakāritaṁ āpajjati. Ayañhi gāthā neva pāḷiyaṁ dissati,",
  "tika-vin08t1:53_4": "na aṭṭhakathāyaṁ, na ṭīkāsu, kevalaṁ nissaye eva, nissayesu ca ekasmiṁyeva khuddasikkhānissaye",
  "tika-vin08t1:53_5": "dissati, na aññanissayesu, tatthāpi neva pubbāparasambandho dissati, na hetuphalādibhāvo,",
  "tika-vin08t1:53_6": "na ca liṅganiyamoti na nissayakārācariyena ṭhapitā bhaveyya, atha kho pacchā aññehi",
  "tika-vin08t1:53_7": "lekhakehi vā attano icchānurūpaṁ likhitā bhaveyya, tasmā ayaṁ gāthā kuto ābhatā pāḷito",
  "tika-vin08t1:53_8": "vā aṭṭhakathāto vā ṭīkāto vā vinayato vā suttantato vā abhidhammato vāti pabhavaṁ",
  "tika-vin08t1:53_9": "apariyesitvā nissaye diṭṭhamattameva sārato gahetvā pāḷiyaṭṭhakathāṭīkāsu vuttavacanaṁ",
  "tika-vin08t1:53_10": "anisāmetvā katattā anisammakāritaṁ āpajjati.",
  "tika-vin08t1:54_0": "Tatrāyaṁ pāḷi ‘‘tena kho pana samayena buddho bhagavā sītāsu hemantikāsu rattīsu",
  "tika-vin08t1:54_1": "antaraṭṭhakāsu himapātasamaye rattiṁ ajjhokāse ekacīvaro nisīdi, na bhagavantaṁ sītaṁ",
  "tika-vin08t1:54_2": "ahosi. Nikkhante paṭhame yāme sītaṁ bhagavantaṁ ahosi, dutiyaṁ bhagavā cīvaraṁ pārupi,",
  "tika-vin08t1:54_3": "na bhagavantaṁ sītaṁ ahosi. Nikkhante majjhime yāme sītaṁ bhagavantaṁ ahosi, tatiyaṁ",
  "tika-vin08t1:54_4": "bhagavā cīvaraṁ pārupi, na bhagavantaṁ sītaṁ ahosi. Nikkhante pacchime yāme uddhaste",
  "tika-vin08t1:54_5": "aruṇe nandimukhiyā rattiyā sītaṁ bhagavantaṁ ahosi, catutthaṁ bhagavā cīvaraṁ pārupi,",
  "tika-vin08t1:54_6": "na bhagavantaṁ sītaṁ ahosī’’ti. Ayaṁ mahāvagge (mahāva. 346) cīvarakkhandhakāgatā",
  "tika-vin08t1:54_7": "vinayapāḷi. Pāḷiyaṁ nandimukhiyāti tuṭṭhimukhiyā, pasannadisāmukhāyāti attho. Ayaṁ",
  "tika-vin08t1:54_8": "taṁsaṁvaṇṇanāya vimativinodanīpāṭho (vi. vi. ṭī. mahāvagga 2.346).",
  "tika-vin08t1:55_0": "‘‘Tena kho pana samayena buddho bhagavā sāvatthiyaṁ viharati pubbārāme migāramātupāsāde",
  "tika-vin08t1:55_1": ". Tena kho pana samayena bhagavā tadahuposathe bhikkhusaṅghaparivuto nisinno hoti.",
  "tika-vin08t1:55_2": "Atha kho āyasmā ānando abhikkantāya rattiyā nikkhante paṭhame yāme uṭṭhāyāsanā ekaṁsaṁ",
  "tika-vin08t1:55_3": "uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca – abhikkantā,",
  "tika-vin08t1:55_4": "bhante ratti, nikkhanto paṭhamo yāmo, ciranisinno bhikkhusaṅgho, uddisatu, bhante,",
  "tika-vin08t1:55_5": "bhagavā bhikkhūnaṁ pātimokkhanti. Evaṁ vutte bhagavā tuṇhī ahosi. Dutiyampi kho āyasmā",
  "tika-vin08t1:55_6": "ānando abhikkantāya rattiyā nikkhante majjhime yāme uṭṭhāyāsanā ekaṁsaṁ uttarāsaṅgaṁ",
  "tika-vin08t1:55_7": "karitvā yena bhagavā tenañjaliṁ paṇāmetvā bhagavantaṁ etadavoca – abhikkantā, bhante,",
  "tika-vin08t1:55_8": "ratti, nikkhanto majjhimo yāmo, ciranisinno bhikkhusaṅgho, uddisatu, bhante, bhagavā",
  "tika-vin08t1:55_9": "bhikkhūnaṁ pātimokkhanti. Dutiyampi bhagavā tuṇhī ahosi. Tatiyampi kho āyasmā ānando",
  "tika-vin08t1:55_10": "abhikkantāya rattiyā nikkhante pacchime yāme uddhaste aruṇe nandimukhiyā rattiyā",
  "tika-vin08t1:55_11": "uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ",
  "tika-vin08t1:55_12": "etadavoca – abhikkantā, bhante, ratti, nikkhanto pacchimo yāmo, uddhastaṁ aruṇaṁ,",
  "tika-vin08t1:55_13": "nandimukhī ratti, ciranisinno bhikkhusaṅgho, uddisatu bhante bhagavā bhikkhūnaṁ pātimokkhanti.",
  "tika-vin08t1:55_14": "Aparisuddhā, ānanda, parisā’’ti (cūḷava. 383). Ayaṁ cūḷavagge pātimokkhaṭṭhapanakkhandhakāgatā aparāpi vinayapāḷi.",
  "tika-vin08t1:56_0": "Nandimukhiyā rattiyāti aruṇuṭṭhitakāle pītimukhā viya ratti khāyati. Tenāha ‘‘nandimukhiyā’’ti",
  "tika-vin08t1:56_1": "(cūḷava. aṭṭha. 383) ayaṁ taṁsaṁvaṇṇanābhūtasamantapāsādikaṭṭhakathāpāṭho. Abhikkantāti",
  "tika-vin08t1:56_2": "parikkhīṇā. Uddhaste aruṇeti uggate aruṇasīse. Nandimukhiyāti tuṭṭhimukhiyā. Ayaṁ",
  "tika-vin08t1:56_3": "taṁsaṁvaṇṇanābhūtasāratthadīpanīpāṭho (sārattha. ṭī. cūḷavagga 3.383). Pāḷiyaṁ nandimukhiyāti",
  "tika-vin08t1:56_4": "odātadisāmukhitāya tuṭṭhamukhiyā. Ayaṁ taṁsaṁvaṇṇanāya (vi. vi. ṭī. cūḷavagga 2.283)",
  "tika-vin08t1:56_5": "vimativinodanīpāṭho.",
  "tika-vin08t1:57_0": "‘‘Tatiyampi kho āyasmā ānando abhikkantāyarattiyā nikkhante pacchime yāme uddhaste",
  "tika-vin08t1:57_1": "aruṇe nandimukhiyā rattiyā uṭṭhāyāsanā ekaṁsaṁ cīvaraṁ katvā yena bhagavā tenañjaliṁ",
  "tika-vin08t1:57_2": "paṇāmetvā bhagavantaṁ etadavoca – abhikkantā, bhante, ratti, nikkhanto pacchimo yāmo,",
  "tika-vin08t1:57_3": "uddhasto aruṇo, nandimukhī ratti, ciranisinnā āgantukā bhikkhū, paṭisammodatu, bhante,",
  "tika-vin08t1:57_4": "bhagavā āgantuke bhikkhū’’ti. Ayaṁ udānāgatā suttantapāḷi (udā. 45). Uddhastearuṇeti",
  "tika-vin08t1:57_5": "uggate aruṇe. Aruṇo nāma puratthimadisāyaṁ sūriyodayato puretarameva uṭṭhitobhāso.",
  "tika-vin08t1:57_6": "Nandimukhiyā rattiyāti aruṇassa uggatattā eva aruṇobhāya sūriyālokūpajīvino satte",
  "tika-vin08t1:57_7": "nandāpanamukhiyā rattiyā jātāya, vibhāyamānāyāti attho. Ayaṁ taṁsaṁvaṇṇanābhūtā udānaṭṭhakathā (udā. aṭṭha. 23).",
  "tika-vin08t1:58_0": "Iti ettakāsu vinayasuttantāgatāsu pāḷiyaṭṭhakathāṭīkāsu ekasmimpiṭhāne aruṇo catukkhattuṁ",
  "tika-vin08t1:58_1": "uggatoti natthi, ekavārameva vutto. Catubbidhavaṇṇasamannāgatotipi natthi, ekavaṇṇo",
  "tika-vin08t1:58_2": "eva vutto. Jātakaṭṭhakathāyampi (jā. aṭṭha. 5.21.255) rattavaṇṇo eva vutto, na setavaṇṇādiko.",
  "tika-vin08t1:58_3": "Nandimukhīti ca satte nandāpanadisāmukhī ratti eva vuttā, na aruṇassa nandiyāvaṭṭapupphasadisavaṇṇatā.",
  "tika-vin08t1:58_4": "Tenāha ‘‘satte nandāpanamukhiyā rattiyā’’ti. Evaṁ abhidhānappadīpikāpakaraṇavacanena",
  "tika-vin08t1:58_5": "viruddhattā pāḷiyaṭṭhakathādīhi asaṁsandanato dubbalasādhakattā ca ayampi vādo ayuttoyevāti",
  "tika-vin08t1:58_6": "daṭṭhabbo, tasmā sammāsambuddhassa āṇaṁ anatikkantena lajjibhikkhunā yadi kenaci",
  "tika-vin08t1:58_7": "appaṭicchanne vivaṭokāse hoti, macchakkhisamānaabyattarattobhāsassa paññāyamānakālato",
  "tika-vin08t1:58_8": "paṭṭhāya vattanikkhipanādikammaṁ kātabbaṁ.",
  "tika-vin08t1:59_0": "Yadi pana pabbatādinā paṭicchannaṭṭhānaṁ hoti, yattakena kālena vivaṭaṭṭhāne rattobhāso",
  "tika-vin08t1:59_1": "paññāyati, sūriyamaṇḍalassa dissanakālato ekaghaṭikāmattena vā dvighaṭikāmattena",
  "tika-vin08t1:59_2": "vā tattakaṁ kālaṁ sallakkhetvā imasmiṁ kāle aruṇo uggato bhaveyyāti takketvā kātabbaṁ,",
  "tika-vin08t1:59_3": "saṁsayaṁ anicchantena tatopi kañcikālaṁ adhivāsetvā nissaṁsayakāle kattabbaṁ, ayaṁ",
  "tika-vin08t1:59_4": "tattha sāmīci. Ayaṁ pana vādo yathāvuttappakaraṇavacanehi suṭṭhu saṁsandati yathā",
  "tika-vin08t1:59_5": "gaṅgodakena yamunodakaṁ, tasmā paṇḍitehi punappunaṁ pubbāparaṁ āloḷentena manasi",
  "tika-vin08t1:59_6": "kātabbo. Evaṁ manasi karitvā aruṇapaṭisaṁyuttesu ṭhānesu saṁsayo chinditabbo, saṁsayaṁ",
  "tika-vin08t1:59_7": "chinditvā visāradena hutvā taṁ taṁ kammaṁ kātabbanti.",
  "tika-vin08t1:60": "Visuddhatthāya sīlassa, bhikkhūnaṁ piyasīlinaṁ;",
  "tika-vin08t1:61": "Katāruṇakathā esā, na sārambhādikāraṇā.",
  "tika-vin08t1:62": "Tasmā suṭṭhūpadhāretvā, yuttaṁ gaṇhantu sādhavo;",
  "tika-vin08t1:63": "Ayuttañce chaḍḍayantu, mā hontu dummanādayoti.",
  "tika-vin08t1:64": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t1:65": "Divāseyyavinicchayakathālaṅkāro nāma",
  "tika-vin08t1:66": "Paṭhamo paricchedo."
}