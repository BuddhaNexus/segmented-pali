{
  "atk-abh03a21:0": "6. Chaṭṭhavaggo",
  "atk-abh03a21:1": "1. Niyāmakathāvaṇṇanā",
  "atk-abh03a21:2_0": "445-447. Idāni niyāmakathā nāma hoti. Tattha niyāmoti “bhabbo niyāmaṁ okkamituṁ kusalesu",
  "atk-abh03a21:2_1": "dhammesu sammatta”nti vacanato ariyamaggo vuccati. Yasmā pana tasmiṁ uppajjitvā niruddhepi",
  "atk-abh03a21:2_2": "puggalo aniyato nāma na hoti, tasmā “so niyāmo niccaṭṭhena asaṅkhato”ti yesaṁ laddhi,",
  "atk-abh03a21:2_3": "seyyathāpi andhakānaṁ; te sandhāya pucchā sakavādissa, paṭiññā itarassa. Tato “yadi",
  "atk-abh03a21:2_4": "so asaṅkhato, evarūpena tena bhavitabba”nti dīpento nibbānantiādimāha. Saṁsandanapucchā uttānatthāyeva.",
  "atk-abh03a21:3_0": "Atthikecītiādi niyāmassa saṅkhatabhāvadīpanatthaṁ vuttaṁ. Maggo asaṅkhatotipañhe",
  "atk-abh03a21:3_1": "tassa uppādanirodhabhāvato paṭikkhipatīti. Niyāmo saṅkhatotipañhe niruddhepi magge",
  "atk-abh03a21:3_2": "niyāmassa atthitaṁ sandhāya paṭikkhipati. Sotāpattiniyāmotiādipañhesupi anulomato",
  "atk-abh03a21:3_3": "ca paṭilomato ca imināva nayena attho veditabbo. Pañca asaṅkhatānīti puṭṭho pañcannaṁ",
  "atk-abh03a21:3_4": "asaṅkhatānaṁ āgataṭṭhānaṁ apassanto paṭikkhipati. Dutiyaṁ puṭṭho catunnaṁ sammattaniyāmānaṁ",
  "atk-abh03a21:3_5": "niyāmavacanato nibbānassa ca asaṅkhatabhāvato paṭijānāti. Micchattaniyāmapañho niyāmavacanamattena",
  "atk-abh03a21:3_6": "asaṅkhatatāya ayuttabhāvadīpanatthaṁ vuttoti.",
  "atk-abh03a21:4": "Niyāmakathāvaṇṇanā.",
  "atk-abh03a21:5": "2. Paṭiccasamuppādakathāvaṇṇanā",
  "atk-abh03a21:6_0": "448. Idāni paṭiccasamuppādakathā nāma hoti. Tattha yesaṁ nidānavagge “uppādā vā tathāgatānaṁ",
  "atk-abh03a21:6_1": "anuppādā vā tathāgatānaṁ ṭhitāva sā dhātu dhammaṭṭhitatā”tiādivacanato “paṭiccasamuppādo",
  "atk-abh03a21:6_2": "asaṅkhato”ti laddhi, seyyathāpi pubbaseliyānañca mahisāsakānañca; te sandhāya pucchā",
  "atk-abh03a21:6_3": "sakavādissa, paṭiññā itarassa.",
  "atk-abh03a21:7_0": "449.Avijjāasaṅkhatāti ādayo pañhā avijjādīnaṁyeva paṭiccasamuppādabhāvadassanatthaṁ",
  "atk-abh03a21:7_1": "vuttā. Yena panatthena tattha ekekaṁ aṅgaṁ “paṭiccasamuppādo”ti vuccati, so paṭiccasamuppādavibhaṅge vuttoyeva.",
  "atk-abh03a21:8_0": "451.Avijjāpaccayā saṅkhārāti yā tattha dhammaṭṭhitatātiādi yena suttena laddhi patiṭṭhāpitā,",
  "atk-abh03a21:8_1": "tasseva atthadassanena laddhibhindanatthaṁ vuttaṁ. Ayañhettha attho – yā ayaṁ heṭṭhā",
  "atk-abh03a21:8_2": "“ṭhitāva sā dhātu dhammaṭṭhitatā dhammaniyāmatā”ti vuttā na sā aññatra avijjādīhi",
  "atk-abh03a21:8_3": "visuṁ ekā atthi. Avijjādīnaṁ pana paccayānaṁyevetaṁ nāmaṁ. Uppannepi hi tathāgate",
  "atk-abh03a21:8_4": "anuppannepi avijjāto saṅkhārā sambhavanti, saṅkhārādīhi ca viññāṇādīni, tasmā “avijjāpaccayā",
  "atk-abh03a21:8_5": "saṅkhārā”ti yā etasmiṁ pade saṅkhāradhammānaṁ kāraṇaṭṭhena ṭhitatāti dhammaṭṭhitatā.",
  "atk-abh03a21:8_6": "Tesaṁyeva ca dhammānaṁ kāraṇaṭṭheneva niyāmatāti dhammaniyāmatāti avijjā vuccati.",
  "atk-abh03a21:8_7": "Sā ca asaṅkhatā, nibbānañca asaṅkhatanti pucchati. Paravādī laddhivasena paṭijānitvā",
  "atk-abh03a21:8_8": "puna dve asaṅkhatānīti puṭṭho suttābhāvena paṭikkhipitvā laddhivaseneva paṭijānāti.",
  "atk-abh03a21:8_9": "Sesapadesupi eseva nayo. Heṭṭhā vuttasadisaṁ pana tattha vuttanayeneva veditabbanti.",
  "atk-abh03a21:9": "Paṭiccasamuppādakathāvaṇṇanā.",
  "atk-abh03a21:10": "3. Saccakathāvaṇṇanā",
  "atk-abh03a21:11_0": "452-454. Idāni saccakathā nāma hoti. Tattha yesaṁ “cattārimāni, bhikkhave, tathāni",
  "atk-abh03a21:11_1": "avitathānī”ti suttaṁ nissāya “cattāri saccāni niccāni asaṅkhatānī”ti laddhi, seyyathāpi",
  "atk-abh03a21:11_2": "pubbaseliyānaṁ; te sandhāya pucchā sakavādissa, paṭiññā itarassa. Ayañhissa adhippāyo",
  "atk-abh03a21:11_3": "– dukkhasamudayamaggesu vatthusaccaṁ saṅkhataṁ, lakkhaṇasaccaṁ asaṅkhataṁ. Nirodhe",
  "atk-abh03a21:11_4": "vatthusaccaṁ nāma natthi asaṅkhatameva tanti. Tasmā āmantāti āha. Taṁ panassa laddhimattameva.",
  "atk-abh03a21:11_5": "So hi dukkhaṁ vatthusaccaṁ icchati, tathā samudayaṁ maggañca. Yāni pana nesaṁ bādhanapabhavaniyyānikalakkhaṇāni,",
  "atk-abh03a21:11_6": "tāni lakkhaṇasaccaṁ nāmāti, na ca bādhanalakkhaṇādīhi aññāni dukkhādīni nāma atthīti.",
  "atk-abh03a21:11_7": "Tāṇānītiādīsu adhippāyo vuttanayeneva veditabbo.",
  "atk-abh03a21:12_0": "Dukkhasaccanti pañhe laddhivasena lakkhaṇaṁ sandhāya paṭijānāti. Dukkhanti pañhe",
  "atk-abh03a21:12_1": "vatthuṁ sandhāya paṭikkhipati. Ito paraṁ suddhikapañhā ca saṁsandanapañhā ca sabbe",
  "atk-abh03a21:12_2": "pāḷianusāreneva veditabbā. Avasāne laddhipatiṭṭhāpanatthaṁ āhaṭasuttaṁ atthassa micchā",
  "atk-abh03a21:12_3": "gahitattā anāhaṭasadisamevāti.",
  "atk-abh03a21:13": "Saccakathāvaṇṇanā.",
  "atk-abh03a21:14": "4. Āruppakathāvaṇṇanā",
  "atk-abh03a21:15_0": "455-456. Idāni āruppakathā nāma hoti. Tattha yesaṁ “cattāro āruppā āneñjā”ti vacanaṁ",
  "atk-abh03a21:15_1": "nissāya “sabbepi te dhammā asaṅkhatā”ti laddhi, te sandhāya ākāsānañcāyatananti pucchā",
  "atk-abh03a21:15_2": "sakavādissa, paṭiññā itarassa. Sesamettha uttānatthamevāti. Sādhakasuttampi atthaṁ",
  "atk-abh03a21:15_3": "ajānitvā āhaṭattā anāhaṭasadisamevāti.",
  "atk-abh03a21:16": "Āruppakathāvaṇṇanā.",
  "atk-abh03a21:17": "5. Nirodhasamāpattikathāvaṇṇanā",
  "atk-abh03a21:18_0": "457-459. Idāni nirodhasamāpattikathā nāma hoti. Tattha nirodhasamāpattīti catunnaṁ",
  "atk-abh03a21:18_1": "khandhānaṁ appavatti. Yasmā pana sā kariyamānā kariyati, samāpajjiyamānā samāpajjiyati,",
  "atk-abh03a21:18_2": "tasmā nipphannāti vuccati. Saṅkhatāsaṅkhatalakkhaṇānaṁ pana abhāvena na vattabbā",
  "atk-abh03a21:18_3": "“saṅkhatāti vā asaṅkhatā”ti vā. Tattha yesaṁ “yasmā saṅkhatā na hoti, tasmā asaṅkhatā”ti",
  "atk-abh03a21:18_4": "laddhi, seyyathāpi andhakānañceva uttarāpathakānañca; te sandhāya nirodhasamāpattīti",
  "atk-abh03a21:18_5": "pucchā sakavādissa, paṭiññā itarassa. Uppādentītiādi samāpajjanapaṭilābhavaseneva",
  "atk-abh03a21:18_6": "vuttaṁ. Yathā pana rūpādayo asaṅkhatadhamme uppādenti; na tathā taṁ keci uppādenti",
  "atk-abh03a21:18_7": "nāma. Nirodhā vodānaṁ vuṭṭhānanti phalasamāpatti veditabbā. Asaṅkhatā pana taṁ natthiyeva,",
  "atk-abh03a21:18_8": "tasmā paṭikkhipati. Tena hīti yasmā saṅkhatā na hoti, tasmā asaṅkhatāti laddhi. Idaṁ",
  "atk-abh03a21:18_9": "pana asaṅkhatabhāve kāraṇaṁ na hotīti vuttampi avuttasadisamevāti.",
  "atk-abh03a21:19": "Nirodhasamāpattikathāvaṇṇanā.",
  "atk-abh03a21:20": "6. Ākāsakathāvaṇṇanā",
  "atk-abh03a21:21_0": "460-462. Idāni ākāsakathā nāma hoti. Tattha tividho ākāso – paricchedākāso, kasiṇugghāṭimākāso,",
  "atk-abh03a21:21_1": "ajaṭākāso. “Tucchākāso”tipi tasseva nāmaṁ. Tesu paricchedākāso saṅkhato, itare dve",
  "atk-abh03a21:21_2": "paññattimattā. Yesaṁ pana “duvidhopi yasmā saṅkhato na hoti, tasmā asaṅkhato”ti laddhi,",
  "atk-abh03a21:21_3": "seyyathāpi uttarāpathakānaṁ mahisāsakānañca; te sandhāya ākāsoti pucchā sakavādissa,",
  "atk-abh03a21:21_4": "paṭiññā itarassa. Sesamettha uttānatthamevāti.",
  "atk-abh03a21:22": "Ākāsakathāvaṇṇanā.",
  "atk-abh03a21:23": "7. Ākāso sanidassanotikathāvaṇṇanā",
  "atk-abh03a21:24_0": "463-464. Idāni ākāso sanidassanotikathā nāma hoti. Tattha yesaṁ tāḷacchiddādīsu ñāṇappavattiṁ",
  "atk-abh03a21:24_1": "nissāya “sabbopi ajaṭākāso sanidassano”ti laddhi, seyyathāpi andhakānaṁ ; te sandhāya",
  "atk-abh03a21:24_2": "ākāso sanidassanoti pucchā sakavādissa, paṭiññā itarassa. Atha naṁ “yadi sanidassano,",
  "atk-abh03a21:24_3": "evaṁvidho bhaveyyā”ti codanatthaṁ rūpantiādi vuttaṁ. Cakkhuñca paṭiccātipañhesu evarūpassa",
  "atk-abh03a21:24_4": "suttassa abhāvena paṭikkhipitvā tulantarikādīnaṁ upaladdhiṁ nissāya paṭijānāti. Dvinnaṁ",
  "atk-abh03a21:24_5": "rukkhānaṁ antaranti ettha rukkharūpaṁ cakkhunā disvā antare rūpābhāvato ākāsanti",
  "atk-abh03a21:24_6": "manodvāraviññāṇaṁ uppajjati, na cakkhuviññāṇaṁ. Sesesupi eseva nayo. Tasmā asādhakametanti.",
  "atk-abh03a21:25": "Ākāso sanidassanotikathāvaṇṇanā.",
  "atk-abh03a21:26": "10. Pathavīdhātusanidassanātiādikathāvaṇṇanā",
  "atk-abh03a21:27_0": "465-470. Idāni pathavīdhātu sanidassanātiādikathā nāma hoti. Tattha yesaṁ pāsāṇaudakajālarukkhacalanānañceva",
  "atk-abh03a21:27_1": "pañcindriyapatiṭṭhokāsānañca vaṇṇāyatanaṁ kāyaviññattikāle hatthapādādirūpañca disvā",
  "atk-abh03a21:27_2": "“pathavīdhātuādayo sanidassanā”ti laddhi, seyyathāpi andhakānaṁ; te sandhāya sabbakathāsu",
  "atk-abh03a21:27_3": "ādipucchā sakavādissa, paṭiññā itarassa. Sesaṁ sabbattha pāḷianusārena ceva heṭṭhā",
  "atk-abh03a21:27_4": "vuttanayena ca veditabbanti. Pathavīdhātu sanidassanāti ādiṁ katvā kāyakammaṁ sanidassananti",
  "atk-abh03a21:27_5": "pariyosānakathā niṭṭhitā.",
  "atk-abh03a21:28": "Chaṭṭho vaggo."
}