{
  "atk-s0511a6:0": "6. Sumanabuddhavaṁsavaṇṇanā",
  "atk-s0511a6:1_0": "Evaṁ ekappahāreneva dasasahassilokadhātuṁ ekandhakāraṁ katvā tasmiṁ bhagavati parinibbute",
  "atk-s0511a6:1_1": "tassa aparabhāge navutivassasahassāyukesu manussesu anukkamena parihāyitvā dasavassesu",
  "atk-s0511a6:1_2": "jātesu puna vaḍḍhitvā anukkamena asaṅkhyeyyāyukā hutvā puna parihāyitvā navutivassasahassāyukesu",
  "atk-s0511a6:1_3": "jātesu sumano nāma bodhisatto pāramiyo pūretvā tusitapure nibbattitvā tato cavitvā",
  "atk-s0511a6:1_4": "mekhalanagare sudattassa nāma rañño kule sirimāya nāma deviyā kucchismiṁ paṭisandhiṁ",
  "atk-s0511a6:1_5": "aggahesi. Pāṭihāriyāni pubbe vuttanayāneva.",
  "atk-s0511a6:2_0": "So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu",
  "atk-s0511a6:2_1": "pāsādesu tesaṭṭhiyā nāṭakitthisatasahassehi paricāriyamāno surayuvatīhi paricāriyamāno",
  "atk-s0511a6:2_2": "devakumāro viya navavassasahassāni dibbasukhasadisaṁ visayasukhamanubhavamāno vaṭaṁsikāya",
  "atk-s0511a6:2_3": "nāma deviyā anupamaṁ nāma nirupamaṁ puttaṁ janetvā cattāri nimittāni disvā hatthiyānena",
  "atk-s0511a6:2_4": "nikkhamitvā pabbaji. Taṁ pana pabbajantaṁ tiṁsakoṭiyo anupabbajiṁsu.",
  "atk-s0511a6:3_0": "So tehi parivuto dasamāse padhānacariyaṁ caritvā visākhapuṇṇamāya anomanigame anomaseṭṭhino",
  "atk-s0511a6:3_1": "dhītāya anupamāya nāma dinnaṁ pakkhittadibbojaṁ pāyāsaṁ paribhuñjitvā sālavane divāvihāraṁ",
  "atk-s0511a6:3_2": "vītināmetvā anupamājīvakena dinnā aṭṭha tiṇamuṭṭhiyo gahetvā nāgabodhiṁ upagantvā",
  "atk-s0511a6:3_3": "taṁ padakkhiṇaṁ katvā aṭṭhahi tiṇamuṭṭhīhi tiṁsahatthavitthataṁ tiṇasantharaṁ katvā",
  "atk-s0511a6:3_4": "tattha pallaṅkaṁ ābhujitvā nisīdi. Tato mārabalaṁ vidhamitvā sabbaññutaññāṇaṁ paṭivijjhitvā",
  "atk-s0511a6:3_5": "– ‘‘anekajātisaṁsāraṁ…pe… taṇhānaṁ khayamajjhagā’’ti (dha. pa. 153-154) udānaṁ udānesi. Tena vuttaṁ –",
  "atk-s0511a6:4": "1.",
  "atk-s0511a6:5": " ‘‘Maṅgalassa aparena, sumano nāma nāyako;",
  "atk-s0511a6:6": "Sabbadhammehi asamo, sabbasattānamuttamo’’ti.",
  "atk-s0511a6:7": "Tattha maṅgalassa aparenāti maṅgalassa bhagavato aparabhāge. Sabbadhammehi asamoti sabbehipi sīlasamādhipaññādhammehi asamo asadiso.",
  "atk-s0511a6:8_0": "Sumano kira bhagavā bodhisamīpeyeva sattasattāhāni vītināmetvā dhammadesanatthaṁ",
  "atk-s0511a6:8_1": "brahmāyācanaṁ sampaṭicchitvā – ‘‘kassa nu kho ahaṁ paṭhamaṁ dhammaṁ deseyya’’nti",
  "atk-s0511a6:8_2": "(dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitānaṁ",
  "atk-s0511a6:8_3": "tiṁsakoṭiyo ca attano kaniṭṭhabhātikaṁ vemātikaṁ saraṇakumārañca purohitaputtaṁ bhāvitattamāṇavakañca",
  "atk-s0511a6:8_4": "upanissayasampanne disvā – ‘‘etesaṁ paṭhamaṁ dhammaṁ deseyya’’nti cintetvā haṁsarājā",
  "atk-s0511a6:8_5": "viya gaganapathena mekhaluyyāne otaritvā uyyānapālaṁ pesetvā attano kaniṭṭhabhātikaṁ",
  "atk-s0511a6:8_6": "saraṇakumārañca purohitaputtaṁ bhāvitattakumārañca pakkosāpetvā tesaṁ parivārabhūtā",
  "atk-s0511a6:8_7": "sattatiṁsakoṭiyo attanā saha pabbajitā tiṁsakoṭiyo ca aññe ca bahū devamanussakoṭiyo",
  "atk-s0511a6:8_8": "cāti evaṁ koṭisatasahassaṁ dhammacakkappavattanena dhammāmataṁ pāyesi. Tena vuttaṁ –",
  "atk-s0511a6:9": "2.",
  "atk-s0511a6:10": " ‘‘Tadā amatabheriṁ so, āhanī mekhale pure;",
  "atk-s0511a6:11": "Dhammasaṅkhasamāyuttaṁ, navaṅgaṁ jinasāsana’’nti.",
  "atk-s0511a6:12_0": "Tattha amatabherinti amatādhigamāya nibbānādhigamāya bheriṁ. Āhanīti vādayi, dhammaṁ",
  "atk-s0511a6:12_1": "desesīti attho. Sāyaṁ amatabherī nāma amatapariyosānaṁ navaṅgaṁ buddhavacanaṁ. Tenevāha",
  "atk-s0511a6:12_2": "– ‘‘dhammasaṅkhasamāyuttaṁ, navaṅgaṁ jinasāsana’’nti. Tattha dhammasaṅkhasamāyuttanti",
  "atk-s0511a6:12_3": "catusaccadhammakathāsaṅkhavarasamāyuttaṁ.",
  "atk-s0511a6:13_0": "Sumano pana lokanāyako abhisambodhiṁ pāpuṇitvā paṭiññānurūpaṁ paṭipadaṁ paṭipajjamāno",
  "atk-s0511a6:13_1": "mahājanassa bhavabandhanamokkhatthāya kusalaratanassa kilesacorehi viluppamānassa",
  "atk-s0511a6:13_2": "parittānatthaṁ sīlavipulapākāraṁ samādhiparikhāparivāritaṁ vipassanāñāṇadvāraṁ satisampajaññadaḷhakavāṭaṁ",
  "atk-s0511a6:13_3": "samāpattimaṇḍapādipaṭimaṇḍitaṁ bodhipakkhiyajanasamākulaṁ amatavaranagaraṁ māpesi. Tena vuttaṁ –",
  "atk-s0511a6:14": "3.",
  "atk-s0511a6:15": " ‘‘Nijjinitvā kilese so, patvā sambodhimuttamaṁ;",
  "atk-s0511a6:16": "Māpesi nagaraṁ satthā, saddhammapuravaruttama’’nti.",
  "atk-s0511a6:17_0": "Tattha nijjinitvāti vijinitvā abhibhuyya, kilesābhisaṅkhāradevaputtamāre viddhaṁsetvāti",
  "atk-s0511a6:17_1": "attho . Soti so sumano bhagavā. ‘‘Vijinitvā kilese hī’’tipi pāṭho. Tattha hi-kāro",
  "atk-s0511a6:17_2": "padapūraṇamatte nipāto. Patvāti adhigantvā. ‘‘Patto’’tipi pāṭho. Nagaranti nibbānanagaraṁ.",
  "atk-s0511a6:17_3": "Saddhammapuravaruttamanti saddhammasaṅkhātaṁ puravaresu uttamaṁ seṭṭhaṁ padhānabhūtaṁ.",
  "atk-s0511a6:17_4": "Atha vā saddhammamayesu puresu pavaresu uttamaṁ saddhammapuravaruttamaṁ. Purimasmiṁ",
  "atk-s0511a6:17_5": "atthavikappe ‘‘nagara’’nti tasseva vevacananti daṭṭhabbaṁ. Paṭividdhadhammasabhāvānaṁ",
  "atk-s0511a6:17_6": "sekkhāsekkhānaṁ ariyapuggalānaṁ patiṭṭhānaṁ gocaranivāsaṭṭhena nibbānaṁ ‘‘nagara’’nti",
  "atk-s0511a6:17_7": "vuccati. Tasmiṁ pana saddhammavaranagare so satthā avicchinnaṁ akuṭilaṁ ujuṁ puthulañca",
  "atk-s0511a6:17_8": "vitthatañca satipaṭṭhānamayaṁ mahāvīthiṁ māpesi. Tena vuttaṁ –",
  "atk-s0511a6:18": "4.",
  "atk-s0511a6:19": " ‘‘Nirantaraṁ akuṭilaṁ, ujuṁ vipulavitthataṁ;",
  "atk-s0511a6:20": "Māpesi so mahāvīthiṁ, satipaṭṭhānavaruttama’’nti.",
  "atk-s0511a6:21_0": "Tattha nirantaranti kusalajavanasañcaraṇānantarabhāvato nirantaraṁ. Akuṭilanti kuṭilabhāvakaradosavirahitato",
  "atk-s0511a6:21_1": "akuṭilaṁ. Ujunti akuṭilattāva ujuṁ. Purimapadasseva atthadīpakamidaṁ vacanaṁ. Vipulavitthatanti",
  "atk-s0511a6:21_2": "āyāmato ca vitthārato ca puthulavitthataṁ, puthulavitthatabhāvo lokiyalokuttarasatipaṭṭhānavasena",
  "atk-s0511a6:21_3": "daṭṭhabbo. Mahāvīthinti mahāmaggaṁ. Satipaṭṭhānavaruttamanti satipaṭṭhānañca taṁ",
  "atk-s0511a6:21_4": "varesu uttamañcāti satipaṭṭhānavaruttamaṁ. Atha vā varaṁ satipaṭṭhānamayaṁ uttamavīthinti attho.",
  "atk-s0511a6:22_0": "Idāni tassa nibbānamahānagarassa tassaṁ satipaṭṭhānavīthiyaṁ cattāri sāmaññaphalāni",
  "atk-s0511a6:22_1": "catasso paṭisambhidā cha abhiññā aṭṭha samāpattiyoti imāni mahaggharatanāni ubhosu",
  "atk-s0511a6:22_2": "passesu dhammāpaṇe pasāresi. Tena vuttaṁ –",
  "atk-s0511a6:23": "5.",
  "atk-s0511a6:24": " ‘‘Phale cattāri sāmaññe, catasso paṭisambhidā;",
  "atk-s0511a6:25": "Chaḷabhiññāṭṭhasamāpattī, pasāresi tattha vīthiya’’nti.",
  "atk-s0511a6:26": "Idāni bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā, te ādīyantīti tesaṁ ratanānaṁ haraṇūpāyaṁ dassento –",
  "atk-s0511a6:27": "6.",
  "atk-s0511a6:28": " ‘‘Ye appamattā akhilā, hirivīriyehupāgatā;",
  "atk-s0511a6:29": "Te te ime guṇavare, ādiyanti yathāsukha’’nti. – āha;",
  "atk-s0511a6:30_0": "Tattha yeti aniyamuddeso. Appamattāti pamādassa paṭipakkhabhūtena satiyā avippavāsalakkhaṇena",
  "atk-s0511a6:30_1": "appamādena samannāgatā. Akhilāti pañcacetokhilarahitā. Hirivīriyehupāgatāti kāyaduccaritādīhi",
  "atk-s0511a6:30_2": "hirīyatīti hirī, lajjāyetaṁ adhivacanaṁ. Vīrassa bhāvo vīriyaṁ, taṁ ussāhalakkhaṇaṁ.",
  "atk-s0511a6:30_3": "Tehi hirivīriyehi upāgatā samannāgatā bhabbapuggalā. Teti idaṁ pubbe aniyamuddesassa",
  "atk-s0511a6:30_4": "niyamuddeso. Puna teti vuttappakāre guṇaratanavisese te kulaputtā ādiyanti paṭilabhanti",
  "atk-s0511a6:30_5": "adhigacchantīti attho. Sabbaṁ pana sumano bhagavā kataviditamano dhammabheriṁ āhanitvā",
  "atk-s0511a6:30_6": "dhammanagaraṁ māpetvā iminā nayena paṭhamameva satasahassakoṭiyo bodhesi. Tena vuttaṁ –",
  "atk-s0511a6:31": "7.",
  "atk-s0511a6:32": " ‘‘Evametena yogena, uddharanto mahājanaṁ;",
  "atk-s0511a6:33": "Bodhesi paṭhamaṁ satthā, koṭisatasahassiyo’’ti.",
  "atk-s0511a6:34": "Tattha uddharantoti saṁsārasāgarato ariyamagganāvāya samuddharanto. Koṭisatasahassiyoti satasahassakoṭiyoti attho. Vipariyāyena niddiṭṭhaṁ.",
  "atk-s0511a6:35_0": "Yadā pana sumano lokanāyako sunandavatīnagare ambarukkhamūle titthiyamadamānamaddanaṁ",
  "atk-s0511a6:35_1": "yamakapāṭihāriyaṁ katvā sattānaṁ koṭisahassaṁ dhammāmataṁ pāyesi. Ayaṁ dutiyo abhisamayo",
  "atk-s0511a6:35_2": "ahosi. Tena vuttaṁ –",
  "atk-s0511a6:36": "8.",
  "atk-s0511a6:37": " ‘‘Yamhi kāle mahāvīro, ovadī titthiye gaṇe;",
  "atk-s0511a6:38": "Koṭisahassā bhisamiṁsu, dutiye dhammadesane’’ti.",
  "atk-s0511a6:39": "Tattha titthiye gaṇeti titthiyabhūte gaṇe, titthiyānaṁ gaṇe vā ‘‘titthiye abhimaddanto, buddho dhammamadesayī’’ti paṭhanti keci.",
  "atk-s0511a6:40_0": "Yadā pana dasasu cakkavāḷasahassesu devatā imasmiṁ cakkavāḷe sannipatitvā manussā",
  "atk-s0511a6:40_1": "ca nirodhakathaṁ samuṭṭhāpesuṁ – ‘‘kathaṁ nirodhaṁ samāpajjanti, kathaṁ nirodhasamāpannā",
  "atk-s0511a6:40_2": "honti, kathaṁ nirodhā vuṭṭhahantī’’ti? Evaṁ samāpajjanaadhiṭṭhānavuṭṭhānādīsu vinicchayaṁ",
  "atk-s0511a6:40_3": "kātuṁ asakkontā saha manussehi chasu kāmāvacaradevalokesu devā ca navasu brahmalokesu",
  "atk-s0511a6:40_4": "brahmāno ca dveḷhakajātā dvidhā ahesuṁ. Tato narasundarena arindamena nāma raññā",
  "atk-s0511a6:40_5": "saddhiṁ sāyanhasamaye sumanadasabalaṁ sabbalokanāthaṁ upasaṅkamiṁsu; upasaṅkamitvā",
  "atk-s0511a6:40_6": "arindamo rājā bhagavantaṁ nirodhapañhaṁ pucchi. Tato bhagavatā nirodhapañhe vissajjite",
  "atk-s0511a6:40_7": "navutipāṇakoṭisahassānaṁ dhammābhisamayo ahosi. Ayaṁ tatiyo abhisamayo ahosi. Tena vuttaṁ –",
  "atk-s0511a6:41": "9.",
  "atk-s0511a6:42": " ‘‘Yadā devā manussā ca, samaggā ekamānasā;",
  "atk-s0511a6:43": "Nirodhapañhaṁ pucchiṁsu, saṁsayaṁ cāpi mānasaṁ.",
  "atk-s0511a6:44": "10.",
  "atk-s0511a6:45": " ‘‘Tadāpi dhammadesane, nirodhaparidīpane;",
  "atk-s0511a6:46": "Navutikoṭisahassānaṁ, tatiyābhisamayo ahū’’ti.",
  "atk-s0511a6:47_0": "Tassa pana sumanassa bhagavato tayo sāvakasannipātā ahesuṁ. Tattha paṭhamasannipāte",
  "atk-s0511a6:47_1": "mekhalanagaraṁ upanissāya vassaṁ vasitvā paṭhamapavāraṇāya arahantānaṁ koṭisahassena",
  "atk-s0511a6:47_2": "ehibhikkhupabbajjāya pabbajitena saddhiṁ bhagavā pavāresi, ayaṁ paṭhamo sannipāto",
  "atk-s0511a6:47_3": "ahosi. Athāparena samayena saṅkassanagarassāvidūre arindamarājakusalabalanibbatte",
  "atk-s0511a6:47_4": "yojanappamāṇe kanakapabbate nisinno saradasamayarucirakaranikaro divasakaro viya",
  "atk-s0511a6:47_5": "yugandharapabbate munivaradivasakaro arindamarājānaṁ parivāretvā āgatānaṁ purisānaṁ",
  "atk-s0511a6:47_6": "navutikoṭisahassāni dametvā sabbe ehibhikkhupabbajjāya pabbājetvā tasmiṁyeva divase",
  "atk-s0511a6:47_7": "arahattaṁ pattehi bhikkhūhi parivuto caturaṅgasamannāgate sannipāte pātimokkhaṁ uddisi.",
  "atk-s0511a6:47_8": "Ayaṁ dutiyo sannipāto ahosi. Yadā pana sakko devarājā sugatadassanatthāya upasaṅkami,",
  "atk-s0511a6:47_9": "tadā sumano bhagavā asītiyā arahantakoṭisahassehi parivuto pātimokkhaṁ uddisi, ayaṁ",
  "atk-s0511a6:47_10": "tatiyo sannipāto ahosi. Tena vuttaṁ –",
  "atk-s0511a6:48": "11.",
  "atk-s0511a6:49": " ‘‘Sannipātā tayo āsuṁ, sumanassa mahesino;",
  "atk-s0511a6:50": "Khīṇāsavānaṁ vimalānaṁ, santacittāna tādinaṁ.",
  "atk-s0511a6:51": "12.",
  "atk-s0511a6:52": " ‘‘Vassaṁvuṭṭhassa bhagavato, abhighuṭṭhe pavāraṇe;",
  "atk-s0511a6:53": "Koṭisatasahassehi, pavāresi tathāgato.",
  "atk-s0511a6:54": "13.",
  "atk-s0511a6:55": " ‘‘Tato paraṁ sannipāte, vimale kañcanapabbate;",
  "atk-s0511a6:56": "Navutikoṭisahassānaṁ, dutiyo āsi samāgamo.",
  "atk-s0511a6:57": "14.",
  "atk-s0511a6:58": " ‘‘Yadā sakko devarājā, buddhadassanupāgami;",
  "atk-s0511a6:59": "Asītikoṭisahassānaṁ, tatiyo āsi samāgamo’’ti.",
  "atk-s0511a6:60_0": "Tattha abhighuṭṭhe pavāraṇeti liṅgavipallāso daṭṭhabbo, abhighuṭṭhāya pavāraṇāyāti",
  "atk-s0511a6:60_1": "attho. Tatoparanti tato aparabhāge. Kañcanapabbateti kanakamaye pabbate. Buddhadassanupāgamīti",
  "atk-s0511a6:60_2": "buddhadassanatthamupāgami. Tadā kira amhākaṁ bodhisatto atulo nāma nāgarājā ahosi",
  "atk-s0511a6:60_3": "mahiddhiko mahānubhāvo. So ‘‘loke buddho uppanno’’ti sutvā ñātigaṇaparivuto sakabhavanā",
  "atk-s0511a6:60_4": "nikkhamitvā koṭisatasahassabhikkhuparivārassa sumanassa bhagavato dibbehi turiyehi",
  "atk-s0511a6:60_5": "upahāraṁ kāretvā mahādānaṁ pavattetvā paccekadussayugāni datvā saraṇesu patiṭṭhāsi.",
  "atk-s0511a6:60_6": "Sopi naṁ satthā ‘‘anāgate buddho bhavissatī’’ti byākāsi. Tena vuttaṁ –",
  "atk-s0511a6:61": "15.",
  "atk-s0511a6:62": " ‘‘Ahaṁ tena samayena, nāgarājā mahiddhiko;",
  "atk-s0511a6:63": "Atulo nāma nāmena, ussannakusalasañcayo.",
  "atk-s0511a6:64": "16.",
  "atk-s0511a6:65": " ‘‘Tadāhaṁ nāgabhavanā, nikkhamitvā sañātibhi;",
  "atk-s0511a6:66": "Nāgānaṁ dibbaturiyehi, sasaṅghaṁ jinamupaṭṭhahiṁ.",
  "atk-s0511a6:67": "17.",
  "atk-s0511a6:68": " ‘‘Koṭisatasahassānaṁ , annapānena tappayiṁ;",
  "atk-s0511a6:69": "Paccekadussayugaṁ datvā, saraṇaṁ tamupāgamiṁ.",
  "atk-s0511a6:70": "18.",
  "atk-s0511a6:71": " ‘‘Sopi maṁ buddho byākāsi, sumano lokanāyako;",
  "atk-s0511a6:72": "Aparimeyyito kappe, ayaṁ buddho bhavissati.",
  "atk-s0511a6:73": "19.",
  "atk-s0511a6:74": " ‘‘Padhānaṁ padahitvāna…pe… hessāma sammukhā imaṁ’’.",
  "atk-s0511a6:75": "Yathā koṇḍaññabuddhavaṁse, evaṁ aṭṭha gāthā vitthāretabbāti.",
  "atk-s0511a6:76": "20.",
  "atk-s0511a6:77": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a6:78": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a6:79_0": "Tassa pana sumanassa bhagavato mekhalaṁ nāma nagaraṁ ahosi, sudatto nāma rājā pitā,",
  "atk-s0511a6:79_1": "sirimā nāma devī mātā, saraṇo ca bhāvitatto ca dve aggasāvakā, udeno nāmupaṭṭhāko,",
  "atk-s0511a6:79_2": "soṇā ca upasoṇā ca dve aggasāvikā, nāgarukkho bodhi, navutihatthubbedhaṁ sarīraṁ,",
  "atk-s0511a6:79_3": "navutiyeva vassasahassāni āyuppamāṇaṁ ahosi, vaṭaṁsikā nāmassa mahesī devī, anūpamo",
  "atk-s0511a6:79_4": "nāma putto ahosi, hatthiyānena nikkhami. Upaṭṭhāko aṅgarājā. Aṅgārāme vasīti. Tena vuttaṁ –",
  "atk-s0511a6:80": "21.",
  "atk-s0511a6:81": " ‘‘Nagaraṁ mekhalaṁ nāma, sudatto nāma khattiyo;",
  "atk-s0511a6:82": "Sirimā nāma janikā, sumanassa mahesino.",
  "atk-s0511a6:83": "22.",
  "atk-s0511a6:84": " ‘‘Navavassasahassāni, agāraṁ ajjha so vasi;",
  "atk-s0511a6:85": "Cando sucando vaṭaṁso ca, tayo pāsādamuttamā.",
  "atk-s0511a6:86": "23.",
  "atk-s0511a6:87": " ‘‘Tesaṭṭhisatasahassāni, nāriyo samalaṅkatā;",
  "atk-s0511a6:88": "Vaṭaṁsikā nāma nārī, anūpamo nāma atrajo.",
  "atk-s0511a6:89": "24.",
  "atk-s0511a6:90": " ‘‘Nimitte caturo disvā, hatthiyānena nikkhami;",
  "atk-s0511a6:91": "Anūnadasamāsāni, padhānaṁ padahī jino.",
  "atk-s0511a6:92": "25.",
  "atk-s0511a6:93": " ‘‘Brahmunā yācito santo, sumano lokanāyako;",
  "atk-s0511a6:94": "Vatti cakkaṁ mahāvīro, mekhale puramuttame.",
  "atk-s0511a6:95": "26.",
  "atk-s0511a6:96": " ‘‘Saraṇo bhāvitatto ca, ahesuṁ aggasāvakā;",
  "atk-s0511a6:97": "Udeno nāmupaṭṭhāko, sumanassa mahesino.",
  "atk-s0511a6:98": "27.",
  "atk-s0511a6:99": " ‘‘Soṇā ca upasoṇā ca, ahesuṁ aggasāvikā;",
  "atk-s0511a6:100": "Sopi buddho amitayaso, nāgamūle abujjhatha.",
  "atk-s0511a6:101": "28.",
  "atk-s0511a6:102": " ‘‘Varuṇo ceva saraṇo ca, ahesuṁ aggupaṭṭhakā;",
  "atk-s0511a6:103": "Cālā ca upacālā ca, ahesuṁ aggupaṭṭhikā.",
  "atk-s0511a6:104": "29.",
  "atk-s0511a6:105": " ‘‘Uccattanena so buddho, navutihatthamuggato;",
  "atk-s0511a6:106": "Kañcanagghiyasaṅkāso, dasasahassī virocati.",
  "atk-s0511a6:107": "30.",
  "atk-s0511a6:108": " ‘‘Navutivassasahassāni, āyu vijjati tāvade;",
  "atk-s0511a6:109": "Tāvatā tiṭṭhamāno so, tāresi janataṁ bahuṁ.",
  "atk-s0511a6:110": "31.",
  "atk-s0511a6:111": " ‘‘Tāraṇīye tārayitvā, bodhanīye ca bodhayi;",
  "atk-s0511a6:112": "Parinibbāyi sambuddho, uḷurājāva atthami.",
  "atk-s0511a6:113": "32.",
  "atk-s0511a6:114": " ‘‘Te ca khīṇāsavā bhikkhū, so ca buddho asādiso;",
  "atk-s0511a6:115": "Atulappabhaṁ dassayitvā, nibbutā te mahāyasā.",
  "atk-s0511a6:116": "33.",
  "atk-s0511a6:117": " ‘‘Tañca ñāṇaṁ atuliyaṁ, tāni ca atulāni ratanāni;",
  "atk-s0511a6:118": "Sabbaṁ tamantarahitaṁ, nanu rittā sabbasaṅkhārā.",
  "atk-s0511a6:119": "34.",
  "atk-s0511a6:120": " ‘‘Sumano yasadharo buddho, aṅgārāmamhi nibbuto;",
  "atk-s0511a6:121": "Tattheva tassa jinathūpo, catuyojanamuggato’’ti.",
  "atk-s0511a6:122_0": "Tattha kañcanagghiyasaṅkāsoti vividharatanavicittakañcanamayagghikasadisarūpasobho.",
  "atk-s0511a6:122_1": "Dasasahassī virocatīti tassa pabhāya dasasahassīpi lokadhātu virocatīti attho. Tāraṇīyeti",
  "atk-s0511a6:122_2": "tārayitabbe, tārayituṁ vutte sabbe buddhaveneyyeti attho. Uḷurājāvāti cando viya.",
  "atk-s0511a6:122_3": "Atthamīti atthaṅgato. Keci ‘‘atthaṁ gato’’ti paṭhanti. Asādisoti asadiso. Mahāyasāti",
  "atk-s0511a6:122_4": "mahākittisaddā mahāparivārā ca. Tañca ñāṇanti taṁ sabbaññutaññāṇañca. Atuliyanti",
  "atk-s0511a6:122_5": "atulyaṁ asadisaṁ. Sesaṁ sabbattha uttānamevāti.",
  "atk-s0511a6:123": "Sumanabuddhavaṁsavaṇṇanā niṭṭhitā.",
  "atk-s0511a6:124": "Niṭṭhito catuttho buddhavaṁso."
}