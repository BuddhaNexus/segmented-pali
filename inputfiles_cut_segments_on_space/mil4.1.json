{
  "mil4.1:0.1": "Milindapañha ",
  "mil4.1:0.2": "Meṇḍakapañhārambhakathā ",
  "mil4.1:0.3": "Upāsakaguṇavagga ",
  "mil4.1:0.4": "1. Aṭṭhamantaparivajjanīyaṭṭhāna ",
  "mil4.1:1.1": "Bhassappavādo vetaṇḍī, ",
  "mil4.1:1.2": "atibuddhi vicakkhaṇo; ",
  "mil4.1:1.3": "Milindo ñāṇabhedāya, ",
  "mil4.1:1.4": "nāgasenamupāgami. ",
  "mil4.1:2.1": "Vasanto tassa chāyāya, ",
  "mil4.1:2.2": "paripucchaṁ punappunaṁ; ",
  "mil4.1:2.3": "Pabhinnabuddhi hutvāna, ",
  "mil4.1:2.4": "sopi āsi tipeṭako. ",
  "mil4.1:3.1": "Navaṅgaṁ anumajjanto, ",
  "mil4.1:3.2": "rattibhāge rahogato; ",
  "mil4.1:3.3": "Addakkhi meṇḍake pañhe, ",
  "mil4.1:3.4": "dunniveṭhe saniggahe. ",
  "mil4.1:4.1": "“Pariyāyabhāsitaṁ atthi, ",
  "mil4.1:4.2": "atthi sandhāyabhāsitaṁ; ",
  "mil4.1:4.3": "Sabhāvabhāsitaṁ atthi, ",
  "mil4.1:4.4": "dhammarājassa sāsane. ",
  "mil4.1:5.1": "Tesamatthaṁ aviññāya, ",
  "mil4.1:5.2": "meṇḍake jinabhāsite; ",
  "mil4.1:5.3": "Anāgatamhi addhāne, ",
  "mil4.1:5.4": "viggaho tattha hessati. ",
  "mil4.1:6.1": "Handa kathiṁ pasādetvā, ",
  "mil4.1:6.2": "chejjāpessāmi meṇḍake; ",
  "mil4.1:6.3": "Tassa niddiṭṭhamaggena, ",
  "mil4.1:6.4": "niddisissantyanāgate”ti. ",
  "mil4.1:7.1_0": "Atha kho milindo rājā pabhātāya rattiyā uddhaste aruṇe sīsaṁ nhatvā sirasi añjaliṁ",
  "mil4.1:7.1_1": "paggahetvā atītānāgatapaccuppanne sammāsambuddhe anussaritvā aṭṭha vattapadāni samādiyi",
  "mil4.1:7.1_2": "“ito me anāgatāni satta divasāni aṭṭha guṇe samādiyitvā tapo caritabbo bhavissati,",
  "mil4.1:7.1_3": "sohaṁ ciṇṇatapo samāno ācariyaṁ ārādhetvā meṇḍake pañhe pucchissāmī”ti.",
  "mil4.1:7.2_0": "Atha kho milindo rājā pakatidussayugaṁ apanetvā ābharaṇāni ca omuñcitvā kāsāvaṁ nivāsetvā",
  "mil4.1:7.2_1": "muṇḍakapaṭisīsakaṁ sīse paṭimuñcitvā munibhāvamupagantvā aṭṭha guṇe samādiyi “imaṁ",
  "mil4.1:7.2_2": "sattāhaṁ mayā na rājattho anusāsitabbo, na rāgūpasañhitaṁ cittaṁ uppādetabbaṁ, na",
  "mil4.1:7.2_3": "dosūpasañhitaṁ cittaṁ uppādetabbaṁ, na mohūpasañhitaṁ cittaṁ uppādetabbaṁ, dāsakammakaraporise",
  "mil4.1:7.2_4": "janepi nivātavuttinā bhavitabbaṁ, kāyikaṁ vācasikaṁ anurakkhitabbaṁ, chapi āyatanāni",
  "mil4.1:7.2_5": "niravasesato anurakkhitabbāni, mettābhāvanāya mānasaṁ pakkhipitabban”ti.",
  "mil4.1:7.3_0": "Ime aṭṭha guṇe samādiyitvā tesveva aṭṭhasu guṇesu mānasaṁ patiṭṭhapetvā bahi anikkhamitvā",
  "mil4.1:7.3_1": "sattāhaṁ vītināmetvā aṭṭhame divase pabhātāya rattiyā pageva pātarāsaṁ katvā okkhittacakkhu",
  "mil4.1:7.3_2": "mitabhāṇī susaṇṭhitena iriyāpathena avikkhittena cittena haṭṭhena udaggena vippasannena",
  "mil4.1:7.3_3": "theraṁ nāgasenaṁ upasaṅkamitvā therassa pāde sirasā vanditvā ekamantaṁ ṭhito idamavoca—",
  "mil4.1:8.1": "“Atthi me, bhante nāgasena, koci attho tumhehi saddhiṁ mantayitabbo, na tattha añño koci tatiyo icchitabbo, suññe okāse pavivitte araññe aṭṭhaṅgupāgate samaṇasāruppe. ",
  "mil4.1:8.2_0": "Tattha so pañho pucchitabbo bhavissati, tattha me guyhaṁ na kātabbaṁ na rahassakaṁ,",
  "mil4.1:8.2_1": "arahāmahaṁ rahassakaṁ suṇituṁ sumantane upagate, upamāyapi so attho upaparikkhitabbo,",
  "mil4.1:8.2_2": "yathā kiṁ viya, yathā nāma, bhante nāgasena, mahāpathavī nikkhepaṁ arahati nikkhepe upagate.",
  "mil4.1:8.3": "Evameva kho, bhante nāgasena, arahāmahaṁ rahassakaṁ suṇituṁ sumantane upagate”ti. ",
  "mil4.1:9.1": "Garunā saha pavivittapavanaṁ pavisitvā idamavoca—",
  "mil4.1:9.2": "“bhante nāgasena, idha purisena mantayitukāmena aṭṭha ṭhānāni parivajjayitabbāni bhavanti, na tesu ṭhānesu viññū puriso atthaṁ manteti, mantitopi attho paripatati na sambhavati. ",
  "mil4.1:9.3": "Katamāni aṭṭha ṭhānāni? ",
  "mil4.1:9.4_0": "Visamaṭṭhānaṁ parivajjanīyaṁ, sabhayaṁ parivajjanīyaṁ, ativātaṭṭhānaṁ parivajjanīyaṁ,",
  "mil4.1:9.4_1": "paṭicchannaṭṭhānaṁ parivajjanīyaṁ, devaṭṭhānaṁ parivajjanīyaṁ, pantho parivajjanīyo,",
  "mil4.1:9.4_2": "saṅgāmo parivajjanīyo, udakatitthaṁ parivajjanīyaṁ.",
  "mil4.1:9.5": "Imāni aṭṭha ṭhānāni parivajjanīyānī”ti. ",
  "mil4.1:10.1": "Thero āha—",
  "mil4.1:10.2": "“ko doso visamaṭṭhāne, sabhaye, ativāte, paṭicchanne, devaṭṭhāne, panthe, saṅgāme, udakatitthe”ti? ",
  "mil4.1:10.3_0": "“Visame, bhante nāgasena, mantito attho vikirati vidhamati paggharati na sambhavati,",
  "mil4.1:10.3_1": "sabhaye mano santassati, santassito na sammā atthaṁ samanupassati, ativāte saddo",
  "mil4.1:10.3_2": "avibhūto hoti, paṭicchanne upassutiṁ tiṭṭhanti, devaṭṭhāne mantito attho garukaṁ",
  "mil4.1:10.3_3": "pariṇamati, panthe mantito attho tuccho bhavati, saṅgāme cañcalo bhavati, udakatitthe pākaṭo bhavati.",
  "mil4.1:10.4": "Bhavatīha—",
  "mil4.1:11.1": "‘Visamaṁ sabhayaṁ ativāto, ",
  "mil4.1:11.2": "Paṭicchannaṁ devanissitaṁ; ",
  "mil4.1:11.3": "Pantho ca saṅgāmo titthaṁ, ",
  "mil4.1:11.4": "Aṭṭhete parivajjiyā’”ti. ",
  "mil4.1:12.1": "Aṭṭha mantanassa parivajjanīyaṭṭhānāni. "
}