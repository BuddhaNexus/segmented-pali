{
  "tika-s0201t4:0": "4. Mahāyamakavaggo",
  "tika-s0201t4:1": "1. Cūḷagosiṅgasuttavaṇṇanā",
  "tika-s0201t4:2_0": "325. Ñātīnaṁ (a. ni. ṭī. 3.6.19) nivāsaṭṭhānabhūto gāmo ñātiko, so eva nātiko. So",
  "tika-s0201t4:2_1": "kira gāmo yesaṁ santako, tesaṁ pubbapurisena attano ñātīnaṁ sādhāraṇabhāvena nivesito,",
  "tika-s0201t4:2_2": "tena ‘‘nātiko’’ti paññāyittha. Atha pacchā tattha dvīhi dāyādehi dvidhā vibhajitvā",
  "tika-s0201t4:2_3": "paribhutto. Tenāha ‘‘dvinnaṁ cūḷapitimahāpitiputtānaṁ dve gāmā’’ti. Giñjakā vuccanti",
  "tika-s0201t4:2_4": "iṭṭhakā, giñjakāhiyeva kato āvasatho giñjakāvasatho. Tasmiṁ kira padese mattikā sakkharamarumbavālikādīhi",
  "tika-s0201t4:2_5": "asammissā akaṭhinā saṇhā sukhumā, tāya katāni kulālabhājanānipi silāmayāni viya daḷhāni,",
  "tika-s0201t4:2_6": "tasmā te upāsakā tāya mattikāya dīghaputhulaiṭṭhakā kāretvā tāhi ṭhapetvā dvārabāhavātapānakavāṭatulāyo",
  "tika-s0201t4:2_7": "sesaṁ sabbaṁ dabbasambhārena vinā iṭṭhakāhi eva pāsādaṁ kāresuṁ. Tenāha ‘‘iṭṭhakāhevā’’tiādi.",
  "tika-s0201t4:3_0": "Gosiṅgasālavanadāyanti gosiṅgasālavananti laddhanāmaṁ rakkhitaṁ araññaṁ. Jeṭṭhakarukkhassāti",
  "tika-s0201t4:3_1": "vanappatibhūtassa sālarukkhassa. Sāmaggirasanti samaggabhāvādiguṇaṁ vivekasukhaṁ.",
  "tika-s0201t4:3_2": "Uparipaṇṇāsake upakkilesasutte (ma. ni. 3.237-238) puthujjanakālo kathito, idha cūḷagosiṅgasutte",
  "tika-s0201t4:3_3": "khīṇāsavakālo kathito. Katakiccāpi hi te mahātherā attano diṭṭhadhammasukhavihāraṁ",
  "tika-s0201t4:3_4": "paresaṁ diṭṭhānugatiṁ āpajjanañca sampassantā paramañca vivekaṁ anubrūhantā sāmaggirasaṁ",
  "tika-s0201t4:3_5": "anubhavamānā tattha viharanti. Tadāti tasmiṁ upakkilesasuttadesanākāle. Teti anuruddhappamukhā",
  "tika-s0201t4:3_6": "kulaputtā. Laddhassādāti vipassanāya vīthipaṭipattiyā adhigatassādā. Vipassanā hi",
  "tika-s0201t4:3_7": "pubbenāparaṁ visesaṁ āvahantī pavattamānā sātisayaṁ pītisomanassaṁ āvahati. Tenāha bhagavā –",
  "tika-s0201t4:4": "‘‘Yato yato sammasati, khandhānaṁ udayabbayaṁ;",
  "tika-s0201t4:5": "Labhati pītipāmojjaṁ, amataṁ taṁ vijānata’’nti. (dha. pa. 374);",
  "tika-s0201t4:6": "Laddhapatiṭṭhā maggaphalādhigamanena. Sati hi maggaphalādhigame sāsane patiṭṭhā laddhā nāma hoti, no aññathā.",
  "tika-s0201t4:7_0": "Kāmaṁ sāriputtamoggallānāpi mahāsāvakapariyāpannāva, aggasāvakabhāvena pana nesaṁ",
  "tika-s0201t4:7_1": "visesadassanatthaṁ ‘‘dhammasenāpatimahāmoggallānattheresu vā’’ti visuṁ gahaṇaṁ. Satipi",
  "tika-s0201t4:7_2": "hi sāmaññayoge visesavanto visuṁ gayhanti yathā ‘‘brāhmaṇā āgatā, vāsiṭṭhopi āgato’’ti.",
  "tika-s0201t4:7_3": "Tesu pana visuṁ gahitesupi ‘‘asītimahāsāvakesū’’ti asītiggahaṇaṁ appakaṁ ūnamadhikaṁ",
  "tika-s0201t4:7_4": "vā gaṇanupagaṁ na hotīti. Antamasoti idaṁ dhammabhaṇḍāgārikassa upaṭṭhākabhāvena",
  "tika-s0201t4:7_5": "āsannacāritāya vuttaṁ. Anīkāti hatthānīkā, hatthānīkato hatthisamūhatoti attho. Kāḷasīho",
  "tika-s0201t4:7_6": "yebhuyyena yūthacaroti katvā vuttaṁ ‘‘yūthā nissaṭo kāḷasīho viyā’’ti. Kesarī pana",
  "tika-s0201t4:7_7": "ekacarova. Vātacchinno valāhako viyāti vātacchinno pabbatakūṭappamāṇo valāhakacchedo",
  "tika-s0201t4:7_8": "viya. Tesaṁ paggaṇhanatoti yathā nāma jighacchitassa bhojane, pipāsitassa pānīye,",
  "tika-s0201t4:7_9": "sītena phuṭṭhassa uṇhe, uṇhena phuṭṭhassa sīte, dukkhitassa sukhe abhiruci uppajjati,",
  "tika-s0201t4:7_10": "evamevaṁ bhagavato kosambake bhikkhū aññamaññaṁ vivādāpanne disvā apare samaggāvāsaṁ",
  "tika-s0201t4:7_11": "vasante āvajjitassa ime tayo kulaputtā āpāthaṁ āgamiṁsu, atha ne paggaṇhitukāmo upasaṅkami,",
  "tika-s0201t4:7_12": "evāyaṁ paṭipattianukkamena kosambakānaṁ bhikkhūnaṁ vinayanupāyo hotīti. Tenāha ‘‘tesaṁ",
  "tika-s0201t4:7_13": "paggaṇhanato’’ti. Eteneva pacchimajanataṁ anukampanatoti idampi kāraṇaṁ ekadesena",
  "tika-s0201t4:7_14": "saṁvaṇṇitanti daṭṭhabbaṁ. Ukkaṁsitvāti yathābhūtehi guṇehi sampahaṁsanena visesetvā",
  "tika-s0201t4:7_15": "visiṭṭhe katvā pasaṁsāvasena cetaṁ āmeḍitavacanaṁ.",
  "tika-s0201t4:8_0": "Taṁ araññaṁ rakkhati vanasāminā āṇatto. Rakkhitagopitaṁ vanasaṇḍaṁ, na mahāvanādi",
  "tika-s0201t4:8_1": "viya apariggahitaṁ. Sīlādippabhedāya attatthāya paṭipannā attakāmā, na apariccattasinehāti",
  "tika-s0201t4:8_2": "āha ‘‘attano hitaṁ kāmayamānā’’ti. Tenāha ‘‘yo hī’’tiādi. Bhindeyyāti vināseyya.",
  "tika-s0201t4:9_0": "Dubbalamanussāti paññāya dubbalā aviddasuno manussā. Tānīti abhijātiādīsu uppannapāṭihāriyāni.",
  "tika-s0201t4:9_1": "Cīvaragabbhena paṭicchādetvāti cīvarasaṅkhāte ovarake nigūhitvā viya. Na hi cīvarapārupanamattena",
  "tika-s0201t4:9_2": "buddhānubhāvo paṭicchanno hoti. ‘‘Mā sudha kocimaṁ buddhānubhāvaṁ aññāsī’’ti pana",
  "tika-s0201t4:9_3": "tathārūpena iddhābhisaṅkhārena taṁ chādetvā gato bhagavā tathā vutto. Tenāha ‘‘aññātakavesena agamāsī’’ti.",
  "tika-s0201t4:10_0": "Abhikkamathāti padaṁ abhimukhabhāvena vidhimukhena vadatīti āha ‘‘ito āgacchathā’’ti.",
  "tika-s0201t4:10_1": "Buddhānaṁ kāyo nāma suvisuddhajātimaṇi viya sobhano, kiñci malaṁ apanetabbaṁ natthi,",
  "tika-s0201t4:10_2": "kimatthaṁ bhagavā pāde pakkhālesīti āha ‘‘buddhāna’’ntiādi.",
  "tika-s0201t4:11_0": "326.Anuruddhāti vā ekasesanayena vuttaṁ virūpekasesassapi icchitabbattā, evañca katvā",
  "tika-s0201t4:11_1": "bahuvacananiddesopi samatthito hoti. Iriyāpatho khamatīti sarīrassa lahuṭṭhānatāya",
  "tika-s0201t4:11_2": "catubbidhopi iriyāpatho sukhappavattiko. Jīvitaṁ yāpetīti yāpanālakkhaṇaṁ jīvitaṁ",
  "tika-s0201t4:11_3": "imaṁ sarīrayantaṁ yāpeti sukhena pavatteti. Uḷuṅkayāguṁ vā kaṭacchubhikkhaṁ vāti",
  "tika-s0201t4:11_4": "idaṁ makaravuttiyā missakabhattena yāpanaṁ vattanti katvā vuttaṁ. Tenāha ‘‘bhikkhācāravattaṁ pucchatī’’ti.",
  "tika-s0201t4:12_0": "Aññamaññaṁ saṁsandatīti satipi ubhayesaṁ kalāpānaṁ paramatthato bhede pacurajanehi",
  "tika-s0201t4:12_1": "duviññeyyanānattaṁ khīrodakasammoditaṁ accantameva saṁsaṭṭhaṁ viya hutvā tiṭṭhati.",
  "tika-s0201t4:12_2": "Tenāha ‘‘visuṁ na hoti, ekattaṁ viya upetī’’ti. Piyabhāvadīpanāni cakkhūni piyacakkhūni.",
  "tika-s0201t4:12_3": "Piyāyati, piyāyitabboti vā piyoti. Samaggavāsassa yaṁ ekantakāraṇaṁ, taṁ pucchanto",
  "tika-s0201t4:12_4": "bhagavā ‘‘yathā kathaṁ panā’’tiādimāhāti ‘‘kathanti kāraṇapucchā’’ti vuttaṁ. Yo nesaṁ",
  "tika-s0201t4:12_5": "mettāsahitānaṁyeva kammādīnaṁ aññamaññasmiṁ paccupaṭṭhānākāro, taṁ sandhāya ‘‘katha’’nti",
  "tika-s0201t4:12_6": "pucchā. Tathā hi parato ‘‘evaṁ kho mayaṁ, bhante’’tiādinā therehi vissajjanaṁ kathitaṁ.",
  "tika-s0201t4:13_0": "Mittaṁ etassa atthīti mettaṁ, kāyakammaṁ. Āvīti pakāsaṁ. Rahoti appakāsaṁ. Yañhi",
  "tika-s0201t4:13_1": "uddissa mettaṁ kāyakammaṁ paccupaṭṭhapeti, taṁ tassa sammukhā ce, pakāsaṁ hoti, parammukhā",
  "tika-s0201t4:13_2": "ce, appakāsaṁ. Tenāha ‘‘āvi ceva raho cāti sammukhā ceva parammukhā cā’’ti. Itarānīti",
  "tika-s0201t4:13_3": "parammukhā kāyavacīkammāni. ‘‘Tatthā’’tiādinā saṅkhepato vuttamatthaṁ vivarituṁ ‘‘yaṁ",
  "tika-s0201t4:13_4": "hī’’tiādi vuttaṁ. Sammajjanādivasena paṭijaggitabbayuttaṁ ṭhānaṁ vā. Tathevāti yathā",
  "tika-s0201t4:13_5": "sammukhā kate mettākāyakamme vuttaṁ, tatheva . ‘‘Kacci khamanīya’’nti evamādikā kathā",
  "tika-s0201t4:13_6": "sammodanīyakathā. Yathā parehi saddhiṁ attano chiddaṁ na hoti, tathā paṭisanthāravasena",
  "tika-s0201t4:13_7": "pavattā kathā paṭisanthārakathā. ‘‘Aho tadā therena mayhaṁ dinno ovādo, dinnā anusāsanī’’ti",
  "tika-s0201t4:13_8": "evaṁ kālantare saritabbayuttā, chasāraṇīyapaṭisaṁyuttā vā kathā sāraṇīyakathā. Suttapadaṁ",
  "tika-s0201t4:13_9": "nikkhipitvā tassa atthaniddesavasena sīlādidhammapaṭisaṁyuttā kathā dhammīkathā.",
  "tika-s0201t4:13_10": "Sarena suttassa uccāraṇaṁ sarabhaññaṁ. Pañhassa ñātuṁ icchitassa atthassa pucchanaṁ",
  "tika-s0201t4:13_11": "pañhapucchanaṁ. Tassa yathāpucchitassaādisanaṁ pañhavissajjanaṁ. Evaṁ samannāharatoti",
  "tika-s0201t4:13_12": "evaṁ manasikaroto, evaṁ mettaṁ upasaṁharatoti attho.",
  "tika-s0201t4:14_0": "Ekato kātuṁ na sakkā, tasmā nānā. Hitaṭṭhenāti attano viya aññamaññassa hitabhāvena.",
  "tika-s0201t4:14_1": "Nirantaraṭṭhenāti antarābhāvena bhedābhāvena. Aviggahaṭṭhenāti avirodhabhāvena. Samaggaṭṭhenāti",
  "tika-s0201t4:14_2": "sahitabhāvena. Paribhaṇḍaṁ katvāti bahalatanumattikālepehi limpetvā. Cīvaraṁ vā dhovantīti",
  "tika-s0201t4:14_3": "attano cīvaraṁ vā dhovanti. Paribhaṇḍaṁ vāti attano paṇṇasālāya paribhaṇḍaṁ vā karonti.",
  "tika-s0201t4:15_0": "327.Paṭiviruddhā evāti etthāpi ‘‘yebhuyyenā’’ti padaṁ ānetvā sambandhitabbaṁ. Tesaṁ",
  "tika-s0201t4:15_1": "appamādalakkhaṇanti tesaṁ appamajjanasabhāvaṁ. Kacci pana vo anuruddhā samaggāti",
  "tika-s0201t4:15_2": "etthāpi voti nipātamattaṁ, paccattavacanaṁ vā, kacci tumheti evamattho veditabbo.",
  "tika-s0201t4:15_3": "Samuggapātinti samuggapuṭasadisaṁ pātiṁ.",
  "tika-s0201t4:16_0": "Paṇṇasālāyaṁ anto bahi ca sammajjanena sodhitaṅgaṇatā vattapaṭipatti. Paṭivisamattamevāti",
  "tika-s0201t4:16_1": "attano yāpanapaṭivisamattameva. Osāpetvāti pakkhipitvā. Pamāṇamevāti attano yāpanapamāṇameva.",
  "tika-s0201t4:16_2": "Vuttanayena jahitvāti pāḷiyaṁ vuttanayena jahitvā.",
  "tika-s0201t4:17_0": "Hatthena hatthaṁ saṁsibbantāti attano hatthena itarassa hatthaṁ daḷhaggahaṇavasena",
  "tika-s0201t4:17_1": "bandhantā. Vilaṅgheti desantaraṁ pāpeti etenāti vilaṅghako, hattho. Hattho eva vilaṅghako",
  "tika-s0201t4:17_2": "hatthavilaṅghako, tena hatthavilaṅghakena.",
  "tika-s0201t4:18_0": "Taṁ akhaṇḍaṁ katvāti taṁ tīsupi divasesu dhammassavanaṁ pavattanavasena akhaṇḍikaṁ",
  "tika-s0201t4:18_1": "katvā. Etanti ‘‘pañcāhikaṁ kho panā’’tiādivacanaṁ. Pañcame pañcame ahani bhavatīti",
  "tika-s0201t4:18_2": "pañcāhikaṁ. Bhagavatā pucchitena anuruddhattherena. Pamādaṭṭhānesuyevāti aññesaṁ",
  "tika-s0201t4:18_3": "pamādaṭṭhānesuyeva. ‘‘Pamādaṭṭhānesuyevā’’ti vuttamevatthaṁ pākaṭataraṁ kātuṁ ‘‘aññesañhī’’tiādi",
  "tika-s0201t4:18_4": "vuttaṁ. Papañcakaraṇaṭṭhānānīti kathāpapañcassa karaṇaṭṭhānāni vissaṭṭhakathāpavattanena",
  "tika-s0201t4:18_5": "kammaṭṭhāne pamajjanaṭṭhānāni. Tatthāpi ‘‘mayaṁ, bhante, kammaṭṭhānaviruddhaṁ na",
  "tika-s0201t4:18_6": "paṭipajjāmā’’ti sikhāppattaṁ attano appamādalakkhaṇaṁ thero dasseti. Ettakaṁ ṭhānaṁ",
  "tika-s0201t4:18_7": "muñcitvāti pana idaṁ tadā vihārasamāpattīnaṁ vaḷañjābhāvena vuttaṁ.",
  "tika-s0201t4:19_0": "328. Jhānassa adhippetattā ‘‘alamariyañāṇadassanaviseso’’icceva vuttaṁ. Attano sammāpaṭipannatāya",
  "tika-s0201t4:19_1": "satthu cittārādhanatthaṁ tassa ca visesādhigamassa satthu paccakkhabhāvato thero",
  "tika-s0201t4:19_2": "‘‘kiñhi no siyā, bhante’’ti āha. Yāvadevāti yattakaṁ kālaṁ ekaṁ divasabhāgaṁ vā sakalarattiṁ",
  "tika-s0201t4:19_3": "vā yāva satta vā divase.",
  "tika-s0201t4:20_0": "329.Samatikkamāyāti sammadeva atikkamanāya. Sati hi upari visesādhigame heṭṭhimajjhānaṁ",
  "tika-s0201t4:20_1": "samatikkantaṁ nāma hoti paṭippassaddhi ca. Tenāha ‘‘paṭippassaddhiyā’’ti. Ñāṇadassanavisesoti",
  "tika-s0201t4:20_2": "kāraṇūpacārena vuttoti veditabbo. Vedayitasukhatoti vedanāsahitajjhānasukhato vā",
  "tika-s0201t4:20_3": "phalasukhato vā. Avedayitasukhanti nibbānasukhaṁ viya vedanārahitaṁ sukhaṁ. Avedayitasukhanti",
  "tika-s0201t4:20_4": "ca nidassanamattametaṁ, taṁ pana aphassaṁ asaññaṁ acetananti sabbacittacetasikarahitameva.",
  "tika-s0201t4:20_5": "Tato ca satipi rūpadhammappavattiyaṁ tassa acetanattā sabbaso saṅkhāradukkhavirahitatāya",
  "tika-s0201t4:20_6": "santatarā paṇītatarā ca nirodhasamāpattīti vuccate. Tenāha ‘‘avedayitasukhaṁ santataraṁ",
  "tika-s0201t4:20_7": "paṇītataraṁ hotī’’ti. Tena vuttaṁ ‘‘imamhā cā’’tiādi.",
  "tika-s0201t4:21_0": "330.Sāmaggirasānisaṁsameva nesaṁ bhagavā kathesi ajjhāsayānukūlattā tassa. Anusāvetvāti",
  "tika-s0201t4:21_1": "anupagamanavasena sammadeva ārocetvā. ‘‘Anusaṁsāvetvā’’ti vā pāṭho, so evattho. Tato",
  "tika-s0201t4:21_2": "paṭinivattitvāti etarahi bhagavato ekavihāre ajjhāsayoti satthu manaṁ gaṇhantā ‘‘idheva",
  "tika-s0201t4:21_3": "tiṭṭhathā’’ti vissajjitaṭṭhānato nivattitvā . Pabbajjādīnīti ādi-saddena upasampadā-visuddhi-dhutakammaṭṭhānānuyoga-jhānavimokkha-samāpatti-ñāṇadassana-maggabhāvanā-phalasacchikiriyādike",
  "tika-s0201t4:21_4": "saṅgaṇhāti. Adhigantvāpīti pi-saddena yathādhigatānampi. Attano guṇakathāya aṭṭiyamānāti",
  "tika-s0201t4:21_5": "bhagavantaṁ nissāya adhigantvāpi dhammādhikaraṇaṁ satthuvihesābhāvadīpane bhagavato",
  "tika-s0201t4:21_6": "pākaṭaguṇānaṁ kathāya aṭṭiyamānāpīti yojanā. Devatāti taṁtaṁsamāpattilābhiniyo devatā.",
  "tika-s0201t4:21_7": "Mukhaṁ me sajjanti mukhaṁ me kathane samatthaṁ, kathane yogyanti attho.",
  "tika-s0201t4:22": "331.Evaṁ āgatoti evaṁ āṭānāṭiyasutte āgato. Paliveṭhenteti codente. Maccharāyantīti attano guṇānaṁ bhagavatopi ārocanaṁ asahamānā maccharāyantīti so cintetīti katvā vuttaṁ.",
  "tika-s0201t4:23_0": "01Tesaṁlābhāti tesaṁ vajjirājūnaṁ vajjiraṭṭhavāsīnañca manussattaṁ, patirūpadesavāsādiko,",
  "tika-s0201t4:23_1": "bhagavato tiṇṇañca kulaputtānaṁ dassanavandanadānadhammassavanādayo lābhā. Suladdhā",
  "tika-s0201t4:23_2": "lābhāti yojanā. Pasannacittaṁ anussareyyāti taṁ kulañhetaṁ sīlādiguṇe cittaṁ pasādetvā",
  "tika-s0201t4:23_3": "anussareyya. Vuttaṁ tesaṁ ‘‘anussaraṇampāhaṁ, bhikkhave, tesaṁ bhikkhūnaṁ bahūpakāraṁ",
  "tika-s0201t4:23_4": "vadāmī’’ti (itivu. 104; saṁ. ni. 5.184).",
  "tika-s0201t4:24": "Cūḷagosiṅgasuttavaṇṇanāya līnatthappakāsanā samattā.",
  "tika-s0201t4:25": "2. Mahāgosiṅgasuttavaṇṇanā",
  "tika-s0201t4:26_0": "332.Kocidevāti gosiṅgasālavanasāmantato niviṭṭhesu yo koci gāmo gocaragāmo bhavissati,",
  "tika-s0201t4:26_1": "tasmā anibaddhabhāvato gocaragāmo na gahito, vasanaṭṭhānameva paridīpitaṁ, tato eva",
  "tika-s0201t4:26_2": "araññanidānakaṁ nāmetaṁ. Sabbatthāti devaloke manussaloke ca. Thirakārakehīti sāsane",
  "tika-s0201t4:26_3": "thirabhāvakārakehi. Savanante jātattāti catusaccagabbhassa dhammassavanassa pariyosāne",
  "tika-s0201t4:26_4": "ariyāya jātiyā jātattā. Yathā paṭivedhabāhusaccaṁ ijjhati, tathā dhammassa savanato",
  "tika-s0201t4:26_5": "sāvakā . Sūriyo viya bhāsuraguṇaraṁsitāya mohandhakāravidhamanato. Cando viya ramaṇīyamanoharasītalaguṇatāya",
  "tika-s0201t4:26_6": "kilesapariḷāhavūpasamato. Sāgaro viya gambhīrathiravipulānekaguṇatāya ṭhitadhammasabhāvato.",
  "tika-s0201t4:26_7": "Guṇamahantatāya therassa abhiññātatā, guṇamahantatā ca suttesu āgatanayeneva ñātabbāti",
  "tika-s0201t4:26_8": "taṁ vitthārato dassetuṁ ‘‘na kevala’’ntiādi vuttaṁ. Sīhanādasuttanti majjhimanikāye",
  "tika-s0201t4:26_9": "āgataṁ mahāsīhanādasuttaṁ (ma. ni. 1.146). Therapañhasuttanti suttanipāte aṭṭhakavagge",
  "tika-s0201t4:26_10": "āgataṁ sāriputtasuttaṁ (su. ni. 961-981). Therasīhanādasuttanti imassa ca therassa",
  "tika-s0201t4:26_11": "janapadacārikāya satthu sammukhā sīhanādasuttaṁ. Abhinikkhamananti therasseva mahatā",
  "tika-s0201t4:26_12": "ñātiparivaṭṭena mahatā ca bhogaparivaṭṭena saha gharāvāsapariccāgo abhinikkhamanaṁ.",
  "tika-s0201t4:26_13": "Esa nayo ito paresupi. Yadidanti nipāto, yo ayanti attho.",
  "tika-s0201t4:27_0": "Mahāpaññe bhikkhū gahetvāti āyasmato kira sāriputtattherassa parivārabhikkhūpi mahāpaññā",
  "tika-s0201t4:27_1": "eva ahesuṁ. Dhātuso hi sattā saṁsandanti. Sayaṁ iddhimātiādīsupi eseva nayo. Ayaṁ",
  "tika-s0201t4:27_2": "panattho dhātusaṁyuttena (saṁ. ni. 2.99) dīpetabbo – gijjhakūṭapabbate gilānaseyyāya",
  "tika-s0201t4:27_3": "nisinno bhagavā ārakkhatthāya parivāretvā vasantesu sāriputtamoggallānādīsu ekamekaṁ",
  "tika-s0201t4:27_4": "attano parisāya saddhiṁ caṅkamantaṁ voloketvā bhikkhū āmantesi – ‘‘passatha no tumhe,",
  "tika-s0201t4:27_5": "bhikkhave, sāriputtaṁ sambahulehi bhikkhūhi saddhiṁ caṅkamantanti. Evaṁ, bhante.",
  "tika-s0201t4:27_6": "Sabbe kho ete, bhikkhave, bhikkhū mahāpaññā’’ti sabbaṁ vitthāretabbaṁ.",
  "tika-s0201t4:28_0": "Vananteti upavanante. Meghavaṇṇāyāti nīlābhāya. Samuddakucchito uggacchantassa viya",
  "tika-s0201t4:28_1": "upaṭṭhānaṁ sandhāya vuttaṁ. Cakkavāḷapabbatamatthakasamīpe ābhāpharaṇavasena pavattiyā",
  "tika-s0201t4:28_2": "‘‘pācīnacakkavāḷapabbatamatthake’’ti vuttaṁ, na cakkavāḷapabbatamatthake candamaṇḍalassa",
  "tika-s0201t4:28_3": "vicaraṇato. Tathā sati lokantarikanirayesupi candimasūriyānaṁ ābhā phareyya. Ubbedhavasena",
  "tika-s0201t4:28_4": "hi cakkavāḷapabbatassa vemajjhato candimasūriyā vicaranti. Sālakusumapabhānaṁ atirattatāya",
  "tika-s0201t4:28_5": "vuttaṁ ‘‘lākhārasena siñcamānaṁ viyā’’ti. Upagāyamānā viyāti payirupāsanavasena upecca",
  "tika-s0201t4:28_6": "gāyamānā viya . Kāya nu kho ajja ratiyāti ajja jhānasamāpattiratiyā eva nu kho, udāhu",
  "tika-s0201t4:28_7": "dhammasākacchāratiyā dhammadesanāratiyāti cintesi.",
  "tika-s0201t4:29_0": "Dve candamaṇḍalāni viya paramasobhaggappattāya kantiyā. Dve sūriyamaṇḍalāni viya",
  "tika-s0201t4:29_1": "ativiya suvisuddhasamujjalāya guṇavibhūtiyā. Dve chaddantanāgarājāno viya mahānubhāvatāya.",
  "tika-s0201t4:29_2": "Dve sīhā viya tejussadatāya. Dve byagghā viya anolīnavuttitāya. Sabbapāliphullamevāti",
  "tika-s0201t4:29_3": "sabbameva samantato vikasitaṁ.",
  "tika-s0201t4:30_0": "333. Kathā upacarati pavattati etthāti kathāupacāro, savanūpacāro padeso, taṁ kathāupacāraṁ.",
  "tika-s0201t4:30_1": "Ramaṇīyameva rāmaṇeyyakaṁ. Ujjaṅgaleti lūkhapadese kaṭhinapadese. Dosehi itā apagatāti",
  "tika-s0201t4:30_2": "dosinā ta-kārassa na-kāraṁ katvā. Dibbā maññe gandhāti devaloke gandhā viya. Divi",
  "tika-s0201t4:30_3": "bhavāti dibbā. Dve therāti sāriputtattheraānandattherā. Ānandatthero tāva mamāyatu",
  "tika-s0201t4:30_4": "akhīṇāsavabhāvato, sāriputtatthero kathanti? Na idaṁ mamāyanaṁ gehassitapemavasena,",
  "tika-s0201t4:30_5": "atha kho guṇabhattivasenāti nāyaṁ doso.",
  "tika-s0201t4:31_0": "Anumatiyā pucchā anumatipucchā, anumatiggahaṇatthaṁ pucchanaṁ. Tattha yasmā adhammikampi",
  "tika-s0201t4:31_1": "vuddhassa anumatiṁ itaro paṭikkhipituṁ na labhati, tena sā anujānitabbāva hoti, tasmā",
  "tika-s0201t4:31_2": "saṅghakhuddakato paṭṭhāya anumati pucchitabbā. Tenāha ‘‘anumatipucchā nāmesā’’tiādi.",
  "tika-s0201t4:31_3": "Khuddakato paṭṭhāyāti kaṇiṭṭhato paṭṭhāya. Paṭibhāti upaṭṭhātīti paṭibhānaṁ, yathādhippeto",
  "tika-s0201t4:31_4": "attho, taṁ paṭibhānaṁ. Sikhāppattā vepullappattā na bhavissati padesañāṇe ṭhitehi",
  "tika-s0201t4:31_5": "bhāsitattā. Sikhāppattā vepullappattā bhavissati sabbaññutaññāṇena saṁsanditattā.",
  "tika-s0201t4:31_6": "Vuttamevatthaṁ upamāya vibhāvetuṁ ‘‘yathā hī’’tiādi vuttaṁ. Tattha paccatthikā aṭṭiyanti",
  "tika-s0201t4:31_7": "dukkhāyanti etenāti aṭṭo, vinicchitabbavohāro. Gāmabhojakanti yasmiṁ gāme so uppanno,",
  "tika-s0201t4:31_8": "taṁ gāmabhojakaṁ. Janapadabhojakanti yasmiṁ janapade so uppanno, taṁ janapadabhojakaṁ.",
  "tika-s0201t4:31_9": "Mahāvinicchayaamaccanti yasmiṁ rajje so janapado, tassa rājadhāniyaṁ mahāvinicchayaamaccaṁ.",
  "tika-s0201t4:31_10": "Senāpatinti yassa rañño so amacco, tassa senāpatiṁ. Tathā uparājanti . Idaṁ panettha",
  "tika-s0201t4:31_11": "pakaticārittavasena vuttaṁ upameyyatthānurūpatoti daṭṭhabbaṁ. Aparāparaṁ na sañcarati",
  "tika-s0201t4:31_12": "vinicchayanārahena vinicchitabhāvato.",
  "tika-s0201t4:32_0": "Pakaṭṭhānaṁ (a. ni. ṭī. 2.4.22) ukkaṭṭhānaṁ sīlādiatthānaṁ bodhanato, sabhāvaniruttivasena",
  "tika-s0201t4:32_1": "buddhādīhi bhāsitattā ca pakaṭṭhānaṁ vacanappabandhānaṁ āḷīti pāḷi, pariyattidhammo.",
  "tika-s0201t4:32_2": "Purimassa atthassa pacchimena atthena anusandhānaṁ anusandhi. Atthamukhena pana pāḷipadesānampi",
  "tika-s0201t4:32_3": "anusandhi hotiyeva, so ca pubbāparānusandhi-pucchānusandhi-ajjhāsayānusandhi-yathānusandhivasena",
  "tika-s0201t4:32_4": "catubbidho. Taṁtaṁdesanānaṁ pana pubbāparasaṁsandanaṁ pubbāparaṁ. Pāḷivasena anusandhivasena",
  "tika-s0201t4:32_5": "pubbāparavasenāti paccekaṁ yojetabbaṁ. Uggahitanti byañjanaso atthaso ca uddhaṁ uddhaṁ",
  "tika-s0201t4:32_6": "gahitaṁ, pariyāpuṇanavasena ceva paripucchāvasena ca hadayena gahitanti attho. Vaṭṭadukkhanissaraṇatthikehi",
  "tika-s0201t4:32_7": "sotabbato sutaṁ, pariyattidhammo, taṁ dhāretīti sutadharo. Yo hi sutadharo, sutaṁ",
  "tika-s0201t4:32_8": "tasmiṁ patiṭṭhitaṁ hoti suppatiṭṭhitaṁ, tasmā vuttaṁ ‘‘sutassa ādhārabhūto’’ti. Tenāha",
  "tika-s0201t4:32_9": "‘‘yassa hī’’tiādi. Ekapadaṁ ekakkharampi avinaṭṭhaṁ hutvā sannicīyatīti sannicayo,",
  "tika-s0201t4:32_10": "sutaṁ sannicayo etasminti sutasannicayo. Ajjhosāyāti anupavisitvā. Tiṭṭhatīti na mussati.",
  "tika-s0201t4:33_0": "Ṭhitā paguṇāti paguṇā vācuggatā. Niccalitanti aparivattitaṁ. Saṁsanditvāti aññehi",
  "tika-s0201t4:33_1": "saṁsanditvā. Samanuggāhitvāti paripucchāvasena atthaṁ ogāhetvā. Pabandhassa vibandhābhāvato",
  "tika-s0201t4:33_2": "gaṅgāsotasadisaṁ, ‘‘bhavaṅgasotasadisa’’nti vā pāṭho, akittimaṁ sukhappavattīti attho.",
  "tika-s0201t4:33_3": "Suttekadesassa suttassa ca vacasā paricayo idha nādhippeto, vaggādivasena pana adhippetoti",
  "tika-s0201t4:33_4": "āha ‘‘suttadasaka…pe… sajjhāyitā’’ti, ‘‘dasa suttāni gatāni, dasa vaggāgatā’’tiādinā",
  "tika-s0201t4:33_5": "sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā",
  "tika-s0201t4:33_6": "cintitā manasānupekkhitā. Rūpagataṁ viya paññāyatīti rūpagataṁ viya cakkhussa vibhūtaṁ",
  "tika-s0201t4:33_7": "hutvā paññāyati. Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā.",
  "tika-s0201t4:34_0": "Pajjati attho ñāyati etenāti padaṁ, tadeva atthaṁ byañjetīti byañjananti āha ‘‘padameva",
  "tika-s0201t4:34_1": "atthassa byañjanato padabyañjana’’nti. Akkharapāripūriyā padabyañjanassa parimaṇḍalatā,",
  "tika-s0201t4:34_2": "sā pana pāripūrī evaṁ veditabbāti āha ‘‘dasavidhabyañjanabuddhiyo aparihāpetvā’’ti.",
  "tika-s0201t4:34_3": "Aññaṁ upārambhakaranti yathānikkhittasuttato aññaṁ tassa ananulomakaṁ suttaṁ āharati.",
  "tika-s0201t4:34_4": "Tadatthaṁ otāretīti tassa āhaṭasuttasseva atthaṁ vicāreti. Tassa kathā aparimaṇḍalā",
  "tika-s0201t4:34_5": "nāma hoti atthassa aparipuṇṇabhāvato. Yathānikkhittassa suttassa atthasaṁvaṇṇanāvaseneva",
  "tika-s0201t4:34_6": "suttantarampi ānento bahi ekapadampi na gacchati nāma. Amakkhentoti avināsento. Taṁ",
  "tika-s0201t4:34_7": "taṁ atthaṁ suṭṭhu vavatthitaṁ katvā dassento tulikāya paricchindanto viya. Gambhīrataramatthaṁ",
  "tika-s0201t4:34_8": "gamento gambhīramātikāya udakaṁ pesento viya. Uttānamātikāya hi mariyādaṁ ottharitvā",
  "tika-s0201t4:34_9": "udakaṁ aññathā gaccheyya. Ekaṁyeva padaṁ anekehi pariyāyehi punappunaṁ saṁvaṇṇento",
  "tika-s0201t4:34_10": "padaṁ koṭṭento sindhavājānīyo viya. So hi vaggitāya gatiyā pade padaṁ koṭṭento gacchati.",
  "tika-s0201t4:34_11": "Kathāmaggena tassa kathā parimaṇḍalā nāma hoti dhammato atthato anusandhito pubbāparato",
  "tika-s0201t4:34_12": "ācariyuggahatoti sabbaso paripuṇṇabhāvato.",
  "tika-s0201t4:35_0": "Anuppabandhehīti vissaṭṭhehi āsajjamānehi. Nātisīghaṁ nātisaṇikaṁ nirantaraṁ ekarasañca",
  "tika-s0201t4:35_1": "katvā parisāya ajjhāsayānurūpaṁ dhammaṁ kathento vissaṭṭhāya kathāya katheti nāma,",
  "tika-s0201t4:35_2": "na aññathāti dassento ‘‘yo bhikkhū’’tiādimāha. Araṇiṁ manthento viya, uṇhakhādanīyaṁ",
  "tika-s0201t4:35_3": "khādanto viyāti sīghaṁ sīghaṁ kathanassa udāharaṇaṁ, gahitaṁ gahitamevātiādi laṅghetvā",
  "tika-s0201t4:35_4": "kathanassa. Purāṇapaṇṇantaresu hi paripātiyamānagodhā kadāci dissati, evamekaccassa",
  "tika-s0201t4:35_5": "atthavaṇṇanā katthaci na dissati. Ohāyāti ṭhapetvā. Yopītiādinā ekarūpena kathāya",
  "tika-s0201t4:35_6": "akathanaṁ dasseti. Petaggi nijjhāmataṇhikapetassa mukhato niccharaṇakaaggi. Vitthāyatīti",
  "tika-s0201t4:35_7": "appaṭitānatamāpajjati. Kenaci rogena dukkhaṁ patto viya nitthunanto. Kandanto viyāti",
  "tika-s0201t4:35_8": "ukkuṭṭhiṁ karonto viya. Appabandhā nāma hoti sukhena appavattabhāvato. Ācariyehi",
  "tika-s0201t4:35_9": "dinnanaye ṭhitoti ācariyuggahaṁ amuñcanto, yathā ca ācariyā taṁ taṁ suttaṁ saṁvaṇṇesuṁ,",
  "tika-s0201t4:35_10": "teneva nayena saṁvaṇṇentoti attho. Acchinnadhāraṁ katvāti ‘‘nātisīghaṁ nātisaṇika’’ntiādinā",
  "tika-s0201t4:35_11": "heṭṭhā vuttanayena avicchinnaṁ kathāpabandhaṁ katvā. Anusayasamugghātāyāti iminā",
  "tika-s0201t4:35_12": "tassā kathāya arahattapariyosānataṁ dasseti . Evarūpenāti nayidaṁ ekavacanaṁ tattakavasena",
  "tika-s0201t4:35_13": "gahetabbaṁ, atha kho lakkhaṇe pavattanti dassento ‘‘tathārūpeneva bhikkhusatena bhikkhusahassena",
  "tika-s0201t4:35_14": "vā’’ti vuttaṁ. Pallaṅkenāti pallaṅkapadesena, pallaṅkāsanantenāti attho. Iminā nayenāti",
  "tika-s0201t4:35_15": "vārantarasādhāraṇaṁ atthaṁ atidisati, asādhāraṇaṁ pana vakkhatevāti.",
  "tika-s0201t4:36": "334. Āramati etenāti ārāmo.",
  "tika-s0201t4:37": "335.Dhuvasevananti niyatasevitaṁ. Pāsādapariveṇeti pāsādaṅgaṇe. Nābhiyā patiṭṭhitānanti nābhiyā bhūmiyaṁ patiṭṭhitānaṁ. Arantarānīti aravivarāni taṁtaṁarānaṁ vemajjhaṭṭhānāni.",
  "tika-s0201t4:38": "336.Samādinnaaraññadhutaṅgo āraññiko, na araññavāsamattena.",
  "tika-s0201t4:39": "337.Naosādentīti na avasādenti, na avasādanāpekkhā aññamaññaṁ pañhaṁ pucchantīti attho. Pavattinīti paguṇā.",
  "tika-s0201t4:40": "338.Lokuttarā vihārasamāpatti nāma therassa arahattaphalasamāpattiyo, pariyāyato pana nirodhasamāpattipi veditabbā.",
  "tika-s0201t4:41_0": "339.Sādhukāro ānandattherassa dinno. Tenāha bhagavā ‘‘yathā taṁ ānandova sammā byākaramāno",
  "tika-s0201t4:41_1": "byākareyyā’’tiādi. Sammāti suṭṭhu, yathāajjhāsayanti adhippāyo. Yena hi yaṁ yathācittaṁ",
  "tika-s0201t4:41_2": "kathitaṁ, taṁ sammā kathitaṁ nāma hoti. Sampattavasena hi yathākārī tathāvādī sobhati.",
  "tika-s0201t4:41_3": "Tenāha ‘‘attano anucchavikamevā’’tiādi. Bahussuto bhikkhu tattha tattha sutte sīlādīnaṁ",
  "tika-s0201t4:41_4": "āgataṭṭhāne tesaṁ suviditattā yathānusiṭṭhaṁ paṭipajjamāno tāni paripūretīti āha",
  "tika-s0201t4:41_5": "‘‘sīlassa āgataṭṭhāne’’tiādi. Maggādipasavanāya vipassanāgabbhaṁ gaṇhāpetvā paripākaṁ gametvāti attho.",
  "tika-s0201t4:42": "340. ‘‘Eseva nayo’’ti atidesavasena saṅkhepato vuttamatthaṁ vivaranto ‘‘āyasmā hi revato’’tiādimāha.",
  "tika-s0201t4:43": "342.Aparepinānappakāre kileseti aparepi nānappakāre dosamohādikilese. Dhunitvāti vidhametvā.",
  "tika-s0201t4:44_0": "343. Āyasmā mahāmoggallāno evaṁ byākāsīti sambandho. Sakalampi cakkhuviññāṇavīthigataṁ",
  "tika-s0201t4:44_1": "cittaṁ cakkhuviññāṇanti aggahetvā cakkhusannissitameva pana viññāṇaṁ cakkhuviññāṇaṁ,",
  "tika-s0201t4:44_2": "tadanantaraṁ sampaṭicchanaṁ, tadanantaraṁ santīraṇantiādinā saṇhaṁ sukhumaṁ atiittarakhaṇavantaṁ",
  "tika-s0201t4:44_3": "cittantaraṁ cittanānattaṁ. Khandhādīnañca nānattasaṅkhātaṁ khandhantarādi. Pathavīkasiṇe",
  "tika-s0201t4:44_4": "paṭhamajjhānaṁ samāpajjitvā tatheva tatiyaṁ jhānantiādinā ārammaṇaṁ anukkamitvā jhānasseva",
  "tika-s0201t4:44_5": "ekantarikabhāvena ukkamanaṁ jhānokkantikaṁ nāma. Pathavīkasiṇe paṭhamaṁ jhānaṁ samāpajjitvā",
  "tika-s0201t4:44_6": "puna tadeva tejokasiṇetiādinā jhānaṁ anukkamitvā ārammaṇasseva ekantarikabhāvena",
  "tika-s0201t4:44_7": "ukkamanaṁ ārammaṇokkantikaṁ nāma. ‘‘Paṭhamajjhānaṁ pañcaṅgika’’ntiādinā yāva nevasaññānāsaññāyatanaṁ",
  "tika-s0201t4:44_8": "duvaṅgikanti jhānaṅgamattasseva vavatthāpanaṁ aṅgavavatthānaṁ. ‘‘Idaṁ pathavīkasiṇaṁ…pe…",
  "tika-s0201t4:44_9": "idaṁ odātakasiṇa’’nti ārammaṇamattasseva vavatthāpanaṁ ārammaṇavavatthānaṁ. Pathavīkasiṇe",
  "tika-s0201t4:44_10": "paṭhamaṁ jhānaṁ samāpajjitvā tattheva itaresampi samāpajjanaṁ aṅgasaṅkanti. Pathavīkasiṇe",
  "tika-s0201t4:44_11": "paṭhamaṁ jhānaṁ samāpajjitvā tadeva āpokasiṇeti evaṁ sabbakasiṇesu ekasseva jhānassa",
  "tika-s0201t4:44_12": "samāpajjanaṁ ārammaṇasaṅkanti. Ekatovaḍḍhanaṁ ubhatovaḍḍhananti idaṁ khandhādidesanāyaṁ",
  "tika-s0201t4:44_13": "labbhati. Abhidhammabhājanīye hi vedanākkhandhaṁ bhājento bhagavā tike gahetvā dukesu",
  "tika-s0201t4:44_14": "pakkhipi, duke gahetvā tikesu pakkhipi, idaṁ ekatovaḍḍhanaṁ. Tike ca duke ca ubhatovaḍḍhananīhārena",
  "tika-s0201t4:44_15": "kathesi, idaṁ ubhatovaḍḍhanaṁ. Evaṁ sesakhandhesu dhātāyatanādīsu ca yathārahaṁ vibhaṅgappakaraṇe",
  "tika-s0201t4:44_16": "(vibha. 32-33; 155-156, 183-184) abhidhammabhājanīye āgatanayena veditabbaṁ. Tenāha",
  "tika-s0201t4:44_17": "‘‘ābhidhammikadhammakathikasseva pākaṭa’’nti. Khandhādīsu sabhāvadhammesu tīsu lakkhaṇesu",
  "tika-s0201t4:44_18": "paññattiyaṁ samayantaresu ca kosallābhāvato ayaṁ sakavādo ayaṁ paravādoti na jānāti.",
  "tika-s0201t4:44_19": "Tato eva sakavādaṁ…pe… dhammantaraṁ visaṁvādeti. Khandhādīsu pana kusalatāya ābhidhammiko",
  "tika-s0201t4:44_20": "sakavādaṁ…pe… na visaṁvādeti.",
  "tika-s0201t4:45_0": "344.Cittaṁattano vase vattetuṁ sakkoti paṭisaṅkhānabhāvanābalehi pariggaṇhanasamatthattā.",
  "tika-s0201t4:45_1": "Idāni tamatthaṁ byatirekato anvayato ca vibhāvetuṁ ‘‘duppañño hī’’tiādimāha. Tattha",
  "tika-s0201t4:45_2": "sabbānassāti sabbāni assa. Visevitavipphanditānīti kilesavisūkāyikāni ceva duccaritavipphanditāni",
  "tika-s0201t4:45_3": "ca. Bhañjitvāti madditvā. Bahīti kammaṭṭhānato bahi puthuttārammaṇe.",
  "tika-s0201t4:46_0": "345.Pariyāyenāti ettha pariyāya-saddo ‘‘atthi khvesa, brāhmaṇa, pariyāyo’’tiādīsu",
  "tika-s0201t4:46_1": "(a. ni. 8.11; pārā. 3-9) viya kāraṇatthoti āha ‘‘sobhanakāraṇaṁ atthī’’ti. Yadi bhagavā",
  "tika-s0201t4:46_2": "– ‘‘idha, sāriputta, bhikkhu pacchābhattaṁ piṇḍapātapaṭikkanto’’tiādinā attano mahābodhipallaṅkaṁ",
  "tika-s0201t4:46_3": "sandhāyāha, evaṁ sante sammāsambuddheheva saṅghārāmo sobhetabbo, na aññehīti āpannanti",
  "tika-s0201t4:46_4": "āha ‘‘apica pacchimaṁ janata’’ntiādi. Nibbānatthāya paṭipattisāraṁ etassāti paṭipattisāro,",
  "tika-s0201t4:46_5": "taṁ paṭipattisāraṁ. Nippariyāyenevāti kenaci pariyāyena lesena vinā mukhyena nayeneva.",
  "tika-s0201t4:46_6": "Yo ‘‘arahattaṁ appatvā na vuṭṭhahissāmī’’ti daḷhasamādānaṁ katvā nisinno taṁ adhigantvāva",
  "tika-s0201t4:46_7": "uṭṭhahati. Evarūpena idaṁ gosiṅgasālavanaṁ sobhati, sāsane sabbārambhānaṁ tadatthattāti",
  "tika-s0201t4:46_8": "attho. Āsavakkhayāvahaṁ paṭipattiṁ ārabhitvā āsavakkhayeneva desanāya pariyosāpitattā",
  "tika-s0201t4:46_9": "yathānusandhināva desanaṁ niṭṭhapesīti.",
  "tika-s0201t4:47": "Mahāgosiṅgasuttavaṇṇanāya līnatthappakāsanā samattā.",
  "tika-s0201t4:48": "3. Mahāgopālakasuttavaṇṇanā",
  "tika-s0201t4:49_0": "346.Tatthāti gopālakasutte. Tisso kathāti (a. ni. ṭī. 3.11.17) tisso aṭṭhakathā,",
  "tika-s0201t4:49_1": "tividhā suttassa atthavaṇṇanāti attho. Ekekaṁ padaṁ nāḷaṁ mūlaṁ etissāti evaṁsaññitā",
  "tika-s0201t4:49_2": "ekanāḷikā, ekekaṁ vā padaṁ nāḷaṁ atthaniggamanamaggo etissāti ekanāḷikā. Tenāha ‘‘ekekapadassa",
  "tika-s0201t4:49_3": "atthakathana’’nti. Cattāro aṁsā bhāgā atthasallakkhaṇūpāyā etissāti caturassā. Tenāha",
  "tika-s0201t4:49_4": "‘‘catukkaṁ bandhitvā kathana’’nti. Niyamato nisinnassa āraddhassa vatto saṁvatto",
  "tika-s0201t4:49_5": "etissā atthīti nisinnavattikā, yathāraddhassa atthassa visuṁ visuṁ pariyosāpikāti",
  "tika-s0201t4:49_6": "attho. Tenāha ‘‘paṇḍitaṁ gopālakaṁ dassetvā’’tiādi. Ekekapadassāti piṇḍatthadassanavasena",
  "tika-s0201t4:49_7": "bahunnaṁ padānaṁ ekajjhaṁ atthaṁ akathetvā ekamekassa padassa atthavaṇṇanā. Ayaṁ",
  "tika-s0201t4:49_8": "sabbattheva labbhati. Catukkaṁ bandhitvāti kaṇhapakkhe upamūpameyyadvayaṁ, tathā",
  "tika-s0201t4:49_9": "sukkapakkheti idaṁ catukkaṁ yojetvā. Ayaṁ īdisesu eva suttesu labbhati. Pariyosānagamananti",
  "tika-s0201t4:49_10": "keci tāva āhu – ‘‘kaṇhapakkhe upamaṁ dassetvā upamā ca nāma yāvadeva upameyyasampaṭidānatthāti",
  "tika-s0201t4:49_11": "upameyyatthaṁ āharitvā saṁkilesapakkhaniddeso ca vodānapakkhavibhāvanatthāyāti sukkapakkhampi",
  "tika-s0201t4:49_12": "upamūpameyyavibhāgena āharitvā suttatthassa pariyosāpana’’nti. Kaṇhapakkhe upameyyaṁ",
  "tika-s0201t4:49_13": "dassetvā pariyosānagamanādīsupi eseva nayo. Apare pana ‘‘kaṇhapakkhe sukkapakkhe",
  "tika-s0201t4:49_14": "ca taṁtaṁupamūpameyyatthānaṁ visuṁ visuṁ pariyosāpetvāva kathanaṁ pariyosānagamana’’nti",
  "tika-s0201t4:49_15": "vadanti. Ayanti nisinnavattikā. Idhāti imasmiṁ gopālakasutte. Sabbācariyānaṁ āciṇṇāti",
  "tika-s0201t4:49_16": "sabbehipi pubbācariyehi ācaritā saṁvaṇṇitā, tathā ceva pāḷi pavattāti.",
  "tika-s0201t4:50_0": "Aṅgīyanti avayavabhāvena ñāyantīti aṅgāni, bhāgā. Tāni panettha yasmā sāvajjasabhāvāni,",
  "tika-s0201t4:50_1": "tasmā āha ‘‘aṅgehīti aguṇakoṭṭhāsehī’’ti. Gomaṇḍalanti gosamūhaṁ. Pariharitunti rakkhituṁ.",
  "tika-s0201t4:50_2": "Taṁ pana pariharaṇaṁ pariggahetvā vicaraṇanti āha ‘‘pariggahetvā vicaritu’’nti. Vaḍḍhinti",
  "tika-s0201t4:50_3": "gunnaṁ bahubhāvaṁ bahugorasatāsaṅkhātaṁ parivuddhiṁ. ‘‘Ettakamida’’nti rūpīyatīti",
  "tika-s0201t4:50_4": "rūpaṁ, parimānaparicchedopi sarīrarūpampīti āha ‘‘gaṇanato vā vaṇṇato vā’’ti. Na",
  "tika-s0201t4:50_5": "pariyesati vinaṭṭhabhāvasseva ajānanato. Nīlāti ettha iti-saddo ādiattho. Tena setasabalādivaṇṇaṁ saṅgaṇhāti.",
  "tika-s0201t4:51_0": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ. Kumārabhattigaṇānaṁ",
  "tika-s0201t4:51_1": "gāvīsu kataṁ sattilakkhaṇaṁ. Issarabhattigaṇānaṁ gāvīsu kataṁ sūlalakkhaṇanti yojanā.",
  "tika-s0201t4:51_2": "Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0201t4:52": "Nīlamakkhikāti piṅgalamakkhikā, khuddamakkhikā eva vā. Saṭati rujati etāyāti sāṭikā, saṁvaddhā sāṭikāti āsāṭikā. Tenāha ‘‘vaḍḍhantī’’tiādi.",
  "tika-s0201t4:53_0": "Vākenāti vākapattena. Cīrakenāti pilotikena. Antovasseti vassakālassa abbhantare.",
  "tika-s0201t4:53_1": "Niggāhanti susumārādiggāharahitaṁ. Pītanti pānīyassa pītabhāvaṁ. Sīhabyagghādiparissayena",
  "tika-s0201t4:53_2": "sāsaṅko sappaṭibhayo.",
  "tika-s0201t4:54": "Pañca ahāni bhūtāni etassāti pañcāhito, so eva vāroti pañcāhikavāro. Evaṁ sattāhikavāroti veditabbo. Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0201t4:55_0": "Pituṭṭhānanti pitarā kātabbaṭṭhānaṁ, pitarā kātabbakaraṇanti attho. Yathāruciṁ gahetvā",
  "tika-s0201t4:55_1": "gacchantīti gunnaṁ rucianurūpaṁ gocarabhūmiyaṁ vā nadipāraṁ vā gahetvā gacchanti.",
  "tika-s0201t4:55_2": "Gobhattanti kappāsaṭṭhikādimissaṁ gobhuñjitabbaṁ bhattaṁ, bhattaggahaṇeneva yāgupi gahitā.",
  "tika-s0201t4:56_0": "347.‘‘Dvīhākārehī’’ti vuttaṁ ākāradvayaṁ dassetuṁ ‘‘gaṇanato vā samuṭṭhānato vā’’ti",
  "tika-s0201t4:56_1": "vuttaṁ. Evaṁ pāḷiyaṁ āgatāti ‘‘upacayo santatī’’ti jātiṁ dvidhā bhinditvā hadayavatthuṁ",
  "tika-s0201t4:56_2": "aggahetvā ‘‘dasa āyatanāni pañcadasa sukhumarūpānī’’ti evaṁ rūpakaṇḍapāḷiyaṁ (dha.",
  "tika-s0201t4:56_3": "sa. 651-655) āgatā. Pañcavīsati rūpakoṭṭhāsāti salakkhaṇato aññamaññasaṅkarābhāvato",
  "tika-s0201t4:56_4": "rūpabhāgā. Rūpakoṭṭhāsāti vā visuṁ visuṁ appavattitvā kalāpabhāveneva pavattanato",
  "tika-s0201t4:56_5": "rūpakalāpā. Koṭṭhāsāti ca aṁsā, avayavāti attho. Koṭṭhanti vā sarīraṁ, tassa aṁsā",
  "tika-s0201t4:56_6": "kesādayo koṭṭhāsāti aññepi avayavā koṭṭhāsā viya koṭṭhāsā. Seyyathāpīti upamāsaṁsandanaṁ.",
  "tika-s0201t4:56_7": "Tattha rūpaṁ pariggahetvāti yathāvuttaṁ rūpaṁ salakkhaṇato ñāṇena pariggaṇhitvā.",
  "tika-s0201t4:56_8": "Arūpaṁ vavatthapetvāti taṁ rūpaṁ nissāya ārammaṇañca katvā pavattamāne vedanādike",
  "tika-s0201t4:56_9": "cattāro khandhe ‘‘arūpa’’nti vavatthapetvā. Rūpārūpaṁ pariggahetvāti puna tattha",
  "tika-s0201t4:56_10": "yaṁ ruppanalakkhaṇaṁ, taṁ rūpaṁ, tadaññaṁ arūpaṁ, ubhayavinimuttaṁ kiñci natthi attā",
  "tika-s0201t4:56_11": "vā attaniyaṁ vāti evaṁ rūpārūpaṁ pariggahetvā. Tadubhayañca avijjādinā paccayena",
  "tika-s0201t4:56_12": "sappaccayanti paccayaṁ sallakkhetvā aniccādilakkhaṇaṁ āropetvā yo kalāpasammasanādikkamena",
  "tika-s0201t4:56_13": "kammaṭṭhānaṁ matthakaṁ pāpetuṁ na sakkoti, so na vaḍḍhatīti yojanā.",
  "tika-s0201t4:57_0": "Ettakaṁrūpaṁ ekasamuṭṭhānanti cakkhāyatanaṁ, sotaghānajivhākāyāyatanaṁ itthindriyaṁ",
  "tika-s0201t4:57_1": "purisindriyaṁ jīvitindriyanti aṭṭhavidhaṁ kammavasena, kāyaviññatti vacīviññattīti",
  "tika-s0201t4:57_2": "idaṁ dvayaṁ cittavasenāti ettakaṁ rūpaṁ ekasamuṭṭhānaṁ. Saddāyatanamekaṁ utucittavasena",
  "tika-s0201t4:57_3": "dvisamuṭṭhānaṁ. Rūpassa lahutā mudutā kammaññatāti ettakaṁ rūpaṁ utucittāhāravasena",
  "tika-s0201t4:57_4": "tisamuṭṭhānaṁ. Rūpagandharasaphoṭṭhabbāyatanaṁ ākāsadhātu āpodhātu kabaḷīkāro āhāroti",
  "tika-s0201t4:57_5": "ettakaṁ rūpaṁ utucittāhārakammavasena catusamuṭṭhānaṁ. Upacayo santati jaratā rūpassa",
  "tika-s0201t4:57_6": "aniccatāti ettakaṁ rūpaṁ na kutoci samuṭṭhātīti na jānāti. Samuṭṭhānato rūpaṁ ajānantotiādīsu",
  "tika-s0201t4:57_7": "vattabbaṁ ‘‘gaṇanato rūpaṁ ajānanto’’tiādesu vuttanayeneva veditabbaṁ.",
  "tika-s0201t4:58_0": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo.",
  "tika-s0201t4:58_1": "Vuttañhetaṁ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī",
  "tika-s0201t4:58_2": "hoti, dubbhāsitabhāsī, dukkaṭakammakārī. Imāni kho…pe… lakkhaṇānī’’ti (a. ni. 3.2;",
  "tika-s0201t4:58_3": "netti. 116). Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito.",
  "tika-s0201t4:58_4": "Vuttampi cetaṁ – ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi?",
  "tika-s0201t4:58_5": "Sucintitacintī hoti, subhāsitabhāsī, sukatakammakārī. Imāni kho…pe… paṇḍitalakkhaṇānī’’ti",
  "tika-s0201t4:58_6": "(ma. ni. 3.253; a. ni. 3.3; netti. 116). Tenāha ‘‘kusalākusalaṁ kammaṁ paṇḍitamālalakkhaṇa’’nti.",
  "tika-s0201t4:58_7": "Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena",
  "tika-s0201t4:58_8": "kātabbaṁ, taṁ na karoti. Tathābhūtassa ayamādīnavoti dassetuṁ puna ‘‘bāle vajjetvā’’tiādi",
  "tika-s0201t4:58_9": "vuttaṁ. Tattha yaṁ bhagavatā ‘‘idaṁ vo kappatī’’ti anuññātaṁ, tadanulomañce, taṁ",
  "tika-s0201t4:58_10": "kappiyaṁ. Yaṁ ‘‘idaṁ vo na kappatī’’ti paṭikkhittaṁ, tadanulomañce, taṁ akappiyaṁ.",
  "tika-s0201t4:58_11": "Yaṁ kosallasambhūtaṁ, taṁ kusalaṁ, tappaṭipakkhaṁ akusalaṁ. Tadeva sāvajjaṁ, kusalaṁ",
  "tika-s0201t4:58_12": "anavajjaṁ. Āpattito ādito dve āpattikkhandhā garukaṁ, tadaññaṁ lahukaṁ. Dhammato",
  "tika-s0201t4:58_13": "mahāsāvajjaṁ garukaṁ, appasāvajjaṁ lahukaṁ. Sappaṭikāraṁ satekiccaṁ, appaṭikāraṁ",
  "tika-s0201t4:58_14": "atekicchaṁ. Dhammatānugataṁ kāraṇaṁ, itaraṁ akāraṇaṁ. Taṁ ajānantoti kappiyākappiyaṁ",
  "tika-s0201t4:58_15": "garukalahukaṁ satekicchātekicchaṁ ajānanto suvisuddhaṁ katvā sīlaṁ rakkhituṁ na sakkoti,",
  "tika-s0201t4:58_16": "kusalākusalaṁ sāvajjānavajjaṁ kāraṇākāraṇaṁ ajānanto khandhādīsu akusalatāya rūpārūpapariggahampi",
  "tika-s0201t4:58_17": "kātuṁ na sakkoti, kuto tassa kammaṭṭhānaṁ gahetvā vaḍḍhanā. Tenāha ‘‘kammaṭṭhānaṁ",
  "tika-s0201t4:58_18": "gahetvā vaḍḍhetuṁ na sakkotī’’ti.",
  "tika-s0201t4:59": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha ‘‘akusalavitakkaṁ āsāṭikaṁ ahāretvā’’ti.",
  "tika-s0201t4:60_0": "‘‘Gaṇḍoti kho, bhikkhave, pañcannetaṁ upādānakkhandhānaṁ adhivacana’’nti vacanato",
  "tika-s0201t4:60_1": "(a. ni. 8.56) chahi vaṇamukhehi vissandamānayūso gaṇḍo viya pilotikakhaṇḍena chahi",
  "tika-s0201t4:60_2": "dvārehi vissandamānakilesāsuci attabhāvavaṇo satisaṁvarena pidahitabbo, ayaṁ pana",
  "tika-s0201t4:60_3": "evaṁ na karotīti āha ‘‘yathā so gopālako vaṇaṁ na paṭicchādeti, evaṁ saṁvaraṁ na sampādetī’’ti.",
  "tika-s0201t4:61_0": "Yathā dhūmo indhanaṁ nissāya uppajjamāno saṇho sukhumo taṁ taṁ vivaraṁ anupavissa",
  "tika-s0201t4:61_1": "byāpento sattānaṁ ḍaṁsamakasādiparissayaṁ vinodeti, aggijālasamuṭṭhānassa pubbaṅgamo",
  "tika-s0201t4:61_2": "hoti, evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā",
  "tika-s0201t4:61_3": "saṇhā sukhumā taṁ taṁ khandhantaraṁ āyatanantarañca anupavissa byāpeti, sattānaṁ",
  "tika-s0201t4:61_4": "micchāvitakkādiparissayaṁ vinodeti, ñāṇaggijālasamuṭṭhānassa pubbaṅgamoti dhūmo viyāti",
  "tika-s0201t4:61_5": "dhūmoti āha ‘‘gopālako dhūmaṁ viya dhammadesanādhūmaṁ na karotī’’ti. Attano santikaṁ",
  "tika-s0201t4:61_6": "upagantvā nisinnassa kātabbā tadanucchavikā dhammakathā upanisinnakathā. Katassa",
  "tika-s0201t4:61_7": "dānādipuññassa anumodanakathā anumodanā. Tatoti dhammakathādīnaṁ akaraṇato. ‘‘Bahussuto",
  "tika-s0201t4:61_8": "guṇavā’’ti na jānantīti kasmā vuttaṁ, nanu attano jānāpanatthaṁ dhammakathādi na",
  "tika-s0201t4:61_9": "kātabbamevāti? Saccaṁ, na kātabbameva, suddhāsayena pana dhamme kathite tassa guṇajānanataṁ",
  "tika-s0201t4:61_10": "sandhāyetaṁ vuttaṁ. Tenāha bhagavā –",
  "tika-s0201t4:62": "‘‘Nābhāsamānaṁ jānanti, missaṁ bālehi paṇḍitaṁ;",
  "tika-s0201t4:63": "Bhāsaye jotaye dhammaṁ, paggaṇhe isinaṁ dhaja’’nti. (saṁ. ni. 2.241);",
  "tika-s0201t4:64_0": "Taranti etthāti titthaṁ, nadītaḷākādīnaṁ nahānādiatthaṁ otaraṇaṭṭhānaṁ. Yathā pana",
  "tika-s0201t4:64_1": "taṁ udakena otiṇṇasattānaṁ sarīramalaṁ pavāheti, parissamaṁ vinodeti, visuddhiṁ uppādeti,",
  "tika-s0201t4:64_2": "evaṁ bahussutā attano samīpaṁ otiṇṇasattānaṁ dhammūdakena cittamalaṁ pavāhenti, parissamaṁ",
  "tika-s0201t4:64_3": "vinodenti, visuddhiṁ uppādenti, tasmā te titthaṁ viyāti titthaṁ. Tenāha ‘‘titthabhūte",
  "tika-s0201t4:64_4": "bahussutabhikkhū’’ti. Byañjanaṁ kathaṁ ropetabbanti, bhante, idaṁ byañjanaṁ ayaṁ",
  "tika-s0201t4:64_5": "saddo kathaṁ imasmiṁ atthe ropetabbo, kena pakārena imassa atthassa vācako jāto.",
  "tika-s0201t4:64_6": "‘‘Nirūpetabba’’nti vā pāṭho, nirūpetabbaṁ ayaṁ sabhāvanirutti kathamettha niruḷhāti",
  "tika-s0201t4:64_7": "adhippāyo. Imassa bhāsitassa ko atthoti saddatthaṁ pucchati. Imasmiṁ ṭhāneti imasmiṁ",
  "tika-s0201t4:64_8": "pāḷipadese. Pāḷi kiṁ vadetīti bhāvatthaṁ pucchati. Attho kiṁ dīpetīti bhāvatthaṁ",
  "tika-s0201t4:64_9": "vā saṅketatthaṁ vā. Na paripucchatīti vimaticchedanapucchāvasena sabbaso pucchaṁ",
  "tika-s0201t4:64_10": "na karoti. Na paripañhatīti pari pari attano ñātuṁ icchaṁ na ācikkhati na vibhāveti.",
  "tika-s0201t4:64_11": "Tenāha ‘‘na jānāpetī’’ti. Teti bahussutabhikkhū. Vivaraṇaṁ nāma atthassa vibhajitvā",
  "tika-s0201t4:64_12": "kathananti āha ‘‘bhājetvā na dassentī’’ti. Anuttānīkatanti ñāṇena apākaṭīkataṁ guyhaṁ",
  "tika-s0201t4:64_13": "paṭicchannaṁ. Na uttānīkarontīti sinerumūlakaṁ vālikaṁ uddharanto viya pathavīsandhārodakaṁ",
  "tika-s0201t4:64_14": "vivaritvā dassento viya ca uttānaṁ na karonti. Evaṁ yassa dhammassa vasena bahussutā",
  "tika-s0201t4:64_15": "‘‘tittha’’nti vuttā pariyāyato, idāni tameva dhammaṁ nippariyāyato titthanti dassetuṁ",
  "tika-s0201t4:64_16": "‘‘yathā cā’’tiādi vuttaṁ. Dhammo hi taranti etena nibbānaṁ nāma taḷākanti ‘‘tittha’’nti",
  "tika-s0201t4:64_17": "vuccati. Tenāha bhagavā sumedhabhūto –",
  "tika-s0201t4:65": "‘‘Evaṁ kilesamaladhovaṁ, vijjante amatantaḷe;",
  "tika-s0201t4:66": "Na gavesati taṁ taḷākaṁ, na doso amatantaḷe’’ti. (bu. vaṁ. 2.14);",
  "tika-s0201t4:67": "Dhammasseva nibbānassotaraṇatitthabhūtassa otaraṇapakāraṁ ajānanto ‘‘dhammatitthaṁ na jānātī’’ti vutto.",
  "tika-s0201t4:68_0": "Pītāpītanti gogaṇe pītaṁ apītañca gorūpaṁ na jānāti na vindati. Avindanto hi na labhatīti",
  "tika-s0201t4:68_1": "vutto. ‘‘Ānisaṁsaṁ na vindatī’’ti vatvā tassa avindanākāraṁ dassento ‘‘dhammassavanaggaṁ gantvā’’tiādimāha.",
  "tika-s0201t4:69_0": "Ayaṁ lokuttaroti padaṁ sandhāyāha ‘‘ariya’’nti. Paccāsattiñāyena anantaravidhippaṭisedho",
  "tika-s0201t4:69_1": "vā, ariya-saddo vā niddosapariyāyo daṭṭhabbo. Aṭṭhaṅgikanti ca visuṁ ekajjhañca aṭṭhaṅgikaṁ",
  "tika-s0201t4:69_2": "upādāya gahetabbaṁ, aṭṭhaṅgatā bāhullato ca. Evañca katvā sattaṅgassapi ariyamaggassa",
  "tika-s0201t4:69_3": "saṅgaho siddho hoti.",
  "tika-s0201t4:70_0": "Cattāro satipaṭṭhānetiādīsu avisesena satipaṭṭhānā vuttā. Tattha kāyavedanācittadhammārammaṇā",
  "tika-s0201t4:70_1": "satipaṭṭhānā lokiyā, tattha sammohaviddhaṁsanavasena pavattā nibbānārammaṇā lokuttarāti",
  "tika-s0201t4:70_2": "evaṁ ime lokiyā, ime lokuttarāti yathābhūtaṁ na pajānāti.",
  "tika-s0201t4:71_0": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā kismiñci",
  "tika-s0201t4:71_1": "paccayahāniyā anavasesaṁ duhati. Vācāya abhihāro vācābhihāro. Paccayānaṁ abhihāro paccayābhihāro.",
  "tika-s0201t4:72_0": "Ime amhesu garucittīkāraṁ na karontīti iminā navakānaṁ bhikkhūnaṁ dhammasampaṭipattiyā",
  "tika-s0201t4:72_1": "abhāvaṁ dasseti ācariyupajjhāyesu pitupemassa anupaṭṭhāpanato. Tena ca sikkhāgāravatābhāvadīpanena",
  "tika-s0201t4:72_2": "saṅgahassa abhājanabhāvaṁ, tena therānaṁ tesu anuggahābhāvaṁ. Na hi sīlādiguṇehi",
  "tika-s0201t4:72_3": "sāsane thirabhāvappattā ananuggahetabbe sabrahmacārī anuggaṇhanti, niratthakaṁ vā",
  "tika-s0201t4:72_4": "anuggahaṁ karonti. Tenāha ‘‘navake bhikkhū’’ti. Dhammakathābandhanti paveṇiāgataṁ",
  "tika-s0201t4:72_5": "pakiṇṇakadhammakathāmaggaṁ. Saccasattapaṭisandhipaccayākārapaṭisaṁyuttaṁ suññatādīpanaṁ",
  "tika-s0201t4:72_6": "guyhaganthaṁ. Vuttavipallāsavasenāti ‘‘na rūpaññū’’tiādīsu vuttassa paṭisedhassa",
  "tika-s0201t4:72_7": "paṭikkhepavasena aggahaṇavasena. Yojetvāti ‘‘rūpaññū hotīti gaṇanāto vā vaṇṇato vā",
  "tika-s0201t4:72_8": "rūpaṁ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na",
  "tika-s0201t4:72_9": "paribāhiro hotī’’tiādinā ca atthaṁ yojetvā. Veditabboti tasmiṁ tasmiṁ padese yathārahaṁ attho veditabbo.",
  "tika-s0201t4:73": "Mahāgopālakasuttavaṇṇanāya līnatthappakāsanā samattā.",
  "tika-s0201t4:74": "4. Cūḷagopālakasuttavaṇṇanā",
  "tika-s0201t4:75_0": "350.Celukkāhīti celamayāhi ukkāhi. Ukkabhūtāni celāni etthāti ukkacelā, nagaraṁ.",
  "tika-s0201t4:75_1": "Sabbā gaṅgā pākaṭā hutvā paññāyatīti pakaticakkhussa pākaṭā hutvā upaṭṭhāti, dibbacakkhussa",
  "tika-s0201t4:75_2": "pana samantacakkhussa vā yattha katthaci nisinnassapi bhagavato pākaṭā hutvā paññāyateva.",
  "tika-s0201t4:75_3": "Sotthīti anupaddavo. Vaḍḍhīti aparihāni. Ārogyanti arogatā ābādhābhāvo.",
  "tika-s0201t4:76_0": "Magadho janapado nivāso etassāti māgadho, māgadhova māgadhiko. Paññāya nāma duṭṭhubhāvo",
  "tika-s0201t4:76_1": "natthi ekantānavajjatāya, tasmā du-saddo abhāvavācī ‘‘dussīlo’’tiādīsu viya, jāti-saddo",
  "tika-s0201t4:76_2": "ca sabhāvatthoti āha ‘‘nippaññasabhāvo’’ti. -Saddo ārambhatthoti āha ‘‘patāresīti",
  "tika-s0201t4:76_3": "tāretuṁ ārabhī’’ti paratīraṁ gāvīnaṁ appattattā. Suvidehānanti sundaravidehānaṁ.",
  "tika-s0201t4:76_4": "Videharaṭṭhaṁ kira bhūmibhāgadassanasampattiyā ca vanarāmaṇeyyakādinā ca sundaraṁ.",
  "tika-s0201t4:76_5": "Āmaṇḍalikaṁ karitvāti āvatte patitā temaṇḍalākārena paribbhamitvā. Katipayāpi gāviyo",
  "tika-s0201t4:76_6": "asesetvā nadīsotena vūḷhattā vuttaṁ ‘‘avaḍḍhiṁ vināsaṁ pāpuṇiṁsū’’ti. Katipayāsupi",
  "tika-s0201t4:76_7": "hi avasiṭṭhāsu gāvīsu anukkamenapi siyā gogaṇassa vaḍḍhīti. Vissamaṭṭhānanti parissamavinodanaṭṭhānaṁ.",
  "tika-s0201t4:76_8": "Titthā bhaṭṭhāti gahetuṁ asamatthatāya titthaṁ appattā. Arogo nāma nāhosīti lomamattampi",
  "tika-s0201t4:76_9": "asesetvā sabbā gāviyo nadīsote vinaṭṭhāti attho.",
  "tika-s0201t4:77_0": "Yesu khandhāyatanadhātūsu idha lokasamaññā, te ajānantā ‘‘akusalā imassa lokassā’’ti",
  "tika-s0201t4:77_1": "vuttāti āha ‘‘idhaloke khandhadhātāyatanesu akusalā achekā’’ti. Ayameva nayo ‘‘akusalā",
  "tika-s0201t4:77_2": "parassa lokassā’’ti etthāpīti āha ‘‘paralokepi eseva nayo’’ti. Māro ettha dhīyatīti",
  "tika-s0201t4:77_3": "māradheyyaṁ. Māroti cettha kilesamāro veditabbo. Khandhābhisaṅkhārā hi tassa pavattanabhāvena",
  "tika-s0201t4:77_4": "gahitā, maccumāro visuṁ gahito eva, kilesamāravaseneva ca devaputtamārassa kāmabhave",
  "tika-s0201t4:77_5": "ādhipaccanti. Tesanti ye idhalokādīsu achekā, tesaṁ. Te pana ukkaṭṭhaniddesena dassento",
  "tika-s0201t4:77_6": "āha ‘‘iminā cha satthāro dassitā’’ti.",
  "tika-s0201t4:78_0": "351.Balavagāvoti balavante gorūpe. Te pana dammataṁ upagatagoṇā ceva dhenuyo cāti",
  "tika-s0201t4:78_1": "āha ‘‘dantagoṇe ceva dhenuyo cā’’ti . Avijātagāvoti na vijātagāviyo. Vacchaketi khuddakavacche.",
  "tika-s0201t4:78_2": "Appattho hi ayaṁ ka-saddo. Tenāha ‘‘taruṇavacchake’’ti. Kisābalaketi dubbale.",
  "tika-s0201t4:79_0": "352.Mārassa taṇhāsotaṁ chetvāti khandhamārasambandhītaṇhāsaṅkhātaṁ sotaṁ samucchinditvā.",
  "tika-s0201t4:79_1": "Tayo koṭṭhāse khepetvā ṭhitāti anāgāmino sandhāyāha. Sabbavāresūti sakadāgāmisotāpannaaṭṭhamakavāresu.",
  "tika-s0201t4:79_2": "Tattha pana yathākkamaṁ catumaggavajjhānaṁ kilesānaṁ dve koṭṭhāse khepetvā ṭhitā,",
  "tika-s0201t4:79_3": "ekakoṭṭhāsaṁ khepetvā ṭhitā, paṭhamaṁ koṭṭhāsaṁ khepentoti vattabbaṁ. Dhammaṁ anussaranti,",
  "tika-s0201t4:79_4": "dhammassa vā anussaraṇasīlāti dhammānusārino. Dhammoti cettha paññā adhippetā. Saddhaṁ",
  "tika-s0201t4:79_5": "anussaranti, saddhāya vā anussaraṇasīlāti saddhānusārino.",
  "tika-s0201t4:80_0": "Jānatāti ettha jānanakiriyāvisayassa avisesitattā adhikāravasena anavasesañeyyavisesā",
  "tika-s0201t4:80_1": "adhippetāti āha ‘‘sabbadhamme jānantenā’’ti. Antosāravirahato abbhuggataṭṭhena ca",
  "tika-s0201t4:80_2": "naḷo viyāti naḷo, mānoti āha ‘‘vigatamānanaḷaṁ kata’’nti. Khemaṁ patthethāti ettha",
  "tika-s0201t4:80_3": "catūhi yogehi anupaddavattā ‘‘khema’’nti arahattaṁ adhippetaṁ. Patthanā ca chandapatthanā,",
  "tika-s0201t4:80_4": "na taṇhāpatthanāti āha ‘‘kattukamyatāchandena arahattaṁ patthethā’’ti. Pattāyeva",
  "tika-s0201t4:80_5": "nāma tassa pattiyā na koci antarāyo. Sotthinā pāragamanaṁ uddissa desanaṁ ārabhitvā",
  "tika-s0201t4:80_6": "khemappattiyā desanāya pariyosāpitattā yathānusandhināva desanaṁ niṭṭhāpesīti.",
  "tika-s0201t4:81": "Cūḷagopālakasuttavaṇṇanāya līnatthappakāsanā samattā.",
  "tika-s0201t4:82": "5. Cūḷasaccakasuttavaṇṇanā",
  "tika-s0201t4:83": "353.Haṁsavaṭṭakacchannenāti haṁsavaṭṭakapaṭicchannena, haṁsamaṇḍalākārenāti attho.",
  "tika-s0201t4:84_0": "Vadanti etenāti vādo, maggo. Kiṁ vadanti? Uttaraṁ. Vādānaṁ satāni vādasatāni. ‘‘Nigaṇṭho",
  "tika-s0201t4:84_1": "pañcavādasatāni, nigaṇṭhī pañcavādasatānī’’ti evaṁ nigaṇṭhoca nigaṇṭhī ca pañca pañca",
  "tika-s0201t4:84_2": "vādasatāni uggahetvā vicarantā. Kiriyato te pucchiṁsu, liṅgato pana nigaṇṭhabhāvo",
  "tika-s0201t4:84_3": "ñāto. Tenāha ‘‘ahaṁ vādaṁ āropessāmī’’ti.",
  "tika-s0201t4:85_0": "Jagganto sammajjanādivasena. Divātaranti atidivaṁ. ‘‘Kassa pucchā, kassa vissajjanaṁ",
  "tika-s0201t4:85_1": "hotū’’ti paribbājikāhi vutte thero āha ‘‘pucchā nāma amhākaṁ pattā’’ti. Pucchā vādānaṁ",
  "tika-s0201t4:85_2": "pubbapakkho, yasmā tumhe vādapasutā vādābhiratā dhajaṁ paggayha vicaratha, tasmā",
  "tika-s0201t4:85_3": "vādānaṁ pubbapakkho amhākaṁ patto, evaṁ santepi tumhākaṁ mātugāmabhāvato pubbapakkhaṁ",
  "tika-s0201t4:85_4": "demāti āha ‘‘tumhe pana mātugāmā nāma paṭhamaṁ pucchathā’’ti. Tā paribbājikā ekekā",
  "tika-s0201t4:85_5": "aḍḍhateyyasatavādamaggaṁ pucchantiyo vādasahassaṁ pucchiṁsu. Yathā nisitassa khaggassa",
  "tika-s0201t4:85_6": "kumudanāḷacchedane kimatthi bhāriyaṁ, evaṁ paṭisambhidāppattassa sāvakesu paññavantānaṁ",
  "tika-s0201t4:85_7": "aggabhāve ṭhitassa dhammasenāpatino puthujjanaparikappitapañhavissajjane kimatthi",
  "tika-s0201t4:85_8": "bhāriyaṁ. Tenāha ‘‘thero khaggenā’’tiādi. Tattha nijjaṭaṁ niggaṇṭhiṁ katvāti yathā",
  "tika-s0201t4:85_9": "tā puna tattha jaṭaṁ gaṇṭhiṁ kātuṁ na visahanti, tathā vijaṭetvā kathesi. Ayaṁ thero",
  "tika-s0201t4:85_10": "caturaṅgasamannāgate andhakāre sahassavaṭṭikaṁ dīpento viya aññesaṁ avisaye andhakārabhūte",
  "tika-s0201t4:85_11": "pañhe pucchitamatteyeva vissajjesīti therassa paññāveyyattiyaṁ disvā sayañca antimabhavikatāya",
  "tika-s0201t4:85_12": "kohaññe ṭhātuṁ asakkontiyo ‘‘ettakameva, bhante, mayaṁ jānāmā’’ti āhaṁsu. Therassa",
  "tika-s0201t4:85_13": "visayanti therassa paññāvisayaṁ.",
  "tika-s0201t4:86_0": "Neva antaṁ na koṭiṁ addasaṁsūti ekanti vattabbassa bahubhāvato tassā pucchāya attho",
  "tika-s0201t4:86_1": "evamanto evamavasānakoṭīti na passiṁsu na jāniṁsu. Thero tāsaṁ ajjhāsayaṁ olokento",
  "tika-s0201t4:86_2": "pabbajjāruciṁ disvā āha ‘‘idāni kiṁ karissathā’’ti? Uttaritarapaññoti vādamaggaparicayena",
  "tika-s0201t4:86_3": "medhāvitāya ca yādisā tāsaṁ paññā, tato uttaritarapañño.",
  "tika-s0201t4:87_0": "Kathāmaggoti vādamaggo. Tasmā tehi tehi parappavādādīhi bhassaṁ vādamaggaṁ pakārehi",
  "tika-s0201t4:87_1": "vadetīti bhassappavādako. Paṇḍitavādoti ahaṁ paṇḍito nipuṇo bahussutoti evaṁvādī.",
  "tika-s0201t4:87_2": "Yaṁ yaṁ nakkhattācārena ādisatīti nakkhattagatiyā kālañāṇena ‘‘asukadivase candaggāho",
  "tika-s0201t4:87_3": "bhavissati, sūriyaggāho bhavissatī’’tiādinā yaṁ yaṁ ādesaṁ bhaṇati. Sādhuladdhiko",
  "tika-s0201t4:87_4": "ñāṇasampattiyā sundaro. Āropitoti paṭiññāhetunidassanādidosaṁ upari āropito vādo",
  "tika-s0201t4:87_5": "svāropito. Dosapadaṁ āropentena vādinā paravādimhi abhibhuyya tassa dhātukkhobhopi",
  "tika-s0201t4:87_6": "siyā, cittavikkhepena yena doso tena saṅkappito sampavedhitoti. Thūṇanti sarīraṁ",
  "tika-s0201t4:87_7": "khobhitanti katvā. Thūṇanti hi lohitapittasemhānaṁ adhivacanaṁ sabbaṅgasarīradhāraṇato.",
  "tika-s0201t4:87_8": "Apica thūṇapado nāma atthi kathāmaggo vādamaggaṁ gaṇhantānaṁ. Saccako pana kohaññe",
  "tika-s0201t4:87_9": "ṭhatvā attano vādappabhedavasena pare vimhāpento ‘‘thūṇaṁ cepāha’’ntiādimāha. Sāvakānaṁ",
  "tika-s0201t4:87_10": "vinayaṁ nāma sikkhāpadaṁ, tañca dhammadesanā hotīti esā eva cassa anusāsanīti vinayanādimukhena",
  "tika-s0201t4:87_11": "sammāsambuddhassa mataṁ sāsanaṁ pucchanto saccako ‘‘kathaṁ pana, bho, assajī’’tiādimāha.",
  "tika-s0201t4:87_12": "Athassa thero ‘‘lakkhaṇattayakathā nāma anaññasādhāraṇā buddhāveṇikā dhammadesanā,",
  "tika-s0201t4:87_13": "tatra ca mayā aniccakathāya samuṭṭhāpitāya taṁ asahanto saccako tucchamānena paṭapaṭāyanto",
  "tika-s0201t4:87_14": "kurumāno licchavī gahetvā bhagavato santikaṁ āgamissati, athassa bhagavā vādaṁ madditvā",
  "tika-s0201t4:87_15": "aniccanti patiṭṭhapento dhammaṁ kathessati, tadā bhavissati vijahitavādo sammāpaṭipattiyā",
  "tika-s0201t4:87_16": "patiṭṭhito’’ti cintetvā aniccānattalakkhaṇapaṭisaṁyuttaṁ bhagavato anusāsanaṁ dassento",
  "tika-s0201t4:87_17": "‘‘evaṁ, bho, aggivessanā’’tiādimāha.",
  "tika-s0201t4:88_0": "Kasmā panettha dukkhalakkhaṇaṁ aggahitanti āha ‘‘thero panā’’tiādi. ‘‘Upārambhassa",
  "tika-s0201t4:88_1": "okāso hotī’’ti saṅkhepato vuttaṁ vivarituṁ ‘‘maggaphalānī’’tiādi vuttaṁ. Tattha pariyāyenāti",
  "tika-s0201t4:88_2": "saṅkhāradukkhatāpariyāyena. Ayanti saccako. Nayidaṁ tumhākaṁ sāsanaṁ nāmāti yattha",
  "tika-s0201t4:88_3": "tumhe avaṭṭhitā, idaṁ tumhākaṁ sabbaññusāsanaṁ nāma na hoti dukkhato anissaraṇattā,",
  "tika-s0201t4:88_4": "atha kho mahāāghātanaṁ nāmetaṁ, mahādukkhaniddiṭṭhattā pana nirayussado nāma ussadanirayo",
  "tika-s0201t4:88_5": "nāma, tasmā natti nāma tumhākaṁ sukhāsā. Uṭṭhāyuṭṭhāyāti ussukkaṁ katvā, dukkhameva",
  "tika-s0201t4:88_6": "jīrāpentā sabbaso dukkhameva anubhavantā, āhiṇḍatha vicarathāti. Sabbamidaṁ tassa",
  "tika-s0201t4:88_7": "micchāparikappitameva. Kasmā? Dukkhasaccūpasañhitāyeva hettha nippariyāyakathā nāma.",
  "tika-s0201t4:88_8": "Tassa hi pariññatthaṁ bhagavati brahmacariyaṁ vussati. Maggaphalāni saṅkhārabhāvena",
  "tika-s0201t4:88_9": "‘‘yadaniccaṁ, taṁ dukkha’’nti pariyāyato dukkhaṁ, na nippariyāyato. Tenāha ‘‘tasmā’’tiādi.",
  "tika-s0201t4:88_10": "Sotuṁ ayuttaṁ micchāvādattāti adhippāyo.",
  "tika-s0201t4:89_0": "354. Saha atthānusāsanaṁ agāranti sandhāgāraṁ, rājakulānaṁ santhāpanaagārantipi sandhāgāraṁ,",
  "tika-s0201t4:89_1": "tasmiṁ santhāgāreti attho. Ekasmiṁ kāle tādise kāle rājakiccānaṁ santhānamettha vicārentīti",
  "tika-s0201t4:89_2": "sandhāgāraṁ, tasmiṁ santhāgāretipi attho. Patiṭṭhitanti ‘‘aniccaṁ anattā’’ti ca paṭiññātaṁ.",
  "tika-s0201t4:89_3": "Idāneva piṭṭhiṁ parivattentoti bhagavato nalāṭaṁ anoloketvā vimukhabhāvaṁ āpajjanto.",
  "tika-s0201t4:89_4": "Surāghareti surāsampādakagehe. Piṭṭhakilañjanti piṭṭhaṭhapanakiḷañjaṁ. Vālanti caṅgavāraṁ.",
  "tika-s0201t4:89_5": "Sāṇasāṭakakaraṇatthanti sāṇasāṭakaṁ karonti etenāti sāṇasāṭakakaraṇaṁ, suttaṁ, tadatthaṁ.",
  "tika-s0201t4:89_6": "Sāṇavākā etesu santīti sāṇavākā, sāṇadaṇḍā. Te gahetvā sāṇānaṁ dhovanasadisaṁ kīḷitajātaṁ",
  "tika-s0201t4:89_7": "yathā ‘‘uddālapupphabhañjikā, sāṇabhañjikā’’ti ca. Kiṁ so bhavamānoti kīdiso hutvā",
  "tika-s0201t4:89_8": "so bhavamāno, kiṁ honto loke aggapuggalassa sammāsambuddhassa vādāropanaṁ nāma tato",
  "tika-s0201t4:89_9": "uttaritarasūraguṇo eva yakkhādibhāvena so bhavamāno abhisambhuṇeyya. Ayaṁ pana appānubhāvatāya",
  "tika-s0201t4:89_10": "pisācarūpo kiṁ ettakaṁ kālaṁ niddāyanto ajja pabujjhitvā evaṁ vadatīti adhippāyo.",
  "tika-s0201t4:89_11": "Tenāha ‘‘kiṁ yakkho’’tiādi.",
  "tika-s0201t4:90_0": "355.Mahāmajjhanhikasamayeti mahati majjhanhikakāle, gaganamajjhe sūriyagatavelāya.",
  "tika-s0201t4:90_1": "Divāpadhānikā padhānānuyuñjakā. Vattaṁ dassetvāti pacchābhattaṁ divāvihārūpagamanato",
  "tika-s0201t4:90_2": "pubbe kātabbavattaṁ dassetvā paṭipajjitvā. Bhagavantaṁ dassentoti bhagavati gāravabahumānaṁ",
  "tika-s0201t4:90_3": "vibhāvento ubho hatthe kamalamakulākāre katvā ukkhippa bhagavantaṁ dassento.",
  "tika-s0201t4:91_0": "Taṁ sandhāyāti taṁ aparicchinnagaṇanaṁ sandhāya evaṁ ‘‘mahatiyā licchaviparisāyā’’ti",
  "tika-s0201t4:91_1": "vuttaṁ. Kiṁ sīsena bhūmiṁ paharanteneva vandanā katā hoti? Kerāṭikāti saṭhā. Mocentāti",
  "tika-s0201t4:91_2": "bhikkhādānato mocentā. Avakkhittamattikāpiṇḍo viyāti heṭṭhākhittamattikāpiṇḍo viya.",
  "tika-s0201t4:91_3": "Yattha katthacīti attano anurūpaṁ vacanaṁ asallapento yattha katthaci.",
  "tika-s0201t4:92_0": "356. Dissati ‘‘idaṁ imassa phala’’nti apadissati etenāti deso, kāraṇaṁ, tadeva tassa",
  "tika-s0201t4:92_1": "pavattiṭṭhānatāya okāsoti āha ‘‘kañcideva desanti kañci okāsaṁ kiñci kāraṇa’’nti.",
  "tika-s0201t4:92_2": "Okāso ṭhānanti ca kāraṇaṁ vuccati ‘‘aṭṭhānametaṁ anavakāso’’tiādīsu (dī. ni. 3.161;",
  "tika-s0201t4:92_3": "ma. ni. 3.128-131; a. ni. 1.268-295; vibha. 809). Yadākaṅkhasīti na vadanti anavasesadhammavisayattā",
  "tika-s0201t4:92_4": "paṭiññāya. Tumhanti tumhākaṁ. Yakkha…pe… paribbājakānanti ettha ‘‘pucchāvuso, yadākaṅkhasī’’tiādīni",
  "tika-s0201t4:92_5": "(saṁ. ni. 1.246; su. ni. āḷavakasutta) pucchāvacanāni yathākkamaṁ yojetabbāni.",
  "tika-s0201t4:93": "Ñatvāsayaṁ lokamimaṁ parañcāti idaṁ mahāsatto nirayaṁ saggañca tesaṁ paccakkhato dassetvā āha.",
  "tika-s0201t4:94_0": "Taggha te ahamakkhissaṁ, yathāpi kusalo tathāti yathā pakārena sukusalo sabbaññū",
  "tika-s0201t4:94_1": "jānāti katheti, tathā ahaṁ kathessāmi. Tassa pana kāraṇaṁ akāraṇañca avijānanto rājānaṁ",
  "tika-s0201t4:94_2": "karotu vā mā vā, ahaṁ pana te akkhissāmīti āha ‘‘rājā ca kho…pe… na vā’’ti.",
  "tika-s0201t4:95_0": "Kathitaniyāmeneva kathentoti teparivaṭṭakathāya dukkhalakkhaṇampesa kathessati, idha",
  "tika-s0201t4:95_1": "pana aññathā sāvakena assajinā kathitaṁ, aññathā samaṇena gotamenāti vacanokāsapariharaṇatthaṁ",
  "tika-s0201t4:95_2": "dukkhalakkhaṇaṁ anāmasitvā therena kathitaniyāmeneva aniccānattalakkhaṇameva kathentena",
  "tika-s0201t4:95_3": "bhagavatā – ‘‘rūpaṁ anattā yāva viññāṇaṁ anattā’’ti vutte saccako taṁ asampaṭicchanto",
  "tika-s0201t4:95_4": "upamāya atthañāpane upamāpamāṇaṁ yathā ‘‘go viya gavayo’’ti attānaṁ upameyyaṁ katvā",
  "tika-s0201t4:95_5": "upamāpamāṇena patiṭṭhāpetukāmo āha ‘‘upamā maṁ, bho gotama, paṭibhātī’’ti, upamaṁ",
  "tika-s0201t4:95_6": "te karissāmi, upamāyapidhekacce viññū purisā bhāsitassa atthaṁ ājānantīti adhippāyo.",
  "tika-s0201t4:95_7": "Bhagavā upamāsatena, aññena vāpi pamāṇena tava attā patiṭṭhāpetuṁ na labbhā attano",
  "tika-s0201t4:95_8": "viya pamāṇassapi anupalabbhanatoti āha ‘‘paṭibhātu taṁ aggivessanā’’ti. Yathā hi",
  "tika-s0201t4:95_9": "attā nāma koci paramatthato na upalabbhati ekaṁsena anupaladdhito, evassa ñāpakapuggalaṁ",
  "tika-s0201t4:95_10": "pamāṇampi na upalabbhati. Tenāha ‘‘āhara taṁupamaṁ vissattho’’ti, na tena tava attavādo",
  "tika-s0201t4:95_11": "patiṭṭhaṁ labhatīti adhippāyo.",
  "tika-s0201t4:96_0": "Yaṁ diṭṭhaṁ kāyikaṁ vā puññāpuññaṁ purisapuggale upalabbhati, tena viññāyati rūpattāyaṁ",
  "tika-s0201t4:96_1": "purisapuggalo, tathā yaṁ diṭṭhaṁ sukhadukkhapaṭisaṁvedanaṁ purisapuggale upalabbhati,",
  "tika-s0201t4:96_2": "yaṁ diṭṭhaṁ nīlādisañjānanaṁ, yaṁ diṭṭhaṁ rajjanadussanādi, yaṁ diṭṭhaṁ ārammaṇapaṭivijānanaṁ",
  "tika-s0201t4:96_3": "purisapuggale upalabbhati, tena viññāyati viññāṇattāyaṁ purisapuggaloti. Evaṁ rūpādilakkhaṇo",
  "tika-s0201t4:96_4": "attā tattha tattha kāye kalyāṇapāpakānaṁ kammānaṁ vipākaṁ sukhadukkhaṁ paṭisaṁvedeti,",
  "tika-s0201t4:96_5": "evañcetaṁ sampaṭicchitabbaṁ, aññathā kammaphalasambandho na yujjeyyāti imamatthaṁ",
  "tika-s0201t4:96_6": "dassento ‘‘iminā kiṁ dīpetī’’tiādimāha. Tattha teti sattā. Patiṭṭhāyāti nissāya.",
  "tika-s0201t4:96_7": "‘‘Rūpattāyaṁ purisapuggalo’’tiādinā rūpādidhamme ‘‘attā’’ti vatvā puna ‘‘rūpe patiṭṭhāyā’’tiādiṁ",
  "tika-s0201t4:96_8": "vadanto ayaṁ nigaṇṭho attano vādaṁ bhindati patiṭṭhānassa, patiṭṭhāyakassa ca abhedadīpanato.",
  "tika-s0201t4:96_9": "Rūpādayo vedanādisabhāvā attā tannissayena puññādikiriyāsamupaladdhito idha yaṁ nissāya",
  "tika-s0201t4:96_10": "puññādikiriyā samupalabbhati, te rūpādayo sattasaññitā attasabhāvā diṭṭhā yathā taṁ",
  "tika-s0201t4:96_11": "devatādīsu, ye pana sattasaññitā tato aññe asattasabhāvā diṭṭhā yathā taṁ kaṭṭhakaliṅgarādīsūti",
  "tika-s0201t4:96_12": "evaṁ sādhetabbaṁ atthaṁ sahetuṁ katvā dassento nigaṇṭho nidassanaṁ ānesīti āha ‘‘ativiya",
  "tika-s0201t4:96_13": "sakāraṇaṁ katvā upamaṁ āharī’’ti. Tassa pana ‘‘balakaraṇīyā’’ti vuttapurisappayogā",
  "tika-s0201t4:96_14": "viya bījagāmabhūtagāmāpi sajīvā evāti laddhīti te sadisūdāharaṇabhāvena vuttāti daṭṭhabbaṁ.",
  "tika-s0201t4:96_15": "Sace pana ye jīvassa ādhāraṇabhāvena sahitena pavattetabbabhāvena sallakkhetabbā,",
  "tika-s0201t4:96_16": "te sajīvāti icchitā, na kevalena pavattetabbabhāvena. Evaṁ sati ‘‘balakaraṇīyā kammantā’’ti",
  "tika-s0201t4:96_17": "vadantena visadisūdāharaṇabhāvena upanītanti daṭṭhabbaṁ.",
  "tika-s0201t4:97_0": "Samattho nāma natthi attavādabhañjanassa anattatāpatiṭṭhāpanassa ca sugatāveṇikattā.",
  "tika-s0201t4:97_1": "Yaṁ panetarahi sāsanikā yathāsatti tadubhayaṁ karonti, taṁ buddhehi dinnanaye ṭhatvā",
  "tika-s0201t4:97_2": "tesaṁ desanānusārato. Nivattetvāti nīharitvā, visuṁ katvāti attho. Sakalaṁ vesālinti",
  "tika-s0201t4:97_3": "sabbavesālivāsinaṁ janaṁ nissayūpacārena nissitaṁ vadati yathā ‘‘gāmo āgato’’ti.",
  "tika-s0201t4:97_4": "Saṁvaṭṭitvāti sampiṇḍitvā, ekajjhaṁ gahetvāti attho.",
  "tika-s0201t4:98_0": "357.Patiṭṭhapetvāti yathā taṁ vādaṁ na avajānāti, evaṁ paṭiññaṁ kāretvāti attho.",
  "tika-s0201t4:98_1": "Ghāti-saddo hiṁsanattho, tato ca saddavidū arahatthaṁ tāya-saddaṁ uppādetvā ghātetāyanti",
  "tika-s0201t4:98_2": "rūpasiddhiṁ icchantīti āha ‘‘ghātāraha’’nti. Jāpetāyantiādīsupi eseva nayo. Vattituñca",
  "tika-s0201t4:98_3": "marahatīti ma-kāro padasandhikaro. Visesetvā dīpetīti ‘‘vattati’’icceva avatvā ‘‘vattituñca",
  "tika-s0201t4:98_4": "marahatī’’ti dutiyena padena bhagavatā vuttaṁ visesetvā dīpeti.",
  "tika-s0201t4:99_0": "Pāsādikaṁ abhirūpanti abhimatarūpasampannaṁ sabbāvayavaṁ. Tato eva susajjitaṁ sabbakālaṁ",
  "tika-s0201t4:99_1": "suṭṭhu sajjitākārameva. Evaṁvidhanti yādisaṁ sandhāya vuttaṁ, taṁ dasseti ‘‘dubbaṇṇa’’ntiādinā.",
  "tika-s0201t4:99_2": "Imasmiṁ ṭhāneti ‘‘vattati te tasmiṁ rūpe vaso’’ti etasmiṁ kāraṇaggahaṇe. Kāraṇañhetaṁ",
  "tika-s0201t4:99_3": "bhagavatā gahitaṁ ‘‘vattati…pe… mā ahosī’’ti. Tenetaṁ dasseti rūpaṁ anattā avasavattanato,",
  "tika-s0201t4:99_4": "yañhi vase na vattati, taṁ anattakameva diṭṭhaṁ yathā taṁ sampatti. Vādanti dosaṁ",
  "tika-s0201t4:99_5": "niggahaṁ āropessati. Sattadhā muddhā phalatīti sahadhammikasākacchāhi tathāgate,",
  "tika-s0201t4:99_6": "pucchante abyākaraṇena vihesāya kayiramānattā tatiye vāre dhammatāvasena vihesakassa",
  "tika-s0201t4:99_7": "sattadhā muddhā phalati yathā taṁ sabbaññupaṭiññāya bhagavato sammukhabhāvūpagamane.",
  "tika-s0201t4:99_8": "Vajirapāṇi pana kasmā ṭhito hotīti? Bhagavā viya anukampamāno mahantaṁ bhayānakaṁ",
  "tika-s0201t4:99_9": "rūpaṁ māpetvā tāsetvā imaṁ diṭṭhiṁ vissajjāpemīti tassa purato ākāse vajiraṁ āharanto",
  "tika-s0201t4:99_10": "tiṭṭhati, na muddhaṁ phāletukāmo. Na hi bhagavato purato kassaci anattho nāma hoti.",
  "tika-s0201t4:99_11": "Yasmā pana bhagavā ekaṁsato sahadhammikameva pañhaṁ pucchati, tasmā aṭṭhakathāyaṁ",
  "tika-s0201t4:99_12": "‘‘pucchite’’icceva vuttaṁ.",
  "tika-s0201t4:100_0": "Ādittanti dippamānaṁ. Akkhināsādīnīti ādi-saddena eḷakasīsasadisakesamassuādīnaṁ",
  "tika-s0201t4:100_1": "saṅgaṇhāti. ‘‘Diṭṭhivissajjāpanattha’’nti vatvā nayidaṁ yadicchāvasena āgamanaṁ,",
  "tika-s0201t4:100_2": "atha kho ādito mahābrahmānaṁ purato katvā attanā katapaṭiññāvasenāti dassento ‘‘apicā’’tiādimāha.",
  "tika-s0201t4:100_3": "Nti vajirapāṇiṁ. Taṁ saccakassa paṭiññāya parivattanakāraṇaṁ. Aññepi nu khotiādi",
  "tika-s0201t4:100_4": "saccakassa vīmaṁsakabhāvadassanaṁ. Avīmaṁsakena hi taṁ disvā mahāyakkhoti vadeyya,",
  "tika-s0201t4:100_5": "tenassa asāruppaṁ siyā, ayaṁ pana aññesaṁ abhītabhāvaṁ upadhāretvā ‘‘addhāme yakkhaṁ",
  "tika-s0201t4:100_6": "na passanti, tasmā mayhameva bhayaṁ uppanna’’nti tīretvā yuttappattavasena paṭipajji.",
  "tika-s0201t4:101_0": "358.Upadhāretvāti byākātabbamatthaṁ sallakkhetvā. Eseva nayoti saṅkhāraviññāṇesupi",
  "tika-s0201t4:101_1": "saññāya viya nayoti attho. Vuttavipariyāyenāti ‘‘akusalā dukkhā vedanā mā ahosi,",
  "tika-s0201t4:101_2": "akusalā domanassasampayuttā saññā mā ahosī’’tiādinā nayena attho veditabbo. Sappadaṭṭhavisanti",
  "tika-s0201t4:101_3": "sabbasattānaṁ sappadaṭṭhaṭṭhāne sarīrapadese patitaṁ visaṁ. Allīnoti saṁsiliṭṭho.",
  "tika-s0201t4:101_4": "Upagatoti na apagato. Ajjhositoti gilitvā pariniṭṭhapetvā ṭhito. Parito jāneyyāti",
  "tika-s0201t4:101_5": "samantato sabbaso kiñcipi asesetvā jāneyya. Parikkhepetvāti āyatiṁ anuppattidhammatāpādanavasena",
  "tika-s0201t4:101_6": "sabbaso khepetvā. Tathābhūto cassa khayavayaṁ upaneti nāmāti āha ‘‘khayaṁ vayaṁ anuppādaṁ upanetvā’’ti.",
  "tika-s0201t4:102_0": "359. Attano vādassa asārabhāvato, yathāparikappitassa vā sārassa abhāvato antosāravirahito",
  "tika-s0201t4:102_1": "ritto. Vippakāranti diṭṭhiyā sīlācārassa ca vasena virūpataṁ sāparādhataṁ sāvajjataṁ",
  "tika-s0201t4:102_2": "tesaṁ upari āropetvā. Sinnapattoti tanukapatto. Viphāritanti viphāḷitaṁ.",
  "tika-s0201t4:103_0": "Asārakarukkhaparicitoti palāsādiasārarukkhakoṭṭane kataparicayo. Thaddhabhāvanti",
  "tika-s0201t4:103_1": "vipakkabhāvaṁ, tikkhabhāvanti attho. Natthīti sadā natthīti na vattabbaṁ. Parisatīti",
  "tika-s0201t4:103_2": "catuparisamajjhe . Tathā hi ‘‘gaṇṭhikaṁ paṭimuñcitvā paṭicchannasarīrā’’ti vuttaṁ.",
  "tika-s0201t4:103_3": "Yantāruḷhassa viyāti byākaraṇatthaṁ vāyamayantaṁ āruḷhassa viya.",
  "tika-s0201t4:104_0": "360.Diṭṭhivisūkānīti diṭṭhikiñcakāni. Diṭṭhisañcaritānīti diṭṭhitāḷanāni. Diṭṭhivipphanditānīti",
  "tika-s0201t4:104_1": "diṭṭhiiñjitāni. Tesaṁ adhippāyaṁ ñatvāti tesaṁ licchavikumārānaṁ iñjiteneva ajjhāsayaṁ",
  "tika-s0201t4:104_2": "jānitvā. Tenāha ‘‘ime’’tiādi.",
  "tika-s0201t4:105_0": "361. Yasmiṁ adhigate puggalo satthusāsane visārado hoti parehi asaṁhāriyo, taṁ ñāṇaṁ",
  "tika-s0201t4:105_1": "visāradassa bhāvoti katvā vesārajjanti āha ‘‘vesārajjappattoti ñāṇappatto’’ti. Tato",
  "tika-s0201t4:105_2": "evamassa na paro paccetabbo etassa atthīti aparappaccayo. Na paro pattiyo saddahātabbo",
  "tika-s0201t4:105_3": "etassa atthīti aparappattiyo. Kāmaṁ saccako sekkhabhūmi asekkhabhūmīti idaṁ sāsanavohāraṁ",
  "tika-s0201t4:105_4": "na jānāti. Passatīti pana dassanakiriyāya vippakatabhāvassa vuttattā ‘‘na ettāvatā",
  "tika-s0201t4:105_5": "bhikkhukiccaṁ pariyosita’’nti aññāsi, tasmā puna ‘‘kittāvatā panā’’ti pucchaṁ ārabhi.",
  "tika-s0201t4:105_6": "Tena vuttaṁ ‘‘passatīti vuttattā’’tiādi.",
  "tika-s0201t4:106_0": "Yathābhūtaṁ passatīti dassanaṁ, visiṭṭhaṭṭhena anuttariyaṁ, dassanameva anuttariyanti",
  "tika-s0201t4:106_1": "dassanānuttariyaṁ, dassanesu vā anuttariyaṁ dassanānuttariyaṁ. Lokiyapaññāti cettha",
  "tika-s0201t4:106_2": "vipassanāpaññā veditabbā. Sā hi sabbalokiyapaññāhi visiṭṭhaṭṭhena ‘‘anuttarā’’ti",
  "tika-s0201t4:106_3": "vuttā. Lokiyapaṭipadānuttariyesupi eseva nayo. Idāni nippariyāyatova tividhampi anuttariyaṁ",
  "tika-s0201t4:106_4": "dassetuṁ ‘‘suddhalokuttaramevā’’tiādi vuttaṁ. Satipi sabbesampi lokuttaradhammānaṁ",
  "tika-s0201t4:106_5": "anuttarabhāve ukkaṭṭhaniddesena aggamaggapaññā tato uttaritarassa abhāvato dassanānuttariyaṁ.",
  "tika-s0201t4:106_6": "Tenāha ‘‘arahattamaggasammādiṭṭhī’’ti. Sesāni maggaṅgānīti sesāni arahattamaggaṅgāni.",
  "tika-s0201t4:106_7": "Tāni hi matthakappattāni nibbānagāminī paṭipadāti. Aggaphalavimuttīti aggamaggassa",
  "tika-s0201t4:106_8": "phalavimutti arahattaphalaṁ. Khīṇāsavassāti sabbaso khīyamānāsavassa. Nibbānadassananti",
  "tika-s0201t4:106_9": "aggamaggasammādiṭṭhiyā sacchikiriyābhisamayamāha. Tattha maggaṅgānīti aṭṭha maggaṅgāni.",
  "tika-s0201t4:106_10": "Catusaccantogadhattā sabbassa ñeyyadhammassa ‘‘cattāri saccāni buddho’’ti vuttaṁ.",
  "tika-s0201t4:106_11": "Saccānugatasammohaviddhaṁsaneneva hi bhagavato sabbaso ñeyyāvaraṇappahānaṁ. Nibbisevanoti",
  "tika-s0201t4:106_12": "niruddhakilesavisevano.",
  "tika-s0201t4:107_0": "362.Dhaṁsīti anuddhaṁsanasīlā. Anupahatanti avikkhittaṁ. Sakalanti anūnaṁ. Kāyaṅganti",
  "tika-s0201t4:107_1": "kāyameva aṅganti vadanti, kāyasaṅkhātaṁ aṅgaṁ sīsādiavayavanti attho. Tathā ‘‘hotu,",
  "tika-s0201t4:107_2": "sādhū’’ti evamidaṁ vācāya avayavo vācaṅganti.",
  "tika-s0201t4:108_0": "363.Āharantīti abhiharanti. Puññanti puññaphalasaṅkhāto ānubhāvo. Puññaphalampi hi",
  "tika-s0201t4:108_1": "uttarapadalopena ‘‘puñña’’nti vuccati – ‘‘kusalānaṁ, bhikkhave, dhammānaṁ samādānahetu",
  "tika-s0201t4:108_2": "evamidaṁ puññaṁ pavaḍḍhatī’’tiādīsu (dī. ni. 3.80). Tenāha ‘‘āyatiṁ vipākakkhandhā’’ti.",
  "tika-s0201t4:108_3": "Puññamahīti mahati puññaphalavibhūti setacchattamakuṭacāmarādi. Tena vuttaṁ ‘‘vipākakkhandhānaṁyeva",
  "tika-s0201t4:108_4": "parivāro’’ti. Licchavīhi pesitena khādanīyabhojanīyena samaṇo gotamo sasāvakasaṅgho",
  "tika-s0201t4:108_5": "mayā parivisito, tasmā licchavīnameva taṁ puññaṁ hotīti. Tenāha ‘‘taṁ dāyakānaṁ sukhāya",
  "tika-s0201t4:108_6": "hotū’’ti. Yasmā pana bhagavato bhikkhusaṅghassa ca saccakena dānaṁ dinnaṁ, na licchavīhi,",
  "tika-s0201t4:108_7": "tasmā bhagavā saccakassa satiṁ parivattento ‘‘yaṁ kho’’tiādimāha. Tena vuttaṁ ‘‘iti",
  "tika-s0201t4:108_8": "bhagavā’’tiādi. Nigaṇṭhassa matena vināyevāti saccakassa cittena vinā eva tassa dakkhiṇaṁ",
  "tika-s0201t4:108_9": "khettagataṁ katvā dasseti. Tenāha ‘‘attano dinnaṁ dakkhiṇaṁ…pe… niyyātesī’’ti.",
  "tika-s0201t4:109": "Cūḷasaccakasuttavaṇṇanāya līnatthappakāsanā samattā.",
  "tika-s0201t4:110": "6. Mahāsaccakasuttavaṇṇanā",
  "tika-s0201t4:111_0": "364.Ekaṁsamayaṁ bhagavā vesāliyaṁ viharatīti iminā tadā bhagavato vesāliyaṁ nivāsaparicchinno",
  "tika-s0201t4:111_1": "pubbaṇhādibhedo sabbo samayo sādhāraṇato gahito, tathā tena kho pana samayenāti ca",
  "tika-s0201t4:111_2": "iminā. Pubbaṇhasamayanti pana iminā tabbiseso, yo bhikkhācāratthāya paccavekkhaṇakālo.",
  "tika-s0201t4:111_3": "Aṭṭhakathāyaṁ pana ‘‘tīhi padehi ekova samayo vutto’’ti vuttaṁ visesassa sāmaññantogadhattā.",
  "tika-s0201t4:111_4": "Mukhadhovanassa pubbakālakiriyābhāvasāmaññato vuttaṁ ‘‘mukhaṁ dhovitvā’’ti. Mukhaṁ",
  "tika-s0201t4:111_5": "dhovitvā eva hi vāsadhuro ce, velaṁ sallakkhetvā yathāciṇṇaṁ bhāvanānuyogaṁ, ganthadhuro",
  "tika-s0201t4:111_6": "ce, ganthaparicaye katipaye nisajjavāre anuyuñjitvā pattacīvaraṁ ādāya vitakkamāḷaṁ upagacchati.",
  "tika-s0201t4:112": "Kāraṇaṁ yuttaṁ, anucchavikanti attho. Pubbe yathācintitaṁ pañhaṁ apucchitvā aññaṁ pucchanto maggaṁ ṭhapetvā ummaggato parivattento viya hotīti āha ‘‘passena tāva pariharanto’’ti.",
  "tika-s0201t4:113_0": "365.Ūrukkhambhopi nāma bhavissatīti ettha nāma-saddo vimhayatthoti katvā vuttaṁ ‘‘vimhayatthavasenā’’tiādi.",
  "tika-s0201t4:113_1": "‘‘Andho nāma pabbataṁ abhiruhissatī’’tiādīsu viya vimhayavācīsaddayogena hi ‘‘bhavissatī’’ti",
  "tika-s0201t4:113_2": "anāgatavacanaṁ. Kāyanvayanti kāyānugataṁ. ‘‘Ayampi kho kāyo evaṁdhammo evaṁbhāvī",
  "tika-s0201t4:113_3": "evaṁanatīto’’tiādinā (dī. ni. 2.379; ma. ni. 1.112; ma. ni. 3.154) kāyassa asubhāniccāditāya",
  "tika-s0201t4:113_4": "anupassanā kāyabhāvanāti āha ‘‘kāyabhāvanāti pana vipassanā vuccatī’’ti. Anāgatarūpanti",
  "tika-s0201t4:113_5": "abhīte atthe anāgatasaddāropanaṁ anāgatappayogo na sameti. Atthopīti ‘‘ūrukkhambhopi",
  "tika-s0201t4:113_6": "nāma bhavissatī’’ti vuttaatthopi na sameti. Ayanti attakilamathānuyogo. Tesanti nigaṇṭhānaṁ.",
  "tika-s0201t4:114_0": "366. Attano adhippetakāyabhāvanaṁ vitthārento vitthārato dassento ye taṁ anuyuttā,",
  "tika-s0201t4:114_1": "te nāmagottato vibhāvento ‘‘nando vaccho’’tiādimāha. Kiliṭṭhatapānanti kāyassa kilesanatapānaṁ",
  "tika-s0201t4:114_2": "puggalānaṁ. Jātamedanti medabhāvāpattivasena uppannamedaṁ. Purimaṁ pahāyāti kālaparicchedena",
  "tika-s0201t4:114_3": "anāhāraappāhāratādivasena kāyassa apacinanaṁ khedanaṁ pariccajitvā. Kāyabhāvanāpana",
  "tika-s0201t4:114_4": "na paññāyatīti niyamaṁ paramatthato kāyabhāvanāpi tava ñāṇena na ñāyati, sesatopi na dissati.",
  "tika-s0201t4:115_0": "367.Imasmiṁ pana ṭhāneti ‘‘kāyabhāvanampi kho tvaṁ, aggivessana, na aññāsi, kuto",
  "tika-s0201t4:115_1": "pana tvaṁ cittabhāvanaṁ jānissasī’’ti imasmiṁ ṭhāne. Tathā ‘‘yo tvaṁ evaṁ oḷārikaṁ",
  "tika-s0201t4:115_2": "dubbalaṁ kāyabhāvanaṁ na jānāsi, so tvaṁ kuto santasukhumaṁ cittabhāvanaṁ jānissasī’’ti",
  "tika-s0201t4:115_3": "etasmiṁ atthavaṇṇanāṭhāne. Abuddhavacanaṁ nāmetaṁ padanti kāyabhāvanāsaññitavipassanāto",
  "tika-s0201t4:115_4": "cittabhāvanā santā, vipassanā pana pādakajjhānato oḷārikā ceva dubbalā cāti ayañca",
  "tika-s0201t4:115_5": "etassa padassa attho. ‘‘Abuddhavacanaṁ nāmetaṁ vacanaṁ siyā’’ti vatvā thero pakkamituṁ",
  "tika-s0201t4:115_6": "ārabhati. Atha naṁ mahāsīvatthero ‘‘vipassanā nāmesā na ādito subrūhitā balavatī",
  "tika-s0201t4:115_7": "tikkhā visadā hoti, tasmā taruṇavasenāyamattho veditabbo’’ti dassento ‘‘dissati,",
  "tika-s0201t4:115_8": "bhikkhave’’ti suttapadaṁ (saṁ. ni. 2.62) āhari. Tattha ādānanti paṭisandhi. Nikkhepananti",
  "tika-s0201t4:115_9": "cuti. Oḷārikanti arūpadhammehi duṭṭhullabhāvattā oḷārikaṁ. Kāyanti catusantatirūpasamūhabhūtaṁ",
  "tika-s0201t4:115_10": "kāyaṁ. Oḷārikanti bhāvanapuṁsakaniddeso, oḷārikākārenāti attho. Teneva vuttaṁ ‘‘ādānampi nikkhepanampī’’ti.",
  "tika-s0201t4:116_0": "368.Sukhasārāgena samannāgatoti sukhavedanāya balavatararāgena samaṅgībhūto. Paṭṭhāne",
  "tika-s0201t4:116_1": "paṭisiddhā avacaneneva. Tasmāti sukhe ṭhite eva dukkhassānuppajjanato. Evaṁ vuttanti",
  "tika-s0201t4:116_2": "‘‘sukhāya vedanāya nirodhā uppajjati dukkhā vedanā’’ti evaṁ vuttaṁ, na anantarāva",
  "tika-s0201t4:116_3": "uppajjanato. Khepetvāti kusalāni khepetvā. Gaṇhitvā attano eva okāsaṁ gahetvā. Ubhatopakkhaṁ",
  "tika-s0201t4:116_4": "hutvāti ‘‘kadāci sukhavedanā, kadāci dukkhavedanā’’ti pakkhadvayavasenapi vedanā",
  "tika-s0201t4:116_5": "cittassa pariyādāya hoti yathākkamaṁ abhāvitakāyassa abhāvitacittassa.",
  "tika-s0201t4:117_0": "369.Vipassanā ca sukhassa paccanīkāti sukkhavipassakassaādikammikassa mahābhūtapariggahādikāle",
  "tika-s0201t4:117_1": "bahi cittacāraṁ nisedhetvā kammaṭṭhāne eva satiṁ saṁharantassa aladdhassādaṁ kāyasukhaṁ",
  "tika-s0201t4:117_2": "na vindati, sambādhe vaje sanniruddho gogaṇo viya vihaññati vipphandati, accāsannahetukañca",
  "tika-s0201t4:117_3": "sarīre dukkhaṁ uppajjateva. Tena vuttaṁ ‘‘dukkhassa āsannā’’ti. Tenāha ‘‘vipassanaṁ",
  "tika-s0201t4:117_4": "paṭṭhapetvā’’tiādi. Addhāne gacchante gacchanteti mahābhūtapariggahādivasena kāle",
  "tika-s0201t4:117_5": "gacchante. Tattha tatthāti tasmiṁ tasmiṁ sarīrapadese. Dukkhaṁ dūrāpagataṁ hoti samāpattibalena",
  "tika-s0201t4:117_6": "vikkhambhitattā appanābhāvato. Anappakaṁ vipulaṁ. Sukhanti jhānasukhaṁ . Okkamatīti",
  "tika-s0201t4:117_7": "jhānasamuṭṭhānapaṇītarūpavasena rūpakāyaṁ anupavisati, nāmakāyokkamane vattabbameva",
  "tika-s0201t4:117_8": "natthi. Kāyapassaddhikammikassapi sammasanabhāvanā paṭṭhapetvā nisinnassa kassaci",
  "tika-s0201t4:117_9": "āditova kāyakilamathacittupaghātāpi sambhavanti, samādhissa pana apaccanīkattā siniddhabhāvato",
  "tika-s0201t4:117_10": "ca na sukkhavipassanā viya sukhassa vipaccanīko, anukkamena ca dukkhaṁ vikkhambhetīti",
  "tika-s0201t4:117_11": "āha ‘‘yathā samādhī’’ti. Yathā samādhi, vipassanāya panetaṁ natthīti āha ‘‘na ca",
  "tika-s0201t4:117_12": "tathā vipassanā’’ti. Tena vuttanti yasmā vipassanā sukhassa paccanīkā, sā ca kāyabhāvanā,",
  "tika-s0201t4:117_13": "tena vuttaṁ ‘‘uppannāpi sukhā vedanā cittaṁ na pariyādāya tiṭṭhati, bhāvitattā kāyassā’’ti.",
  "tika-s0201t4:117_14": "Tathā yasmā samādhi dukkhassa paccanīko, so ca cittabhāvanā, tena vuttaṁ ‘‘uppannāpi",
  "tika-s0201t4:117_15": "dukkhā vedanā cittaṁ na pariyādāya tiṭṭhati, bhāvitattā cittassā’’ti yojanā.",
  "tika-s0201t4:118": "370.Guṇe ghaṭṭetvāti apadesena vinā samīpameva netvā. Taṁ vata mama cittaṁ uppannā sukhā vedanā pariyādāya ṭhassatīti netaṁ ṭhānaṁ vijjatīti yojanā.",
  "tika-s0201t4:119_0": "371.Kiṁ na bhavissati, sukhāpi dukkhāpi vedanā yathāpaccayaṁ uppajjatevāti attho.",
  "tika-s0201t4:119_1": "Tamatthanti sukhadukkhavedanānaṁ uppattiyā attano cittassa anabhibhavanīyatāsaṅkhātaṁ",
  "tika-s0201t4:119_2": "atthaṁ. Tattha tāva pāsarāsisutte bodhipallaṅke nisajjā ‘‘tattheva nisīdi’’nti vuttā.",
  "tika-s0201t4:119_3": "Idha mahāsaccakasutte dukkarakārikāya dukkaracaraṇe nisajjā ‘‘tattheva nisīdi’’nti vuttā.",
  "tika-s0201t4:120_0": "374.Chandakaraṇavasenāti taṇhāyanavasenāti attho. Sinehakaraṇavasenāti sinehanavasena.",
  "tika-s0201t4:120_1": "Mucchākaraṇavasenāti mohanavasena pamādāpādanena. Vipāsākaraṇavasenāti pātukamyatāvasena.",
  "tika-s0201t4:120_2": "Anudahanavasenāti rāgagginā anudahanavasena. Lokuttaramaggavevacanameva vaṭṭanissaraṇassa adhippetattā.",
  "tika-s0201t4:121_0": "Allaggahaṇena kilesānaṁ asamucchinnabhāvaṁ dasseti, sasnehaggahaṇena avikkhambhitabhāvaṁ,",
  "tika-s0201t4:121_1": "udake pakkhittabhāvaggahaṇena samudācārāvatthaṁ, udumbarakaṭṭhaggahaṇena attabhāvassa",
  "tika-s0201t4:121_2": "asārakattaṁ. Imināva nayenāti ‘‘allaṁ udumbarakaṭṭha’’ntiādinā vuttanayena. Saputtabhariyapabbajjāyāti",
  "tika-s0201t4:121_3": "puttabhariyehi saddhiṁ kataparibbājakapabbajjāvasena veditabbā. Kuṭīcakabahūdakahaṁsa-paramahaṁsādibhedā brāhmaṇapabbajjā.",
  "tika-s0201t4:122_0": "376. Kutopi imassa āposineho natthīti koḷāpaṁ. Tenāha ‘‘chinnasinehaṁ nirāpa’’nti.",
  "tika-s0201t4:122_1": "Koḷanti vā sukkhakaliṅgaraṁ vuccati, koḷaṁ koḷabhāvaṁ āpannanti koḷāpaṁ. Paṭipannassa",
  "tika-s0201t4:122_2": "upakkamamahattanissitatā pakatiyā kilesehi anabhibhūtatāya. Atintatā paṭipakkhabhāvanāya.",
  "tika-s0201t4:122_3": "Tathā hi sukkhakoḷāpabhāvo, ārakā udakā thale nikkhittabhāvo ca nidassito. Opakkamikāhīti",
  "tika-s0201t4:122_4": "kilesaatiniggaṇhanupakkamappabhavāhi. Vedanāhīti paṭipattivedanāhi. Dukkhā paṭipadā hi idhādhippetā.",
  "tika-s0201t4:123_0": "377.Kiṁ pana na samattho, yato evaṁ parehi cintitumpi asakkuṇeyyaṁ dukkaracariyaṁ",
  "tika-s0201t4:123_1": "chabbassāni akāsīti adhippāyo. Katvāpi akatvāpi samatthova kāraṇassa nipphannattā.",
  "tika-s0201t4:123_2": "‘‘Yathāpi sabbesampi kho bodhisattānaṁ carimabhave antamaso sattāhamattampi dhammatāvasena",
  "tika-s0201t4:123_3": "dukkaracariyā hotiyeva, evaṁ bhagavā samattho dukkaracariyaṁ kātuṁ, evañca naṁ akāsi,",
  "tika-s0201t4:123_4": "na pana tāya buddho jāto, atha kho majjhimāya eva paṭipattiyā’’ti tassā byatirekamukhena",
  "tika-s0201t4:123_5": "sadevakassa lokassa bodhāya amaggabhāvadīpanatthaṁ, imassa pana bhagavato kammavipākavasena",
  "tika-s0201t4:123_6": "chabbassāni dukkaracariyā ahosi. Vuttañhetaṁ –",
  "tika-s0201t4:124": "‘‘Avacāhaṁ jotipālo, kassapaṁ sugataṁ tadā;",
  "tika-s0201t4:125": "Kuto nu bodhi muṇḍassa, bodhi paramadullabhā.",
  "tika-s0201t4:126": "Tena kammavipākena, acariṁ dukkaraṁ bahuṁ;",
  "tika-s0201t4:127": "Chabbassānuruvelāyaṁ, tato bodhimapāpuṇiṁ.",
  "tika-s0201t4:128": "Nāhaṁ etena maggena, pāpuṇiṁ bodhimuttamaṁ;",
  "tika-s0201t4:129": "Kumaggena gavesissaṁ, pubbakammena vārito’’ti.",
  "tika-s0201t4:130_0": "Dukkaracariyāya bodhāya amaggabhāvadassanatthaṁ dukkaracariyaṁ akāsīti keci. Atha",
  "tika-s0201t4:130_1": "vā lokanāthassa attano parakkamasampattidassanatthāya dukkaracariyā. Paṇītādhimuttiyā",
  "tika-s0201t4:130_2": "hi paramukkaṁsagatabhāvato abhinīhārānurūpaṁ sambodhiyaṁ tibbachandatāya sikhāppattiyā",
  "tika-s0201t4:130_3": "tadatthaṁ īdisampi nāma dukkaracariyaṁ akāsīti loke attano vīriyānubhāvaṁ vibhāvetuṁ",
  "tika-s0201t4:130_4": "– ‘‘so ca me pacchā pītisomanassāvaho bhavissatī’’ti lokanātho dukkaracariyaṁ akāsi.",
  "tika-s0201t4:130_5": "Tenāha ‘‘sadevakassa lokassā’’tiādi. Tattha vīriyanimmathanaguṇoti vīriyassa saṁvaḍḍhanasampādanaguṇo.",
  "tika-s0201t4:130_6": "Yathāvuttamatthaṁ upamāya vibhāvetuṁ ‘‘pāsāde’’tiādi vuttaṁ. Saṅgāme dve tayo sampahāreti",
  "tika-s0201t4:130_7": "dvikkhattuṁ tikkhattuṁ vā parasenāya pahārapayoge. Padhānavīriyanti sammappadhānehi",
  "tika-s0201t4:130_8": "āsevanavīriyaṁ, sabbaṁ vā pubbabhāgavīriyaṁ.",
  "tika-s0201t4:131_0": "Abhidantanti abhibhavanadantaṁ, uparidantanti attho. Tenāha ‘‘uparidanta’’nti. So",
  "tika-s0201t4:131_1": "hi itaraṁ musalaṁ viya udukkhalaṁ visesato kassaci khādanakāle abhibhuyya vattati.",
  "tika-s0201t4:131_2": "Kusalacittenāti balavasammāsaṅkappayuttena kusalacittena. Akusalacittanti kāmavitakkādisahitaṁ",
  "tika-s0201t4:131_3": "akusalacittaṁ. Akusalacittassa pavattituṁ appadānaṁ niggaho. Taṁtaṁpaṭikkhepavasena",
  "tika-s0201t4:131_4": "vinodanaṁ abhinippīḷanaṁ. Vīriyatāpena vikkhambhanaṁ abhisantāpanaṁ. Sadarathoti",
  "tika-s0201t4:131_5": "sapariḷāho. Padhānenāti padahanena, kāyassa kilamathuppādakena vīriyenāti attho.",
  "tika-s0201t4:131_6": "Viddhassāti tudassa. Satoti samānassa.",
  "tika-s0201t4:132_0": "378.Sīsaveṭhananti sīsaṁ rajjuyā bandhitvā daṇḍakena parivattakaveṭhanaṁ. Arahanto",
  "tika-s0201t4:132_1": "nāma evarūpā hontīti iminā yathāyaṁ, evaṁ visaññībhūtāpi hutvā viharantīti dasseti.",
  "tika-s0201t4:132_2": "Tenāha ‘‘matakasadisā’’ti, vedanāppattā viya hontīti attho. Supinappaṭiggahaṇato",
  "tika-s0201t4:132_3": "paṭṭhāyāti paṭisandhiggahaṇe setavāraṇasupinaṁ passitvā brāhmaṇehi byākatakālato paṭṭhāya.",
  "tika-s0201t4:133_0": "379. Dhammasarīrassa arogabhāvena sādhūti marisaniyoti māriso, piyāyanavacanametaṁ.",
  "tika-s0201t4:133_1": "Tenāha ‘‘sampiyāyamānā’’tiādi. Ajajjitanti evaṁ abhuñjitaṁ bhakārassa jakārādesaṁ",
  "tika-s0201t4:133_2": "katvā. Tenāha ‘‘abhojana’’nti. Evaṁ mā karitthāti ‘‘lomakūpehi ajjhohāressāma anuppavesessāmā’’ti",
  "tika-s0201t4:133_3": "yathā tumhehi vuttaṁ, evaṁ mā karittha. Kasmā? Yāpessāmahanti ahañca yāvadatthaṁ",
  "tika-s0201t4:133_4": "āhāramattaṁ bhuñjanto yathā yāpessāmi, evaṁ āhāraṁ paṭisevissāmi.",
  "tika-s0201t4:134_0": "380-81.Etāva paramanti ettakaṁ paramaṁ, na ito paraṁ opakkamikadukkhavedanāvediyanaṁ",
  "tika-s0201t4:134_1": "atthīti attho. Rañño gahetabbanaṅgalato aññāni sandhāya ‘‘ekena ūna’’nti vuttaṁ.",
  "tika-s0201t4:134_2": "Taṁ suvaṇṇaparikkhataṁ, itarāni rajataparikkhatāni. Tenāha ‘‘amaccā ekenūnaaṭṭhasatarajatanaṅgalānī’’ti.",
  "tika-s0201t4:134_3": "Āḷārudakasamāgame laddhajjhānāni vaṭṭapādakāni, ānāpānasamādhi pana kāyagatāsatipariyāpannattā",
  "tika-s0201t4:134_4": "sabbesañca bodhisattānaṁ vipassanāpādakattā ‘‘bodhāya maggo’’ti vutto. Bujjhanatthāyāti",
  "tika-s0201t4:134_5": "catunnaṁ ariyasaccānaṁ, sabbasseva vā ñeyyadhammassa abhisambujjhanāya . Satiyā anussaraṇakaviññāṇaṁ",
  "tika-s0201t4:134_6": "satānusāriviññāṇaṁ. Kassā pana satiyāti taṁ dassetuṁ ‘‘nayida’’ntiādi vuttaṁ.",
  "tika-s0201t4:135_0": "382.Paccupaṭṭhitāti taṁtaṁvattakaraṇavasena patiupaṭṭhitā upaṭṭhāyakā. Tenāha ‘‘paṇṇasālā’’tiādi.",
  "tika-s0201t4:135_1": "Paccayabāhullikoti paccayānaṁ bāhullāya paṭipanno. Āvattoti pubbe paccayagedhappahānāya",
  "tika-s0201t4:135_2": "paṭipanno, idāni tato paṭinivatto. Tenāha ‘‘rasagiddho…pe… āvatto’’ti. Dhammaniyāmenāti",
  "tika-s0201t4:135_3": "dhammatāya. Tameva dhammataṁ dassetuṁ ‘‘bodhisattassā’’tiādimāha. Bārāṇasimeva tatthāpi",
  "tika-s0201t4:135_4": "ca sabbabuddhānaṁ avijahitadhammacakkapavattanaṭṭhānameva agamaṁsu. Pañcavaggiyā",
  "tika-s0201t4:135_5": "kira visākhamāsassa addhamāsiyaṁ gatā. Tenāha ‘‘tesu gatesu aḍḍhamāsaṁ kāyavivekaṁ labhitvā’’ti.",
  "tika-s0201t4:136_0": "387. ‘‘Addhābhoto gotamassa sāvakācittabhāvanānuyogamanuyuttā viharanti, no kāyabhāvana’’nti",
  "tika-s0201t4:136_1": "imaṁ sandhāyāha ‘‘ekaṁ pañhaṁ pucchi’’nti. Imaṁ dhammadesananti ‘‘abhijānāmi kho",
  "tika-s0201t4:136_2": "panāha’’ntiādikaṁ dhammadesanaṁ. Asallīno taṇhādiṭṭhikilesānaṁ samucchinnattā tehi",
  "tika-s0201t4:136_3": "sabbaso na litto. Anupalittoti tasseva vevacanaṁ taṇhānandiyā abhāvena. Gocarajjhattamevāti",
  "tika-s0201t4:136_4": "gocarajjhattasaññite phalasamāpattiyā ārammaṇe, nibbāneti attho. Yaṁ sandhāya pāḷiyaṁ",
  "tika-s0201t4:136_5": "‘‘purimasmiṁ samādhinimitte’’ti vuttaṁ sannisīdāpemīti phalasamāpattisamādhinā accantasamādānavasena",
  "tika-s0201t4:136_6": "cittaṁ sammadeva nisīdāpemi. Pubbābhogenāti samāpajjanato pubbe pavattaābhogena.",
  "tika-s0201t4:136_7": "Paricchinditvāti samāpajjanakkhaṇaṁ paricchinditvā. Tenāha ‘‘sādhukāra…pe… avicchinneyevā’’ti.",
  "tika-s0201t4:136_8": "Evamassa paricchinnakālasamāpajjanaṁ yathāparicchinnakālaṁ vuṭṭhānañca buddhānaṁ",
  "tika-s0201t4:136_9": "na bhāriyaṁ vasībhāvassa tathāsuppaguṇabhāvatoti dassento āha ‘‘buddhānaṁ hī’’tiādi.",
  "tika-s0201t4:136_10": "Dhammasampaṭiggāhakānaṁ assāsavāre vā. Tadā hi desiyamānaṁ dhammaṁ upadhāretuṁ na",
  "tika-s0201t4:136_11": "sakkonti, tasmā tasmiṁ khaṇe desitadesanā niratthakā siyā. Na hi buddhānaṁ niratthakā kiriyā atthi.",
  "tika-s0201t4:137_0": "Okappanīyametanti ‘‘tassā eva kathāyā’’tiādinā vuttaṁ ativiya acchariyagataṁ aṭṭhuppattiṁ",
  "tika-s0201t4:137_1": "sutvā īdisī paṭipatti sammāsambuddhasseva hotīti upavādavasena vadati, na sabhāvena.",
  "tika-s0201t4:137_2": "Tenāha ‘‘satthari pasādamattampi na uppanna’’nti. Kāyadarathoti paccayavisesavasena",
  "tika-s0201t4:137_3": "rūpakāyassa parissamākāro. Upādinnaketi indriyabaddhe. Anupādinnaketi anindriyabaddhe.",
  "tika-s0201t4:137_4": "Vikasanti sūriyarasmisamphassena. Tadabhāvena makulāni honti. Kesañci tintinikādirukkhānaṁ",
  "tika-s0201t4:137_5": ". Patilīyanti nissayarūpadhammaavipphārikatāya. Arūpadhammatāya pañcaviññāṇānañceva",
  "tika-s0201t4:137_6": "kiriyāmayaviññāṇānañca appavattisaññitā avipphārikatā hoti, yattha niddāsamaññā.",
  "tika-s0201t4:137_7": "Tenāha ‘‘darathavasena bhavaṅgasotañca idha niddāti adhippeta’’nti. Tattha darathavasenāti",
  "tika-s0201t4:137_8": "darathavaseneva, na thinamiddhavasenāti avadhāraṇaṁ avadhāraṇaphalañca niddhāretabbaṁ.",
  "tika-s0201t4:137_9": "Taṁ sandhāyāti kāyassa darathasaṅkhātasarīragilānahetukaṁ niddaṁ sandhāya. Sarīragilānañca",
  "tika-s0201t4:137_10": "bhagavato natthīti na sakkā vattuṁ ‘‘piṭṭhi me āgilāyatī’’ti (dī. ni. 3.300; ma.",
  "tika-s0201t4:137_11": "ni. 2.22; cūḷava. 345) vacanato. Sammohavihārasminti paccatte etaṁ bhummavacananti",
  "tika-s0201t4:137_12": "āha ‘‘sammohavihāroti vadantī’’ti, sammohavihārasmiṁ vā pariyāpannaṁ etaṁ vadanti,",
  "tika-s0201t4:137_13": "yadidaṁ divā niddokkamananti yojanā.",
  "tika-s0201t4:138_0": "389.Upanītehīti dosamaggaṁ nindāpathaṁ upanītehi. Abhinanditvāti sampiyāyitvā. Tenāha",
  "tika-s0201t4:138_1": "‘‘cittena sampaṭicchanto’’ti. Anumoditvāti ‘‘sādhu sādhū’’ti desanāya thomanavasena",
  "tika-s0201t4:138_2": "anumoditvā. Tenāha ‘‘vācāyapi pasaṁsanto’’ti. Sampatte kāleti pabbajjāyogge kāle anuppatte.",
  "tika-s0201t4:139_0": "Gaṇaṁ vinodetvāti gaṇaṁ apanetvā gaṇapalibodhaṁ chinditvā. Papañcanti avasesakilesaṁ.",
  "tika-s0201t4:139_1": "‘‘Puññavā rājapūjito’’ti vuttamatthaṁ vivarituṁ ‘‘tasmiñhi kāle’’tiādi vuttaṁ. Chandavāsaharaṇena",
  "tika-s0201t4:139_2": "uposathakammaṁ karonto.",
  "tika-s0201t4:140_0": "Sakalaṁ rattiṁ buddhaguṇānaṁyeva kathitattā therassa ñāṇaṁ desanāvibhavañca vibhāvento",
  "tika-s0201t4:140_1": "āha ‘‘ettakāva, bhante, buddhaguṇā’’ti. Imāya, bhante, tumhākaṁ dhammakathāya anavasesato",
  "tika-s0201t4:140_2": "buddhaguṇā kathitā viya jāyanti, evaṁ santepi anantāparimeyyāva te, kiṁ ito parepi",
  "tika-s0201t4:140_3": "vijjantevāti theraṁ tattha sīhanādaṁ nadāpetukāmo āha ‘‘udāhu aññepi atthī’’tiādi.",
  "tika-s0201t4:140_4": "Rajjassa padesikattā, yathāvuttasubhāsitassa ca anagghattā vuttaṁ ‘‘ayaṁ me duggatapaṇṇākāro’’ti.",
  "tika-s0201t4:140_5": "Tiyojanasatikanti idaṁ parikkhepavasena vuttaṁ, tañca kho manussānaṁ paribhogavasenāti daṭṭhabbaṁ.",
  "tika-s0201t4:141": "Mahāsaccakasuttavaṇṇanāya līnatthappakāsanā samattā.",
  "tika-s0201t4:142": "7. Cūḷataṇhāsaṅkhayasuttavaṇṇanā",
  "tika-s0201t4:143_0": "390.Tatrāti tasmiṁ pubbārāmamigāramātupāsādānaṁ atthavibhāvane ayaṁ idāni vuccamānā",
  "tika-s0201t4:143_1": "anupubbī kathā. Maṇīnanti ettha padumarāgamaṇīnaṁ adhippetattā āha ‘‘aññehi cā’’ti.",
  "tika-s0201t4:143_2": "Tena indanīlādimaṇīnaṁ saṅgaho daṭṭhabbo. Nīlapītalohitodātamañjiṭṭhapabhassarakabaravaṇṇavasena sattavaṇṇehi.",
  "tika-s0201t4:144_0": "Taṇhā sabbaso khīyanti etthāti taṇhāsaṅkhayo (a. ni. ṭī. 3.7.61), tasmiṁ. Taṇhāsaṅkhayeti",
  "tika-s0201t4:144_1": "ca visaye idaṁ bhummanti āha ‘‘taṁ ārammaṇaṁ katvā’’ti. Vimuttacittatāyāti sabbasaṁkilesehi",
  "tika-s0201t4:144_2": "vimuttacittatāya. Aparabhāgapaṭipadā nāma ariyasaccābhisamayo, sā sāsanacārigocarā",
  "tika-s0201t4:144_3": "paccattaṁ veditabbatoti āha ‘‘pubbabhāgappaṭipadaṁ saṁkhittena desethāti pucchatī’’ti.",
  "tika-s0201t4:144_4": "Akuppadhammatāya khayavayasaṅkhātaṁ antaṁ atītāti accantā, so eva aparihānasabhāvattā",
  "tika-s0201t4:144_5": "accantā niṭṭhā etassāti accantaniṭṭho. Tenāha ‘‘ekantaniṭṭho satataniṭṭhoti attho’’ti.",
  "tika-s0201t4:144_6": "Na hi paṭividdhassa lokuttaradhammassa dassanaṁ kuppanaṁ nāma atthi. Accantameva",
  "tika-s0201t4:144_7": "catūhi yogehi khemo etassa atthīti accantayogakkhemī. Maggabrahmacariyassa vusitattā,",
  "tika-s0201t4:144_8": "tassa ca aparihānasabhāvattā accantaṁ brahmacārīti accantabrahmacārī. Tenāha ‘‘niccabrahmacārīti",
  "tika-s0201t4:144_9": "attho’’ti. Pariyosānanti brahmacariyassa pariyosānaṁ.",
  "tika-s0201t4:145_0": "Vegāyatīti turitāyati. Sallakkhesīti cintesi, attanā yathā sutāya satthu desanāya",
  "tika-s0201t4:145_1": "anussaraṇavasena upadhāresi. Anuggaṇhitvāvāti atthavinicchayavasena anuggahetvā eva.",
  "tika-s0201t4:145_2": "Chasu dvāresu niyuttāti chadvārikā, tehi.",
  "tika-s0201t4:146_0": "Pañcakkhandhāti pañcupādānakkhandhā. Sakkāyasabbañhi sandhāya idha ‘‘sabbe dhammā’’ti",
  "tika-s0201t4:146_1": "vuttaṁ vipassanāvisayassa adhippetattā, tasmā āyatanadhātuyopi taggatikā eva daṭṭhabbā.",
  "tika-s0201t4:146_2": "Tenāha bhagavā ‘‘nālaṁ abhinivesāyā’’ti. Na yuttā abhinivesāya ‘‘etaṁ mama, eso me",
  "tika-s0201t4:146_3": "attā’’ti ajjhosānāya. ‘‘Alameva nibbindituṁ alaṁ virajjitu’’ntiādīsu (dī. ni. 2.272;",
  "tika-s0201t4:146_4": "saṁ. ni. 2.124-125, 128, 134, 143) viya alaṁ-saddo yuttatthopi hotīti āha ‘‘na yuttā’’ti.",
  "tika-s0201t4:146_5": "Sampajjantīti bhavanti. Yadipi ‘‘tatiyā, catutthī’’ti idaṁ visuddhidvayaṁ abhiññāpaññā,",
  "tika-s0201t4:146_6": "tassā pana sappaccayanāmarūpadassanabhāvato, sati ca paccayapariggahe sappaccayattā",
  "tika-s0201t4:146_7": "(nāmarūpassa aniccatā, aniccaṁ dukkhaṁ, dukkhañca anattāti atthato) lakkhaṇattayaṁ",
  "tika-s0201t4:146_8": "supākaṭameva hotīti āha ‘‘aniccaṁ dukkhaṁ anattāti ñātapariññāya abhijānātī’’ti.",
  "tika-s0201t4:146_9": "Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa",
  "tika-s0201t4:146_10": "upasaṁharati, na abhiññāpaññānaṁ sambhāradhammānaṁ. Purimāya hi atthato āpannalakkhaṇattayaṁ",
  "tika-s0201t4:146_11": "gaṇhāti salakkhaṇasallakkhaṇaparattā tassā, dutiyāya sarūpato tassā lakkhaṇattayāropanavasena",
  "tika-s0201t4:146_12": "sammasanabhāvato. Ekacittakkhaṇikatāya abhinipātamattatāya ca appamattakampi. Rūpapariggahassa",
  "tika-s0201t4:146_13": "oḷārikabhāvato arūpapariggahaṁ dasseti. Dassento ca vedanāya āsannabhāvato, visesato",
  "tika-s0201t4:146_14": "sukhasārāgitāya, bhavassādagadhitamānasatāya ca sakkassa vedanāvasena nibbattetvā dasseti.",
  "tika-s0201t4:147_0": "Uppādavayaṭṭhenāti udayabbayasabhāvena uppajjitvā nirujjhanena. Aniccāti addhu vā.",
  "tika-s0201t4:147_1": "Aniccalakkhaṇaṁ aniccatā udayavayatā. Tasmāti yasmā pañcannaṁ khandhānaṁ khayato",
  "tika-s0201t4:147_2": "vayato dassanañāṇaṁ aniccānupassanā, taṁsamaṅgī ca puggalo aniccānupassī , tasmā.",
  "tika-s0201t4:147_3": "Khayavirāgoti khayasaṅkhāto virāgo saṅkhārānaṁ palujjanā. Yaṁ āgamma sabbaso saṅkhārehi",
  "tika-s0201t4:147_4": "virajjanā hoti, taṁ nibbānaṁ accantavirāgo. Nirodhānupassimhipīti nirodhānupassipadepi.",
  "tika-s0201t4:147_5": "‘‘Eseva nayo’’ti abhidisitvā taṁ ekadesena vivaranto ‘‘nirodhopi hi…pe… duvidhoyevā’’ti",
  "tika-s0201t4:147_6": "āha. Sabbāsavasaṁvare vuttavossaggova idha ‘‘paṭinissaggo’’ti vuttoti dassento ‘‘paṭinissaggo",
  "tika-s0201t4:147_7": "vuccati vossaggo’’tiādimāha. Pariccāgavossaggo vipassanā. Pakkhandanavasena appanato",
  "tika-s0201t4:147_8": "pakkhandanavossaggo maggo aññassa tadabhāvato. Soti maggo. Ārammaṇatoti kiccasādhanavasena",
  "tika-s0201t4:147_9": "ārammaṇakaraṇato. Evañhi maggato aññesaṁ nibbānārammaṇānaṁ pakkhandanavossaggābhāvo",
  "tika-s0201t4:147_10": "siddho hoti. Pariccajanena pakkhandanena cāti dvīhipi vā kāraṇehi. Sabbesaṁ khandhānaṁ",
  "tika-s0201t4:147_11": "vossajjanaṁ tappaṭibaddhasaṁkilesappahānena daṭṭhabbaṁ. Cittaṁ pakkhandatīti maggasampayuttaṁ",
  "tika-s0201t4:147_12": "cittaṁ sandhāyāha. Ubhayampetaṁ vossajjanaṁ. Tadubhayasamaṅgīti vipassanāsamaṅgī",
  "tika-s0201t4:147_13": "maggasamaṅgī ca. ‘‘Aniccānupassanāya niccasaññaṁ pajahatī’’tiādivacanato (paṭi. ma.",
  "tika-s0201t4:147_14": "1.52) yathā vipassanāya kilesānaṁ pariccāgapaṭinissaggo labbhati, evaṁ āyatiṁ tehi",
  "tika-s0201t4:147_15": "kilesehi uppādetabbakhandhānampi pariccāgapaṭinissaggo vattabbo, pakkhandanapaṭinissaggo",
  "tika-s0201t4:147_16": "pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo,",
  "tika-s0201t4:147_17": "magge pana tadubhayampi ñāyāgatameva nippariyāyatova labbhamānattā. Tenāha ‘‘tadubhayasamaṅgī puggalo’’tiādi.",
  "tika-s0201t4:148_0": "Pucchantassa ajjhāsayavasena ‘‘na kiñci loke upādiyatī’’ti ettha kāmupādānavasena",
  "tika-s0201t4:148_1": "upādiyanaṁ paṭikkhipīyatīti āha ‘‘taṇhāvasena na upādiyatī’’ti. Taṇhāvasena vā asati",
  "tika-s0201t4:148_2": "upādiyane diṭṭhivasena upādiyanaṁ anavakāsamevāti ‘‘taṇhāvasena’’icceva vuttaṁ. Na",
  "tika-s0201t4:148_3": "parāmasatīti nādiyati, diṭṭhiparāmāsavasena vā ‘‘nicca’’ntiādinā na parāmasati. Saṁkhitteneva",
  "tika-s0201t4:148_4": "khippaṁ kathesīti tassa ajjhāsayavasena papañcaṁ akatvā kathesi.",
  "tika-s0201t4:149_0": "391.Abhisamāgantvāti abhimukhañāṇena ñeyyaṁ samāgantvā yāthāvato viditvā. Tenāha",
  "tika-s0201t4:149_1": "‘‘jānitvā’’ti. Yathāparisaviññāpakattāti yathāparisaṁ dhammasampaṭiggāhikāya mahatiyā,",
  "tika-s0201t4:149_2": "appakāya vā parisāya anurūpameva viññāpanato. Pariyantaṁ na niccharatīti na pavattati.",
  "tika-s0201t4:149_3": "Mā niratthakā agamāsīti idaṁ dhammatāvasena vuttaṁ, na satthu ajjhāsayavasena. Ekañhetaṁ",
  "tika-s0201t4:149_4": "satthu vacīghosassa aṭṭhasu aṅgesu, yadidaṁ parisapariyantatā. Chiddavivarokāsoti",
  "tika-s0201t4:149_5": "chiddabhūto, vivarabhūto vā okāsopi natthi, bhagavato saddāsavanakāraṇaṁ vuttameva.",
  "tika-s0201t4:149_6": "Tasmāti yathāvuttakāraṇato.",
  "tika-s0201t4:150_0": "Pañca aṅgāni etassāti pañcaṅgaṁ, pañcaṅgaṁ eva pañcaṅgikaṁ. Mahatīādi vīṇāvisesopi",
  "tika-s0201t4:150_1": "ātatamevāti ‘‘cammapariyonaddhesū’’ti visesitaṁ. Ekatalaṁ kumbhathūṇadaddarādi. Cammapariyonaddhaṁ",
  "tika-s0201t4:150_2": "hutvā tantibaddhaṁ ātatavitataṁ. Tenāha ‘‘tantibaddhapaṇavādī’’ti. Gomukhīādīnampi",
  "tika-s0201t4:150_3": "ettheva saṅgaho daṭṭhabbo. Vaṁsādīti ādi-saddena saṅkhasiṅgādīnaṁ saṅgaho. Sammādīti",
  "tika-s0201t4:150_4": "sammatāḷakaṁsatāḷasilāsalākatāḷādi. Tattha sammatāḷaṁ nāma daṇḍamayatāḷaṁ. Kaṁsatāḷaṁ",
  "tika-s0201t4:150_5": "lohamayaṁ. Silāya ayopattena ca vādanatāḷaṁ silāsalākatāḷaṁ. Samappitoti sammā appito",
  "tika-s0201t4:150_6": "upeto. Tenāha ‘‘upagato’’ti. Upaṭṭhānavasena pañcahi tūriyasatehi upeto. Evaṁbhūto",
  "tika-s0201t4:150_7": "ca yasmā tehi upaṭṭhito samannāgato nāma hoti, tasmā vuttaṁ ‘‘samaṅgībhūtoti tasseva",
  "tika-s0201t4:150_8": "vevacana’’nti. Paricāretīti parito cāreti. Kāni pana cāreti, kathaṁ vā cāretīti āha",
  "tika-s0201t4:150_9": "‘‘sampattiṁ…pe… cāretī’’ti. Tattha tato tatoti tasmiṁ tasmiṁ vādite tattha tattha",
  "tika-s0201t4:150_10": "ca vādakajane. Apanetvāti vādakajane nisedhetvā. Tenāha ‘‘nissaddāni kārāpetvā’’ti.",
  "tika-s0201t4:150_11": "Devacārikaṁ gacchatiyeva devatānaṁ manussānañca anukampāya. Svāyamattho vimānavatthūhi",
  "tika-s0201t4:150_12": "(vi. va. 1) dīpetabbo.",
  "tika-s0201t4:151_0": "392.Appeva sakena karaṇīyenāti mārisa, moggallāna, mayaṁ sakena karaṇīyena appeva",
  "tika-s0201t4:151_1": "bahukiccāpi na homa. Apica devānaṁyevāti apica kho pana devānaṁyeva tāvatiṁsānaṁ",
  "tika-s0201t4:151_2": "karaṇīyena visesato bahukiccāti atthayojanā. Bhummaṭṭhakadevatānampi keci aṭṭā sakkena",
  "tika-s0201t4:151_3": "vinicchitabbā hontīti āha ‘‘pathavito paṭṭhāyā’’ti. Niyamentoti avadhārento. Taṁ",
  "tika-s0201t4:151_4": "pana karaṇīyaṁ sarūpato dassetuṁ ‘‘devānaṁ hī’’tiādi vuttaṁ. Tāsanti devadhītudevaputtapādaparicārikānaṁ.",
  "tika-s0201t4:151_5": "Maṇḍanapasādhanakārikāti maṇḍanapasādhanasaṁvidhāyikā. Aṭṭakaraṇaṁ natthi saṁsayasseva abhāvato.",
  "tika-s0201t4:152_0": "Yanti savanuggahaṇādivasena suparicitampi yaṁ atthajātaṁ. Na dissati, paññācakkhuno",
  "tika-s0201t4:152_1": "sabbaso na paṭibhātīti attho. Kecīti sārasamāsācariyā. Somanassasaṁveganti somanassasamuṭṭhānaṁ",
  "tika-s0201t4:152_2": "saṁvegaṁ, na cittasantāsaṁ.",
  "tika-s0201t4:153_0": "Samupabyūḷhoti yujjhanavasena sahapatito samogāḷho. Evaṁbhūto ca yasmā samūhavasena",
  "tika-s0201t4:153_1": "sampiṇḍito hoti, tasmā vuttaṁ ‘‘sannipatito rāsibhūto’’ti. Anantare attabhāveti idaṁ",
  "tika-s0201t4:153_2": "dutiyaṁ sakkattabhāvaṁ tato anantarātītena sakkattabhāvena sakkattabhāvasāmaññato",
  "tika-s0201t4:153_3": "ekamiva katvā gahaṇavasena vuttaṁ, aññathā ‘‘tatiye attabhāve’’ti vattabbaṁ siyā.",
  "tika-s0201t4:153_4": "Maghattabhāvo hi ito tatiyoti. Atha vā yasmiṁ attabhāve so devāsurasaṅgāmo ahosi,",
  "tika-s0201t4:153_5": "tassa anantarattā maghattabhāvassa vuttaṁ ‘‘anantare attabhāve’’ti. Sattānaṁ hitesitāya",
  "tika-s0201t4:153_6": "mātāpituupaṭṭhānādinā cariyāhi bodhisattacariyā viyassa cariyā ahosi. Satta vatapadānīti satta vatakoṭṭhāse.",
  "tika-s0201t4:154_0": "Mahāpānanti mahantaṁ surāpānaṁ. Gaṇḍapānanti gaṇḍasurāpānaṁ, adhimattapānanti attho.",
  "tika-s0201t4:154_1": "Pariharamānāti parivārentā. Vedikāpādāti sinerussa pariyante vedikāparikkhepā. Pañcasu",
  "tika-s0201t4:154_2": "ṭhānesūti pañcasu paribhaṇḍaṭṭhānesu nāgasenādīhi ārakkhaṁ ṭhapesi.",
  "tika-s0201t4:155_0": "393.Rāmaṇeyyakanti ramaṇīyabhāvaṁ. Masāragallatthambheti kabaramaṇimaye thambhe.",
  "tika-s0201t4:155_1": "Suvaṇṇādimaye ghaṭaketi ‘‘rajatatthambhesu suvaṇṇamaye, suvaṇṇatthambhesu rajatamaye’’tiādinā",
  "tika-s0201t4:155_2": "suvaṇṇādimaye ghaṭake vāḷarūpakāni ca. Pabāḷhaṁ mattoti pamatto. Tenāha ‘‘ativiya",
  "tika-s0201t4:155_3": "matto’’ti. Nāṭakaparivārenāti accharāparivārena.",
  "tika-s0201t4:156_0": "Acchariyabbhutanti padadvayenapi vimhayanākārova vutto, tasmā sañjātaṁ acchariyabbhutaṁ",
  "tika-s0201t4:156_1": "vimhayanākāro etesanti sañjātaacchariyaabbhutā, tathā pavattacittuppādā. Acchariyabbhutahetukā",
  "tika-s0201t4:156_2": "sañjātā tuṭṭhi etesanti sañjātatuṭṭhino. Saṁvigganti sañjātasaṁvegaṁ. Svāyaṁ saṁvego",
  "tika-s0201t4:156_3": "yasmā purimāvatthāya cittassa calanaṁ hoti, tasmā vuttaṁ ‘‘calita’’nti.",
  "tika-s0201t4:157_0": "394.Tamaṁ vinoditanti pāṭihāriyadassanena ‘‘aho therassa iddhānubhāvo’’ti sammāpaṭipattiyaṁ",
  "tika-s0201t4:157_1": "sañjātabahumāno, īdisaṁ nāma sāsanaṁ labhitvāpi mayaṁ niratthakena bhogamadena sammattā",
  "tika-s0201t4:157_2": "bhavāmāti yoniso manasikāruppādanena sammohatamaṁ vinoditaṁ vidhamitaṁ. Eteti mahāthero",
  "tika-s0201t4:157_3": "sakko cāti te dvepi samānabrahmacariyatāya sabrahmacārino.",
  "tika-s0201t4:158_0": "395.Paññātānanti pākaṭānaṁ cātumahārāja-suyāma-santusita-paranimmitavasavattimahābrahmānaṁ",
  "tika-s0201t4:158_1": "aññataro, na yesaṁ kesañcīti adhippāyo. Āraddhadhammavaseneva pariyosāpitattā yathānusandhināva niṭṭhapesi.",
  "tika-s0201t4:159": "Cūḷataṇhāsaṅkhayasuttavaṇṇanāya līnatthappakāsanā samattā.",
  "tika-s0201t4:160": "8. Mahātaṇhāsaṅkhayasuttavaṇṇanā",
  "tika-s0201t4:161_0": "396.Laddhimattanti micchāgāhamattaṁ, na diṭṭhābhiniveso. Sassatadiṭṭhīti niccābhiniveso.",
  "tika-s0201t4:161_1": "Soti ariṭṭho bhikkhu. Kathetvā samodhānentanti yojanā. Samodhānentanti ca nigamentanti",
  "tika-s0201t4:161_2": "attho. Tattha tatthevāti tesu tesu eva bhavesu nirujjhanti, na bhavantaraṁ saṅkamanti.",
  "tika-s0201t4:161_3": "Viññāṇaṁ pana abhinnasabhāvaṁ anaññanti adhippāyo. Idhalokatoti imasmā attabhāvā.",
  "tika-s0201t4:161_4": "Paralokanti parabhavasaññitaṁ attabhāvaṁ. Sandhāvatīti niccatāya kenaci asambaddhaṁ",
  "tika-s0201t4:161_5": "viya gacchati. Tena idhalokato paralokagamanamāha. Saṁsaratīti iminā paralokato idhāgamanaṁ.",
  "tika-s0201t4:161_6": "Sandhāvatīti vā bhavantarasaṅkamanamāha. Saṁsaratīti tattha tattha aparāparasañcaraṇaṁ.",
  "tika-s0201t4:162_0": "‘‘Paccaye sati bhavatī’’tiādinā viññāṇassa anvayato byatirekato ca paṭiccasamuppannabhāvaṁ",
  "tika-s0201t4:162_1": "dassento sassatabhāvaṁ paṭikkhipati. Buddhena akathitaṁ kathesīti iminā ‘‘yaṁ abhāsitaṁ",
  "tika-s0201t4:162_2": "alapitaṁ tathāgatena, taṁ bhāsitaṁ lapitaṁ tathāgatenāti dīpetī’’ti (cūḷava. 352,",
  "tika-s0201t4:162_3": "353) imasmiṁ bhedakaravatthusmiṁ sandissatīti dasseti. Jinacakke pahāraṁ detīti ‘‘tadevidaṁ",
  "tika-s0201t4:162_4": "viññāṇaṁ…pe… anañña’’nti niccataṁ paṭijānanto – ‘‘sabbe saṅkhārā aniccā (dha. pa.",
  "tika-s0201t4:162_5": "277), rūpaṁ, bhikkhave, anicca’’nti (saṁ. ni. 3.93-94) ca ādinayappavatte satthu",
  "tika-s0201t4:162_6": "dhammacakke khīlaṁ uppādento pahāraṁ deti. Sabbaññutaññāṇena aniccanti diṭṭhaṁ paveditañca",
  "tika-s0201t4:162_7": "viññāṇaṁ niccanti paṭijānanto vesārajjañāṇaṁ paṭibāhati. Sotukāmaṁ jananti ariyadhammādhigamassa",
  "tika-s0201t4:162_8": "ekantaupāyabhūtaṁ vipassanāmaggaṁ sotukāmaṁ janaṁ niccaggāhapaggaṇhanena visaṁvādeti.",
  "tika-s0201t4:162_9": "Tato eva ariyapathe ariyadhammavīthiyaṁ tassā paṭikkhipanena tiriyaṁ nipatitvā.",
  "tika-s0201t4:163_0": "398. Viññāṇasīsena attanā gahitaṁ attānaṁ vibhāvento ‘‘yvāyaṁ, bhante’’tiādimāha.",
  "tika-s0201t4:163_1": "Tattha vado vedeyyotiādayo sassatadiṭṭhiyā eva abhinivesākārā. Vadatīti vado, vacīkammassa",
  "tika-s0201t4:163_2": "kārakoti attho. Iminā hi kārakabhāvupāyikasattānaṁ hitasukhāvabodhanasamatthataṁ",
  "tika-s0201t4:163_3": "attano dasseti. Vediyova vedeyyo, jānāti anubhavati cāti attho. Īdisānañhi padānaṁ",
  "tika-s0201t4:163_4": "bahulā kattusādhanataṁ saddavidū maññanti. Vedayatīti taṁ taṁ anubhavitabbaṁ anubhavati.",
  "tika-s0201t4:163_5": "Tahiṁ tahinti tesu tesu bhavayonigatiṭhitisattāvāsasattanikāyesu.",
  "tika-s0201t4:164_0": "399. Taṁ vādaṁ paggayha ṭhitattā sātissa chinnapaccayatā aviruḷhadhammatā ca veditabbā.",
  "tika-s0201t4:164_1": "Heṭṭhāti alagaddasuttasaṁvaṇṇanaṁ (ma. ni. aṭṭha. 2.236-237) sandhāyāha. Parato heṭṭhāti",
  "tika-s0201t4:164_2": "vuttaṭṭhānepi eseva nayo. Pāṭiyekko anusandhīti tīhipi anusandhīhi avomisso visuṁyeveko",
  "tika-s0201t4:164_3": "anusandhi. Nanu cāyampi sātissa ajjhāsayavasena pavattitattā ajjhāsayānusandhiyevāti?",
  "tika-s0201t4:164_4": "Na, niyyānamukhena appavattattā. Niyyānañhi purakkhatvā pucchādivasena pavattā itarā",
  "tika-s0201t4:164_5": "desanāpucchānusandhiādayo. Idha tadabhāvato vuttaṁ ‘‘pāṭiyekko anusandhī’’ti. Parisāya",
  "tika-s0201t4:164_6": "laddhiṁ sodhentoti yādisī sātissa laddhi, tadabhāvadassanavasena parisāya laddhiṁ",
  "tika-s0201t4:164_7": "sodhento, parisāya laddhisodhaneneva sāti gaṇato nissārito nāma jāto.",
  "tika-s0201t4:165_0": "400.Yaṁ yadevāti idaṁ yadipi avisesato paccayadhammaggahaṇaṁ, ‘‘viññāṇantveva saṅkhyaṁ",
  "tika-s0201t4:165_1": "gacchatī’’ti pana vuttattā taṁtaṁviññāṇassa samaññānimittapaccayajātaṁ gahitanti",
  "tika-s0201t4:165_2": "daṭṭhabbaṁ. Tena vuttaṁ pāḷiyaṁ – ‘‘cakkhuviññāṇantveva saṅkhyaṁ gacchatī’’tiādi.",
  "tika-s0201t4:165_3": "Atha vā taṁtaṁdvāraniyataṁ itarampi sabbaṁ tassa tassa viññāṇassa paccayajātaṁ idha",
  "tika-s0201t4:165_4": "‘‘yaṁ yadevā’’ti gahitaṁ, tattha pana yaṁ asādhāraṇaṁ, tena samaññāti ‘‘cakkhuviññāṇantvevā’’tiādi",
  "tika-s0201t4:165_5": "vuttaṁ. Dvārasaṅkantiyā abhāvanti viññāṇassa dvārantarasaṅkamanassa abhāvaṁ. Svāyaṁ",
  "tika-s0201t4:165_6": "oḷārikanayena mandabuddhīnaṁ sukhāvabodhanatthaṁ nayadassanavasena vutto. Na hi kadāci",
  "tika-s0201t4:165_7": "paccuppannaṁ viññāṇaṁ vigacchantaṁ anantaraviññāṇaṁ saṅkamati anantarādipaccayālābhe",
  "tika-s0201t4:165_8": "tassa anuppajjanato.",
  "tika-s0201t4:166_0": "Evamevāti yathā aggi upādānaṁ paṭicca jalanto anupādāno tattheva nibbāyati, na katthaci",
  "tika-s0201t4:166_1": "saṅkamati, evameva. ‘‘Paccayavekallena tattheva nirujjhatī’’ti kasmā vuttaṁ, na hettha",
  "tika-s0201t4:166_2": "anuppādanirodho icchito tādisassa nirodhassa idha anadhippetattā, atha kho khaṇanirodho,",
  "tika-s0201t4:166_3": "so ca sābhāvikattā na paccayavekallahetuko? Saccametaṁ, taṁtaṁdvārikassa pana viññāṇassa",
  "tika-s0201t4:166_4": "dvārantaraṁ asaṅkamitvā tattha tattheva nirujjhanaṁ idhādhippetaṁ. Yesañca paccayānaṁ",
  "tika-s0201t4:166_5": "vasena dvārantarikaviññāṇena bhavitabbaṁ, tesaṁ tadabhāvato paccayavekallaggahaṇaṁ,",
  "tika-s0201t4:166_6": "tasmā paccayavekallena na sotādīni saṅkamitvā sotaviññāṇantiādi saṅkhyaṁ gacchatīti",
  "tika-s0201t4:166_7": "yojanā. Etena yaṁ viññāṇaṁ cakkhurūpādipaccayasāmaggiyā vasena cakkhuviññāṇasaṅkhyaṁ",
  "tika-s0201t4:166_8": "gacchati, tattha tattheva nirujjhati tāvakālikabhāvato, tassa pana sotasaddādipaccayābhāvato",
  "tika-s0201t4:166_9": "kuto sotaviññāṇādisamaññā, evamappavattito tassa kuto saṅkamoti dassitaṁ hoti. Viññāṇappavatteti",
  "tika-s0201t4:166_10": "viññāṇappavattiyaṁ. Dvārasaṅkantimattanti dvārantarasaṅkamanamattampi na vadāmi tattha",
  "tika-s0201t4:166_11": "tattheva bhijjanato paccayassa uppādavantato sati ca uppāde avassaṁbhāvī nirodhoti",
  "tika-s0201t4:166_12": "hutvā abhāvaṭṭhena aniccatā dīpitā hotīti.",
  "tika-s0201t4:167_0": "401. ‘‘Paṭiccasamuppannaṁ viññāṇaṁ vuttaṁ mayā, aññatra paccayā natthi viññāṇassa",
  "tika-s0201t4:167_1": "sambhavo’’ti pāḷiyā anvayato ca byatirekato ca viññāṇassa saṅkhatatāva dassitāti",
  "tika-s0201t4:167_2": "āha ‘‘sappaccayabhāvaṁ dassetvā’’ti. Hetupaccayehi jātaṁ nibbattaṁ ‘‘bhūta’’nti idhādhippetaṁ,",
  "tika-s0201t4:167_3": "taṁ atthato pañcakkhandhā tabbinimuttassa sappaccayassa abhāvato, yañca khandhapañcakaṁ",
  "tika-s0201t4:167_4": "attano tesañca bhikkhūnaṁ, taṁ ‘‘bhūtamida’’nti bhagavā avocāti āha ‘‘idaṁ khandhapañcaka’’nti.",
  "tika-s0201t4:167_5": "Attano phalaṁ āharatīti āhāro, paccayo. Sambhavati etasmāti sambhavo, āhāro sambhavo",
  "tika-s0201t4:167_6": "etassāti āhārasambhavaṁ. Tenāha ‘‘paccayasambhava’’nti. Tassa paccayassa nirodhāti",
  "tika-s0201t4:167_7": "yena avijjādinā paccayena khandhapañcakaṁ sambhavati, tassa paccayassa anuppādanirodhā.",
  "tika-s0201t4:167_8": "Khaṇanirodho pana kāraṇanirapekkho.",
  "tika-s0201t4:168_0": "Nossūti saṁsayajotano nipātoti āha ‘‘bhūtaṁ nu kho idaṁ, na nu kho bhūta’’nti. Bhūtamidaṁ",
  "tika-s0201t4:168_1": "nossūti ca iminā khandhapañcakameva nu kho idaṁ, udāhu attattaniyanti evaṁjātiko",
  "tika-s0201t4:168_2": "saṁsayanākāro gahito. Tadāhārasambhavaṁ nossūti pana iminā sahetukaṁ nu kho idaṁ",
  "tika-s0201t4:168_3": "bhūtaṁ, udāhu ahetukanti yathā ahetukabhāvāpanno saṁsayanākāro gahito, evaṁ visamahetukabhāvāpannopi",
  "tika-s0201t4:168_4": "saṁsayanākāro gahitoti daṭṭhabbaṁ. Visamahetunopi paramatthato bhūtassa ahetukabhāvato.",
  "tika-s0201t4:168_5": "Visamahetuvādopi parehi parikappitamattatāya sabhāvaniyatiyadicchādivādehi samānayogakkhamoti.",
  "tika-s0201t4:168_6": "Nirodhadhammaṁ nossūti iminā yathā aniccaṁ nu kho idaṁ bhūtaṁ, udāhu niccanti aniccataṁ",
  "tika-s0201t4:168_7": "paṭicca saṁsayanākāro gahito, evaṁ dukkhaṁ nu kho, udāhu na dukkhaṁ, anattā nu kho,",
  "tika-s0201t4:168_8": "udāhu na anattātipi saṁsayanākāro gahitoyevāti daṭṭhabbaṁ aniccassa dukkhabhāvādiavassaṁbhāvato,",
  "tika-s0201t4:168_9": "nicce ca tadubhayābhāvato. Yāthāvasarasalakkhaṇatoti aviparītasarasato salakkhaṇato",
  "tika-s0201t4:168_10": "ca, kiccato ceva sabhāvato cāti attho. Vipassanāya adhiṭṭhānabhūtāpi paññā vipassanā",
  "tika-s0201t4:168_11": "evāti vuttaṁ ‘‘vipassanāpaññāyā’’ti. Sarasatoti ca sabhāvato. Salakkhaṇatoti sāmaññalakkhaṇato.",
  "tika-s0201t4:168_12": "Tenāha ‘‘vipassanāpaññāya sammā passantassā’’ti. Vuttanayenevāti ‘‘yāthāvasarasalakkhaṇato’’ti",
  "tika-s0201t4:168_13": "vuttanayeneva. Ye yeti tassaṁ parisāyaṁ ye ye bhikkhū. Sallakkhesunti sammadeva upadhāresuṁ.",
  "tika-s0201t4:169_0": "Tehīti tehi bhikkhūhi. Tatthāti tissaṁ vipassanāpaññāyaṁ. Nittaṇhabhāvanti taṇhābhāvaṁ",
  "tika-s0201t4:169_1": "‘‘etaṁ mama’’nti taṇhāggāhassa pahīnataṁ. Etenapi bhagavā ‘‘ahaṁ, bhikkhave, dhammesupi",
  "tika-s0201t4:169_2": "taṇhāpahānameva vaṇṇemi, sāti pana moghapuriso attabhāvepi taṇhāsaṁvaddhaniṁ viparītadiṭṭhiṁ",
  "tika-s0201t4:169_3": "paggayha tiṭṭhatī’’ti sātiṁ niggaṇhāti. Sabhāvadassanenāti dhammānaṁ aviparītasabhāvadassanena.",
  "tika-s0201t4:169_4": "Paccayadassanenāti kāraṇadassanena anavasesato hetuno paccayassa ca dassanena. Allīyethāti",
  "tika-s0201t4:169_5": "taṇhādiṭṭhivasena nissayetha. Tenāha ‘‘taṇhādiṭṭhīhī’’ti. Kelāyethāti pariharaṇakeḷiyā",
  "tika-s0201t4:169_6": "parihareyyātha. Tenāha ‘‘kīḷamānā vihareyyāthā’’ti. Dhanaṁ viya icchantāti dhanaṁ",
  "tika-s0201t4:169_7": "viya drabyaṁ viya icchaṁ taṇhaṁ janentā. Tenāha ‘‘gedhaṁ āpajjeyyāthā’’ti. Mamattaṁ",
  "tika-s0201t4:169_8": "uppādeyyāthāti ‘‘mamamida’’nti taṇhādiṭṭhivasena abhinivesaṁ janeyyātha. Nikantivasenapi",
  "tika-s0201t4:169_9": "gahaṇatthāya no desito, tassa vā saṇhasukhumassa vipassanādhammassa gahaṇaṁ nāma",
  "tika-s0201t4:169_10": "nikantiyā eva siyā, na oḷārikataṇhāyāti vuttaṁ ‘‘nikantivasenā’’ti.",
  "tika-s0201t4:170_0": "402. Paṭicca etasmā phalaṁ etīti paccayo, sabbo kāraṇavisesoti āha ‘‘khandhānaṁ paccayaṁ",
  "tika-s0201t4:170_1": "dassento’’ti. Yāva avijjā hi sabbo nesaṁ kāraṇaviseso idha dassito. Puna ādito paṭṭhāya",
  "tika-s0201t4:170_2": "yāva pariyosānā, antato paṭṭhāya yāva ādīti anulomato paṭilomato ca vaṭṭavivaṭṭadassanavasena",
  "tika-s0201t4:170_3": "nānānayehi paṭiccasamuppādo dassito, niccaggāhassa nimittabhūto kilesopi idha natthīti",
  "tika-s0201t4:170_4": "dīpeti. Tampi vuttatthamevāti tampi ‘‘ime ca, bhikkhave, cattāro āhārā’’tiādi yāva",
  "tika-s0201t4:170_5": "‘‘taṇhāpabhavā’’ti pāḷipadaṁ, tāva vuttatthameva sammādiṭṭhisuttavaṇṇanāyaṁ (ma.",
  "tika-s0201t4:170_6": "ni. aṭṭha. 1.89). Sesaṁ paṭiccasamuppādakathābhāvato visuddhimagge (visuddhi. 2.570)",
  "tika-s0201t4:170_7": "vitthāritāvāti imināva saṅgahitaṁ.",
  "tika-s0201t4:171": "404.Imasmiṁ sati idaṁ hotītiādīsu yaṁ vattabbaṁ, taṁ paramatthadīpaniyaṁ udānaṭṭhakathāyaṁ (udā. aṭṭha. 1) vuttanayeneva veditabbaṁ.",
  "tika-s0201t4:172_0": "407.Paṭidhāvanāti paṭisaraṇaṁ, pubbe attano āgataṁ atītaṁ addhānaṁ uddissa taṇhādiṭṭhivasena",
  "tika-s0201t4:172_1": "paṭigamananti attho. Nanu vicikicchāvasena pāḷiyaṁ paṭidhāvanā āgatāti? Saccaṁ āgatā,",
  "tika-s0201t4:172_2": "sā pana taṇhādiṭṭhihetukāti ‘‘taṇhādiṭṭhivasenā’’ti vuttaṁ. Tatthāti tasmiṁ yathādhigate ñāṇadassane.",
  "tika-s0201t4:173_0": "Niccalabhāvanti suppatiṭṭhitabhāvaṁ, titthiyavādavātehi akampiyabhāvañca. Garūti",
  "tika-s0201t4:173_1": "garuguṇayutto. Bhāriko pāsāṇacchattasadiso. Akāmā anuvattitabboti saddhāmattakeneva",
  "tika-s0201t4:173_2": "anuvattanamāha, na aveccappasādena. Kiccanti satthukiccaṁ. Brāhmaṇānanti jātimantabrāhmaṇānaṁ.",
  "tika-s0201t4:173_3": "Vatasamādānānīti magavatādivatasamādānāni. Diṭṭhikutūhalānīti taṁtaṁdiṭṭhiggāhavasena",
  "tika-s0201t4:173_4": "‘‘idaṁ saccaṁ, idaṁ sacca’’ntiādinā gahetabbakutūhalāni. Evaṁ nissaṭṭhānīti yathā",
  "tika-s0201t4:173_5": "mayā tumhākaṁ ovādo dinno, evaṁ nissaṭṭhāni vatādīni taṁ atikkamitvā kiṁ gaṇheyyātha.",
  "tika-s0201t4:173_6": "Sayaṁ ñāṇena ñātanti paraneyyataṁ muñcitvā attano eva ñāṇena yāthāvato ñātaṁ. Evaṁbhūtañca",
  "tika-s0201t4:173_7": "sayaṁ paccakkhato diṭṭhaṁ nāma hotīti āha ‘‘sayaṁ paññācakkhunā diṭṭha’’nti. Sayaṁ",
  "tika-s0201t4:173_8": "vibhāvitanti tehi bhikkhūhi tassa atthassa paccattaṁ vibhūtabhāvaṁ āpāditaṁ. Upanītāti",
  "tika-s0201t4:173_9": "upakkamena dhammadesanānusārena nītā. Mayāti kattari karaṇavacanaṁ. Dhammenāti kāraṇena.",
  "tika-s0201t4:173_10": "Etaṁ vacananti etaṁ ‘‘sandiṭṭhiko’’tiādivacanaṁ.",
  "tika-s0201t4:174_0": "408.Taṁ sammohaṭṭhānaṁ assa lokassa. Samodhānenāti samāgamena. Gabbhati attabhāvabhāvena",
  "tika-s0201t4:174_1": "vattatīti gabbho, kalalādiavattho dhammapabandho, tannissitattā pana sattasantāno",
  "tika-s0201t4:174_2": "‘‘gabbho’’ti vutto yathā ‘‘mañcā ukkuṭṭhiṁ karontī’’ti. Tannissayabhāvato mātukucchi",
  "tika-s0201t4:174_3": "‘‘gabbho’’ti veditabbo, gabbho viyāti vā. Yathā hi nivāsaṭṭhānatāya sattānaṁ ovarako",
  "tika-s0201t4:174_4": "‘‘gabbho’’ti vuccati, evaṁ gabbhaseyyakānaṁ yāva abhijāti nivāsaṭṭhānatāya mātukucchi",
  "tika-s0201t4:174_5": "‘‘gabbho’’ti vuttoti.",
  "tika-s0201t4:175_0": "Yamekarattinti yassaṁ ekarattiyaṁ. Bhummatthe hi idaṁ upayogavacanaṁ, accantasaṁyoge",
  "tika-s0201t4:175_1": "vā. Paṭhamanti sabbapaṭhamaṁ paṭisandhikkhaṇe. Gabbheti mātukucchiyaṁ. Māṇavoti satto.",
  "tika-s0201t4:175_2": "Yebhuyyena sattā rattiyaṁ paṭisandhiṁ gaṇhantīti rattiggahaṇaṁ. Abbhuṭṭhitovāti uṭṭhitaabbho",
  "tika-s0201t4:175_3": "viya, abhimukhabhāvena vā uṭṭhito eva maraṇassāti adhippāyo. So yātīti so māṇavo",
  "tika-s0201t4:175_4": "yāti paṭhamakkhaṇato paṭṭhāya gacchateva. Sa gacchaṁ na nivattatīti so evaṁ gacchanto",
  "tika-s0201t4:175_5": "khaṇamattampi na nivattati, aññadatthu maraṇameva upagacchatīti gāthāya attho.",
  "tika-s0201t4:176_0": "Utusamayaṁ sandhāya vuttaṁ, na lokasamaññātarajassa lagganadivasamattaṁ. Idāni vuttamevatthaṁ",
  "tika-s0201t4:176_1": "pākaṭataraṁ kātuṁ ‘‘mātugāmassa kira yasmi’’ntiādi vuttaṁ. Tatthāti tasmiṁ gabbhāsaye.",
  "tika-s0201t4:176_2": "Saṇṭhahitvāti nibbattitvā. Bhijjitvāti aggahitagabbhā eva bhinnā hutvā. Ayañhi tassā",
  "tika-s0201t4:176_3": "sabhāvo. Vatthu suddhaṁ hotīti paggharitalohitattā anāmayattā ca gabbhāsayo suddho",
  "tika-s0201t4:176_4": "hoti. Suddhavatthuttā tato paraṁ katipayadivasāni khettameva hoti gabbhasaṇṭhahanassa",
  "tika-s0201t4:176_5": "parittassa lohitalesassa vijjamānattā. Sambhavassa pana kathaṁ sabbhāvoti āha ‘‘tasmiṁ",
  "tika-s0201t4:176_6": "samaye’’tiādi. Itthisantānepi sukkadhātu labbhateva. Tenāha ‘‘aṅgaparāmasanenapi",
  "tika-s0201t4:176_7": "dārako nibbattatiyevā’’ti. Yathā pārikāya nābhiparāmasanena sāmassa bodhisattassa,",
  "tika-s0201t4:176_8": "diṭṭhamaṅgalikāya nābhiparāmasanena maṇḍabyassa nibbatti. Gandhabboti gandhanato",
  "tika-s0201t4:176_9": "uppajjanagatiyā nimittupaṭṭhāpanena sūcanato gandhoti laddhanāmena bhavagāmikammunā",
  "tika-s0201t4:176_10": "abbati pavattatīti gandhabbo, tattha uppajjanakasatto. Tenāha ‘‘tatrūpagasatto’’ti.",
  "tika-s0201t4:176_11": "Kammayantayantitoti tatrūpapattiāvahena kammasaṅkhātena pellanakayantena tathattāya",
  "tika-s0201t4:176_12": "pellito upanīto. Mahantena jīvitasaṁsayenāti vijāyanaparikkilesena ‘‘jīvissāmi kho,",
  "tika-s0201t4:176_13": "na nu kho jīvissāmi ahaṁ vā, putto vā me’’ti evaṁ pavattena jīvitasaṁsayena vipulena",
  "tika-s0201t4:176_14": "garutarena saṁsayena. Taṁ ṭhānanti thanappadesamāha. Kīḷanti tenāti kīḷanaṁ, kīḷanameva kīḷanakaṁ.",
  "tika-s0201t4:177_0": "409.Sārajjatīti sārattacitto hoti. Byāpajjatīti byāpannacitto hoti. Kāye kesādidvattiṁsāsucisamudāye",
  "tika-s0201t4:177_1": "taṁsabhāvārammaṇā sati kāyasati. Anupaṭṭhapetvāti anuppādetvā, yathāsabhāvato kāyaṁ",
  "tika-s0201t4:177_2": "anupadhāretvāti attho. Parittacetasoti kilesehi parito khaṇḍitacitto. Tenāha ‘‘akusalacitto’’ti.",
  "tika-s0201t4:177_3": "Ete akusaladhammā. Nirujjhantīti nirodhaṁ pattā honti. Taṇhāvasena abhinandatīti",
  "tika-s0201t4:177_4": "sappītikataṇhāvasena abhimukhaṁ hutvā nandati. Abhivadatīti taṇhāvasena taṁ taṁ ārammaṇaṁ",
  "tika-s0201t4:177_5": "abhinivissa vadati. Ajjhosāyāti anaññasādhāraṇaṁ viya ārammaṇaṁ taṇhāvasena anupavisitvā.",
  "tika-s0201t4:177_6": "Tenāha ‘‘gilitvā pariniṭṭhapetvā’’ti. Dukkhaṁ kathaṁ abhinandatīti ettha dukkhahetukaṁ",
  "tika-s0201t4:177_7": "abhinandanto dukkhaṁ abhinandati nāmāti daṭṭhabbaṁ. Aṭṭhakathāyaṁ pana yāvatā yassa",
  "tika-s0201t4:177_8": "dukkhe diṭṭhitaṇhā abhinandanā appahīnā, tāvatāyaṁ dukkhaṁ abhinandati nāmāti dassetuṁ",
  "tika-s0201t4:177_9": "‘‘ahaṁ dukkhito mama dukkhanti gaṇhanto abhinandati nāmā’’ti vuttaṁ. Tena gāhadvayahetukā",
  "tika-s0201t4:177_10": "tattha abhinandanāti dasseti. Puna ekavāranti punapi ekavāraṁ. Phalahetusandhihetuphalasandhivasena",
  "tika-s0201t4:177_11": "dvisandhī. ‘‘Gabbhassāvakkanti hotī’’tiādinā atthato sarūpato ca etarahi phalasaṅkhepassa.",
  "tika-s0201t4:177_12": "Sarūpeneva ca itaradvayassa desitattā āha ‘‘tisaṅkhepa’’nti.",
  "tika-s0201t4:178_0": "410-414. Samathayānikassa bhikkhuno vedanāmukhena saṅkhepeneva yāva arahattā kammaṭṭhānaṁ",
  "tika-s0201t4:178_1": "idha kathitanti āha ‘‘saṁkhittena taṇhāsaṅkhayavimuttiṁ dhārethā’’ti. ‘‘Imaṁ taṇhāsaṅkhayavimutti’’nti",
  "tika-s0201t4:178_2": "ca bhagavā yathādesitaṁ desanaṁ avocāti vuttaṁ ‘‘imaṁ…pe… vimuttidesana’’nti . Yadi",
  "tika-s0201t4:178_3": "evaṁ kathaṁ desanā vimuttīti āha ‘‘desanā hi…pe… vimuttīti vuttā’’ti. Yassā taṇhāya",
  "tika-s0201t4:178_4": "vasena sāti bhikkhu sassataggāhamahāsaṅghāṭapaṭimukko, sā sabbabuddhānaṁ desanā hatthāvalambamānepi",
  "tika-s0201t4:178_5": "durugghāṭiyā jātāti āha ‘‘mahātaṇhājālataṇhāsaṅghāṭapaṭimukka’’nti. Mahātaṇhājāleti",
  "tika-s0201t4:178_6": "mahante taṇhājaṭe. Taṇhāsaṅghāṭeti taṇhāya saṅghāṭe. Tathābhūto ca tassa abbhantare",
  "tika-s0201t4:178_7": "kato nāma hotīti āha ‘‘anupaviṭṭho antogadho’’ti. Sesaṁ suviññeyyameva.",
  "tika-s0201t4:179": "Mahātaṇhāsaṅkhayasuttavaṇṇanāya līnatthappakāsanā samattā.",
  "tika-s0201t4:180": "9. Mahāassapurasuttavaṇṇanā",
  "tika-s0201t4:181_0": "415.Jānapadinoti janapadavanto, janapadassa vā issarā rājakumārā gottavasena aṅgā",
  "tika-s0201t4:181_1": "nāma. Tesaṁ nivāso yadi eko janapado , kathaṁ bahuvacananti āha ‘‘ruḷhīsaddenā’’ti.",
  "tika-s0201t4:181_2": "Akkharacintakā hi īdisesu ṭhānesu yutte viya saliṅgavacanāni (pāṇini 1.2.51) icchanti.",
  "tika-s0201t4:181_3": "Ayamettha ruḷhī yathā ‘‘kurūsu viharati, mallesu viharatī’’ti ca. Tabbisesane pana",
  "tika-s0201t4:181_4": "janapadasadde jātisadde ekavacanameva. Tenāha ‘‘aṅgesu janapade’’ti. Assā vuccanti",
  "tika-s0201t4:181_5": "pāsāṇāni, tāni sundarāni tattha santīti ‘‘assapura’’nti so nigamo vuttoti kecī. Apare",
  "tika-s0201t4:181_6": "pana ājānīyo asso rañño tattha gahaṇaṁ upagatoti ‘‘assapura’’nti vuttoti vadanti.",
  "tika-s0201t4:181_7": "Kiṁ tehi, nāmametaṁ tassa nigamassa. Yasmā pana tattha bhagavato nibaddhavasanaṭṭhānaṁ",
  "tika-s0201t4:181_8": "kiñci nāhosi, tasmā ‘‘taṁ gocaragāmaṁ katvā viharati’’cceva vuttaṁ. Tathā hi pāḷiyaṁ",
  "tika-s0201t4:181_9": "‘‘assapuraṁ nāma aṅgānaṁ nigamo’’ti gocaragāmakittanameva kataṁ.",
  "tika-s0201t4:182_0": "Evarūpena sīlenātiādīsu sīlaggahaṇena vārittasīlamāha. Tena sammāvācākammantājīve",
  "tika-s0201t4:182_1": "dasseti. Ācāraggahaṇena cārittasīlaṁ. Tena parisuddhaṁ kāyavacīsamācāraṁ. Paṭipattiggahaṇena",
  "tika-s0201t4:182_2": "samathavipassanāmaggaphalasaṅgahaṁ sammāpaṭipattiṁ. Lajjinoti iminā yathāvuttasīlācāramūlakāraṇaṁ.",
  "tika-s0201t4:182_3": "Pesalāti iminā pārisuddhiṁ. Uḷāraguṇāti iminā paṭipattiyā pāripūriṁ. Bhikkhusaṅghasseva",
  "tika-s0201t4:182_4": "vaṇṇaṁ kathentīti idaṁ tesaṁ upāsakānaṁ yebhuyyena bhikkhūnaṁ guṇakittanapasutatāya",
  "tika-s0201t4:182_5": "vuttaṁ. Te pana saddhammepi sammāsambuddhepi abhippasannā eva. Tenāha ‘‘buddhamāmakā",
  "tika-s0201t4:182_6": "dhammamāmakā’’ti. Vatthuttaye hi ekasmiṁ abhippasannā itaradvaye abhippasannā eva",
  "tika-s0201t4:182_7": "tadavinābhāvato. Piṇḍapātāpacāyaneti lakkhaṇavacanametaṁ yathā ‘‘kākehi sappi rakkhitabba’’nti,",
  "tika-s0201t4:182_8": "tasmā paccayapaṭipūjaneti vuttaṁ hoti. Paccayadāyakānañhi kārassa attano sammāpaṭipattiyā",
  "tika-s0201t4:182_9": "mahapphalabhāvassa karaṇaṁ idha ‘‘piṇḍapātāpacāyana’’nti adhippetaṁ.",
  "tika-s0201t4:183_0": "Samaṇakaraṇāti samaṇabhāvakarā, samaṇabhāvassa kārakāti attho. Te pana ekantato attano",
  "tika-s0201t4:183_1": "santāne uppāditā vaḍḍhitā ca hontīti āha ‘‘samādāya paripūritā’’ti. Samaṇaggahaṇañcettha",
  "tika-s0201t4:183_2": "samaṇavasena, na sāmaññamattenāti āha ‘‘samitapāpasamaṇa’’nti. Brāhmaṇakaraṇāti etthāpi",
  "tika-s0201t4:183_3": "vuttanayenevattho veditabbo. Byañjanato eva cāyaṁ bhedo, yadidaṁ samaṇabrāhmaṇāti",
  "tika-s0201t4:183_4": ", na atthato. Samaṇenakattabbadhammāti samaṇadhamme ṭhitena sampādetabbadhammā. Yo",
  "tika-s0201t4:183_5": "hi heṭṭhimasikkhāsaṅkhātasamaṇabhāve suppatiṭṭhito, tena ye uparisikkhāsaṅkhātasamaṇabhāvā",
  "tika-s0201t4:183_6": "sampādetabbā, tesaṁ vaseneva vuttasamaṇena kattabbadhammā vuttāti. Tathā hi tesaṁ",
  "tika-s0201t4:183_7": "samaṇabhāvāvahataṁ sandhāyāha ‘‘tepi ca samaṇakaraṇā hontiyevā’’ti. Idha panāti mahāassapure.",
  "tika-s0201t4:183_8": "Hirottappādivasena desanā vitthāritāti hirottappa-parisuddhakāyavacīmanosamācārājīvaindriyasaṁvara-bhojanemattaññuta-",
  "tika-s0201t4:183_9": "jāgariyānuyogasatisampajañña-jhānavijjāvasena samaṇakaraṇadhammadesanā vitthārato",
  "tika-s0201t4:183_10": "desitā, na tikanipāte viya saṅkhepato. Phalaggahaṇeneva vipākaphalaṁ gahitaṁ, taṁ",
  "tika-s0201t4:183_11": "pana ukkaṭṭhaniddesena catubbidhaṁ sāmaññaphalaṁ daṭṭhabbaṁ. Ānisaṁsaggahaṇena piyamanāpatādiudrayo.",
  "tika-s0201t4:183_12": "Tasseva atthoti tasseva avañcāpadasseva atthaniddeso. ‘‘Yassā hī’’tiādinā byatirekavasena",
  "tika-s0201t4:183_13": "atthaṁ vadati. Ettakena ṭhānenāti ettakena pāḷipadesena. Hirottappādīnaṁ upari pāḷiyaṁ",
  "tika-s0201t4:183_14": "vuccamānānaṁ samaṇakaraṇadhammānaṁ. Vaṇṇaṁ kathesīti guṇaṁ ānisaṁsaṁ abhāsi. Satipaṭṭhāne",
  "tika-s0201t4:183_15": "vuttanayenāti ‘‘apica vaṇṇabhaṇanameta’’ntiādinā satipaṭṭhānavaṇṇanāyaṁ (dī. ni.",
  "tika-s0201t4:183_16": "aṭṭha. 2.373; ma. ni. aṭṭha. 1.106) vuttanayena.",
  "tika-s0201t4:184_0": "416.Yaṁ hirīyatīti yena dhammena hetubhūtena vā jigucchati. Karaṇe hetaṁ paccattavacanaṁ.",
  "tika-s0201t4:184_1": "Yanti vā liṅgavipallāsena vutto, dhammoti attho. Hirīyitabbenāti upayogatthe karaṇavacanaṁ,",
  "tika-s0201t4:184_2": "hirīyitabbayuttakaṁ kāyaduccaritādinti attho. Ottappitabbenāti etthāpi eseva nayo.",
  "tika-s0201t4:184_3": "Ajjhattaṁ niyakajjhattaṁ jātiādi samuṭṭhānaṁ etissāti ajjhattasamuṭṭhānā hirī, bahiddhā",
  "tika-s0201t4:184_4": "attato bahibhūto parasatto samuṭṭhānaṁ etissāti bahiddhāsamuṭṭhānaṁ ottappaṁ. Attādhipatito",
  "tika-s0201t4:184_5": "āgatā attādhipateyyā, attānaṁ adhipatiṁ katvā pavattā. Lajjāsabhāvasaṇṭhitāti pāpajigucchanasabhāvaṭṭhāyinī.",
  "tika-s0201t4:184_6": "Sappatissavalakkhaṇattā garunā kismiñci vutte gāravavasena patissavanaṁ patissavo,",
  "tika-s0201t4:184_7": "saha patissavenāti sappatissavaṁ, patissavabhūtaṁ taṁsabhāvañca yaṁ kiñci gāravaṁ.",
  "tika-s0201t4:184_8": "Jātiādimahattatāpaccavekkhaṇena uppajjamānā ca hirī tattha gāravavasena pavattatīti",
  "tika-s0201t4:184_9": "sappatissavalakkhaṇāti vuccati. Bhayasabhāvasaṇṭhitanti pāpato bhāyanasabhāvaṭṭhāyī,",
  "tika-s0201t4:184_10": "vajjabhīrukabhayadassāvilakkhaṇattā vajjaṁ bhāyati taṁ bhayato passatīti vajjabhīrukabhayadassāvī,",
  "tika-s0201t4:184_11": "evaṁsabhāvaṁ ottappaṁ. Ajjhattasamuṭṭhānāditā ca hirottappānaṁ tattha tattha pākaṭabhāveneva",
  "tika-s0201t4:184_12": "vuccati, na paresaṁ kadāci aññamaññavippayogā. Na hi lajjanaṁ nibbhayaṁ, pāpabhayaṁ",
  "tika-s0201t4:184_13": "vā alajjanaṁ hotīti. Ayamettha saṅkhepo, vitthāro pana aṭṭhasāliniyaṁ (dha. sa. aṭṭha.",
  "tika-s0201t4:184_14": "1.balarāsivaṇṇanā) vuttanayeneva veditabbo. Lokamariyādassa pālanato lokapāladhammā",
  "tika-s0201t4:184_15": "nāma. Sukkāti odātā pabhassarabhāvakārakā, sukkābhijātihetutāya vā sukkā. Sambhedanti",
  "tika-s0201t4:184_16": "ācāramariyādāsaṅkaraṁ. Devabhāvāvahā dhammāti devadhammā.",
  "tika-s0201t4:185": "Sukkadhammasamāhitāti yathāvuttasukkadhammasamaṅgino. Santoti vūpasantadosā. Sappurisāti santajanā. Saparahitasādhakā hi sādhavo.",
  "tika-s0201t4:186_0": "Avayavavinimuttassa samudāyassa abhāvato, avayavena ca samudāyassa apadisitabbato",
  "tika-s0201t4:186_1": "ovādūpasampadāvahaovādekadeso ovādūpasampadāti. Idhāti imasmiṁ assapure. Ete hirottappadhammā.",
  "tika-s0201t4:186_2": "Samaṇadhammā nāmāti dassitā mūlabhūtasamaṇabhāvakarā dhammāti katvā. Tathā hi tesaṁ ādito gahaṇaṁ.",
  "tika-s0201t4:187_0": "Yassa adhigamena nippariyāyato samaṇā nāma honti, so ariyamaggo ‘‘samaṇassa kammaṁ",
  "tika-s0201t4:187_1": "paṭipadā’’ti katvā sāmaññaṁ, tassa pana phalabhāvato, ārammaṇakaraṇavasena araṇīyato",
  "tika-s0201t4:187_2": "phalanibbānāni sāmaññattho. Rāgaṁ khepetīti rāgakkhayo, ariyamaggo. Rāgo khīyati",
  "tika-s0201t4:187_3": "etthāti rāgakkhayo, nibbānaṁ. Phalaṁ pana kāraṇūpacārena rāgakkhayo daṭṭhabbo. Dosakkhayo",
  "tika-s0201t4:187_4": "mohakkhayoti etthāpi eseva nayo. Sāmaññabhūto attho sāmaññattho, maggo, sāmaññassa",
  "tika-s0201t4:187_5": "atthoti sāmaññattho, phalanti āha ‘‘maggampi phalampi ekato katvā sāmaññattho kathito’’ti.",
  "tika-s0201t4:187_6": "Tayidaṁ ukkaṭṭhaniddesena vuttaṁ. Sīlādipubbabhāgapaṭipadāpi hi idha ‘‘sāmaññattho’’ti",
  "tika-s0201t4:187_7": "gahitā. Tenevāha ‘‘sati uttarikaraṇīye’’ti. Paṭivedayāmīti punappunaṁ ñāpemi.",
  "tika-s0201t4:188_0": "417.Kammapathavasenevāti akusalakammapathabhāveneva, tato tādisampi akusalakammaṁ",
  "tika-s0201t4:188_1": "bhikkhussa kātuṁ na yuttanti duṭṭhullabhāveneva tato oramatīti adhippāyo. Sikkhāpadabaddhenāti",
  "tika-s0201t4:188_2": "sikkhāpadapaññāpanena. Pānīyaghaṭe vā patte vā kākānaṁ hatthaṁ vā daṇḍaṁ vā leḍḍuṁ",
  "tika-s0201t4:188_3": "vāti sabbamidaṁ nidassanamattaṁ daṭṭhabbaṁ. Yattha katthaci hi ṭhitānaṁ aññesampi",
  "tika-s0201t4:188_4": "pāṇīnaṁ uṭṭhāpanādi sabbaṁ aniṭṭhakaraṇaṁ idha aparisuddhakāyasamācārabhāveneva saṅgahitanti.",
  "tika-s0201t4:188_5": "Uttānoti uddhamuddhaṁ tanotīti uttāno. Evaṁbhūto ca kenaci anuppādabhūmiyaṁ sañjātasālakalyāṇīkhandho",
  "tika-s0201t4:188_6": "viya uparūpari uggatuggato pākaṭo ca hotīti āha ‘‘uggato pākaṭo’’ti. Anāvaṭoti anivuto.",
  "tika-s0201t4:188_7": "Tenāha ‘‘asañchanno’’ti, nacchādetabboti attho. Ekasadiso visuddhabhāvena. Antarantare",
  "tika-s0201t4:188_8": "chiddarahito pubbenāparaṁ sammāpaṭipattiyā sandhānena. Saṁvuto kāyikassa saṁvarassa",
  "tika-s0201t4:188_9": "anupakkilesato. Tenāha ‘‘kilesānaṁ dvāraṁ pidahanenā’’ti.",
  "tika-s0201t4:189_0": "418. Ettha yathā lahukataraṁ kākuṭṭhāpanādikāyakammaṁ kāyasamācārassa aparisuddhabhāvāvahaṁ",
  "tika-s0201t4:189_1": "sallekhavikopanato, micchāvitakkanamattañca manosamācārassa, evaṁ yaṁ kiñci aniyyānakathākathanamattaṁ",
  "tika-s0201t4:189_2": "vacīsamācārassa aparisuddhabhāvāvahaṁ sallekhavikopanato, na hasādhippāyena musākathananti",
  "tika-s0201t4:189_3": "daṭṭhabbaṁ. Hasādhippāyena hi musākathanaṁ sikkhāpadabaddheneva paṭikkhittanti.",
  "tika-s0201t4:190_0": "420. Ājīvopi ekacco kammapathavasena vārito labbhati. So pana atioḷāriko kāyavacīsamācāravāresu",
  "tika-s0201t4:190_1": "vuttanayo evāti na gahitoti daṭṭhabbaṁ. Ye pana ‘‘tādiso bhikkhūnaṁ ayogyato na gahito’’ti",
  "tika-s0201t4:190_2": "vadanti, taṁ micchā tathā sati kāyavacīsamācāravārepi tassa aggahetabbabhāvāpattito.",
  "tika-s0201t4:190_3": "‘‘Khādatha pivathā’’ti pucchā attano khāditukāmatādīpanena, pariyāyakathābhāvato",
  "tika-s0201t4:190_4": "panesā sallekhavikopanā jātā.",
  "tika-s0201t4:191_0": "422. Anesanaṁ pahāya dhammena samena paccaye pariyesanto pariyesanamattaññū nāma.",
  "tika-s0201t4:191_1": "Dāyakassa deyyadhammassa attano ca pamāṇaññutāpaṭiggaṇhanto paṭiggahaṇamattaññū nāma.",
  "tika-s0201t4:191_2": "Yoniso paccavekkhitvā paribhuñjanto paribhogamattaññū nāma.",
  "tika-s0201t4:192_0": "423.Ekasmiṁkoṭṭhāseti majjhimayāmasaññite ekasmiṁ koṭṭhāse. ‘‘Vāmena passena sentī’’ti",
  "tika-s0201t4:192_1": "evaṁ vuttā. Dakkhiṇapassena sayāno nāma natthi dakkhiṇahatthassa sarīraggahaṇādipayogakkhamato.",
  "tika-s0201t4:192_2": "Purisavasena cetaṁ vuttaṁ.",
  "tika-s0201t4:193_0": "Tejussadattāti iminā sīhassa abhīrukabhāvaṁ dasseti. Bhīrukā hi sesamigā attano āsayaṁ",
  "tika-s0201t4:193_1": "pavisitvā santāsapubbakaṁ yathā tathā sayanti, sīho pana abhīrukabhāvato satokārī",
  "tika-s0201t4:193_2": "bhikkhu viya satiṁ upaṭṭhapetvāva sayati. Tenāha ‘‘dve purimapāde’’tiādi. Seti abyāvaṭabhāvena",
  "tika-s0201t4:193_3": "pavattati etthāti seyyā, catutthajjhānameva seyyā. Kiṁ pana taṁ catutthajjhānanti?",
  "tika-s0201t4:193_4": "Ānāpānacatutthajjhānaṁ. Tattha hi ṭhatvā vipassanaṁ vaḍḍhetvā bhagavā anukkamena",
  "tika-s0201t4:193_5": "aggamaggaṁ adhigato tathāgato jātoti keci, tayidaṁ padaṭṭhānaṁ nāma na seyyā. Apare",
  "tika-s0201t4:193_6": "pana ‘‘catutthajjhānasamanantarā bhagavā parinibbāyī’’ti vuttapadaṁ gahetvā ‘‘lokiyacatutthajjhānasamāpatti",
  "tika-s0201t4:193_7": "tathāgataseyyā’’ti vadanti, tathā sati parinibbānakālikā tathāgataseyyāti āpajjati,",
  "tika-s0201t4:193_8": "na ca bhagavā catutthajjhānaṁ samāpajjanabahulo vihāsi, aggaphalajhānaṁ panettha",
  "tika-s0201t4:193_9": "‘‘catutthajjhāna’’nti adhippetaṁ. Tattha yathā sattānaṁ niddupagamanalakkhaṇā seyyā",
  "tika-s0201t4:193_10": "bhavaṅgacittavāravasena hoti, tañca tesaṁ paṭhamajātisamanvayaṁ yebhuyyavuttikaṁ,",
  "tika-s0201t4:193_11": "evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ",
  "tika-s0201t4:193_12": "‘‘tathāgataseyyā’’ti veditabbaṁ. Sīhaseyyāti seṭṭhaseyyāti āha ‘‘uttamaseyyā’’ti.",
  "tika-s0201t4:194": "426.Vigatantānīti iṇamūlāni. Tesanti iṇamūlānaṁ. Pariyantoti avaseso.",
  "tika-s0201t4:195_0": "Pavattinivāraṇena catuiriyāpathaṁ chindanto. Ābādhatīti pīḷeti. Dukkhitoti sañjātadukkho.",
  "tika-s0201t4:195_1": "Appaṁ balaṁ balamattā. Appattho hi ayaṁ mattā-saddo ‘‘mattāsukhapariccāgā’’tiādīsu",
  "tika-s0201t4:195_2": "(dha. pa. 290) viya, balavattho pana mattā-saddo anatthantaro. Sesanti ‘‘tassa hi",
  "tika-s0201t4:195_3": "bandhanā muttomhīti āvajjayato tadubhayaṁ hotī’’tiādinā vattabbaṁ sandhāyāha. Sabbapadesūti",
  "tika-s0201t4:195_4": "vuttāvasiṭṭhesu sabbapadesu. Yenakāmaṁ yathāruci gacchatīti yenakāmaṁgamoti anunāsikalopaṁ",
  "tika-s0201t4:195_5": "akatvā niddeso. Bhujo attano yathāsukhaviniyogo isso icchitabbo etthāti bhujisso,",
  "tika-s0201t4:195_6": "sāmiko. So pana aparasantakatāya ‘‘attano santako’’ti vutto. Dullabhaāpatāya kaṁ",
  "tika-s0201t4:195_7": "tārenti etthāti kantāroti āha ‘‘nirudakaṁ dīghamagga’’nti.",
  "tika-s0201t4:196_0": "Vināsetīti khādanadubbiniyojanādīhi yathā iṇamūlaṁ kiñci na hoti, tathā karoti. Yamhi",
  "tika-s0201t4:196_1": "rāgavatthumhi. So puggalo. Tena rāgavatthunā, puriso ce itthiyā, itthī ce purisena.",
  "tika-s0201t4:196_2": "Iṇaṁ viya kāmacchando daṭṭhabbo pīḷāsamānato.",
  "tika-s0201t4:197": "Na vindatīti na jānāti. Upaddavethāti sukhavihārassa upaddavaṁ karotha, vibādhethāti attho. Rogo viya byāpādo daṭṭhabbo sukhabhañjanasamānato.",
  "tika-s0201t4:198_0": "Nānāvidhahetūpāyālaṅkatatāya khandhāyatanadhātupaṭiccasamuppādādidhammanītivicittatāya",
  "tika-s0201t4:198_1": "ca vicittanaye. Dhammassavaneti dhammakathāyaṁ. Kathā hi sotabbaṭṭhena ‘‘savana’’nti",
  "tika-s0201t4:198_2": "vuttā. Evamettha sīlaṁ vibhattaṁ, evaṁ jhānābhiññā, evaṁ vipassanāmaggaphalānīti",
  "tika-s0201t4:198_3": "neva tassa dhammassavanassa ādimajjhapariyosānaṁ jānāti. Uṭṭhiteti niṭṭhite. Aho",
  "tika-s0201t4:198_4": "kāraṇanti tattha tattha paṭiññānurūpena nikkhittasādhanavasena gahitakāraṇaṁ. Aho",
  "tika-s0201t4:198_5": "upamāti tasseva kāraṇassa patiṭṭhāpanavasena anvayato byatirekato ca patiṭṭhaṁ udāharaṇādi.",
  "tika-s0201t4:198_6": "Bandhanāgāraṁ viya thinamiddhaṁ daṭṭhabbaṁ dukkhato niyyānassa vibandhanato.",
  "tika-s0201t4:199_0": "Yasmā kukkuccanīvaraṇaṁ uddhaccarahitaṁ natthi, yasmā vā uddhaccakukkuccaṁ samānakiccāhārapaṭipakkhaṁ,",
  "tika-s0201t4:199_1": "tasmā kukkuccassa visayaṁ dassento ‘‘vinaye apakataññunā’’tiādimāha. Yathā hi uddhaccaṁ",
  "tika-s0201t4:199_2": "sattassa avūpasamakaraṁ, tathā kukkuccampi. Yathāpi uddhaccassa ñātivitakkādi āhāro,",
  "tika-s0201t4:199_3": "tathā kukkuccassapi. Yathā ca uddhaccassa samatho paṭipakkho, tathā kukkuccassapīti.",
  "tika-s0201t4:199_4": "Dāsabyaṁ viya uddhaccakukkuccaṁ daṭṭhabbaṁ aseribhāvāpādanato.",
  "tika-s0201t4:200_0": "Soḷasavatthukā vicikicchā aṭṭhavatthukaṁ vicikicchaṁ anupaviṭṭhāti āha ‘‘aṭṭhasu",
  "tika-s0201t4:200_1": "ṭhānesu vicikicchā’’ti. Vicikicchantoti saṁsayanto. Adhimuccitvāti pattiyāyetvā.",
  "tika-s0201t4:200_2": "Gaṇhitunti saddheyyavatthuṁ pariggahetuṁ. Abhimukhaṁ sappanaṁ āsappanaṁ, parito sappanaṁ",
  "tika-s0201t4:200_3": "parisappanaṁ. Padadvayenapi cittassa anicchanākārameva vadati. Khemantagāmimaggaṁ",
  "tika-s0201t4:200_4": "na pariyogāhati etenāti apariyogāhanaṁ, ussaṅkitaparisaṅkitabhāvena chambhitaṁ hoti",
  "tika-s0201t4:200_5": "cittaṁ yassa dhammassa vasena, so dhammo chambhitattanti vicikicchanākāramāha. Tenāha",
  "tika-s0201t4:200_6": "‘‘cittassa uppādayamānā’’ti. Kantāraddhānamaggo viyāti sāsaṅkakantāraddhānamaggo",
  "tika-s0201t4:200_7": "viya daṭṭhabbā appaṭipattihetubhāvato.",
  "tika-s0201t4:201_0": "Natthi ettha iṇanti aṇaṇo, tassa bhāvo āṇaṇyaṁ, kassaci iṇassa adhāraṇaṁ. Samiddhakammantoti",
  "tika-s0201t4:201_1": "nipphannajīvikappayogo. Paribundhati uparodhetīti ra-kārassa la-kāraṁ katvā palibodho,",
  "tika-s0201t4:201_2": "aserivihāro, tassa mūlaṁ kāraṇanti palibodhamūlaṁ. Cha dhamme bhāvetvāti asubhanimittaggāhādike",
  "tika-s0201t4:201_3": "cha dhamme uppādetvā vaḍḍhetvā. Cha dhamme bhāvetvāti ca mettānimittaggāhādayo ca",
  "tika-s0201t4:201_4": "tattha tattha cha dhammāti vuttāti veditabbo. Pajahatīti vikkhambhanavasena pajahati.",
  "tika-s0201t4:201_5": "Tenāha ‘‘ācārapaṇṇattiādīni sikkhāpiyamāno’’tiādi. Paravatthumhīti visabhāgavatthusmiṁ,",
  "tika-s0201t4:201_6": "paravisaye vā. Paravisayā hete bhikkhuno, yadidaṁ pañca kāmaguṇā. Āṇaṇyamiva kāmacchandappahānaṁ",
  "tika-s0201t4:201_7": "āha piyavatthuabhāvāvahato.",
  "tika-s0201t4:202": "Ācāravipattipaṭibāhakāni sikkhāpadāni ācārapaṇṇattiādīni. Ārogyamiva byāpādappahānaṁ āha kāyacittānaṁ phāsubhāvāvahato.",
  "tika-s0201t4:203": "Bandhanā mokkhamiva thinamiddhappahānaṁ āha cittassa niggahitabhāvāvahato.",
  "tika-s0201t4:204": "Bhujissaṁ viya uddhaccakukkuccappahānaṁ āha cittassa seribhāvāvahato.",
  "tika-s0201t4:205": "Tiṇaṁviyāti tiṇamiva katvā. Agaṇetvāti acintetvā. Khemantabhūmiṁ viya vicikicchāpahānaṁ āha anussaṅkitāparisaṅkitabhāvena sammāpaṭipattihetubhāvato.",
  "tika-s0201t4:206_0": "427. Kirīyati (a. ni. ṭī. 3.5.28-29) gabbhāsaye khipīyatīti karo, sambhavo, karato",
  "tika-s0201t4:206_1": "jātoti karajo, mātāpettikasambhavoti attho. Mātuyā hi sarīrasaṇṭhāpanavasena karato",
  "tika-s0201t4:206_2": "jātoti karajoti apare. Ubhayathāpi karajakāyanti catusantatirūpamāha. Temetīti tintaṁ",
  "tika-s0201t4:206_3": "karoti. Ko panettha tintabhāvoti āha ‘‘snehetī’’ti, pītisnehena pīṇanaṁ karotīti",
  "tika-s0201t4:206_4": "attho. Tenāha ‘‘sabbattha pavattapītisukhaṁ karotī’’ti. Pītisamuṭṭhānapaṇītarūpehi",
  "tika-s0201t4:206_5": "sakalassa karajakāyassa pariphuṭatāya cettha taṁsamuṭṭhāpakapītisukhānaṁ sabbattha",
  "tika-s0201t4:206_6": "pavatti jotitā. Parisandetītiādīsupi eseva nayo. Tatthāpi hi ‘‘samantato sandeti",
  "tika-s0201t4:206_7": "temeti sneheti, sabbattha pavattapītisukhaṁ karotī’’tiādinā yathārahaṁ attho veditabbo.",
  "tika-s0201t4:206_8": "Paripūretīti vāyunā bhastaṁ viya imaṁ karajakāyaṁ pītisukhena pūreti. Samantato phusatīti",
  "tika-s0201t4:206_9": "imaṁ karajakāyaṁ pītisukhena phusati. Sabbāvatoti a-kārassa ā-kāro kato, sabbāvayavavatoti",
  "tika-s0201t4:206_10": "atthoti āha ‘‘sabbakoṭṭhāsavato’’ti, maṁsādisabbābhāgavatoti attho. Aphuṭaṁ nāma",
  "tika-s0201t4:206_11": "na hoti pītisukhasamuṭṭhānehi rūpehi sabbatthakameva byāpitattā. Kātuñceva yojetuñca",
  "tika-s0201t4:206_12": "cheko sannetuṁ paṭibaloti yojanā. Nhānīyacuṇṇānaṁ parimaddanavasena piṇḍaṁ karontena",
  "tika-s0201t4:206_13": "hatthena bhājanaṁ nippīḷetabbaṁ hotīti āha ‘‘sannentassa bhijjatī’’ti. Anugatāti",
  "tika-s0201t4:206_14": "anupaviṭṭhā. Parigatāti parito samantato tintā. Tintabhāveneva samaṁ antaraṁ bāhirañca",
  "tika-s0201t4:206_15": "etissāti santarabāhirā. Sabbatthakamevāti sabbattheva. Na ca pagghariṇī pamāṇayuttasseva",
  "tika-s0201t4:206_16": "udakassa sittattā. Ettha ca nhānīyapiṇḍaṁ viya karajakāyo, taṁ temetvā sampiṇḍitapamāṇayuttaudakaṁ",
  "tika-s0201t4:206_17": "viya paṭhamajjhānasukhaṁ daṭṭhabbaṁ.",
  "tika-s0201t4:207_0": "428.Heṭṭhā ubbhijjitvā uggacchanaudakoti rahadassa adhothūladhārāvasena ubbhijja",
  "tika-s0201t4:207_1": "uṭṭhahanaudako. Antoyeva ubbhijjanaudakoti rahadassa abbhantareyeva thūladhārā ahutvā",
  "tika-s0201t4:207_2": "uṭṭhitaudakasirāmukhehi ubbhijjanako. Āgamanamaggoti nadītaḷākakandarasaraādito āgamanamaggo.",
  "tika-s0201t4:208_0": "429. Uppalagacchāni ettha santīti uppalinī (a. ni. ṭī. 3.5.28-29), vāri. Ayamettha",
  "tika-s0201t4:208_1": "vinicchayo, tathā hi loke rattakkhiko ‘‘puṇḍarīkakkho’’ti vuccati. Keci pana ‘‘rattaṁ",
  "tika-s0201t4:208_2": "padumaṁ, setaṁ puṇḍarīka’’nti vadanti. Uppalādīni viya karajakāyo, udakaṁ viya tatiyajjhānasukhanti",
  "tika-s0201t4:208_3": "ayampi attho ‘‘purimanayenā’’ti atideseneva vibhāvitoti daṭṭhabbaṁ.",
  "tika-s0201t4:209_0": "430.Nirupakkilesaṭṭhenāti rajojallādinā anupakkiliṭṭhatāya amalīnabhāvena. Amalīnampi",
  "tika-s0201t4:209_1": "kiñci vatthu pabhassarasabhāvaṁ hotīti vuttaṁ ‘‘pabhassaraṭṭhenā’’ti. Utupharaṇanti",
  "tika-s0201t4:209_2": "uṇhautupharaṇaṁ. Sabbatthakameva jhānasukhena phuṭṭho karajakāyo yathā utunā phuṭṭhavatthasadisoti",
  "tika-s0201t4:209_3": "āha ‘‘vatthaṁ viya karajakāyo’’ti. Tasmāti ‘‘vatthaṁ viyā’’tiādinā vuttamevatthaṁ",
  "tika-s0201t4:209_4": "hetubhāvena paccāmasati, karajakāyassa vatthasadisattā catutthajjhānasukhassa ca",
  "tika-s0201t4:209_5": "utupharaṇasadisattāti attho. Santasabhāvattā ñāṇuttarattā cettha upekkhāpi sukhe",
  "tika-s0201t4:209_6": "saṅgahitāti catutthajjhānepi sukhaggahaṇaṁ kataṁ. ‘‘Parisuddhena pariyodātena pharitvā",
  "tika-s0201t4:209_7": "nisinno hotī’’ti vacanato catutthajjhānacittassa vatthasadisatā vuttā. Catutthajjhānasamuṭṭhānarūpehi",
  "tika-s0201t4:209_8": "bhikkhuno kāyassa phuṭabhāvaṁ sandhāya ‘‘taṁsamuṭṭhānarūpaṁ utupharaṇaṁ viyā’’ti",
  "tika-s0201t4:209_9": "vuttaṁ. Purisassa kāyo viya bhikkhuno karajakāyoti ayaṁ panattho pākaṭoti na gahito,",
  "tika-s0201t4:209_10": "gahito eva vā ‘‘yathā hi katthaci…pe… kāyo phuṭo hotī’’ti vuttattā.",
  "tika-s0201t4:210_0": "431.Pubbenivāsañāṇaupamāyanti pubbenivāsañāṇassa dassitaupamāyaṁ. Taṁdivasaṁkatakiriyāgahaṇaṁ",
  "tika-s0201t4:210_1": "pākatikasattassapi yebhuyyena pākaṭā hotīti dassanatthaṁ. Taṁdivasagatagāmattayaggahaṇeneva",
  "tika-s0201t4:210_2": "mahābhinīhārehi aññesampi pubbenivāsañāṇalābhīnaṁ tīsu bhavesu katā kiriyā yebhuyyena",
  "tika-s0201t4:210_3": "pākaṭā hotīti dīpitanti daṭṭhabbaṁ.",
  "tika-s0201t4:211_0": "432.Sammukhadvārāti aññamaññassa abhimukhadvārā. Aparāparaṁ sañcaranteti taṁtaṁkiccavasena",
  "tika-s0201t4:211_1": "ito cito ca sañcarante. Ito pana gehā…pe… pavisanavasenapīti idaṁ cutūpapātañāṇassa",
  "tika-s0201t4:211_2": "visayadassanavasena vuttaṁ. Dvinnaṁ gehānaṁ antare ṭhatvāti dvinnaṁ gehadvārānaṁ",
  "tika-s0201t4:211_3": "sammukhaṭṭhānabhūte antaravīthiyaṁ vemajjhe ṭhatvā. Tesu hi ekassa ce pācīnamukhadvāraṁ",
  "tika-s0201t4:211_4": "itarassa pacchimamukhaṁ, tassa sammukhaṁ ubhinnaṁ antaravīthiyaṁ ṭhitassa dakkhiṇāmukhassa,",
  "tika-s0201t4:211_5": "uttarāmukhassa vā cakkhumato purisassa tattha pavisanakanikkhamanakapurisā yathā",
  "tika-s0201t4:211_6": "sukheneva pākaṭā honti, evaṁ dibbacakkhuñāṇasamaṅgino cavanakaupapajjanakapurisā.",
  "tika-s0201t4:211_7": "Yathā pana tassa purisassa aññeneva khaṇena pavisantassa dassanaṁ, aññena nikkhamantassa",
  "tika-s0201t4:211_8": "dassanaṁ, evaṁ imassapi aññeneva khaṇena cavamānassa dassanaṁ, aññena upapajjamānassa",
  "tika-s0201t4:211_9": "dassananti daṭṭhabbaṁ. Ñāṇassa pākaṭāti ānetvā sambandho. Tassāti ñāṇassa.",
  "tika-s0201t4:212_0": "433. Pabbatasikharaṁ yebhuyyena saṁkhittaṁ saṅkucitaṁ hotīti idha pabbatamatthakaṁ",
  "tika-s0201t4:212_1": "‘‘pabbatasaṅkhepo’’ti vuttaṁ, pabbatapariyāpanno vā padeso pabbatasaṅkhepo. Anāviloti",
  "tika-s0201t4:212_2": "akālusso. Sā cassa anāvilatā kaddamābhāvena hotīti āha ‘‘nikkaddamo’’ti. Ṭhitāsupi",
  "tika-s0201t4:212_3": "nisinnāsupi gāvīsu. Vijjamānāsūti labbhamānāsu. Itarā ṭhitāpi nisinnāpi carantīti",
  "tika-s0201t4:212_4": "vuccanti sahacaraṇañāyena. Tiṭṭhantameva, na kadācipi carantaṁ. Dvayanti sippisammukaṁ",
  "tika-s0201t4:212_5": "macchagumbanti imaṁ ubhayaṁ tiṭṭhantanti vuttaṁ, carantampīti adhippāyo. Kiṁ vā imāya",
  "tika-s0201t4:212_6": "sahacariyāya, yathālābhaggahaṇaṁ panettha daṭṭhabbaṁ. Sakkharakathalassa hi vasena",
  "tika-s0201t4:212_7": "‘‘tiṭṭhanta’’nti, sippisambukassa macchagumbassa ca vasena ‘‘tiṭṭhantampi, carantampī’’ti yojanā kātabbā.",
  "tika-s0201t4:213_0": "434.Bhikkhūti bhinnakilesoti bhikkhu. So hi paramatthato samaṇotināmako. Tattha ariyamaggena",
  "tika-s0201t4:213_1": "sabbaso pāpānaṁ samitāvīti samaṇo. Tenāha ‘‘samitapāpattā’’ti. Seṭṭhaṭṭhena brahmā",
  "tika-s0201t4:213_2": "vuccati sammāsambuddho, tato āgatoti brahmā, ariyamaggo, taṁ asammohapaṭivedhavasena",
  "tika-s0201t4:213_3": "aññāsīti brāhmaṇo. Taṁsamaṅgitāya hissa pāpānaṁ bāhitabhāvo. Tenāha ‘‘bāhitapāpattā",
  "tika-s0201t4:213_4": "brāhmaṇo’’ti. Aṭṭhaṅgikena ariyamaggajalena nhātavā niddhotakilesoti nhātako. Gatattāti",
  "tika-s0201t4:213_5": "pahānābhisamayavasena paṭividdhattā. Tenāha ‘‘viditattā’’ti. Nissutattāti samucchedappahānavasena",
  "tika-s0201t4:213_6": "santānato sabbaso nihatattā. Tenāha ‘‘apahatattā’’ti, mariyādavasena kilesānaṁ hiṁsitattā",
  "tika-s0201t4:213_7": "ariyamaggehi odhiso sabbaso kilesānaṁ samucchinnattāti attho. Tenāha ‘‘hatattā’’ti.",
  "tika-s0201t4:213_8": "Ārakattāti suppahīnatāya vippakaṭṭhabhāvato. Tenāha ‘‘dūrībhūtattā’’ti. Ubhayampi",
  "tika-s0201t4:213_9": "ubhayattha yojetabbaṁ – kilesānaṁ ārakattā hatattā dūrībhūtattā ca ariyo, tathā arahanti.",
  "tika-s0201t4:213_10": "Yaṁ panettha atthato na vibhattaṁ, taṁ uttānatthattā suviññeyyameva.",
  "tika-s0201t4:214": "Mahāassapurasuttavaṇṇanāya līnatthappakāsanā samattā.",
  "tika-s0201t4:215": "10. Cūḷaassapurasuttavaṇṇanā",
  "tika-s0201t4:216_0": "435.Purimasadisamevāti ‘‘assapuravāsīnaṁ bhikkhusaṅghe gāravabahumānaṁ nipaccakārañca",
  "tika-s0201t4:216_1": "disvā bhikkhū piṇḍapātāpacāyane niyojento idaṁ suttaṁ abhāsī’’ti purimasutte mahāassapure",
  "tika-s0201t4:216_2": "(ma. ni. aṭṭha. 2.415) vuttasadisameva. Samaṇānaṁ anucchavikāti samaṇānaṁ samaṇabhāvassa",
  "tika-s0201t4:216_3": "anucchavikā patirūpā. Samaṇānaṁ anulomappaṭipadāti samaṇānaṁ sāmaññasaṅkhātassa ariyamaggassa anukūlappaṭipadā.",
  "tika-s0201t4:217_0": "436.Ete dhammāti ete pāḷiyaṁ āgatā abhijjhābyāpādādayo pāpadhammā. Uppajjamānāti",
  "tika-s0201t4:217_1": "uppajjamānā eva, pageva santāne bhāvitā. Malineti malavante kiliṭṭhe. Malaggahiteti",
  "tika-s0201t4:217_2": "gahitamale sañjātamale. Samaṇamalāti samaṇānaṁ samaṇabhāvassa malā. Dussantīti vipajjanti",
  "tika-s0201t4:217_3": "vinassanti. Samaṇadosāti samaṇānaṁ samaṇabhāvadūsanā. Kasaṭeti asāre. Nirojeti nitteje.",
  "tika-s0201t4:217_4": "Ayato sukhato apetāti apāyā, nirayādayo, taṁ phalaṁ arahanti, taṁ payojanaṁ vā etesanti",
  "tika-s0201t4:217_5": "āpāyikā. Ṭhānāni abhijjhādayo. Tenāha ‘‘apāye’’tiādi. Kāraṇabhāvena duggatipariyāpannāya",
  "tika-s0201t4:217_6": "vedanāya hitānīti duggativedaniyāni. Tena vuttaṁ ‘‘duggatiyaṁ vipākavedanāya paccayāna’’nti.",
  "tika-s0201t4:217_7": "Tikhiṇaṁ ayanti vekantakasadisaṁ sāraayaṁ. Ayenāti ayoghaṁsakena. Koñcasakuṇānaṁ",
  "tika-s0201t4:217_8": "kira kucchiyaṁ nivutthaṁ yaṁ kiñci kharaṁ tikhiṇañca hoti. Tathā hi tesaṁ vaccaṁ",
  "tika-s0201t4:217_9": "aṭṭhimpi pāsāṇampi vilīyāpeti. Tena vuttaṁ ‘‘koñcasakuṇe khādāpentī’’ti. Taṁ kira",
  "tika-s0201t4:217_10": "ayacuṇṇaṁ aggināpi kicchena dayhati, bhesajjabalena pana sukhena dayheyya. Tena vuttaṁ",
  "tika-s0201t4:217_11": "‘‘susikkhitā ca naṁ ayakārā bahuhatthakammamūlaṁ labhitvā karontī’’tiādi. Atitikhiṇaṁ",
  "tika-s0201t4:217_12": "hoti, aññataraṁ ayobandhanaṁ pheggudaṇḍaṁ viya sukheneva chindanti. Sasabiḷāracammehi",
  "tika-s0201t4:217_13": "saṅghaṭitaṭṭhena saṅghāṭīti vuccati āvudhaparicchadoti āha ‘‘saṅghāṭiyāti kosiyā’’ti.",
  "tika-s0201t4:217_14": "Pariyonaddhanti parito onaddhaṁ chāditaṁ. Samantato veṭhitanti sabbaso pihitaṁ.",
  "tika-s0201t4:218_0": "437.Rajoti āgantukarajo. Jallanti sarīre uṭṭhānakaloṇādimalaṁ. Rajojallañca vatasamādānavasena",
  "tika-s0201t4:218_1": "anapanītaṁ etassa atthīti rajojalliko, tassa. Tenāha ‘‘rajojalladhārino’’ti. Udakaṁ",
  "tika-s0201t4:218_2": "orohantassātiādīnamattho mahāsīhanādasuttavaṇṇanāyaṁ vuttoyeva. Sabbametantiādīsu",
  "tika-s0201t4:218_3": "sabbasopi vatasamādānavasenāti adhippāyo. Yasmā sabbametaṁ bāhirasamayavaseneva kathitaṁ,",
  "tika-s0201t4:218_4": "tasmā saṅghāṭikassāti pilotikakhaṇḍehi saṅghaṭitattā ‘‘saṅghāṭī’’ti laddhanāmavatthadhārinoti",
  "tika-s0201t4:218_5": "attho. Tathā hi pāḷiyaṁ ‘‘saṅghāṭikassa’’icceva vuttaṁ, na ‘‘bhikkhuno’’ti. Tenāha",
  "tika-s0201t4:218_6": "‘‘imasmiṁ hī’’tiādi. Kasmā panettha bhagavatā saṅghāṭikattādīniyeva vatasamādānāni",
  "tika-s0201t4:218_7": "paṭikkhittānīti? Nayadassanametaṁ aññesampi pañcātapamūgavatādīnaṁ tappaṭikkhepeneva",
  "tika-s0201t4:218_8": "pasiddhito. Apare pana bhaṇanti – ‘‘nāhaṁ, bhikkhave, saṅghāṭikassa saṅghāṭidhāraṇamattena",
  "tika-s0201t4:218_9": "sāmaññaṁ vadāmī’’ti vutte tattha nisinno koci titthantaraladdhiko acelakattaṁ nu",
  "tika-s0201t4:218_10": "kho kathanti cintesi, apare rajojallakattaṁ nu kho kathanti, evaṁ taṁ taṁ cintentānaṁ",
  "tika-s0201t4:218_11": "ajjhāsayavasena bhagavā imāneva vatasamādānāni idha paṭikkhipīti. Saṅghāṭikanti nivāsanapārupanavasena",
  "tika-s0201t4:218_12": "saṅghāṭivantaṁ. Tenāha ‘‘saṅghāṭikaṁ vattha’’ntiādi. Attano ruciyā mittādayo saṅghāṭikaṁ",
  "tika-s0201t4:218_13": "kareyyuṁ, pacchā viññutaṁ pattakāle saṅghāṭikatte samādapeyyuṁ.",
  "tika-s0201t4:219_0": "438.Attānaṁ visujjhantaṁ passati abhijjhādīnaṁ samudācārābhāvato. Maggena asamucchinnattā",
  "tika-s0201t4:219_1": "visuddhoti pana na vattabbo. Pāmojjanti taruṇapītimāha. Tassa hi attano sammāpaṭipattiyā",
  "tika-s0201t4:219_2": "kilesānaṁ vikkhambhitattā cittassa visuddhataṁ passantassa pāmojjaṁ jāyati, taṁ tuṭṭhākāraṁ.",
  "tika-s0201t4:219_3": "Tenāha ‘‘tuṭṭhākāro’’ti. Pītīti passaddhiāvahā balavapīti. Nāmakāyo passambhatīti",
  "tika-s0201t4:219_4": "iminā ubhayampi passaddhiṁ vadati. Vediyatīti anubhavati vindati. Idāni tena nīvaraṇehi",
  "tika-s0201t4:219_5": "cittassa visodhanattaṁ laddhanti āha ‘‘appanāppattaṁ viya hotī’’ti. Aññattha uṭṭhitā",
  "tika-s0201t4:219_6": "aññaṁ ṭhānaṁ upagatāti ettakena upamābhāvena uccanīcatāsāmaññena heṭṭhā asaddhammānaṁ",
  "tika-s0201t4:219_7": "paṭipakkhavasena desanāya pariyosāpitattā vuttaṁ ‘‘yathānusandhinā’’ti. Mahāsīhanādasutte",
  "tika-s0201t4:219_8": "maggo pokkharaṇiyā upamito ‘‘seyyathāpi, sāriputta, pokkharaṇī’’tiādiṁ (ma. ni. 1.154)",
  "tika-s0201t4:219_9": "ārabhitvā upamāsaṁsandane ‘‘tathāyaṁ puggalo paṭipanno, tathā ca iriyati, tañca maggaṁ",
  "tika-s0201t4:219_10": "samāruḷho, yathā āsavānaṁ khayā’’ti (ma. ni. 1.154) vuttattā. Yathā hi puratthimādidisāhi",
  "tika-s0201t4:219_11": "āgatā purisā taṁ pokkharaṇiṁ āgamma visuddharūpakāyā vigatapariḷāhā ca honti, evaṁ",
  "tika-s0201t4:219_12": "khattiyādikulato āgatā tathāgatappaveditaṁ dhammavinayaṁ sāsanaṁ āgamma visuddhanāmakāyā",
  "tika-s0201t4:219_13": "vigatakilesapariḷāhā ca honti. Tasmā sabbakilesānaṁ samitattā paramatthasamaṇo hotīti.",
  "tika-s0201t4:219_14": "Sesaṁ suviññeyyameva.",
  "tika-s0201t4:220": "Cūḷaassapurasuttavaṇṇanāya līnatthappakāsanā samattā.",
  "tika-s0201t4:221": "Niṭṭhitā ca mahāyamakavaggavaṇṇanā."
}