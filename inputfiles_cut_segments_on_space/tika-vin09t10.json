{
  "tika-vin09t10:0": "Saṅghādisesakaṇḍaṁ",
  "tika-vin09t10:1": "1. Ussayavādikāsikkhāpadavaṇṇanā",
  "tika-vin09t10:2_0": "Bhikkhunīnaṁ saṅghādisesaṁ patvā vuṭṭhānavidhayo sandassanatthaṁ ‘‘ayaṁ bhikkhunī…pe…",
  "tika-vin09t10:2_1": "āpannā’’ti puggalaniyamaṁ katvā pārājikato adhippāyanti ‘‘nissāraṇīyaṁ saṅghādisesa’’nti",
  "tika-vin09t10:2_2": "āpattināmaggahaṇañca kataṁ. ‘‘Samuṭṭhānādīni paṭhamakathinasadisāni, idaṁ pana kiriyamevā’’ti pāṭho.",
  "tika-vin09t10:3": "Ussayavādikāsikkhāpadavaṇṇanā niṭṭhitā.",
  "tika-vin09t10:4": "2. Corivuṭṭhāpikāsikkhāpadavaṇṇanā",
  "tika-vin09t10:5": "Katthaci agantvā nisinnaṭṭhāne eva nisīditvā karontiyā vācācittato, khaṇḍasīmādigatāya kāyavācācittato.",
  "tika-vin09t10:6": "Corivuṭṭhāpikāsikkhāpadavaṇṇanā niṭṭhitā.",
  "tika-vin09t10:7": "3. Ekagāmantaragamanasikkhāpadavaṇṇanā",
  "tika-vin09t10:8_0": "‘‘Ābhogaṁ vinā’’ti vuttattā ābhoge sati anāpatti, imasmiṁ pana sikkhāpade samantapāsādikāyaṁ",
  "tika-vin09t10:8_1": "upacārātikkame āpatti vuttā, idha okkame. Dvīsupi vuttaṁ atthato ekameva gāmantaragamanasaṅghādisesaṁ",
  "tika-vin09t10:8_2": "upacārassa sandhāya vuttattā. Gaṇamhā ohīyanassa virodho. ‘‘Araññe’’ti idaṁ atthavasena",
  "tika-vin09t10:8_3": "vuttaṁ, gāmantarepi hoti eva.",
  "tika-vin09t10:9": "Sikkhāpadābuddhavarena vaṇṇitāti gāthāya vasena, aṭṭhakathāyampi gāmantarapariyāpannaṁ nadipāranti vuttaṁ.",
  "tika-vin09t10:10": "Ekagāmantaragamanasikkhāpadavaṇṇanā niṭṭhitā.",
  "tika-vin09t10:11": "‘‘Chādanapaccayāpana dukkaṭaṁ āpajjatī’’ti idaṁ –",
  "tika-vin09t10:12": "‘‘Āpajjati garukaṁ sāvasesaṁ;",
  "tika-vin09t10:13": "Chādeti anādariyaṁ paṭicca;",
  "tika-vin09t10:14": "Na bhikkhunī no ca phuseyya vajjaṁ;",
  "tika-vin09t10:15": "Pañhāmesā kusalehi cintitā’’ti. (pari. 481) –",
  "tika-vin09t10:16_0": "Imāya virujjhati. Tasmā pamādalekhā viya dissatīti gavesitabbo ettha attho. Bhikkhūnaṁ",
  "tika-vin09t10:16_1": "mānattakathāyaṁ ‘‘parikkhittassa vihārassa parikkhepato, aparikkhittassa parikkhepārahaṭṭhānato",
  "tika-vin09t10:16_2": "dve leḍḍupāte atikkamitvā’’ti (kaṅkhā. aṭṭha. nigamanavaṇṇanā) vuttaṁ, idha pana",
  "tika-vin09t10:16_3": "‘‘gāmūpacārato ca bhikkhūnaṁ vihārūpacārato ca dve leḍḍupāte’’tiādi vuttaṁ. Tatra",
  "tika-vin09t10:16_4": "bhikkhūnaṁ vuttappakārappadesaṁ atikkamitvā gāmepi taṁ kammaṁ kātuṁ vaṭṭati, bhikkhunīnaṁ",
  "tika-vin09t10:16_5": "pana gāme na vaṭṭati. Tasmā evaṁ vuttanti eke. Apare pana bhikkhūnampi gāme na vaṭṭati.",
  "tika-vin09t10:16_6": "Bhikkhuvihāro nāma pubbe eva gāmūpacāraṁ atikkamitvā ṭhito, tasmā gāmaṁ avatvā vihārūpacārameva",
  "tika-vin09t10:16_7": "heṭṭhā vuttaṁ. Bhikkhunīnaṁ vihāro gāme eva vaṭṭati, na bahi, tasmā gāmūpacārañca",
  "tika-vin09t10:16_8": "vihārūpacārañca ubhayamevettha dassitaṁ. Tasmā ubhayatthāpi atthato nānāttaṁ natthīti",
  "tika-vin09t10:16_9": "vadanti. Yaṁ yujjati, taṁ gahetabbaṁ.",
  "tika-vin09t10:17": "Saṅghādisesavaṇṇanā niṭṭhitā."
}