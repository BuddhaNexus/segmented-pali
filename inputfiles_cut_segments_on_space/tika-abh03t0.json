{
  "tika-abh03t0:0": "Namo tassa bhagavato arahato sammāsambuddhassa",
  "tika-abh03t0:1": "Abhidhammapiṭake",
  "tika-abh03t0:2": "Pañcapakaraṇa-mūlaṭīkā",
  "tika-abh03t0:3": "Dhātukathāpakaraṇa-mūlaṭīkā",
  "tika-abh03t0:4": "Ganthārambhavaṇṇanā",
  "tika-abh03t0:5_0": "Dhātukathāpakaraṇaṁ desento bhagavā yasmiṁ samaye desesi, taṁ samayaṁ dassetuṁ, vibhaṅgānantaraṁ",
  "tika-abh03t0:5_1": "desitassa pakaraṇassa dhātukathābhāvaṁ dassetuṁ vā “aṭṭhārasahī”tiādimāha. Tattha",
  "tika-abh03t0:5_2": "balavidhamanavisayātikkamanavasena devaputtamārassa, appavattikaraṇavasena kilesābhisaṅkhāramārānaṁ,",
  "tika-abh03t0:5_3": "samudayappahānapariññāvasena khandhamārassa, maccumārassa ca bodhimūle eva bhañjitattā",
  "tika-abh03t0:5_4": "parūpanissayarahitaṁ niratisayaṁ taṁ bhañjanaṁ upādāya bhagavā eva “mārabhañjano”ti",
  "tika-abh03t0:5_5": "thomito. Tattha māre abhañjesi, mārabhañjanaṁ vā etassa, na pararājādibhañjananti",
  "tika-abh03t0:5_6": "mārabhañjano. Mahāvikkanto mahāvīriyoti mahāvīro.",
  "tika-abh03t0:6_0": "Khandhādayo araṇantā dhammā sabhāvaṭṭhena dhātuyo, abhidhammakathādhiṭṭhānaṭṭhena",
  "tika-abh03t0:6_1": "vāti katvā tesaṁ kathanato imassa pakaraṇassa dhātukathāti adhivacanaṁ. Yadipi aññesu",
  "tika-abh03t0:6_2": "ca pakaraṇesu te sabhāvā kathitā, ettha pana tesaṁ sabbesaṁ saṅgahāsaṅgahādīsu cuddasasu",
  "tika-abh03t0:6_3": "nayesu ekekasmiṁ kathitattā sātisayaṁ kathananti idameva evaṁnāmakaṁ. Ekadesakathanameva",
  "tika-abh03t0:6_4": "hi aññattha katanti. Khandhāyatanadhātūhi vā khandhādīnaṁ araṇantānaṁ saṅgahāsaṅgahādayo",
  "tika-abh03t0:6_5": "nayā vuttāti tattha mahāvisayānaṁ dhātūnaṁ vasena dhātūhi kathā dhātukathāti evaṁ",
  "tika-abh03t0:6_6": "assa nāmaṁ vuttanti veditabbaṁ. Dvidhā tidhā chadhā aṭṭhārasadhāti anekadhā dhātubhedaṁ",
  "tika-abh03t0:6_7": "pakāsesīti dhātubhedappakāsanoti. Tassatthanti tassā dhātukathāya atthaṁ. A-kāre",
  "tika-abh03t0:6_8": "ā-kārassa lopo daṭṭhabbo. “Yaṁ dhātukatha”nti vā ettha pakaraṇanti vacanaseso sattannaṁ",
  "tika-abh03t0:6_9": "pakaraṇānaṁ kamena vaṇṇanāya pavattattāti tena yojanaṁ katvā tassa pakaraṇassa atthaṁ",
  "tika-abh03t0:6_10": "tassatthanti a-kāralopo vā. Tanti taṁ dīpanaṁ suṇātha, taṁ vā atthaṁ taṁdīpanavacanasavanena",
  "tika-abh03t0:6_11": "upadhārethāti attho. Samāhitāti nānākiccehi avikkhittacittā, attano citte āhitāti vā attho.",
  "tika-abh03t0:7": "Ganthārambhavaṇṇanā niṭṭhitā.",
  "tika-abh03t0:8": "1. Mātikāvaṇṇanā",
  "tika-abh03t0:9": "1. Nayamātikāvaṇṇanā",
  "tika-abh03t0:10_0": "1. Ko panetassa pakaraṇassa paricchedoti? Na so idha vattabbo, aṭṭhasāliniyaṁ pakaraṇaparicchedo",
  "tika-abh03t0:10_1": "vutto evāti dassento āha “cuddasavidhena vibhattanti vutta”nti. Khandhādīnaṁ desanā",
  "tika-abh03t0:10_2": "nīyati pavattīyati etehi, khandhādayo eva vā nīyanti ñāyanti etehi pakārehīti nayā,",
  "tika-abh03t0:10_3": "nayānaṁ mātikā uddeso, nayā eva vā mātikāti nayamātikā. Etesaṁ padānaṁ mūlabhūtattāti",
  "tika-abh03t0:10_4": "“mūlamātikā”ti vattabbānaṁ saṅgahāsaṅgahādīnaṁ cuddasannaṁ padānaṁ khandhādidhammavibhajanassa",
  "tika-abh03t0:10_5": "imassa pakaraṇassa mūlabhūtattā nissayabhūtattāti attho.",
  "tika-abh03t0:11": "2. Abbhantaramātikāvaṇṇanā",
  "tika-abh03t0:12_0": "2. “Pañcakkhandhā”tiādīhi rūpakkhandhādipadāni dassitāni, paṭiccasamuppādavacanena",
  "tika-abh03t0:12_1": "ca yesu dvādasasu aṅgesu paccekaṁ paṭiccasamuppādasaddo vattati, tadatthāni dvādasa",
  "tika-abh03t0:12_2": "padāni dassitānīti tesaṁ tathādassitānaṁ sarūpeneva dassitānaṁ phassādīnañca padānaṁ",
  "tika-abh03t0:12_3": "vasena āha “pañcavīsādhikena padasatenā”ti. Tattha kammupapattikāmabhavādīnaṁ idha",
  "tika-abh03t0:12_4": "vibhattānaṁ bhāvanabhavanabhāvena bhave viya sokādīnaṁ jarāmaraṇassa viya aniṭṭhattā",
  "tika-abh03t0:12_5": "tannidānadukkhabhāvena ca jarāmaraṇe antogadhatāya paṭiccasamuppādassa dvādasapadatā",
  "tika-abh03t0:12_6": "daṭṭhabbā. Ettha ca pāḷiyaṁ bhinditvā avissajjitānampi satipaṭṭhānādīnaṁ bhinditvā",
  "tika-abh03t0:12_7": "gahaṇaṁ karonto tesaṁ bhinditvāpi vissajjitabbataṁ dassetīti veditabbaṁ.",
  "tika-abh03t0:13_0": "Nayamātikādikā lakkhaṇamātikantā mātikā pakaraṇantarāsādhāraṇatāya dhātukathāya mātikā",
  "tika-abh03t0:13_1": "nāma, tassā abbhantare vutto vibhajitabbānaṁ uddeso abbhantaramātikā nāmāti imamatthaṁ",
  "tika-abh03t0:13_2": "pakāsento “ayañhī”tiādimāha. Tattha evaṁ avatvāti yathā “sabbāpi…pe… mātikā”ti ayaṁ",
  "tika-abh03t0:13_3": "dhātukathāmātikato bahiddhā vuttā, evaṁ avatvāti attho. Dhātukathāya abbhantareyevāti",
  "tika-abh03t0:13_4": "ca dhātukathāmātikāya abbhantareyevāti attho daṭṭhabbo. Tadāveṇikamātikāabbhantare",
  "tika-abh03t0:13_5": "hi ṭhapitā tassāyeva abbhantare ṭhapitāti vuttā. Atha vā evaṁ avatvāti yathā “sabbāpi…pe…",
  "tika-abh03t0:13_6": "mātikā”ti etena vacanena dhātukathāto bahibhūtā kusalādiaraṇantā mātikā pakaraṇantaragatā",
  "tika-abh03t0:13_7": "vuttā, evaṁ avatvāti attho. Dhātukathāya abbhantareyevāti ca imassa pakaraṇassa abbhantare",
  "tika-abh03t0:13_8": "eva sarūpato dassetvā ṭhapitattāti attho. Sabbassa abhidhammassa mātikāya asaṅgahitattā",
  "tika-abh03t0:13_9": "vikiṇṇabhāvena pakiṇṇakatā veditabbā.",
  "tika-abh03t0:14": "3. Nayamukhamātikāvaṇṇanā",
  "tika-abh03t0:15_0": "3. Nayānaṁ pavattidvārabhūtā saṅgahāsaṅgahaviyogīsahayogīdhammā nayamukhānīti tesaṁ",
  "tika-abh03t0:15_1": "uddeso nayamukhamātikā. Cuddasapi hi saṅgahāsaṅgahasampayogavippayogānaṁ vomissakatāvasena",
  "tika-abh03t0:15_2": "pavattāti yehi te cattāropi honti, te dhammā cuddasannampi nayānaṁ mukhāni hontīti.",
  "tika-abh03t0:15_3": "Tattha saṅgahitenaasaṅgahitapadādīsu saccādīhipi yathāsambhavaṁ saṅgahāsaṅgaho yadipi",
  "tika-abh03t0:15_4": "vutto, so pana saṅgāhakabhūtehi tehi vutto, na saṅgahabhūtehi, sopi “cakkhāyatanena",
  "tika-abh03t0:15_5": "ye dhammā khandhasaṅgahena saṅgahitā āyatanasaṅgahena asaṅgahitā”tiādinā pucchitabbavissajjitabbadhammuddhāre",
  "tika-abh03t0:15_6": "tatthāpi khandhādīheva saṅgahehi niyametvā vutto, tasmā “tīhi saṅgaho, tīhi asaṅgaho”ti",
  "tika-abh03t0:15_7": "vuttaṁ. Pucchitabbavissajjitabbadhammuddhārepi pana pucchāvissajjanesu ca rūpakkhandhādīnaṁ",
  "tika-abh03t0:15_8": "araṇantānaṁ yathāsambhavaṁ sampayogavippayogā catūheva khandhehi hontīti “catūhi",
  "tika-abh03t0:15_9": "sampayogo,catūhi vippayogo”ti vuttaṁ.",
  "tika-abh03t0:16_0": "Nanu ca vippayogo rūpanibbānehipi hoti, kasmā “catūhi vippayogo”ti vuttanti? Rūpanibbānehi",
  "tika-abh03t0:16_1": "bhavantassapi catūheva bhāvato. Na hi rūpaṁ rūpena nibbānena vā vippayuttaṁ hoti,",
  "tika-abh03t0:16_2": "nibbānaṁ vā rūpena, catūheva pana khandhehi hotīti catunnaṁ khandhānaṁ rūpanibbānehi",
  "tika-abh03t0:16_3": "vippayogopi vippayujjamānehi catūhi khandhehi niyamito tehi vinā vippayogābhāvato.",
  "tika-abh03t0:16_4": "So cāyaṁ vippayogo anārammaṇassa, anārammaṇaanārammaṇamissakehi missakassa ca na",
  "tika-abh03t0:16_5": "hoti, anārammaṇassa pana missakassa ca sārammaṇena, sārammaṇassa sārammaṇena anārammaṇena",
  "tika-abh03t0:16_6": "missakena ca hotīti veditabbo.",
  "tika-abh03t0:17": "4. Lakkhaṇamātikāvaṇṇanā",
  "tika-abh03t0:18_0": "4. Saṅgahoyeva saṅgahanayo. Sabhāgo. Visabhāgoti etassa “tīhi saṅgaho, tīhi asaṅgaho”ti",
  "tika-abh03t0:18_1": "etena, “catūhi sampayogo, catūhi vippayogo”ti etenapi visuṁ yojanā kātabbā. Tena",
  "tika-abh03t0:18_2": "saṅgaho asaṅgaho ca sabhāgo visabhāgo ca bhāvo, tathā sampayogo vippayogo cāti ayamattho",
  "tika-abh03t0:18_3": "viññāyati. Yassa vā saṅgaho ca asaṅgaho ca, so dhammo sabhāgo visabhāgo ca, tathā",
  "tika-abh03t0:18_4": "yassa sampayogo vippayogo ca, sopi sabhāgo visabhāgo cāti. Tattha yena rūpakkhandho…pe…",
  "tika-abh03t0:18_5": "manoviññāṇadhātūti dhammā gaṇanaṁ gacchanti, so ruppanādiko samānabhāvo saṅgahe sabhāgatā,",
  "tika-abh03t0:18_6": "ekuppādādiko sampayoge veditabbo.",
  "tika-abh03t0:19": "5. Bāhiramātikāvaṇṇanā",
  "tika-abh03t0:20_0": "5.Evaṁ dhātukathāya mātikato bahi ṭhapitattāti “sabbāpi…pe… mātikā”ti etena ṭhapanākārena",
  "tika-abh03t0:20_1": "bahi piṭṭhito ṭhapitattāti attho. Etena vā ṭhapanākārena kusalādīnaṁ araṇantānaṁ",
  "tika-abh03t0:20_2": "idha aṭṭhapetvā dhātukathāya mātikato bahi pakaraṇantaramātikāya imassa pakaraṇassa",
  "tika-abh03t0:20_3": "mātikābhāvena ṭhapitattā tathā pakāsitattāti attho.",
  "tika-abh03t0:21_0": "Saṅgaho asaṅgahotiādīsu saṅgaho ekavidhova, so kasmā “catubbidho”ti vuttoti? Saṅgahoti",
  "tika-abh03t0:21_1": "atthaṁ avatvā aniddhāritatthassa saddasseva vuttattā. Saṅgaho asaṅgahotiādīsu saddesu",
  "tika-abh03t0:21_2": "saṅgahasaddo tāva attano atthavasena catubbidhoti ayañhetthattho. Atthopi vā aniddhāritaviseso",
  "tika-abh03t0:21_3": "sāmaññena gahetabbataṁ patto “saṅgaho asaṅgaho”tiādīsu “saṅgaho”ti vuttoti na koci",
  "tika-abh03t0:21_4": "doso. Niddhārite hi visese tassa ekavidhatā siyā, na tato pubbeti. Jātisaddassa sāpekkhasaddattā",
  "tika-abh03t0:21_5": "“jātiyā saṅgaho”ti vutte “attano jātiyā”ti viññāyati sambandhārahassa aññassa avuttattāti",
  "tika-abh03t0:21_6": "jātisaṅgahoti rūpakaṇḍe vutto sajātisaṅgaho vutto hoti.",
  "tika-abh03t0:22_0": "Ettha nayamātikāya “saṅgaho asaṅgaho, sampayogo vippayogo”ti ime dve pucchitabbavissajjitabbadhammavisesaṁ",
  "tika-abh03t0:22_1": "aniddhāretvā sāmaññena dhammānaṁ pucchanavissajjananayauddesā, avasesā niddhāretvā.",
  "tika-abh03t0:22_2": "“Saṅgahitena asaṅgahita”nti hi “saṅgahitena asaṅgahitaṁ asaṅgahita”nti vattabbe ekassa",
  "tika-abh03t0:22_3": "asaṅgahitasaddassa lopo daṭṭhabbo. Tena saṅgahitavisesavisiṭṭho yo asaṅgahito dhammaviseso,",
  "tika-abh03t0:22_4": "tannissito asaṅgahitatāsaṅkhāto pucchāvissajjananayo uddiṭṭho hoti, “saṅgahitenā”ti",
  "tika-abh03t0:22_5": "ca visesane karaṇavacanaṁ daṭṭhabbaṁ. Esa nayo tatiyādīsu dasamāvasānesu nayuddesesu",
  "tika-abh03t0:22_6": "chaṭṭhavajjesu. Tesupi hi vuttanayena dvīhi dvīhi padehi pucchitabbavissajjitabbadhammavisesaniddhāraṇaṁ",
  "tika-abh03t0:22_7": "katvā tattha tattha antimapadasadisena tatiyapadena pucchanavissajjananayā uddiṭṭhāti.",
  "tika-abh03t0:22_8": "Tattha catutthapañcamesu kattuatthe karaṇaniddeso, sattamādīsu ca catūsu sahayoge",
  "tika-abh03t0:22_9": "daṭṭhabbo, na dutiyatatiyesu viya samānādhikaraṇe visesane. Tattha hi sabhāvantarena",
  "tika-abh03t0:22_10": "sabhāvantarassa visesanaṁ kataṁ, etesu dhammantarena dhammantarassāti. Ekādasamādīsu",
  "tika-abh03t0:22_11": "pana catūsu ādipadeneva dhammavisesaniddhāraṇaṁ katvā itarehi pucchanavissajjananayā",
  "tika-abh03t0:22_12": "uddiṭṭhā. Visesane eva cettha karaṇavacanaṁ daṭṭhabbaṁ. Pucchāvissajjanānañhi nissayabhūtā",
  "tika-abh03t0:22_13": "dhammā saṅgahitatādivisesena karaṇabhūtena sampayuttavippayuttādibhāvaṁ attano visesentīti.",
  "tika-abh03t0:23_0": "Vikappatoti vividhakappanato, vibhāgatoti attho. Sanniṭṭhānavasenāti adhimokkhasampayogavasena.",
  "tika-abh03t0:23_1": "Sanniṭṭhānavasena vuttā ca sabbe ca cittuppādā sanniṭṭhānavasena vuttasabbacittuppādā,",
  "tika-abh03t0:23_2": "tesaṁ sādhāraṇavasenāti evamettha attho daṭṭhabbo. Adhimokkho hi sanniṭṭhānavasena",
  "tika-abh03t0:23_3": "vuttānaṁ cittuppādānaṁ sādhāraṇavasena vutto, itare sabbesanti. Tattha sādhāraṇā",
  "tika-abh03t0:23_4": "pasaṭā pākaṭā cāti ādito pariggahetabbā, tasmā tesaṁ saṅgahādipariggahatthaṁ uddeso",
  "tika-abh03t0:23_5": "kato, asādhāraṇāpi pana pariggahetabbāvāti tesu mahāvisayena aññesampi saṅgahādipariggahaṁ",
  "tika-abh03t0:23_6": "dassetuṁ adhimokkho uddiṭṭho. “Sanniṭṭhānavasena vuttā”ti ca dhammasaṅgahavaṇṇanāyaṁ",
  "tika-abh03t0:23_7": "paṭiccasamuppādavibhaṅge ca vacanaṁ sandhāya vuttanti veditabbaṁ. Sanniṭṭhānavasena",
  "tika-abh03t0:23_8": "ye vuttā, tesaṁ sabbesaṁ sādhāraṇatoti pana atthe sati sādhāraṇāsādhāraṇesu vattabbesu",
  "tika-abh03t0:23_9": "yo asādhāraṇesu mahāvisayo adhimokkho, tassa vasena vuttasabbacittuppādasādhāraṇato",
  "tika-abh03t0:23_10": "phassādayo sabbasādhāraṇāti adhimokkho ca asādhāraṇesu mahāvisayoti katvā vutto aññassa",
  "tika-abh03t0:23_11": "tādisassa abhāvāti ayamadhippāyo daṭṭhabbo.",
  "tika-abh03t0:24_0": "Jīvitindriyaṁ panettha rūpamissakattā na vuttanti veditabbaṁ, cittekaggatā pana asamādhisabhāvā",
  "tika-abh03t0:24_1": "sāmaññasaddeneva sāmaññavisesasaddehi ca samādhisabhāvā visesasaddavacanīyaṁ aññaṁ",
  "tika-abh03t0:24_2": "byāpetabbaṁ nivattetabbañca natthīti anaññabyāpakanivattakasāmaññavisesadīpanato",
  "tika-abh03t0:24_3": "tasseva dhammassa bhedadīpakehi vattabbā, na sukhādisabhāvā vedanā viya vuttalakkhaṇaviparītehi",
  "tika-abh03t0:24_4": "sāmaññavisesasaddeheva, tasmā “cittekaggatā”ti ayaṁ sāmaññasaddo samādhisabhāve visesasaddanirapekkho",
  "tika-abh03t0:24_5": "pavattamāno sayameva visesasaddamāpajjitvā asamādhisabhāvameva pakāseyya, itaro ca",
  "tika-abh03t0:24_6": "samādhisabhāvamevāti dvidhā bhinnā cittekaggatā asādhāraṇā ceva appavisayā cāti idha",
  "tika-abh03t0:24_7": "uddesaṁ na arahati. Abhinnāpi vā phassādīnaṁ viya pākaṭattābhāvato aññadhammanissayena",
  "tika-abh03t0:24_8": "vattabbato ca sā jīvitañca na arahatīti na uddiṭṭhāti.",
  "tika-abh03t0:25": "Mātikāvaṇṇanā niṭṭhitā.",
  "tika-abh03t0:26": "2. Niddesavaṇṇanā",
  "tika-abh03t0:27": "1. Paṭhamanayo saṅgahāsaṅgahapadavaṇṇanā",
  "tika-abh03t0:28": "1. Khandhapadavaṇṇanā",
  "tika-abh03t0:29_0": "6. Khandhāyatanadhātuyomahantare abhiññeyyadhammabhāvena vuttā, tesaṁ pana sabhāvato",
  "tika-abh03t0:29_1": "abhiññātānaṁ dhammānaṁ pariññeyyatādivisesadassanatthaṁ saccāni, adhipatiyādikiccavisesadassanatthaṁ",
  "tika-abh03t0:29_2": "indriyādīni ca vuttānīti saccādiviseso viya saṅgahāsaṅgahaviseso ca abhiññeyyanissito",
  "tika-abh03t0:29_3": "vuccamāno suviññeyyo hotīti “tīhi saṅgaho. Tīhi asaṅgaho”ti nayamukhamātikā ṭhapitāti",
  "tika-abh03t0:29_4": "veditabbā. Evañca katvā “catūhī”ti vuttā sampayogavippayogā ca abhiññeyyanissayena",
  "tika-abh03t0:29_5": "khandhādīheva pucchitvā vissajjitāti. Rūpakkhandho ekena khandhenāti ye dhammā “rūpakkhandho”ti",
  "tika-abh03t0:29_6": "vuccanti, tesaṁ pañcasu khandhesu rūpakkhandhabhāvena sabhāgatā hotīti rūpakkhandhabhāvasaṅkhātena,",
  "tika-abh03t0:29_7": "rūpakkhandhavacanasaṅkhātena vā gaṇanena saṅgahaṁ gaṇanaṁ dasseti. Tenāha “yañhi",
  "tika-abh03t0:29_8": "kiñcī”tiādi. Rūpakkhandhoti hi saṅgahitabbadhammo dassito. Yena saṅgahena saṅgayhati,",
  "tika-abh03t0:29_9": "tassa saṅgahassa dassanaṁ “ekena khandhenā”ti vacanaṁ. Pañcasu khandhagaṇanesu ekena",
  "tika-abh03t0:29_10": "khandhagaṇanena gaṇitoti ayañhettha attho. Yasmā ca khandhādivacanehi saṅgaho vuccati,",
  "tika-abh03t0:29_11": "tasmā upari “khandhasaṅgahena saṅgahitā”tiādiṁ vakkhatīti.",
  "tika-abh03t0:30_0": "Asaṅgahanayaniddeseti idaṁ “saṅgaho asaṅgaho”ti etasseva nayassa ekadesanayabhāvena",
  "tika-abh03t0:30_1": "vuttaṁ, na nayantaratāyāti daṭṭhabbaṁ. Rūpakkhandhamūlakāyeva cettha dukatikacatukkā",
  "tika-abh03t0:30_2": "dassitāti etena vedanākkhandhamūlakā purimena yojiyamāne viseso natthīti pacchimeheva",
  "tika-abh03t0:30_3": "yojetvā tayo dukā dve tikā eko catukko, saññākkhandhamūlakā dve dukā eko tiko, saṅkhārakkhandhamūlako",
  "tika-abh03t0:30_4": "eko dukoti ete labbhantīti dasseti. Tesaṁ pana bhedato pañcakapucchāvissajjanānantaraṁ",
  "tika-abh03t0:30_5": "pucchāvissajjanaṁ kātabbaṁ saṁkhittanti daṭṭhabbaṁ, vuttanayena vā sakkā ñātunti",
  "tika-abh03t0:30_6": "pāḷiṁ na āropitanti.",
  "tika-abh03t0:31": "Āyatanapadādivaṇṇanā",
  "tika-abh03t0:32_0": "40.Yasmāca dukatikesūti yadipi ekakepi sadisaṁ vissajjanaṁ, ekake pana sadisavissajjanānaṁ",
  "tika-abh03t0:32_1": "cakkhundriyasotindriyasukhindriyādīnaṁ dukādīsu asadisavissajjanaṁ diṭṭhaṁ. Na hettha",
  "tika-abh03t0:32_2": "cakkhusotacakkhusukhindriyadukānaṁ aññamaññasadisavissajjanaṁ, nāpi dukehi tikassa,",
  "tika-abh03t0:32_3": "idha pana dukkhasamudayadukkhamaggadukānaṁ aññamaññaṁ tikena ca sadisaṁ vissajjananti",
  "tika-abh03t0:32_4": "dukatikesveva sadisavissajjanataṁ samudayānantaraṁ maggasaccassa vacane kāraṇaṁ vadati.",
  "tika-abh03t0:33": "6. Paṭiccasamuppādavaṇṇanā",
  "tika-abh03t0:34_0": "61. “Pucchaṁ anārabhitvā avijjā ekena khandhena, avijjāpaccayā saṅkhārā ekena khandhenā”ti",
  "tika-abh03t0:34_1": "likhitabbepi pamādavasena “avijjā ekena khandhenā”ti idaṁ na likhitanti daṭṭhabbaṁ.",
  "tika-abh03t0:34_2": "Sarūpekasesaṁ vā katvā avijjāvacanena avijjāvissajjanaṁ dassitanti. Sabbampi vipākaviññāṇanti",
  "tika-abh03t0:34_3": "ettha vipākaggahaṇena visesanaṁ na kātabbaṁ. Kusalādīnampi hi viññāṇānaṁ dhātukathāyaṁ",
  "tika-abh03t0:34_4": "saṅkhārapaccayāviññāṇādipadehi saṅgahitatā vippayuttenasaṅgahitāsaṅgahitapadaniddese",
  "tika-abh03t0:34_5": "“vipākā dhammā”ti imassa vissajjanāsadisena tesaṁ vissajjanena dassitā, idha ca nāmarūpassa",
  "tika-abh03t0:34_6": "ekādasahāyatanehi saṅgahavacanena akammajānampi saṅgahitatā viññāyatīti.",
  "tika-abh03t0:35_0": "71. Jāyamānaparipaccamānabhijjamānānaṁ jāyamānādibhāvamattattā jātijarāmaraṇāni paramatthato",
  "tika-abh03t0:35_1": "vinibbhujjitvā anupalabbhamānāni paramatthānaṁ sabhāvamattabhūtāni, tāni rūpassa",
  "tika-abh03t0:35_2": "nibbattipākabhedabhūtāni ruppanabhāvena gayhantīti rūpakkhandhadhammasabhāgāni, arūpānaṁ",
  "tika-abh03t0:35_3": "pana nibbattiādibhūtāni rūpakalāpajātiādīni viya sahuppajjamānacatukkhandhakalāpanibbattiādibhāvato",
  "tika-abh03t0:35_4": "ekekabhūtāni vediyanasañjānanavijānanehi ekantaparamatthakiccehi agayhamānāni saṅkhatābhisaṅkharaṇena",
  "tika-abh03t0:35_5": "anekantaparamatthakiccena gayhantīti saṅkhārakkhandhadhammasabhāgāni, tathā duvidhānipi",
  "tika-abh03t0:35_6": "tāni cakkhāyatanādīhi ekantaparamatthakiccehi agayhamānāni nissattaṭṭhena dhammāyatanadhammadhātudhammehi",
  "tika-abh03t0:35_7": "sabhāgāni, tena tehi khandhādīhi saṅgayhantīti “jāti dvīhi khandhehī”tiādimāha.",
  "tika-abh03t0:36": "Paṭhamanayasaṅgahāsaṅgahapadavaṇṇanā niṭṭhitā.",
  "tika-abh03t0:37": "2. Dutiyanayo saṅgahitenaasaṅgahitapadavaṇṇanā",
  "tika-abh03t0:38_0": "171. Saṅgahitenaasaṅgahitapadaniddese yaṁ taṁ uddese asaṅgahitatāya pucchitabbaṁ",
  "tika-abh03t0:38_1": "vissajjitabbañca saṅgahitatāvisiṭṭhaṁ asaṅgahitaṁ dhammajātaṁ niddhāritaṁ, tadeva",
  "tika-abh03t0:38_2": "tāva dassento “cakkhāyatanena ye dhammā khandhasaṅgahena saṅgahitā āyatanadhātusaṅgahena",
  "tika-abh03t0:38_3": "asaṅgahitā”ti āha. Sabbattha khandhādisaṅgahasāmaññānaṁ niccaṁ visesāpekkhattā bhedanissitattā",
  "tika-abh03t0:38_4": "ca pucchāvissajjanānaṁ savisesāva khandhādigaṇanā suddhā. Tattha saṅgahitenaasaṅgahitavacanamattena",
  "tika-abh03t0:38_5": "dhammavisesassa niddhāritattā tīsu saṅgahesu ekena dvīhi vā ye saṅgahitā hutvā aññehi",
  "tika-abh03t0:38_6": "asaṅgahitā, teyeva dhammā “khandhasaṅgahena saṅgahitā āyatanadhātusaṅgahena asaṅgahitā”ti",
  "tika-abh03t0:38_7": "ettakeneva dassetabbā siyuṁ, tesaṁ pana evaṁvidhānaṁ asambhavā nayamātikāya ca abbhantarabāhiramātikāpekkhattā",
  "tika-abh03t0:38_8": "uddesepi yaṁ yaṁ rūpakkhandhādīsu araṇantesu saṅgāhakaṁ, taṁ taṁ apekkhitvā saṅgahitenaasaṅgahitaṁ",
  "tika-abh03t0:38_9": "niddhāritanti viññāyatīti tena tena saṅgāhakena yathāniddhāritaṁ dhammaṁ niyametvā",
  "tika-abh03t0:38_10": "dassetuṁ “cakkhāyatanenā”tiādimāha. Yattha hi pucchitabbavissajjitabbadhammavisesaniddhāraṇaṁ",
  "tika-abh03t0:38_11": "natthi, tasmiṁ paṭhamanaye chaṭṭhanaye ca pucchitabbavissajjitabbabhāvena, itaresu",
  "tika-abh03t0:38_12": "ca yaṁ yaṁ pucchitabbavissajjitabbaṁ niddhāritaṁ, tassa tassa niyāmakabhāvena rūpakkhandhādayo",
  "tika-abh03t0:38_13": "araṇantā uddiṭṭhāti.",
  "tika-abh03t0:39_0": "Tattha “cakkhāyatanena…pe… phoṭṭhabbadhātuyā”ti kattuatthe karaṇaniddeso daṭṭhabbo,",
  "tika-abh03t0:39_1": "“khandhasaṅgahena āyatanasaṅgahena dhātusaṅgahenā”ti karaṇatthe. Ettha ca yena yena",
  "tika-abh03t0:39_2": "saṅgāhakena khandhādisaṅgahesu tena tena saṅgahetabbāsaṅgahetabbaṁ aññaṁ atthi, taṁ",
  "tika-abh03t0:39_3": "tadeva saṅgāhakāsaṅgāhakabhāvena uddhaṭaṁ. Rūpakkhandhena pana khandhasaṅgahena saṅgahetabbo",
  "tika-abh03t0:39_4": "añño dhammo natthi, tathā vedanākkhandhādīhi, na ca so eva tassa saṅgāhako asaṅgāhako",
  "tika-abh03t0:39_5": "vā hoti. Yañca “rūpakkhandho ekena khandhena saṅgahito”ti vuttaṁ, tañca na tasseva",
  "tika-abh03t0:39_6": "tena saṅgahitataṁ sandhāya vuttaṁ, rūpakkhandhabhāvena pana rūpakkhandhavacanena",
  "tika-abh03t0:39_7": "vā gahitataṁ sandhāya vuttanti pakāsitoyamattho.",
  "tika-abh03t0:40_0": "Yadi ca so eva tena saṅgayheyya, saṅgahitenasampayuttavippayuttapadaniddese – “vedanākkhandhena",
  "tika-abh03t0:40_1": "ye dhammā khandhasaṅgahena saṅgahitā āyatanasaṅgahena saṅgahitā dhātusaṅgahena saṅgahitā,",
  "tika-abh03t0:40_2": "te dhammā tīhi khandhehi ekenāyatanena sattahi dhātūhi sampayuttā”tiādi vattabbaṁ",
  "tika-abh03t0:40_3": "siyā, na ca vuttaṁ, tasmā yathā cittaṁ cittena sampayuttaṁ vippayuttañca na hoti,",
  "tika-abh03t0:40_4": "evaṁ rūpakkhandho rūpakkhandhena saṅgahito asaṅgahito ca na hoti, tathā vedanākkhandhādayo",
  "tika-abh03t0:40_5": "vedanākkhandhādīhi. Na hi so eva tassa sabhāgo visabhāgo cāti. Teneva na ekadesā",
  "tika-abh03t0:40_6": "viya samudāyassa, samudāyo ekadesānaṁ saṅgāhako asaṅgāhako ca. Yathā rūpakkhandho",
  "tika-abh03t0:40_7": "cakkhāyatanādīnaṁ, dhammāyatanaṁ vedanākkhandhādīnaṁ, saraṇā dhammā catunnaṁ khandhānaṁ.",
  "tika-abh03t0:40_8": "Samudāyantogadhānañhi ekadesānaṁ na vibhāgo atthi, yena te samudāyassa samudāyo ca",
  "tika-abh03t0:40_9": "tesaṁ sabhāgo visabhāgo ca siyāti, tathā na samudāyo ekadesasabhāgavisabhāgānaṁ saṅgāhako",
  "tika-abh03t0:40_10": "asaṅgāhako ca. Yathā dhammāyatanaṁ sukhumarūpasabhāgassa vedanādivisabhāgassa ca",
  "tika-abh03t0:40_11": "rūpakkhandhekadesassa khandhasaṅgahena, jīvitindriyaṁ rūpārūpajīvitasabhāgavisabhāgassa",
  "tika-abh03t0:40_12": "rūpakkhandhekadesassa saṅkhārakkhandhekadesassa ca jīvitavajjassa khandhasaṅgaheneva.",
  "tika-abh03t0:40_13": "Na hi ekadesasabhāgaṁ samudāyasabhāgaṁ, nāpi ekadesavisabhāgaṁ samudāyavisabhāganti,",
  "tika-abh03t0:40_14": "tasmā satipi attato attani antogadhato attekadesasabhāgato ca aññassa asaṅgāhakatte",
  "tika-abh03t0:40_15": "saṅgāhakattameva etesaṁ natthi, yena saṅgahitassa asaṅgāhakā siyunti saṅgāhakattābhāvato",
  "tika-abh03t0:40_16": "eva evarūpānaṁ aggahaṇaṁ veditabbaṁ.",
  "tika-abh03t0:41_0": "Yaṁ pana “dhammāyatanaṁ asaṅkhataṁ khandhato ṭhapetvā catūhi khandhehi saṅgahita”nti,",
  "tika-abh03t0:41_1": "“cakkhāyatanañca sotāyatanañca ekena khandhena saṅgahita”nti ca vuttaṁ, na tena ekadesānaṁ",
  "tika-abh03t0:41_2": "samudāyasaṅgāhakattaṁ, samudāyassa ca ekadesasaṅgāhakattaṁ dasseti, catukkhandhagaṇanabhedehi",
  "tika-abh03t0:41_3": "pana dhammāyatanassa gaṇetabbāgaṇetabbabhāvena pañcadhā bhinnataṁ, cakkhāyatanādīnaṁ",
  "tika-abh03t0:41_4": "ekakkhandhagaṇanena gaṇetabbatāya ekavidhatañca dasseti. Saṅgāhakāsaṅgāhakanirapekkhānaṁ",
  "tika-abh03t0:41_5": "gaṇetabbāgaṇetabbānaṁ taṁtaṁgaṇanehi gaṇanadassanamattameva hi paṭhamanayo kammakaraṇamattasabbhāvā,",
  "tika-abh03t0:41_6": "dutiyādayo pana saṅgāhakāsaṅgāhakehi saṅgahitāsaṅgahitānaṁ agaṇanādidassanāni kattukaraṇakammattayasabbhāvā.",
  "tika-abh03t0:41_7": "Tathā paṭhamanaye tathā tathā gaṇetabbāgaṇetabbabhāvasaṅkhāto taṁtaṁkhandhādibhāvābhāvo",
  "tika-abh03t0:41_8": "sabhāgavisabhāgatā, dutiyādīsu yathāniddhāritadhammadassane saṅgāhakasaṅgahetabbānaṁ",
  "tika-abh03t0:41_9": "samānakkhandhādibhāvo sabhāgatā, tadabhāvo ca visabhāgatā. Pucchāvissajjanesu taṁtaṁkhandhādibhāvābhāvo",
  "tika-abh03t0:41_10": "evāti ayametesaṁ visesoti.",
  "tika-abh03t0:42_0": "Samudayasaccasukhindriyasadisāni pana tehi saṅgahetabbameva atthi, na saṅgahitaṁ",
  "tika-abh03t0:42_1": "asaṅgahetabbanti asaṅgāhakattābhāvato na uddhaṭāni. Dukkhasaccasadisāni tehi visabhāgasamudāyabhūtehi",
  "tika-abh03t0:42_2": "anekakkhandhehi khandhasaṅgahena saṅgahetabbaṁ, itarehi asaṅgahetabbañca natthīti",
  "tika-abh03t0:42_3": "saṅgāhakattāsaṅgāhakattābhāvato. Evaṁ saṅgāhakattābhāvato asaṅgāhakattābhāvato ubhayābhāvato",
  "tika-abh03t0:42_4": "ca yathāvuttasadisāni anuddharitvā saṅgāhakattāsaṅgāhakattabhāvato cakkhāyatanādīneva",
  "tika-abh03t0:42_5": "uddhaṭānīti veditabbāni. Tattha “cakkhāyatanena ye dhammā khandhasaṅgahena saṅgahitā”ti",
  "tika-abh03t0:42_6": "cakkhāyatanavajjā rūpadhammā khandhasaṅgahena saṅgahitāti veditabbā, na rūpakkhandhoti.",
  "tika-abh03t0:42_7": "Na hi ekadeso samudāyasaṅgāhakoti dassitametanti.",
  "tika-abh03t0:43_0": "Aṭṭhakathāyaṁ pana khandhapadenāti khandhapadasaṅgahenāti attho, na saṅgāhakenāti.",
  "tika-abh03t0:43_1": "“Kenaci saṅgāhakenā”ti idaṁ pana ānetvā vattabbaṁ. Taṁ pana rūpakkhandhādīsu na yujjatīti",
  "tika-abh03t0:43_2": "taṁ vissajjanaṁ rūpakkhandhādīsu saṅgāhakesu na yujjatīti attho. Rūpakkhandhena hi…pe…",
  "tika-abh03t0:43_3": "saṅgahitoti etena nayena cakkhāyatanena rūpakkhandhova saṅgahito, so ca aḍḍhekādasahi",
  "tika-abh03t0:43_4": "āyatanadhātūhi asaṅgahito nāma natthīti evaṁ cakkhāyatanādīnipi na gahetabbānīti",
  "tika-abh03t0:43_5": "āpajjatīti ce? Nāpajjati. Na hi aññamattanivāraṇaṁ evasaddassa attho, atha kho saṅgāhakato",
  "tika-abh03t0:43_6": "aññanivāraṇaṁ. So cātiādi ca na nirapekkhavacanaṁ, atha kho saṅgāhakāpekkhanti. Kathaṁ?",
  "tika-abh03t0:43_7": "Rūpakkhandhena hi rūpakkhandhova saṅgahitoti yathā cakkhāyatanena cakkhāyatanato",
  "tika-abh03t0:43_8": "aññampi khandhasaṅgahena saṅgahitaṁ atthi, yaṁ āyatanadhātusaṅgahehi asaṅgahitaṁ",
  "tika-abh03t0:43_9": "hoti, na evaṁ rūpakkhandhena rūpakkhandhato aññaṁ khandhasaṅgahena saṅgahitaṁ atthi,",
  "tika-abh03t0:43_10": "yaṁ āyatanadhātusaṅgahehi asaṅgahitaṁ siyā, rūpakkhandhena pana rūpakkhandhova khandhasaṅgahena",
  "tika-abh03t0:43_11": "saṅgahitoti ayañhettha adhippāyo yutto. Siyā panetaṁ “so eva rūpakkhandho rūpakkhandhena",
  "tika-abh03t0:43_12": "āyatanadhātusaṅgahehi asaṅgahito hotū”ti, taṁ nivārento āha “so ca aḍḍhekādasahi",
  "tika-abh03t0:43_13": "āyatanadhātūhi asaṅgahito nāma natthī”ti. Ettha ca “rūpakkhandhenā”ti ānetvā vattabbaṁ.",
  "tika-abh03t0:43_14": "Tattha rūpakkhandho rūpakkhandhassa vā tadekadesānaṁ vā cakkhādīnaṁ āyatanadhātusaṅgahehi",
  "tika-abh03t0:43_15": "saṅgāhako asaṅgāhako ca na hotīti iminā pariyāyena asaṅgahitatāya abhāvo vuttoti",
  "tika-abh03t0:43_16": "yujjati, na rūpakkhandhena rūpakkhandhassa tadekadesānaṁ vā aḍḍhekādasahi āyatanadhātusaṅgahehi",
  "tika-abh03t0:43_17": "saṅgahitatāya. Na hi sā saṅgahitatā atthi. Yadi siyā, saṅgahitenasampayuttavippayuttapadaniddese",
  "tika-abh03t0:43_18": "rūpakkhandhopi uddharitabbo siyā. Tena hi tīhipi saṅgahehi rūpakkhandho tadekadeso",
  "tika-abh03t0:43_19": "vā saṅgahitā siyuṁ, atthi ca tesaṁ vippayuttatāti.",
  "tika-abh03t0:44_0": "Evaṁ asaṅgahitatāya abhāvato etāni, aññāni cāti etthāpi cakkhāyatanādīhi viya etehi",
  "tika-abh03t0:44_1": "aññehi ca saṅgahitānaṁ asaṅgahitatāya abhāvato etāni aññāni ca yathā vā tathā vā",
  "tika-abh03t0:44_2": "etāni viya ayujjamānavissajjanattā evarūpāni padāni saṅgāhakabhāvena na gahitānīti adhippāyo.",
  "tika-abh03t0:45_0": "Tattha yaṁ vuttaṁ “rūpakkhandhena hi rūpakkhandhova saṅgahito”ti, taṁ teneva tassa",
  "tika-abh03t0:45_1": "saṅgahitattāsaṅgahitattābhāvadassanena nivāritaṁ. Yañhettha aggahaṇe kāraṇaṁ vuttaṁ,",
  "tika-abh03t0:45_2": "tañca satipi saṅgahitatte asaṅgahitatāya abhāvatoti viññāyamānaṁ samudayasaccādīsu",
  "tika-abh03t0:45_3": "yujjeyya sati tehi saṅgahite tadasaṅgahitattābhāvato. Rūpakkhandhādīhi pana saṅgahitameva",
  "tika-abh03t0:45_4": "natthi, kuto tassa asaṅgahitatā bhavissati, tasmā saṅgāhakattābhāvo evettha aggahaṇe",
  "tika-abh03t0:45_5": "kāraṇanti yuttaṁ. Saṅgahitattābhāvena asaṅgahitattaṁ yadipi rūpakkhandhādinā attano",
  "tika-abh03t0:45_6": "attani antogadhassa attekadesasabhāgassa ca natthi, aññassa pana atthīti na dukkhasaccādīsu",
  "tika-abh03t0:45_7": "viya ubhayābhāvo cettha aggahaṇe kāraṇaṁ bhavituṁ yuttoti. Dhammāyatanajīvitindriyādīnañca",
  "tika-abh03t0:45_8": "khandhacatukkadukādisaṅgāhakatte sati na tesaṁ saṅgahitānaṁ tehi dhammāyatanajīvitindriyādīhi",
  "tika-abh03t0:45_9": "āyatanadhātusaṅgahehi asaṅgahitatā natthīti asaṅgahitatāya abhāvo anekantiko, tasmā",
  "tika-abh03t0:45_10": "pubbe vuttanayeneva aggahitānaṁ aggahaṇe, gahitānañca gahaṇe kāraṇaṁ veditabbanti.",
  "tika-abh03t0:46_0": "Anidassanaṁ punadeva sappaṭighanti ettha anidassananti etena “sanidassanasappaṭigha”nti",
  "tika-abh03t0:46_1": "ettha vuttena sappaṭighasaddena saddhiṁ yojetvā anidassanasappaṭighā dassitā. Punadevāti",
  "tika-abh03t0:46_2": "etena tattheva avisiṭṭhaṁ sanidassanapadaṁ nivattetvā gaṇhanto sanidassanadukapadaṁ",
  "tika-abh03t0:46_3": "dasseti. “Cakkhāyatanena cakkhāyatanamevekaṁ saṅgahita”nti idaṁ na sakkā vattuṁ.",
  "tika-abh03t0:46_4": "Na hi “cakkhāyatanena cakkhāyatanaṁ āyatanasaṅgahena saṅgahita”nti ca “asaṅgahita”nti",
  "tika-abh03t0:46_5": "ca vattabbanti dassitoyaṁ nayoti. Evaṁ sabbattha tasseva samudāyekadesānañca saṅgāhakasaṅgahitanti",
  "tika-abh03t0:46_6": "vacanesu asaṅgāhakaasaṅgahitanti vacanesu ca tadavattabbatā yojetabbā. Asaṅgāhakattābhāvato",
  "tika-abh03t0:46_7": "eva hi cakkhāyatanādīni cakkhāyatanādīhi asaṅgahitānīti na vuccanti, na saṅgāhakattābhāvatoti.",
  "tika-abh03t0:47": "Dutiyanayasaṅgahitenaasaṅgahitapadavaṇṇanā niṭṭhitā.",
  "tika-abh03t0:48": "3. Tatiyanayo asaṅgahitenasaṅgahitapadavaṇṇanā",
  "tika-abh03t0:49_0": "179. Asaṅgahitenasaṅgahitapadaniddese rūpakkhandhena khandhasaṅgahena asaṅgahitesu",
  "tika-abh03t0:49_1": "vedanādīnaṁ tiṇṇaṁ khandhānaṁ nibbānassa ca sukhumarūpena saha āyatanadhātusabhāgatte",
  "tika-abh03t0:49_2": "satipi na sukhumarūpameva rūpakkhandhoti rūpakkhandhena āyatanadhātusabhāgattaṁ natthi,",
  "tika-abh03t0:49_3": "tasmā na tena tāni āyatanadhātusaṅgahehi saṅgahitāni. Na kevalaṁ saṅgahitāneva, asaṅgahitānipi",
  "tika-abh03t0:49_4": "tena tāni tehi saṅgahehi na honteva tadekadesena sukhumarūpena āyatanadhātusabhāgattā,",
  "tika-abh03t0:49_5": "saṅgahitābhāvo eva pana idhādhippeto, viññāṇakkhandhacakkhāyatanādīhi pana asaṅgahitā",
  "tika-abh03t0:49_6": "na te tehi kathañci sammissāti sabbathā te tehi na saṅgahitā. Dukkhasaccādīhi ca",
  "tika-abh03t0:49_7": "pañcakkhandhasamudāyabhūtehi khandhasaṅgahena asaṅgahitaṁ nibbānaṁ rūpakkhandhena",
  "tika-abh03t0:49_8": "viya āyatanadhātusaṅgahehi saṅgahitaṁ tehi na hoti, tasmā saṅgāhakattābhāvato eva",
  "tika-abh03t0:49_9": "evarūpānaṁ asaṅgāhakabhāvena aggahaṇaṁ veditabbaṁ, sanibbānapañcakkhandhasamudāyabhūtānaṁ",
  "tika-abh03t0:49_10": "pana abyākatadhammādīnaṁ asaṅgāhakattābhāvatova. Na hi taṁ kañci atthi, yassa te",
  "tika-abh03t0:49_11": "khandhasaṅgahena asaṅgāhakā siyuṁ, na ca attano ekadeso attekadesasabhāgo ca attanā",
  "tika-abh03t0:49_12": "asaṅgahito hotīti attanā asaṅgahitasaṅgāhakattā pana vedanākkhandhādīnaṁ gahaṇaṁ katanti.",
  "tika-abh03t0:50_0": "Yaṁ pana aṭṭhakathāyaṁ vuttaṁ “ye dhammāyatanena saṅgahitā”ti, taṁ na sakkā vattuṁ.",
  "tika-abh03t0:50_1": "Dhammāyatanena hi na koci dhammo kenaci saṅgahena saṅgahito atthi visabhāgakkhandhanibbānasamudāyattā,",
  "tika-abh03t0:50_2": "khandhasaṅgahena sayameva attano saṅgāhakaṁ na hotīti āyatanadhātusaṅgahehi ca saṅgāhakattābhāvatoti",
  "tika-abh03t0:50_3": "dassitoyaṁ nayoti etassa dhammāyatanagaṇanena gaṇitāti attho. Yāni…pe… gahitānīti",
  "tika-abh03t0:50_4": "etena viññāṇasammissaṁ dhammāyatanekadesaṁ dīpentāni iddhipādādipadāni, oḷārikarūpasammissaṁ",
  "tika-abh03t0:50_5": "dīpentāni rūpakkhandhādipadāni, sabbena sabbaṁ dhammāyatanaṁ adīpentāni viññāṇakkhandhacakkhāyatanādipadāni,",
  "tika-abh03t0:50_6": "sakaladhammāyatanadīpakāni dhammāyatanādipadāni ca vajjetvā dhammāyatanekadesaṁ aññāyatanena",
  "tika-abh03t0:50_7": "asammissaṁ dīpentāni gahitānīti dasseti.",
  "tika-abh03t0:51": "Tatiyanayaasaṅgahitenasaṅgahitapadavaṇṇanā niṭṭhitā.",
  "tika-abh03t0:52": "4. Catutthanayo saṅgahitenasaṅgahitapadavaṇṇanā",
  "tika-abh03t0:53_0": "191. Saṅgahitenasaṅgahitapadaniddese yasmā yathā dutiyatatiyanayā tiṇṇaṁ saṅgahānaṁ",
  "tika-abh03t0:53_1": "saṅgahaṇāsaṅgahaṇappavattivisesena “saṅgahitena asaṅgahitaṁ, asaṅgahitena saṅgahita”nti",
  "tika-abh03t0:53_2": "ca uddiṭṭhā, nevaṁ catutthapañcamā. Saṅgahaṇappavattiyā eva hi saṅgahitena saṅgahitaṁ",
  "tika-abh03t0:53_3": "uddiṭṭhaṁ, asaṅgahaṇappavattiyā eva ca asaṅgahitena asaṅgahitanti, tasmā saṅgahaṇappavattivisesavirahe",
  "tika-abh03t0:53_4": "saṅgahitadhammāsaṅgahitadhammavisese nissitā ete dve nayāti ettha kenaci saṅgahitena",
  "tika-abh03t0:53_5": "dhammavisesena puna saṅgahito dhammaviseso saṅgahitena saṅgahito saṅgahitatāya pucchitabbo",
  "tika-abh03t0:53_6": "vissajjitabbo ca, tameva tāva yathāniddhāritaṁ dassento “samudayasaccena ye dhammā",
  "tika-abh03t0:53_7": "khandha…pe… saṅgahitā, tehi dhammehi ye dhammā khandha…pe… saṅgahitā”ti āha. Ettha",
  "tika-abh03t0:53_8": "ca ye tīhipi saṅgahehi na saṅgāhakā rūpakkhandhaviññāṇakkhandhadhammāyatanadukkhasaccādīni",
  "tika-abh03t0:53_9": "viya, ye ca dvīhāyatanadhātusaṅgahehi asaṅgāhakā cakkhāyatanādīni viya, ye ca ekena",
  "tika-abh03t0:53_10": "khandhasaṅgaheneva dhātusaṅgaheneva ca na saṅgāhakā vedanādikkhandhanirodhasaccajīvitindriyādīni",
  "tika-abh03t0:53_11": "viya cakkhuviññāṇadhātādayo viya ca, te dhammā saṅgāhakattābhāvasabbhāvā saṅgāhakabhāvena",
  "tika-abh03t0:53_12": "na uddhaṭā, tīhipi pana saṅgahehi ye saṅgāhakā, te saṅgāhakattābhāvābhāvato idha",
  "tika-abh03t0:53_13": "uddhaṭā. Tehi saṅgahitāpi hi ekantena attano saṅgāhakassa saṅgāhakā honti, yassa",
  "tika-abh03t0:53_14": "puna saṅgaho pucchitabbo vissajjitabbo cāti.",
  "tika-abh03t0:54_0": "Aṭṭhakathāyaṁ pana sakalena hi khandhādipadenāti sakalavācakena rūpakkhandhādipadenāti",
  "tika-abh03t0:54_1": "attho. Yaṁ panetaṁ vuttaṁ “yaṁ attano saṅgāhakaṁ saṅgaṇhitvā puna teneva saṅgahaṁ",
  "tika-abh03t0:54_2": "gaccheyyā”ti, taṁ tena khandhādipadenāti evaṁ ayojetvā taṁ aññaṁ saṅgahitaṁ nāma",
  "tika-abh03t0:54_3": "natthīti evaṁ na sakkā vattuṁ. Na hi yena yaṁ saṅgahitaṁ, teneva tassa saṅgaho pucchito",
  "tika-abh03t0:54_4": "vissajjito, na ca tasseva, atha kho tena saṅgahitassāti. Yathā vedanā saddo ca khandho",
  "tika-abh03t0:54_5": "āyatanañca, na evaṁ sukhumarūpaṁ, taṁ pana khandhāyatanānaṁ ekadesova, tasmā “sukhumarūpekadesaṁ",
  "tika-abh03t0:54_6": "vā”ti avatvā “sukhumarūpaṁ vā”ti vuttaṁ. Sabbattha ca aññena asammissanti yojetabbaṁ.",
  "tika-abh03t0:54_7": "Yampi cetaṁ vuttaṁ “tadeva yehi dhammehi khandhādivasena saṅgahitaṁ, te dhamme sandhāyā”ti,",
  "tika-abh03t0:54_8": "tampi tathā na sakkā vattuṁ. Na hi saṅgahitena saṅgahitassa saṅgahitena saṅgaho ettha",
  "tika-abh03t0:54_9": "pucchito vissajjito ca, atha kho saṅgahova, tasmā ekena khandhenāti ekena khandhagaṇanenāti",
  "tika-abh03t0:54_10": "ayamevettha attho, na saṅgāhakenāti. Na hi eko khandho attano ekadesassa saṅgāhakoti.",
  "tika-abh03t0:55": "Catutthanayasaṅgahitenasaṅgahitapadavaṇṇanā niṭṭhitā.",
  "tika-abh03t0:56": "5. Pañcamanayo asaṅgahitenaasaṅgahitapadavaṇṇanā",
  "tika-abh03t0:57_0": "193. Asaṅgahitenaasaṅgahitapadaniddesepi vuttanayeneva yathāniddhāritadhammadassanaṁ",
  "tika-abh03t0:57_1": "veditabbaṁ. Ettha ca sasukhumarūpaviññāṇasahitadhammasamudāyā ye te dukkhasaccaanidassanaappaṭighaacetasikānupādāsadisā",
  "tika-abh03t0:57_2": "satipi ekena dvīhi vā saṅgahehi kesañci asaṅgāhakatte tīhipi asaṅgahetabbassa abhāvato",
  "tika-abh03t0:57_3": "paripuṇṇasaṅgahāsaṅgāhakā na honti, abyākatadhammasadisā kenaci saṅgahena asaṅgahetabbabhāvato",
  "tika-abh03t0:57_4": "asaṅgāhakā eva na honti, tena te asaṅgāhakabhāvena na uddhaṭā, itare pana tabbipariyāyena uddhaṭāti.",
  "tika-abh03t0:58_0": "Yaṁ pana aṭṭhakathāyaṁ “tādisena hi padena nibbānaṁ khandhasaṅgahamattaṁ na gaccheyyā”ti",
  "tika-abh03t0:58_1": "vuttaṁ, taṁ dukkhasaccaṁ sandhāya vuttaṁ. Anidassanaappaṭighesu pana asaṅgāhakesu",
  "tika-abh03t0:58_2": "nibbānaṁ antogadhaṁ, na ca tadeva tassa asaṅgāhakanti. Sadisavissajjanānaṁ vasena",
  "tika-abh03t0:58_3": "samodhānetvā katehi saddhinti evaṁ katehi dutiyapañhādīhi saddhiṁ paṭhamapañhanāmarūpapañhādayo",
  "tika-abh03t0:58_4": "sabbepi catuttiṁsa hontīti attho. Yaṁ pucchāya uddhaṭaṁ padaṁ, tadevāti rūpakkhandhādivisesakapadaṁ",
  "tika-abh03t0:58_5": "vadati, na niddhārite pucchitabbadhamme. Te hi lakkhaṇato dassitā, na padena sarūpatoti.",
  "tika-abh03t0:58_6": "Tattha tadevāti eva-saddena na taṁ kadāci saṅgahitena asaṅgahitaṁ na hotīti uddhaṭasseva",
  "tika-abh03t0:58_7": "asaṅgahitenaasaṅgahitabhāve niyatataṁ aññassa ca aniyatataṁ dassetīti veditabbaṁ.",
  "tika-abh03t0:58_8": "“Tadeva yehi asaṅgahita”nti ettha hi “niyamato”ti sakkā vacanaseso yojetunti. Atha",
  "tika-abh03t0:58_9": "vā tadevāti pucchāya uddhaṭameva evaṁpakārameva hutvā yehi asaṅgahitanti tassa pucchāya",
  "tika-abh03t0:58_10": "uddhaṭabhāvena evaṁ asaṅgahitenaasaṅgahitabhāvaniyamanattho eva-saddo, na aññassa",
  "tika-abh03t0:58_11": "asaṅgahitenaasaṅgahitatānivāraṇatthoti daṭṭhabbo. Pucchāya uddhaṭañhi aññasahitaṁ",
  "tika-abh03t0:58_12": "asahitañca asaṅgahitena asaṅgahitaṁ hoti. Rūpakkhandhādīni hi aññasahitāni viññāṇakkhandhādīni asahitānīti.",
  "tika-abh03t0:59_0": "Avasesā saṅgahitāti idaṁ avasesā asaṅgahitā na hontīti evaṁ daṭṭhabbaṁ. Tehipi viññāṇadhammehi",
  "tika-abh03t0:59_1": "te rūpadhammāva tīhi saṅgahehi asaṅgahitāti pucchāya uddhaṭā tīhipi saṅgahehi asaṅgāhakā",
  "tika-abh03t0:59_2": "hutvā asaṅgahitāti adhippāyo. Anuddhaṭā vedanādayopi hi asaṅgahitā evāti. Ettha ca",
  "tika-abh03t0:59_3": "paṭhame naye vedanādayopi viññāṇena asaṅgahitāti vuttā, dutiye rūpadhammāvāti ayaṁ",
  "tika-abh03t0:59_4": "viseso. Vedanādayo hi rūpaviññāṇeheva khandhādisaṅgahena asaṅgahitāti oḷārikarūpehi",
  "tika-abh03t0:59_5": "viññāṇena ca tīhipi saṅgahehi asaṅgahitāti attho. Rūpekadeso hi ettha rūpaggahaṇena gahitoti.",
  "tika-abh03t0:60_0": "196. Catutthapañhe cakkhāyatanaṁ vedanādīhi catūhīti ettha cakkhāyatananti etena",
  "tika-abh03t0:60_1": "pucchāya uddhaṭaṁ asaṅgāhakaṁ dassetīti daṭṭhabbaṁ. Cakkhāyatanena pana asaṅgahitena",
  "tika-abh03t0:60_2": "asaṅgahitāni dasa oḷārikāyatanāni na cakkhāyatanamevāti. “Rūpañca dhammāyatana”ntiādinā",
  "tika-abh03t0:60_3": "yehi dhammehi tīhipi saṅgahehi asaṅgahitaṁ taṁ viññāṇameva hoti, asaṅgahitena tena",
  "tika-abh03t0:60_4": "asaṅgahitañca viññāṇavajjaṁ sabbaṁ teva dhamme udāneti. Sadisavissajjanā hi ekato",
  "tika-abh03t0:60_5": "udānetvā dassetabbā. Tattha paṭhamena rūpakkhandhena sadisavissajjanesu ekato udānetvā",
  "tika-abh03t0:60_6": "dassitesu aññe visadisavissajjanā nayadānena dassitā honti. Tenāha “rūpañca dhammāyatananti…pe…",
  "tika-abh03t0:60_7": "aññenākārena saṅkhipitvā dassitā”ti. Tattha dve bhavāti asaññekavokārabhavā. Dveti",
  "tika-abh03t0:60_8": "bāhirupādādhamme eva sandhāya vuttaṁ. Yena asaṅgāhakena asaṅgahitena asaṅgahitaṁ",
  "tika-abh03t0:60_9": "pucchitabbaṁ vissajjitabbañca paricchijjati, so rūpakkhandhādiko tassa pucchāvissajjanānañca",
  "tika-abh03t0:60_10": "nissayabhāvato “visayo”ti vutto, yathādassitassa pana uddānassa nayadānamattattā",
  "tika-abh03t0:60_11": "“nayo”ti vuttaṁ. “Dvevīsanayo cā”tipi pāṭho, dvevīsapadiko esa nayo cāti attho.",
  "tika-abh03t0:61": "Pañcamanayaasaṅgahitenaasaṅgahitapadavaṇṇanā niṭṭhitā.",
  "tika-abh03t0:62": "6. Chaṭṭhanayo sampayogavippayogapadavaṇṇanā",
  "tika-abh03t0:63_0": "228. Sampayogavippayogapade yaṁ labbhati, yañca na labbhati, taṁ sabbaṁ pucchāya",
  "tika-abh03t0:63_1": "gahitanti idaṁ na rūpakkhandhādīni padāni sandhāya vuttaṁ, atha kho sampayogapadaṁ",
  "tika-abh03t0:63_2": "vippayogapadañcāti veditabbaṁ. Rūpakkhandhādīsu hi yaṁ dhammāyatanādipadaṁ na labbhati,",
  "tika-abh03t0:63_3": "taṁ pucchāyapi na gahitaṁ. Sampayogapadaṁ pana rūpakkhandhādīsu alabbhamānampi “rūpakkhandho",
  "tika-abh03t0:63_4": "katihi…pe… sampayutto”ti evaṁ pucchāya gahitaṁ, vedanākkhandhādīsu labbhamānaṁ, vippayogapadaṁ",
  "tika-abh03t0:63_5": "pana sabbattha labbhamānamevāti. Rūpadhammānaṁ pana rūpena nibbānena vā, nibbānassa",
  "tika-abh03t0:63_6": "ca rūpena saddhiṁ sampayogo nāma natthīti ekuppādādisabhāgatāya abhāvato sampayogaṁ",
  "tika-abh03t0:63_7": "nivārentena sā eva ekuppādāditā etesaṁ visabhāgatāti tadabhāvato vippayogopi nivārito",
  "tika-abh03t0:63_8": "eva hotīti daṭṭhabbo. Catūsu hi khandhesu vijjamānā ekuppādāditā tesaṁ aññamaññaṁ",
  "tika-abh03t0:63_9": "sabhāgatā hoti rūpanibbānehi tesaṁ tehi ca rūpanibbānānaṁ visabhāgatā ca, na ca rūpekadesassa",
  "tika-abh03t0:63_10": "nibbānassa vā sā ekuppādāditā atthi, yā rūpekadesena rūpekadesanibbānānaṁ nibbānena",
  "tika-abh03t0:63_11": "ca rūpassa visabhāgatā siyā. Teneva “catūhi vippayogo”ti vuttanti.",
  "tika-abh03t0:64_0": "Sattasuviññāṇadhātūsu ekāyapi avippayutteti yathā rūpabhavo tīhi viññāṇadhātūhi,",
  "tika-abh03t0:64_1": "nevavipākanavipākadhammadhammā pañcahi, avitakkaavicārā ekāya vippayutte anārammaṇamissake",
  "tika-abh03t0:64_2": "dhamme dīpenti, evaṁ adīpetvā ekāyapi vippayutte ahonte sattahipi sampayutte sattapi",
  "tika-abh03t0:64_3": "vā tā dīpentīti adhippāyo. Avippayutteti hi ye vippayuttā na honti, te dhammeti vuttaṁ",
  "tika-abh03t0:64_4": "hoti, na sampayutteti. Tena yāni tāhi sampayutte dīpenti dhammāyatanādipadāni, yāni",
  "tika-abh03t0:64_5": "ca sampayuttavippayuttabhāvehi navattabbaṁ dīpenti acetasikādipadāni, yāni ca sampayuttanavattabbāni",
  "tika-abh03t0:64_6": "dīpenti dukkhasaccādipadāni, tesaṁ sabbesaṁ anārammaṇamissakadhammadīpakānaṁ aggahaṇaṁ",
  "tika-abh03t0:64_7": "vuttaṁ hoti. Na hi anārammaṇamissakasabbaviññāṇadhātutaṁsampayuttatadubhayasamudāyānaṁ",
  "tika-abh03t0:64_8": "khandhāyatanadhātūsu kenaci sampayogo vippayogo vā atthīti.",
  "tika-abh03t0:65_0": "Yadi evaṁ vippayuttenavippayuttapadaniddese “kusalehi dhammehi ye dhammā vippayuttā,",
  "tika-abh03t0:65_1": "tehi dhammehi ye dhammā vippayuttā”ti na vattabbaṁ. Akusalābyākatā hi anārammaṇamissobhayadhammāti?",
  "tika-abh03t0:65_2": "Na, yathāvuttasamudāyānaṁ khandhādīheva sampayogavippayogābhāvavacanato. Khandhādayo",
  "tika-abh03t0:65_3": "hi tadekadesā tadekadesaññasamudāyā ca, samudāyekadesānañca vibhāgābhāvato na sabhāgavisabhāgatā",
  "tika-abh03t0:65_4": "atthi, tena tesaṁ khandhādīhi sampayogavippayogābhāvo hoti. Kusalā pana dhammā akusalābyākatehi",
  "tika-abh03t0:65_5": "vibhattā, te ca kusalehi, na tesaṁ samudāyekadesabhāvo tadekadesaññasamudāyabhāvo",
  "tika-abh03t0:65_6": "vā, tasmā khandhādīni anāmasitvā vippayuttatāmattena yathāniddhāritadhammadassane",
  "tika-abh03t0:65_7": "kusalehi itaresaṁ, itarehi ca kusalānaṁ vippayogo na na hoti visabhāgatāsabbhāvatoti",
  "tika-abh03t0:65_8": "tesaṁ aññamaññavippayuttatā vuttā. Esa nayo sabbesu evarūpesu.",
  "tika-abh03t0:66_0": "Uddāne pana aṭṭhārasa tato pareti idaṁ “soḷasā”ti vattabbaṁ, tevīsanti idañca “ekavīsa”nti.",
  "tika-abh03t0:66_1": "Sabbattha ca kālasantānabhedarahitārahitabahudhammasamodhānānaṁ saṅkhārakkhandhadhammāyatanadhammadhātūnaṁ",
  "tika-abh03t0:66_2": "ekadesā samudayasaccavedanākkhandhādayo ekadesasammissā ca iddhipādādayo anārammaṇehi",
  "tika-abh03t0:66_3": "asammissā rūpakkhandhādayo ca sārammaṇehi asammissā sampayogīvippayogībhāvena samānakālasantānehi",
  "tika-abh03t0:66_4": "ca ekadesantarehi vibhattā eva gahitāti tehi te kehici ekadesantarehi vibhattehi",
  "tika-abh03t0:66_5": "yathāyogaṁ sampayogaṁ vippayogañca labhanti. Atthi hi tesaṁ ekuppādāditā sabhāgatā",
  "tika-abh03t0:66_6": "visabhāgatā cāti. Tena tattha tattha “ekena khandhena ekenāyatanena ekāya dhātuyā",
  "tika-abh03t0:66_7": "kehici sampayutta”nti ca, “ekenāyatanena ekāya dhātuyā kehici vippayutta”nti ca vuttaṁ.",
  "tika-abh03t0:66_8": "Bhinnakālasamudāyā eva pana vedanāsaññāviññāṇakkhandhā vattamānā ca ekekadhammā eva,",
  "tika-abh03t0:66_9": "tasmā tesaṁ samānakālassa vibhajitabbassa abhāvato na sukhindriyādīni vedanākkhandhassa",
  "tika-abh03t0:66_10": "vibhāgaṁ karonti, cakkhuviññāṇadhātādayo ca viññāṇakkhandhassa manāyatanassa ca.",
  "tika-abh03t0:66_11": "Tena “sukhindriyaṁ ekena khandhena kehici vippayutta”nti, “cakkhuviññāṇadhātu ekena",
  "tika-abh03t0:66_12": "khandhena ekenāyatanena kehici vippayuttā”ti ca evamādi na vuttaṁ, khandhāyatanavibhāgavirahitampi",
  "tika-abh03t0:66_13": "pana viññāṇaṁ dhātuvibhāgena vibhattameva vuttanti “cakkhuviññāṇadhātu…pe… manoviññāṇadhātu",
  "tika-abh03t0:66_14": "soḷasahi dhātūhi vippayuttā”ti vuttaṁ, evamevaṁ indriyavibhāgena vibhattānaṁ sukhindriyādīnaṁ",
  "tika-abh03t0:66_15": "“sukhindriyena ye dhammā vippayuttā”tiādīsu yathāyogaṁ vippayogo daṭṭhabbo, nāvibhattassa",
  "tika-abh03t0:66_16": "vedanākkhandhassāti.",
  "tika-abh03t0:67_0": "235. Yathā taṁsampayogībhāvaṁ sandhāya “samudayasaccaṁ tīhi khandhehi sampayutta”nti",
  "tika-abh03t0:67_1": "vuttaṁ, evaṁ taṁvippayogībhāvaṁ sandhāya “tīhi khandhehi vippayutta”nti kasmā na",
  "tika-abh03t0:67_2": "vuttanti ce? Avibhāgehi tehi vippayogavacanassa ayuttattā. Vibhāge hi sati samudayasaccaṁ",
  "tika-abh03t0:67_3": "sukhadukkhadomanassindriyehi manoviññāṇadhātuto aññaviññāṇadhātūhi vippayuttanti",
  "tika-abh03t0:67_4": "yuttaṁ vattuṁ vibhāgeneva visabhāgatāya saṅgahitattā, vibhāgarahitehi pana vedanākkhandhādīhi",
  "tika-abh03t0:67_5": "na yuttaṁ, tehi vijjamānehi vijjamānassa samudayassa visabhāgabhāvābhāvato. Yañhi",
  "tika-abh03t0:67_6": "anuppannā dhammā viya āmaṭṭhakālabhedaṁ na hoti saṅkhataṁ uddharitabbaṁ, taṁ paccuppannabhāvaṁ",
  "tika-abh03t0:67_7": "nissāya sampayogīvippayogībhāvena uddharīyati, tañca vibhāgarahitehi khandhādīhi",
  "tika-abh03t0:67_8": "saṅkhatehi paccuppannabhāvameva nissāya anāmaṭṭhakālabhede atthitāya eva nissitabbattā.",
  "tika-abh03t0:67_9": "Avijjamānassa hi avijjamānena, avijjamānassa ca vijjamānena, vijjamānassa ca avijjamānena",
  "tika-abh03t0:67_10": "sampayogo natthi, vippayogo pana avijjamānatādīpake bhede gahite teneva visabhāgatāpi",
  "tika-abh03t0:67_11": "gahitā evāti hoti. Bhede pana aggahite tena tena gahaṇena visabhāgatāya aggahitattā",
  "tika-abh03t0:67_12": "sati sabhāgatte vijjamānatāya eva dhammānaṁ sabhāgassa paricchindanato vijjamānatā",
  "tika-abh03t0:67_13": "dassitāti ekuppādādibhāvasaṅkhātā sabhāgatāpi gahitā eva hoti. Tassā ca gahitattā",
  "tika-abh03t0:67_14": "sampayogova labbhati, na vippayogo, tasmā samudayasaccaṁ vedanākkhandhādīhi sampayuttattena",
  "tika-abh03t0:67_15": "vuttaṁ, na vippayuttattenāti. Esa nayo maggasaccādīsupīti.",
  "tika-abh03t0:68_0": "262.“Dutiyajjhānavicārañhi ṭhapetvā sesā avitakkavicāramattā”ti aṭṭhakathāvacanaṁ",
  "tika-abh03t0:68_1": "ye padhānā vitakko viya koṭṭhāsantaracittuppādesu alīnā, te eva idha avitakkavicāramattāti",
  "tika-abh03t0:68_2": "adhippetāti dasseti. Teneva hi anantaranaye samudayasaccena samānagatikā na savitakkasavicārehīti",
  "tika-abh03t0:68_3": "te na gahitā. Dasamosānanayesu ca tehi vippayuttehi vippayuttānaṁ tehi vippayuttānañca",
  "tika-abh03t0:68_4": "soḷasahi dhātūhi vippayogo aṭṭhārasasaṅgahito ca vutto. Vitakkasahitesupi pana tesu",
  "tika-abh03t0:68_5": "gahitesu sabbepi te vicārena sampayuttāti “ekena khandhena kehici sampayuttā”ti sakkā",
  "tika-abh03t0:68_6": "vattuṁ. So hi samudāyo vicāraṁ vajjetvā aññena kenaci sampayutto na hoti. Na hi tadekadesassa",
  "tika-abh03t0:68_7": "vitakkassa vicārato aññena sampayogo samudāyassa hoti. Yathā nānācittuppādesu uppajjamānānaṁ",
  "tika-abh03t0:68_8": "iddhipādānaṁ samudāyassa iddhipādassa ekadesānaṁ tīhi khandhehi sampayogo samudāyassa",
  "tika-abh03t0:68_9": "na hoti, evamidhāpi daṭṭhabbaṁ. Yathā pana tesu ekopi vedanāsaññākkhandhehi saṅkhārakkhandhekadesena",
  "tika-abh03t0:68_10": "ca asampayutto nāma natthīti samudāyassa tehi sampayuttatā vuttā, evamidhāpi vicārena",
  "tika-abh03t0:68_11": "asampayuttassa avitakkavicāramattassa kassaci abhāvato samudāyassa tena sampayuttatā",
  "tika-abh03t0:68_12": "na na sakkā vattuṁ. Na hi avitakkavicāramattānaṁ dassanenapahātabbahetukādīnaṁ viya",
  "tika-abh03t0:68_13": "sampayuttatā na vattabbā. Yathā hi dassanenapahātabbahetukesu keci saṅkhārakkhandhekadesena",
  "tika-abh03t0:68_14": "mohena sampayuttā, keci asampayuttāti na samudāyo tena sampayutto, nāpi añño koci",
  "tika-abh03t0:68_15": "dhammo atthi, yena so samudāyo sampayutto siyāti “dassanenapahātabbahetukā dhammā",
  "tika-abh03t0:68_16": "sampayuttāti natthī”ti vuttaṁ, evaṁ bhāvanāyapahātabbahetukasahetukādayopi. Na panevaṁ",
  "tika-abh03t0:68_17": "yena avitakkavicāramattasamudāyo sampayutto siyā, taṁ natthi avitakkavicāramattesu",
  "tika-abh03t0:68_18": "kassaci vicārena asampayuttassa abhāvā, tasmā te “sampayuttā”ti na na vattabbāti.",
  "tika-abh03t0:68_19": "Sabbattha ca ekadhammepi kehicīti bahuvacananiddeso saṅkhāya aniyamitattā katoti veditabbo.",
  "tika-abh03t0:69": "Chaṭṭhanayasampayogavippayogapadavaṇṇanā niṭṭhitā.",
  "tika-abh03t0:70": "7. Sattamanayo sampayuttenavippayuttapadavaṇṇanā",
  "tika-abh03t0:71_0": "306. Sampayuttenavippayuttapadaniddese rūpakkhandhādayo tehi sampayuttābhāvato na",
  "tika-abh03t0:71_1": "gahitā. Samudayasaccādīni satipi tehi sampayutte, sampayuttehi ca vippayutte sampayuttenavippayuttānaṁ",
  "tika-abh03t0:71_2": "khandhādīhi vippayogābhāvato. Na hi samudayasaccena sampayuttehi lobhasahagatacittuppādehi",
  "tika-abh03t0:71_3": "vippayuttānaṁ tato aññadhammānaṁ khandhādīsu kenaci vippayogo atthi. Nanu ca te eva",
  "tika-abh03t0:71_4": "cittuppādā cattāro khandhā aḍḍhadutiyāni āyatanāni aḍḍhadutiyā dhātuyo ca hontīti",
  "tika-abh03t0:71_5": "tehi vippayogo vattabboti? Na, tadaññadhammānaṁ khandhādibhāvato. Na hi te eva dhammā",
  "tika-abh03t0:71_6": "cattāro khandhā, atha kho te ca tato aññe ca, tathā aḍḍhadutiyāyatanadhātuyopi. Na",
  "tika-abh03t0:71_7": "ca tadaññasamudāyehi aññe vippayuttā honti samudāyekadesānaṁ ekadesaññasamudāyānañca",
  "tika-abh03t0:71_8": "vippayogābhāvato. Esa nayo maggasaccasukhindriyādīsu. Avitakkavicāramattesupi niravasesesu",
  "tika-abh03t0:71_9": "adhippetesu tesaṁ savitakkasavicārasamānagatikattā aggahaṇe kāraṇaṁ na dissati.",
  "tika-abh03t0:72_0": "Aṭṭhakathāyaṁ pana evarūpānīti yathā rūpakkhandhe vissajjanaṁ na yujjati, evaṁ yesu",
  "tika-abh03t0:72_1": "aññesupi na yujjati, tāni vissajjanassa ayogena “evarūpānī”ti vuttāni, na sampayuttābhāvenāti",
  "tika-abh03t0:72_2": "daṭṭhabbaṁ. Yāni pana padāni dhammadhātuyā sampayutte dhamme dīpentīti etena vedanākkhandhādipadāni",
  "tika-abh03t0:72_3": "dasseti, viññāṇañca aññena asammissanti viññāṇakkhandhamanāyatanādipadāni. Tattha",
  "tika-abh03t0:72_4": "aññena asammissanti asampayuttena asammissanti attho. Adukkhamasukhāyavedanāyasampayuttapadānipi",
  "tika-abh03t0:72_5": "hi sampayuttehi sammissaviññāṇadīpakāni idha gahitānīti. Etena ca lakkhaṇena evarūpāneva",
  "tika-abh03t0:72_6": "gahitānīti dasseti, na evarūpāni gahitānevāti samudayasaccādiiddhipādādipadānaṁ asaṅgahitattā.",
  "tika-abh03t0:72_7": "“Atha phassasattakaṁ cittaṁ saha yuttapadehi sattā”ti purāṇapāṭho, ayaṁ pana ūnoti",
  "tika-abh03t0:72_8": "katvā “atha phassasattakaṁ, tike tayo satta mahantare cā”ti pāṭho kato.",
  "tika-abh03t0:73_0": "309.Pucchāya uddhaṭapadeneva saddhiṁ vippayuttānaṁ vasenāti idaṁ pucchāya uddhaṭapadena",
  "tika-abh03t0:73_1": "sampayuttehi vippayuttā tena saddhiṁ vippayuttā hontīti katvā vuttaṁ. Pāḷiuddānagāthāyaṁ",
  "tika-abh03t0:73_2": "dve ca manena yuttā, vitakkavicāraṇāti manodhātuyā ekantasampayuttā dve vitakkavicārāti",
  "tika-abh03t0:73_3": "savitakkapadaṁ savicārapadañca dasseti.",
  "tika-abh03t0:74": "Sattamanayasampayuttenavippayuttapadavaṇṇanā niṭṭhitā.",
  "tika-abh03t0:75": "8. Aṭṭhamanayo vippayuttenasampayuttapadavaṇṇanā",
  "tika-abh03t0:76_0": "317. Vippayuttenasampayuttapadaniddese rūpakkhandhādīhi vippayuttenasampayuttameva",
  "tika-abh03t0:76_1": "yathāniddhāritaṁ natthīti “rūpakkhandhena ye dhammā vippayuttā, tehi dhammehi ye",
  "tika-abh03t0:76_2": "dhammā sampayuttā”ti avatvā “rūpakkhandhena ye dhammā vippayuttā, te dhammā katihi",
  "tika-abh03t0:76_3": "khandhehi…pe… sampayuttāti natthī”ti vuttaṁ. Tena rūpakkhandhena vippayuttānaṁ kenaci",
  "tika-abh03t0:76_4": "khandhādinā sampayogābhāvato yathāniddhāritaṁ vippayuttenasampayuttameva natthi,",
  "tika-abh03t0:76_5": "kuto tassa puna khandhādīhi sampayuttatāti dasseti.",
  "tika-abh03t0:77": "Aṭṭhamanayavippayuttenasampayuttapadavaṇṇanā niṭṭhitā.",
  "tika-abh03t0:78": "9. Navamanayo sampayuttenasampayuttapadavaṇṇanā",
  "tika-abh03t0:79_0": "319. Sampayuttenasampayuttapadavaṇṇanāyaṁ yaṁkhandhādivasenāti samāsapadaṁ idaṁ daṭṭhabbaṁ,",
  "tika-abh03t0:79_1": "yassa khandhādino vasenāti attho. Tassevāti ca tasseva khandhādinoti attho. Idaṁ",
  "tika-abh03t0:79_2": "vuttaṁ hoti – yaṁ idha sampayuttaṁ vuttaṁ, taṁ rūpakkhandhādīsu araṇantesu yena vedanākkhandhādinā",
  "tika-abh03t0:79_3": "sampayuttaṁ, puna tasseva vedanākkhandhādino khandhādīhi sampayogaṁ pucchitvā vissajjanaṁ",
  "tika-abh03t0:79_4": "kataṁ. Tañhi attanā sampayuttena sampayuttattā “sampayuttena sampayutta”nti niddhāritanti.",
  "tika-abh03t0:79_5": "Rūpena vāti etena nirodhasaccaappaccayaasaṅkhatehipi ayogo vutto hotīti daṭṭhabbo,",
  "tika-abh03t0:79_6": "tathā rūpamissakehi vāti etena anupādinnaanupādāniyādīhi nibbānamissakehipi. Vakkhati",
  "tika-abh03t0:79_7": "hi “nibbānaṁ pana sukhumarūpagatikamevā”ti. Sabbārūpakkhandhasaṅgāhakehīti vattamānānameva",
  "tika-abh03t0:79_8": "sampayogo labbhatīti vattamānesu ekampi dhammaṁ anapanetvā avikalacatukkhandhasaṅgāhakehi",
  "tika-abh03t0:79_9": "arūpabhavādīhīti attho. Ayaṁ panettha saṅkhepo – ye sampayogaṁ na labhanti rūpakkhandhādayo,",
  "tika-abh03t0:79_10": "te sabbe na gahitā, itare ca vedanākkhandhādayo sabbe gahitāti.",
  "tika-abh03t0:80": "Navamanayasampayuttenasampayuttapadavaṇṇanā niṭṭhitā.",
  "tika-abh03t0:81": "10. Dasamanayo vippayuttenavippayuttapadavaṇṇanā",
  "tika-abh03t0:82_0": "353. Vippayuttenavippayuttapadaniddese aggahitesu dhammāyatanādidhammā anārammaṇamissakasabbacittuppādagatadhammabhāvato",
  "tika-abh03t0:82_1": "tehi vippayuttassa abhāvā na gahitā, dukkhasaccacatumahābhavaabyākatādidhammā tehi",
  "tika-abh03t0:82_2": "vippayuttehi vippayuttānaṁ khandhādīhi vippayogābhāvatoti ayaṁ viseso veditabboti.",
  "tika-abh03t0:83": "Dasamanayavippayuttenavippayuttapadavaṇṇanā niṭṭhitā.",
  "tika-abh03t0:84": "11. Ekādasamanayo saṅgahitenasampayuttavippayuttapadavaṇṇanā",
  "tika-abh03t0:85_0": "409. Ekādasamanayavaṇṇanāyaṁ “te ca sesehi tīhi khandhehi ekena manāyatanena sattahi",
  "tika-abh03t0:85_1": "viññāṇadhātūhī”ti etesaṁ padānaṁ “sampayuttā nāmā”ti etena saha sambandho. “Kehicī”ti",
  "tika-abh03t0:85_2": "etassa panatthaṁ dassetuṁ “saṅkhārakkhandhe dhammāyatanadhammadhātūsu ca ṭhapetvā",
  "tika-abh03t0:85_3": "taṇha”nti etena “te cā”ti vutte samudayasaccena khandhādisaṅgahena saṅgahitadhamme",
  "tika-abh03t0:85_4": "visesetvā tesaṁ eva visesitānaṁ attavajjehi sesehi saṅkhārakkhandhe taṇhāya dhammāyatanadhammadhātūsu",
  "tika-abh03t0:85_5": "ca taṇhāya vedanāsaññākkhandhehi sampayogārahehi sampayuttataṁ sandhāyāha “sesehi",
  "tika-abh03t0:85_6": "sampayuttattā kehici sampayuttā nāmā”ti.",
  "tika-abh03t0:86": "Ekādasamanayasaṅgahitenasampayuttavippayuttapadavaṇṇanā niṭṭhitā.",
  "tika-abh03t0:87": "12. Dvādasamanayo sampayuttenasaṅgahitāsaṅgahitapadavaṇṇanā",
  "tika-abh03t0:88": "417. Dvādasamanaye ca navamanaye viya sampayogārahāva labbhantīti āha “teyeva uddhaṭā”ti.",
  "tika-abh03t0:89": "Dvādasamanayasampayuttenasaṅgahitāsaṅgahitapadavaṇṇanā niṭṭhitā.",
  "tika-abh03t0:90": "13. Terasamanayo asaṅgahitenasampayuttavippayuttapadavaṇṇanā",
  "tika-abh03t0:91_0": "448. Terasamanayavaṇṇanāyaṁ yehi tīhipi saṅgahehi asaṅgahitaṁ viññāṇameva hoti, te",
  "tika-abh03t0:91_1": "pāḷiyaṁ “rūpañca dhammāyatana”ntiādiuddānagāthāya dassitā bāvīsa dhammā “rūpakkhandhena",
  "tika-abh03t0:91_2": "sadisapañhā dhammā”ti vuttā. Yehi pana tīhipi saṅgahehi asaṅgahitāni arūpabhavena",
  "tika-abh03t0:91_3": "viya oḷārikāyatanāneva honti, te vuttāvasesā sabbe idha uddhaṭā “arūpabhavena sadisā”ti",
  "tika-abh03t0:91_4": "vuttā. Sesāti sesā pañcamanaye āgatā vedanākkhandhādayo satipi asaṅgāhakatte idha",
  "tika-abh03t0:91_5": "vissajjanaṁ na ruhantīti na uddhaṭā. Ye pana asaṅgāhakā eva na honti dukkhasaccādidhammā,",
  "tika-abh03t0:91_6": "tesu vattabbameva natthi. Yathā pana vedanākkhandhādayo na ruhanti, taṁ dassetuṁ",
  "tika-abh03t0:91_7": "“vedanākkhandhena hī”tiādimāha. Tattha tesañca sampayogo nāma natthīti rūpārūpadhammānaṁ",
  "tika-abh03t0:91_8": "asampayogehi vomissatāya sampayogo natthīti attho.",
  "tika-abh03t0:92_0": "Yadi pana te kadāci asabbaviññāṇadhātusampayuttā arūpadhammā rūpadhammā ca siyuṁ,",
  "tika-abh03t0:92_1": "na tesaṁ vippayogo natthīti “vippayogo ca natthī”ti na vuttaṁ, na vedanākkhandhena",
  "tika-abh03t0:92_2": "asaṅgahitānaṁ vippayogassa atthitāyāti veditabbaṁ. Ubhayābhāvato hi vedanākkhandhādayo",
  "tika-abh03t0:92_3": "idha na ruhantīti. Evaṁ panettha siyā “vedanākkhandhena hi khandhādivasena anārammaṇamissakā",
  "tika-abh03t0:92_4": "sattaviññāṇadhātudhammā asaṅgahitā honti, tesañca sampayogo vippayogo ca natthī”ti.",
  "tika-abh03t0:92_5": "Anārammaṇasahitānañhi sabbaviññāṇadhātūnaṁ sabbaviññāṇadhātusampayuttānaṁ tadubhayadhammānañca",
  "tika-abh03t0:92_6": "vedanākkhandhādiviññāṇakkhandhādicakkhāyatanādīhi tīhipi saṅgahehi asaṅgahitānaṁ",
  "tika-abh03t0:92_7": "sampayogavippayogābhāvo aruhaṇe kāraṇaṁ. Jātivippayogabhūmikālasantānavippayogato",
  "tika-abh03t0:92_8": "catubbidho vippayogo. Tattha jātivippayogo “kusalā dhammā, akusalā dhammā”tiādi,",
  "tika-abh03t0:92_9": "bhūmivippayogo “kāmāvacarā, rūpāvacarā”tiādi, kālavippayogo “atītā dhammā, anāgatā",
  "tika-abh03t0:92_10": "dhammā”tiādi, santānavippayogo “ajjhattā dhammā, bahiddhā dhammā”tiādi. Evaṁ vippayogo catudhā veditabbo.",
  "tika-abh03t0:93": "Terasamanayaasaṅgahitenasampayuttavippayuttapadavaṇṇanā niṭṭhitā.",
  "tika-abh03t0:94": "14. Cuddasamanayo vippayuttenasaṅgahitāsaṅgahitapadavaṇṇanā",
  "tika-abh03t0:95_0": "456. Cuddasamanaye dhammāyatanādīnaṁ anārammaṇamissakasabbacittuppādagatadhammabhāvato",
  "tika-abh03t0:95_1": "vippayogassa aruhaṇaṁ daṭṭhabbaṁ. Jātiādittayassa cettha dhammasabhāvamattattā na",
  "tika-abh03t0:95_2": "kathañci sampayogo vippayogo ca ruhati ajjhattabahiddhadhammānaṁ sabbadhammasamodhānattā,",
  "tika-abh03t0:95_3": "anidassanaappaṭighādīnaṁ anārammaṇamissakasabbacittuppādattā. Dukkhasaccādidhammāva",
  "tika-abh03t0:95_4": "idha tehi vippayuttānaṁ saṅgahāsaṅgahasabbhāvā gahitāti.",
  "tika-abh03t0:96_0": "Pāḷiuddānagāthāyaṁ samucchede na labbhantīti pariyosāne naye na labbhantīti attho.",
  "tika-abh03t0:96_1": "Moghapucchakena cāti alabbhamānā ca te moghapucchakena hetunā na labbhanti tesaṁ",
  "tika-abh03t0:96_2": "pucchāya moghattāti vuttaṁ hoti. Atha vā moghapucchako aṭṭhamo nayo, tena ca saha",
  "tika-abh03t0:96_3": "osānanaye ete dhammā vippayogassapi abhāvā sabbathāpi na labbhantīti attho.",
  "tika-abh03t0:97": "Cuddasamanayavippayuttenasaṅgahitāsaṅgahitapadavaṇṇanā niṭṭhitā.",
  "tika-abh03t0:98": "Dhātukathāpakaraṇa-mūlaṭīkā samattā."
}