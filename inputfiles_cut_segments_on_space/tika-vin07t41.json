{
  "tika-vin07t41:0": "Samuṭṭhānasīsavaṇṇanā",
  "tika-vin07t41:1_0": "257. Pāḷiyaṁ nibbānañceva paññattīti ettha yasmā saṅkhatadhamme upādāya paññattā",
  "tika-vin07t41:1_1": "sammutisaccabhūtā puggalādipaññatti paramatthato avijjamānattā uppattivināsayuttavatthudhammaniyatena",
  "tika-vin07t41:1_2": "aniccadukkhalakkhaṇadvayena yuttāti vattuṁ ayuttā, kārakavedakādirūpena pana parikappitena",
  "tika-vin07t41:1_3": "attasabhāvena virahitattā “anattā”ti vattuṁ yuttā. Tasmā ayaṁ paññattipi asaṅkhatattasāmaññato",
  "tika-vin07t41:1_4": "vatthubhūtena nibbānena saha “anattā iti nicchayā”ti vuttā. Avijjamānāpi hi sammuti",
  "tika-vin07t41:1_5": "kenaci paccayena akatattā asaṅkhatā evāti.",
  "tika-vin07t41:2_0": "Karuṇāsītalattaṁ, paññāpabhāsitattañca bhagavato dassetuṁ “buddhacande, buddhādicce”ti",
  "tika-vin07t41:2_1": "etaṁ ubhayaṁ vuttaṁ. Hāyati etenāti hāni, dukkhassa hāni dukkhahāni, sabbadukkhāpanūdanakāraṇanti",
  "tika-vin07t41:2_2": "attho. Piṭake tīṇi desayīti yasmā aññepi mahāvīrā sammāsambuddhā saddhammaṁ desayanti,",
  "tika-vin07t41:2_3": "tasmā aṅgīraso piṭakāni tīṇi desayīti yojanā. Mahāguṇanti mahānisaṁsaṁ. Evaṁ nīyati",
  "tika-vin07t41:2_4": "saddhammoti yadi vinayapariyatti aparihīnā tiṭṭhati, evaṁ sati paṭipattipaṭivedhasaddhammopi",
  "tika-vin07t41:2_5": "nīyati pavattīyati, na parihāyatīti attho.",
  "tika-vin07t41:3_0": "Vinayapariyatti pana kathaṁ tiṭṭhatīti āha “ubhato cā”tiādi. Parivārena ganthitā",
  "tika-vin07t41:3_1": "tiṭṭhatīti yojetabbaṁ. Tasseva parivārassāti tasmiṁ eva parivāre. Samuṭṭhānaṁ niyato",
  "tika-vin07t41:3_2": "katanti ekaccaṁ samuṭṭhānena niyataṁ kataṁ. Tasmiṁ parivāre kiñci sikkhāpadaṁ niyatasamuṭṭhānaṁ",
  "tika-vin07t41:3_3": "aññehi asādhāraṇaṁ, taṁ pakāsitanti attho.",
  "tika-vin07t41:4_0": "Sambhedaṁ nidānañcaññanti sambhedo sikkhāpadānaṁ aññamaññasamuṭṭhānena saṁkiṇṇatā,",
  "tika-vin07t41:4_1": "nidānañca paññattiṭṭhānaṁ, aññaṁ puggalādivatthādi ca. Sutte dissanti uparīti heṭṭhā",
  "tika-vin07t41:4_2": "vutte, upari vakkhamāne ca parivārasutte eva dissanti. Yasmā ca evaṁ, tasmā sakalasāsanādhārassa",
  "tika-vin07t41:4_3": "vinayassa ṭhitihetubhūtaṁ parivāraṁ sikkheti, evamettha yojanā daṭṭhabbā.",
  "tika-vin07t41:5_0": "Sambhinnasamuṭṭhānānīti aññehi sādhāraṇasamuṭṭhānāni. Ādimhi tāva purimanayeti sabbapaṭhame",
  "tika-vin07t41:5_1": "paññattivāre āgatanayaṁ sandhāya vadati, tattha pana paññattivāre “paṭhamaṁ pārājikaṁ",
  "tika-vin07t41:5_2": "kattha paññattanti, vesāliyaṁ paññatta”ntiādinā nidānampi dissati eva. Paratoti āgatabhāvaṁ",
  "tika-vin07t41:5_3": "pana sandhāya parato āgate sutte dissatīti veditabbanti vuttaṁ. Tassāti ubhatovibhaṅgapariyāpannassa sikkhāpadassa.",
  "tika-vin07t41:6": "258.Aniyatā paṭhamikāti āpattiṁ apekkhitvāva itthiliṅgaṁ kataṁ, paṭhamāniyataṁ sikkhāpadanti attho. Pāḷiyaṁ nānubandhe pavattininti vuṭṭhāpitaṁ pavattiniṁ ananubandhanasikkhāpadaṁ.",
  "tika-vin07t41:7_0": "260.Eḷakalomasikkhāpadavatthusmiṁ “bhikkhuniyo eḷakalomāni dhovantiyo rajantiyo vijaṭentiyo",
  "tika-vin07t41:7_1": "riñcanti uddesaṁ paripuccha”nti āgatattā imaṁ riñcanti-padaṁ gahetvā sikkhāpadaṁ",
  "tika-vin07t41:7_2": "upalakkhitanti dassento “vibhaṅge ‘riñcanti uddesa’nti āgataṁ eḷakalomadhovāpanasikkhāpada”nti āha.",
  "tika-vin07t41:8": "Vassikasāṭikasikkhāpadanti asamaye vassikasāṭikapariyesanasikkhāpadaṁ. Ratanasikkhāpadanti ratanaṁ vā ratanasammataṁ vā paṭisāmanasikkhāpadaṁ.",
  "tika-vin07t41:9": "265. Pāḷiyaṁ buddhañāṇenāti paṭividdhasabbaññutaññāṇena.",
  "tika-vin07t41:10": "267.“Na desenti tathāgatā”ti etena chattapāṇissa dhammadesanāpaṭikkhepaṁ dasseti.",
  "tika-vin07t41:11": "269.Akatanti aññehi amissīkataṁ, niyatasamuṭṭhānanti attho. Akatanti vā pubbe anāgataṁ, abhinavanti attho.",
  "tika-vin07t41:12_0": "270.Samuṭṭhānañhi saṅkhepanti ettha saṅkhipanti saṅgayhanti sadisasamuṭṭhānāni etthāti",
  "tika-vin07t41:12_1": "saṅkhepo, samuṭṭhānasīsaṁ. Neti vineti kāyavacīduccaritanti netti, vinayapāḷi, sā",
  "tika-vin07t41:12_2": "eva dhammoti nettidhammoti āha “vinayapāḷidhammassā”ti.",
  "tika-vin07t41:13": "Samuṭṭhānasīsavaṇṇanā niṭṭhitā."
}