{
  "atk-abh03a55:0": "3. Vipākattikavaṇṇanā",
  "atk-abh03a55:1_0": "1-23. Vipākattike vipākaṁ dhammaṁ paṭicca vipāko dhammo uppajjati hetupaccayāti ye",
  "atk-abh03a55:1_1": "hetupaccaye terasa vārā vuttā, te saṅkhipitvā gaṇanāya dassetuṁ hetuyā terasāti vuttaṁ.",
  "atk-abh03a55:1_2": "Ārammaṇe pañcātiādīsupi eseva nayo. Evamettha terasa pañca nava satta tīṇi dveti",
  "atk-abh03a55:1_3": "cha gaṇanaparicchedā, tesaṁ vasena paccayasaṁsandane heṭṭhā vuttanayeneva gaṇanā veditabbā.",
  "atk-abh03a55:2_0": "24-52. Paccanīyepi vipākaṁ dhammaṁ paṭicca vipāko dhammo uppajjati nahetupaccayāti",
  "atk-abh03a55:2_1": "ye nahetupaccaye dasa vārā vuttā, te saṅkhipitvā gaṇanāya dassetuṁ nahetuyā dasāti",
  "atk-abh03a55:2_2": "vuttaṁ. Na ārammaṇe pañcātiādīsupi eseva nayo. Evamettha dasa pañca terasa dvādasa",
  "atk-abh03a55:2_3": "dve ekaṁ nava tīṇīti aṭṭha gaṇanaparicchedā, tesaṁ vasena paccayasaṁsandane heṭṭhā",
  "atk-abh03a55:2_4": "vuttanayeneva vitthārato gaṇanā veditabbā. Pāḷi pana saṅkhittā, etesaññeva pana laddhagaṇanaraparicchedānaṁ",
  "atk-abh03a55:2_5": "vārānaṁ vasena saṁsanditvā anulomapaccanīyaṁ paccanīyānulomañca veditabbaṁ.",
  "atk-abh03a55:3": "Sahajātavāro imināva ekagatiko. Paccayanissayasaṁsaṭṭhasampayuttavārā yathāpāḷimeva niyyanti.",
  "atk-abh03a55:4_0": "92. Pañhāvāre kusalākusale niruddheti etasmiṁ vipassanāvasena pavatte kusale sārajjanādivasena",
  "atk-abh03a55:4_1": "pavatte akusale ca niruddhe. Vipāko tadārammaṇatā uppajjatīti kāmāvacaravipāko tadārammaṇatāya",
  "atk-abh03a55:4_2": "uppajjati. Ye pana “vipassanājavanānaṁ vicikicchuddhaccānañca pariyosāne tadārammaṇaṁ",
  "atk-abh03a55:4_3": "natthī”ti vadanti, te imāya tantiyā paṭisedhetabbā. Ākāsānañcāyatanakusalaṁ viññāṇañcāyatanassa",
  "atk-abh03a55:4_4": "kiriyassa ārammaṇapaccayena paccayoti arahattaṁ patvā asamāpannapubbā samāpattiyo",
  "atk-abh03a55:4_5": "paṭilomato samāpajjantassa vasenetaṁ vuttaṁ. Iminā upāyena sabbavissajjanesu sādhukaṁ",
  "atk-abh03a55:4_6": "pāḷiṁ upaparikkhitvā attho veditabbo.",
  "atk-abh03a55:5_0": "120.Hetuyā satta, ārammaṇe nava, adhipatiyā dasātiādīsupi sahajātādhipativasena ārammaṇādhipativasena",
  "atk-abh03a55:5_1": "sahajātanissayavasena purejātanissayavasena anantarūpanissayavasena ārammaṇūpanissayavasena",
  "atk-abh03a55:5_2": "pakatūpanissayavasena sahajātavippayuttavasena purejātapacchājātavippayuttavasenāti",
  "atk-abh03a55:5_3": "yattha yattha yathā yathā yattakāni vissajjanāni labbhanti, tattha tattha tathā tathā",
  "atk-abh03a55:5_4": "tāni sabbāni sallakkhetabbāni. Tathā paccanīyādīsu anulomavasena vāruddharaṇaṁ, anulomato",
  "atk-abh03a55:5_5": "laddhavārānaṁ paccanīyato gaṇanā, paccayasaṁsandanaṁ, anulomapaccanīye paccanīyānulome",
  "atk-abh03a55:5_6": "ca suddhikesu ceva saṁsandanavasena ca pavattesu hetumūlakādīsu labbhamānavāragaṇanā,",
  "atk-abh03a55:5_7": "alabbhamānānaṁ alabbhamānatāti sabbaṁ heṭṭhā vuttanayeneva veditabbaṁ.",
  "atk-abh03a55:6_0": "Yathā cettha, evaṁ ito paresupi tikadukesu. Paṭṭhānapakaraṇañhi pāḷitova anantaṁ",
  "atk-abh03a55:6_1": "aparimāṇaṁ. Tassa padapaṭipāṭiyā atthaṁ vaṇṇayissāmīti paṭipannassa atidīghāyukassāpi",
  "atk-abh03a55:6_2": "āyu nappahoti. Na cassa ekadesaṁ vaṇṇetvā sesamhi nayato dassiyamāne na sakkā attho",
  "atk-abh03a55:6_3": "jānituṁ, tasmā ito paraṁ ettakampi avatvā sesesu tikadukesu heṭṭhā avuttappakārattā",
  "atk-abh03a55:6_4": "yaṁ yaṁ avassaṁ vattabbaṁ, taṁ tadeva vakkhāma. Yaṁ pana avatvā gamissāma, taṁ pāḷinayeneva veditabbanti.",
  "atk-abh03a55:7": "Vipākattikavaṇṇanā."
}