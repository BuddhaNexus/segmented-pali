{
  "tika-s0403t14:0": "(15) 5. Tikaṇḍakīvaggo",
  "tika-s0403t14:1": "1. Avajānātisuttavaṇṇanā",
  "tika-s0403t14:2_0": "141. Pañcamassa paṭhame datvā avajānātīti ettha eko bhikkhu mahāpuñño catupaccayalābhī",
  "tika-s0403t14:2_1": "hoti, so cīvarādīni labhitvā aññaṁ appapuññaṁ āpucchati. Sopi tasmiṁ punappunaṁ āpucchantepi",
  "tika-s0403t14:2_2": "gaṇhātiyeva. Athassa itaro thokaṁ kupito hutvā maṅkubhāvaṁ uppādetukāmo vadati “ayaṁ",
  "tika-s0403t14:2_3": "attano dhammatāya cīvarādīni na labhati, amhe nissāya labhatī”ti. Evampi datvā avajānāti",
  "tika-s0403t14:2_4": "nāma. Eko pana ekena saddhiṁ dve tīṇi vassāni vasanto pubbe taṁ puggalaṁ garuṁ katvā",
  "tika-s0403t14:2_5": "gacchante gacchante kāle cittīkāraṁ na karoti, āsananisinnaṭṭhānampi na gacchati.",
  "tika-s0403t14:2_6": "Ayampi puggalo saṁvāsena avajānāti nāma. Ādheyyamukhoti ādito dheyyamukho, paṭhamavacanasmiṁyeva",
  "tika-s0403t14:2_7": "ṭhapitamukhoti attho. Tatthāyaṁ nayo – eko puggalo sāruppaṁyeva bhikkhuṁ “asāruppo",
  "tika-s0403t14:2_8": "eso”ti katheti. Taṁ sutvā esa niṭṭhaṁ gacchati, puna aññena sabhāgena bhikkhunā “sāruppo",
  "tika-s0403t14:2_9": "aya”nti vuttepi tassa vacanaṁ na gaṇhāti. Asukena nāma “asāruppo aya”nti amhākaṁ",
  "tika-s0403t14:2_10": "kathitanti purimabhikkhunova kathaṁ gaṇhāti. Aparopissa dussīlaṁ “sīlavā”ti katheti.",
  "tika-s0403t14:2_11": "Tassa vacanaṁ saddahitvā puna aññena “asāruppo eso bhikkhu, nāyaṁ tumhākaṁ santikaṁ",
  "tika-s0403t14:2_12": "upasaṅkamituṁ yutto”ti vuttepi tassa vacanaṁ aggahetvā purimaṁyeva kathaṁ gaṇhāti.",
  "tika-s0403t14:2_13": "Aparo vaṇṇampi kathitaṁ gaṇhāti, avaṇṇampi kathitaṁ gaṇhātiyeva. Ayampi ādheyyamukhoyeva",
  "tika-s0403t14:2_14": "nāma ādhātabbamukho, yaṁ yaṁ suṇāti, tattha tattha ṭhapitamukhoti attho.",
  "tika-s0403t14:3_0": "Loloti saddhādīnaṁ ittarakālappatitattā assaddhiyādīhi lulitabhāvena lolo. Ittarabhattītiādīsu",
  "tika-s0403t14:3_1": "punappunaṁ bhajanena saddhāva bhattipemaṁ. Saddhāpemampi gehassitapemampi vaṭṭati,",
  "tika-s0403t14:3_2": "pasādo saddhāpasādo. Evaṁ puggalo lolo hotīti evaṁ ittarasaddhāditāya puggalo lolo",
  "tika-s0403t14:3_3": "nāma hoti. Haliddirāgo viya, thusarāsimhi koṭṭitakhānuko viya, assapiṭṭhiyaṁ ṭhapitakumbhaṇḍaṁ",
  "tika-s0403t14:3_4": "viya ca anibaddhaṭṭhāne muhuttena kuppati. Mando momūhoti aññāṇabhāvena mando, avisayatāya",
  "tika-s0403t14:3_5": "momūho, mahāmūḷhoti attho.",
  "tika-s0403t14:4": "Avajānātisuttavaṇṇanā niṭṭhitā.",
  "tika-s0403t14:5": "2-3. Ārabhatisuttādivaṇṇanā",
  "tika-s0403t14:6_0": "142-3. Dutiye ārabhatīti ettha ārambha-saddo kammakiriyahiṁsanavīriyakopanāpattivītikkamesu",
  "tika-s0403t14:6_1": "vattati. Tathā hesa “yaṁ kiñci dukkhaṁ sambhoti, sabbaṁ ārambhapaccayā”ti kamme āgato.",
  "tika-s0403t14:6_2": "“Mahārambhā mahāyaññā, na te honti mahapphalā”ti kiriyāya. “Samaṇaṁ gotamaṁ uddissa",
  "tika-s0403t14:6_3": "pāṇaṁ ārabhantī”ti hiṁsane. “Ārambhatha nikkhamatha, yuñjatha buddhasāsane”ti vīriye.",
  "tika-s0403t14:6_4": "“Bījagāmabhūtagāmasamārambhā paṭivirato hotī”ti kopane. “Ārabhati ca vippaṭisārī",
  "tika-s0403t14:6_5": "ca hotī”ti ayaṁ pana āpattivītikkame āgato, tasmā āpattivītikkamavasena ārabhati",
  "tika-s0403t14:6_6": "ceva, tappaccayā ca vippaṭisārī hotīti ayamettha attho. Yathābhūtaṁ nappajānātīti",
  "tika-s0403t14:6_7": "anadhigatattā yathāsabhāvato na jānāti. Yatthassāti yasmiṁ assa, yaṁ ṭhānaṁ patvā",
  "tika-s0403t14:6_8": "etassa puggalassa uppannā pāpakā akusalā dhammā aparisesā nirujjhantīti attho. Kiṁ",
  "tika-s0403t14:6_9": "pana patvā te nirujjhantīti? Arahattamaggaṁ, phalappattassa pana niruddhā nāma honti.",
  "tika-s0403t14:6_10": "Evaṁ santepi idha maggakiccavasena pana phalameva vuttanti veditabbaṁ.",
  "tika-s0403t14:7_0": "Ārabhatī na vippaṭisārī hotīti āpattiṁ āpajjati, taṁ panesa desetuṁ sabhāgapuggalaṁ",
  "tika-s0403t14:7_1": "pariyesati, tasmā na vippaṭisārī hoti. Na ārabhati vippaṭisārī hotīti āpattiṁ na",
  "tika-s0403t14:7_2": "āpajjati, vinayapaññattiyaṁ pana akovidattā anāpattiyā āpattisaññī hutvā vippaṭisārī",
  "tika-s0403t14:7_3": "hotīti evamettha attho daṭṭhabbo. “Na ārabhati na vippaṭisārī hotī”ti yo vutto, kataro",
  "tika-s0403t14:7_4": "so puggalo? Ossaṭṭhavīriyapuggalo. So hi “kiṁ me imasmiṁ kāle parinibbānena, anāgate",
  "tika-s0403t14:7_5": "metteyyasammāsambuddhakāle parinibbāyissāmī”ti visuddhasīlopi paṭipattiṁ na pūreti.",
  "tika-s0403t14:7_6": "So hi “kimatthaṁ āyasmā pamatto viharati, puthujjanassa nāma gati anibaddhā, tasmā",
  "tika-s0403t14:7_7": "hi metteyyasammāsambuddhassa sammukhībhāvaṁ labheyyāsi, arahattatthāya vipassanaṁ",
  "tika-s0403t14:7_8": "bhāvehī”ti ovaditabbova.",
  "tika-s0403t14:8_0": "Sādhūti āyācanatthe nipāto. Idaṁ vuttaṁ hoti – yāva aparaddhaṁ vata āyasmatā, evaṁ",
  "tika-s0403t14:8_1": "santepi mayaṁ āyasmantaṁ yācāma, desetabbayuttakassa desanāya, vuṭṭhātabbayuttakassa",
  "tika-s0403t14:8_2": "vuṭṭhānena, āvikātabbayuttakassa āvikiriyāya ārambhaje āsave pahāya suddhante ṭhitabhāvapaccavekkhaṇena",
  "tika-s0403t14:8_3": "vippaṭisāraje āsave paṭivinodetvā nīharitvā vipassanācittañceva vipassanāpaññañca",
  "tika-s0403t14:8_4": "vaḍḍhetūti. Amunā pañcamena puggalenāti etena pañcamena khīṇāsavapuggalena. Samasamo",
  "tika-s0403t14:8_5": "bhavissatīti lokuttaraguṇehi samabhāveneva samo bhavissatīti evaṁ khīṇāsavena ovaditabboti",
  "tika-s0403t14:8_6": "attho. Tatiyaṁ uttānameva.",
  "tika-s0403t14:9": "Ārabhatisuttādivaṇṇanā niṭṭhitā.",
  "tika-s0403t14:10": "4-6. Tikaṇḍakīsuttādivaṇṇanā",
  "tika-s0403t14:11_0": "144-6. Catutthe paṭikūleti amanuññe aniṭṭhe. Appaṭikūlasaññīti iṭṭhākāreneva pavattacitto.",
  "tika-s0403t14:11_1": "Iṭṭhasmiṁ vatthusmiṁ asubhāya vā pharati, aniccato vā upasaṁharati upaneti pavatteti.",
  "tika-s0403t14:11_2": "Aniṭṭhasmiṁ vatthusminti aniṭṭhe sattasaññite ārammaṇe. Mettāya vā pharatīti mettaṁ",
  "tika-s0403t14:11_3": "hitesitaṁ upasaṁharanto sabbatthakameva vā tattha pharati. Dhātuto vā upasaṁharatīti",
  "tika-s0403t14:11_4": "dhammasabhāvacintanena dhātuto paccavekkhaṇāya dhātumanasikāraṁ vā tattha pavatteti.",
  "tika-s0403t14:11_5": "Tadubhayaṁ abhinivajjetvāti sabhāvato ānubhāvato ca upatiṭṭhantaṁ ārammaṇe paṭikūlabhāvaṁ",
  "tika-s0403t14:11_6": "appaṭikūlabhāvañcāti taṁ ubhayaṁ pahāya aggahetvā, sabbasmiṁ pana tasmiṁ majjhatto",
  "tika-s0403t14:11_7": "hutvāti vuttaṁ hoti. Majjhatto hutvā viharitukāmo pana kiṁ karotīti? Iṭṭhāniṭṭhesu",
  "tika-s0403t14:11_8": "āpāthaṁ gatesu neva somanassito hoti, na domanassito hoti. Upekkhako vihareyyāti",
  "tika-s0403t14:11_9": "iṭṭhe arajjanto aniṭṭhe adussanto yathā aññe asamapekkhanena mohaṁ uppādenti, evaṁ",
  "tika-s0403t14:11_10": "anuppādento chasu ārammaṇesu chaḷaṅgupekkhāya upekkhako vihareyya. Tenevāha “chaḷaṅgupekkhāvasena",
  "tika-s0403t14:11_11": "pañcamo”ti. Iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya",
  "tika-s0403t14:11_12": "chasu dvāresu pavattanato “chaḷaṅgupekkhā”ti laddhanāmāya tatramajjhattupekkhāya",
  "tika-s0403t14:11_13": "vasena pañcamo vāro vuttoti attho. Pañcamaṁ chaṭṭhañca uttānameva.",
  "tika-s0403t14:12": "Tikaṇḍakīsuttādivaṇṇanā niṭṭhitā.",
  "tika-s0403t14:13": "7-10. Asappurisadānasuttādivaṇṇanā",
  "tika-s0403t14:14_0": "147-150. Sattame asakkaccanti anādaraṁ katvā. Deyyadhammassa asakkaccakaraṇaṁ nāma",
  "tika-s0403t14:14_1": "asampannaṁ karotīti āha “na sakkaritvā suciṁ katvā detī”ti, uttaṇḍulādidosavirahitaṁ",
  "tika-s0403t14:14_2": "sucisampannaṁ katvā na detīti attho. Acittīkatvāti na citte katvā, na pūjetvāti attho.",
  "tika-s0403t14:14_3": "Pūjento hi pūjetabbavatthuṁ citte ṭhapeti, na tato bahi karoti. Cittaṁ vā acchariyaṁ",
  "tika-s0403t14:14_4": "katvā paṭipattivikaraṇaṁ sambhāvanakiriyā, tappaṭikkhepato acittīkaraṇaṁ asambhāvanakiriyā.",
  "tika-s0403t14:14_5": "Agāravena detīti puggale agaruṁ karonto nisīdanaṭṭhāne asammajjitvā yattha vā tattha",
  "tika-s0403t14:14_6": "vā nisīdāpetvā yaṁ vā taṁ vā ādhārakaṁ ṭhapetvā dānaṁ deti. Asahatthāti na attano",
  "tika-s0403t14:14_7": "hatthena deti, dāsakammakarodīhi dāpeti. Apaviddhaṁ detīti antarā apaviddhaṁ vicchedaṁ",
  "tika-s0403t14:14_8": "katvā deti. Tenāha “na nirantaraṁ detī”ti. Atha vā apaviddhaṁ detīti ucchiṭṭhādichaḍḍanīyadhammaṁ",
  "tika-s0403t14:14_9": "viya avakkhittakaṁ katvā deti. Tenāha “chaḍḍetukāmo viya detī”ti. “Addhā imassa dānassa",
  "tika-s0403t14:14_10": "phalameva āgacchatī”ti evaṁ yassa kammassakatādiṭṭhi atthi, so āgamanadiṭṭhiko, ayaṁ",
  "tika-s0403t14:14_11": "pana na tādisoti anāgamanadiṭṭhiko. Tenāha “katassa nāma phalaṁ āgamissatī”tiādi.",
  "tika-s0403t14:14_12": "Aṭṭhamādīsu natthi vattabbaṁ.",
  "tika-s0403t14:15": "Asappurisadānasuttādivaṇṇanā niṭṭhitā.",
  "tika-s0403t14:16": "Tikaṇḍakīvaggavaṇṇanā niṭṭhitā.",
  "tika-s0403t14:17": "Tatiyapaṇṇāsakaṁ niṭṭhitaṁ.",
  "tika-s0403t14:18": "4. Catutthapaṇṇāsakaṁ"
}