{
  "tika-vin11t30:0": "Vattakkhandhakakathāvaṇṇanā",
  "tika-vin11t30:1_0": "2914-5. Āgantuko ca āvāsiko ca piṇḍacāriko ca senāsanañca āraññako ca anumodanā cāti",
  "tika-vin11t30:1_1": "viggaho, tāsu vattāni, itarītarayogadvandasamāsassa uttarapadaliṅgattā itthi liṅganiddeso.",
  "tika-vin11t30:1_2": "Bhatte bhattagge, uttarapadalopo. ‘‘Bhatte’’tiādīhi padehi ‘‘vattānī’’ti paccekaṁ yojetabbaṁ.",
  "tika-vin11t30:2_0": "Ācariyo ca upajjhāyako ca sisso ca saddhivihāriko ca, tesaṁ vattānīti viggaho. Sabbasoti",
  "tika-vin11t30:2_1": "sabbāvayavabhedehi. Catuddasevāti avayavabhedehi bahuvidhānipi vattāni visayabhedena",
  "tika-vin11t30:2_2": "cuddasa eva vuttāni. Visuddhacittenāti savāsanasakalasaṁkilesappahānato accantaparisuddhacittasantānena",
  "tika-vin11t30:2_3": ". Vināyakenāti satte vinetīti vināyako, anuttarapurisadammasārathibhāvena dammadevabrahmanāgādike",
  "tika-vin11t30:2_4": "satte nānāvidhena vinayanupāyena dametīti attho. Atha vā vigato nāyako assāti vināyako, tena.",
  "tika-vin11t30:3_0": "2916.Ārāmanti ettha taṁsamīpe tabbohāro. Yathāha ‘‘idāni ‘ārāmaṁ pavisissāmī’ti iminā",
  "tika-vin11t30:3_1": "upacārasīmasamīpaṁ dasseti, tasmā upacārasīmaṁ patvā upāhanāomuñcanādi sabbaṁ kātabba’’nti",
  "tika-vin11t30:3_2": "(cūḷava. aṭṭha. 357). ‘‘Pana apanetabba’’nti padacchedo. Muñcitabbāti upāhanā pādato apanetabbā.",
  "tika-vin11t30:4": "2917.Oguṇṭhananti sasīsapārupanaṁ. Sīse cīvarameva vā na kātabbanti sambandho. Tenāti āgantukena. Pānīyavārināti pātabbajalena.",
  "tika-vin11t30:5_0": "2918.Pucchitvāti vassagaṇanaṁ pucchitvā. Vihāre vuḍḍhabhikkhuno āgantukena bhikkhunā",
  "tika-vin11t30:5_1": "vanditabbāva. Kāleti kālasseva. Tena āgantukena bhikkhunā senāsanaṁ ‘‘mayhaṁ kataraṁ",
  "tika-vin11t30:5_2": "senāsanaṁ pāpuṇātī’’ti pucchitabbañcāti yojanā.",
  "tika-vin11t30:6_0": "2919. ‘‘Pucchitabba’’nti idaṁ ‘‘vaccaṭṭhāna’’ntiādikehi sabbehi upayogantapadehi",
  "tika-vin11t30:6_1": "paccekaṁ yojetabbaṁ. Pānīyameva cāti ‘‘kiṁ imissā pokkharaṇiyā pānīyameva pivanti,",
  "tika-vin11t30:6_2": "udāhu nahānādiparibhogampi karontī’’ti (cūḷava. aṭṭha. 357) aṭṭhakathāgatanayena",
  "tika-vin11t30:6_3": "pānīyañca. Tathā paribhojanīyañca. Saṅghakatikanti ‘‘kesuci ṭhānesu vāḷamigā vā amanussā",
  "tika-vin11t30:6_4": "vā honti, tasmā kaṁ kālaṁ pavisitabbaṁ, kaṁ kālaṁ nikkhamitabba’’nti aṭṭhakathāgatanayena",
  "tika-vin11t30:6_5": "saṅghassa katikasaṇṭhānañca. Gocarādikanti ettha ca ‘‘gocaro pucchitabboti ‘gocaragāmo",
  "tika-vin11t30:6_6": "āsanne, udāhu dūre, kālasseva ca piṇḍāya caritabbaṁ, udāhu no’ti evaṁ bhikkhācāro",
  "tika-vin11t30:6_7": "pucchitabbo’’ti (cūḷava. aṭṭha. 357) vuttanayena gocarañca. Ādi-saddena agocaraṁ",
  "tika-vin11t30:6_8": "gahitaṁ. ‘‘Agocaro nāma micchādiṭṭhikānaṁ vā gāmo paricchinnabhikkho vā gāmo, yattha",
  "tika-vin11t30:6_9": "ekassa vā dvinnaṁ vā bhikkhā diyyati, sopi pucchitabbo’’ti (cūḷava. aṭṭha. 357) vuttanayena agocarañca.",
  "tika-vin11t30:7": "2920. Evaṁ āgantukavattaṁ dassetvā idāni āvāsikavattaṁ dassetumāha ‘‘vuḍḍha’’ntiādi. Paccuggantvā pattañca cīvarañca paṭiggahetabbanti yojanā. Ca-saddo luttaniddiṭṭho.",
  "tika-vin11t30:8_0": "2921.Tassāti āgantukassa. Pādodakañcāti ca-saddena dhotādhotapādā yattha ṭhapīyanti,",
  "tika-vin11t30:8_1": "taṁ pādapīṭhaṁ, pādakathalikañca upanikkhipitabbanti etaṁ gahitaṁ. Pucchitabbañca",
  "tika-vin11t30:8_2": "vārināti ‘‘pānīyena pucchantena sace sakiṁ ānītaṁ pānīyaṁ sabbaṁ pivati, ‘puna ānemī’ti",
  "tika-vin11t30:8_3": "pucchitabboyevā’’ti vuttanayena pānīyena pucchitabbo. Idha ca-saddena –",
  "tika-vin11t30:9_0": "‘‘Apica bījanenapi bījitabbo, bījantena sakiṁ pādapiṭṭhiyaṁ bījitvā sakiṁ majjhe,",
  "tika-vin11t30:9_1": "sakiṁ sīse bījitabbaṁ, ‘alaṁ hotū’ti vuttena tato mandataraṁ bījitabbaṁ. Puna ‘ala’nti",
  "tika-vin11t30:9_2": "vuttena tato mandataraṁ bījitabbaṁ. Tatiyavāraṁ vuttena bījanī ṭhapetabbā. Pādāpissa",
  "tika-vin11t30:9_3": "dhovitabbā, dhovitvā sace attano telaṁ atthi, tena makkhetabbā. No ce atthi, tassa",
  "tika-vin11t30:9_4": "santakena makkhetabbā’’ti (cūḷava. aṭṭha. 359) –",
  "tika-vin11t30:10": "Vuttavattāni saṅgaṇhāti.",
  "tika-vin11t30:11_0": "2922-3.Vandeyyoti vuḍḍhāgantuko vanditabbo. Paññapetabbanti ‘‘kattha mayhaṁ senāsanaṁ",
  "tika-vin11t30:11_1": "pāpuṇātī’’ti pucchitena senāsanaṁ paññapetabbaṁ, ‘‘etaṁ senāsanaṁ tumhākaṁ pāpuṇātī’’ti",
  "tika-vin11t30:11_2": "evaṁ ācikkhitabbanti attho. ‘‘Vattabbo’’ti idaṁ ‘‘ajjhāvutthamavuttha’’ntiādīhi padehi",
  "tika-vin11t30:11_3": "taṁtaṁliṅgavacanānurūpena parivattetvā paccekaṁ yojetabbaṁ. Ajjhāvutthanti paññattasenāsanassa",
  "tika-vin11t30:11_4": "bhikkhūhi paṭhamaṁ vutthabhāvaṁ. Avutthaṁ vāti cīvarakālaṁ tasmiṁ bhikkhūhi anajjhāvutthabhāvaṁ",
  "tika-vin11t30:11_5": "vā. Gocarāgocaraṁ vuttameva.",
  "tika-vin11t30:12_0": "Sekkhakulāni cāti laddhasekkhasammutikāni kulāni ca vattabbāni. ‘‘Pavese nikkhame",
  "tika-vin11t30:12_1": "kālo’’ti idaṁ ‘‘saṅghakatika’’nti ettha vuttatthameva. Pānīyādikanti ādi-saddena",
  "tika-vin11t30:12_2": "paribhojanīyakattarayaṭṭhīnaṁ ācikkhanaṁ saṅgaṇhāti.",
  "tika-vin11t30:13": "2924.Yathānisinnenevāti attanā nisinnaṭṭhāneyeva nisinnena. Assāti navakassa.",
  "tika-vin11t30:14_0": "2925. ‘‘Atra pattaṁ ṭhapehi, idamāsanaṁ nisīdāhī’’ti iccevaṁ iminā pakārena sabbaṁ",
  "tika-vin11t30:14_1": "vattabbanti yojanā. Deyyaṁ senāsanampi cāti senāsanañca dātabbaṁ. Ca-saddena ‘‘avutthaṁ",
  "tika-vin11t30:14_2": "vā ajjhāvutthaṁ vā ācikkhitabba’’ntiādinā vuttaṁ sampiṇḍeti. Mahāāvāsepi attano santikaṁ",
  "tika-vin11t30:14_3": "sampattassa āgantukassa vattaṁ akātuṁ na labbhati.",
  "tika-vin11t30:15_0": "2926. ‘‘Mātikāya niddiṭṭhakkameneva vattāni kātabbāni, udāhu yathānuppattivasenā’’ti",
  "tika-vin11t30:15_1": "koci maññeyyāti mātikākkameneva kātabbanti niyamo natthi, yathānuppattavaseneva kātabbanti",
  "tika-vin11t30:15_2": "viññāpetuṁ mātikākkamamanādiyitvā gamikavattaṁ āraddhaṁ. Atha vā vatticchānupubbakattā",
  "tika-vin11t30:15_3": "saddapayogassa mātikākkamamanādiyitvā yathicchaṁ niddeso katoti veditabboti. Dārumattikabhaṇḍānīti",
  "tika-vin11t30:15_4": "mañcapīṭhādīni ceva rajanabhājanāni ca. Paṭisāmetvāti guttaṭṭhāne ṭhapetvā. Āvasathampi",
  "tika-vin11t30:15_5": "thaketvāti āvasathe dvārakavāṭādīni ca thaketvā.",
  "tika-vin11t30:16_0": "2927.Āpucchitvāpīti bhikkhussa vā sāmaṇerassa vā ārāmikassa vā ‘‘imaṁ paṭijaggāhī’’ti",
  "tika-vin11t30:16_1": "niyyādetvā vā. Pucchitabbe asantepīti ettha pi-saddo pana-saddattho. Gopetvā vāpi",
  "tika-vin11t30:16_2": "sādhukanti ‘‘catūsu pāsāṇesu mañcaṁ paññapetvā mañce mañcaṁ āropetvā’’tiādinā (cūḷava.",
  "tika-vin11t30:16_3": "360) vuttanayena sammā paṭisāmetvā gantabbanti yojanā.",
  "tika-vin11t30:17_0": "2928. Piṇḍacārikavattaṁ dassetumāha ‘‘sahasā’’tiādi. Piṇḍacāriko bhikkhu antaragharaṁ",
  "tika-vin11t30:17_1": "pavisanto sahasā na pavise sīghaṁ na paviseyya, nikkhamanto sahasā na nikkhame sīghaṁ",
  "tika-vin11t30:17_2": "na nikkhameyya, bhikkhusāruppena paviseyya, nikkhameyya ca. Piṇḍacārinā bhikkhunā",
  "tika-vin11t30:17_3": "gehadvāraṁ sampattena atidūre na ṭhātabbaṁ nibbakosato atidūraṭṭhāne na ṭhātabbaṁ.",
  "tika-vin11t30:17_4": "Accāsanne na ṭhātabbaṁ nibbakosato āsannatare ṭhāne na ṭhātabbaṁ.",
  "tika-vin11t30:18_0": "2929.Uccāretvāti upanāmetvā. Bhājananti pattaṁ. Dakkhiṇena paṇāmetvāti dakkhiṇena",
  "tika-vin11t30:18_1": "hatthena upanāmetvā. Bhikkhaṁ gaṇheyyāti ettha ‘‘ubhohi hatthehi paṭiggahetvā’’ti",
  "tika-vin11t30:18_2": "seso. Yathāha – ‘‘ubhohi hatthehi pattaṁ paṭiggahetvā bhikkhā gahetabbā’’ti (cūḷava. 366).",
  "tika-vin11t30:19_0": "2930. Sūpaṁ dātukāmā vā adātukāmā vā iti muhuttakaṁ sallakkheyya tiṭṭheyya. Antarāti",
  "tika-vin11t30:19_1": "bhikkhādānasamaye. Nabhikkhādāyikāti itthī vā hotu puriso vā, bhikkhādānasamaye mukhaṁ na oloketabbanti.",
  "tika-vin11t30:20_0": "2931. Piṇḍacārikavattaṁ dassetvā āraññikavattaṁ dassetumāha ‘‘pānīyādī’’tiādi. Pānīyādīti",
  "tika-vin11t30:20_1": "ādi-saddena paribhojanīyaaggiaraṇisahitakattarayaṭṭhīnaṁ gahaṇaṁ. Tatrāyaṁ vinicchayo",
  "tika-vin11t30:20_2": "– pānīyaṁ upaṭṭhāpetabbanti sace bhājanāni nappahonti, pānīyameva paribhojanīyampi",
  "tika-vin11t30:20_3": "katvā upaṭṭhāpetabbaṁ. Bhājanaṁ alabhantena veḷunāḷikāyapi upaṭṭhāpetabbaṁ. Tampi",
  "tika-vin11t30:20_4": "alabhantassa yathā samīpe khuddakaāvāṭo hoti, evaṁ kātabbaṁ. Araṇisahite asati aggiṁ",
  "tika-vin11t30:20_5": "akātumpi ca vaṭṭati. Yathā ca āraññikassa, evaṁ kantārapaṭipannassāpi araṇisahitaṁ",
  "tika-vin11t30:20_6": "icchitabbaṁ. Gaṇavāsino pana tena vināpi vaṭṭatīti.",
  "tika-vin11t30:21_0": "Nakkhattanti assayujādisattavīsatividhaṁ nakkhattaṁ jānitabbanti sambandho. Kathaṁ",
  "tika-vin11t30:21_1": "jānitabbanti āha ‘‘tena yogo cā’’ti, tena nakkhattena candassa yogo ñātabboti attho.",
  "tika-vin11t30:21_2": "Jānitabbā disāpi cāti araññe viharantena aṭṭhapi disā asammohato jānitabbā.",
  "tika-vin11t30:22_0": "2932. Aññavattaṁ dassetumāha ‘‘vaccapassāvatitthānī’’tiādi. Paṭipāṭiyā bhavantīti",
  "tika-vin11t30:22_1": "gatānukkamena sevitabbā bhavanti. Yathāha – ‘‘vaccakuṭiyaṁ, passāvaṭṭhāne, nhānatittheti",
  "tika-vin11t30:22_2": "tīsupi āgatapaṭipāṭiyeva pamāṇa’’nti (cūḷava. aṭṭha. 373). Yathāvuḍḍhaṁ karontassāti",
  "tika-vin11t30:22_3": "gatapaṭipāṭiṁ vinā vuḍḍhapaṭipāṭiyā karontassa.",
  "tika-vin11t30:23": "2933. Vaccakuṭiṁ pavisanto sahasā na paviseyya. Ubbhajitvāti cīvaraṁ ukkhipitvā.",
  "tika-vin11t30:24_0": "2934. Nitthunantena bhikkhunā vaccaṁ na kātabbanti yojanā. ‘‘Vaccassa dunniggamanena",
  "tika-vin11t30:24_1": "upahato hutvā nitthunati ce, na doso’’ti sikkhābhājanavinicchaye vuttaṁ. Daṇḍakaṭṭhaṁ",
  "tika-vin11t30:24_2": "khādato vaccaṁ karoto bhikkhuno dukkaṭaṁ hotīti yojanā.",
  "tika-vin11t30:25_0": "2936.Kharenāti pharusena vā phālitakaṭṭhena vā gaṇṭhikena vā kaṇṭakena vā susirena",
  "tika-vin11t30:25_1": "vā pūtinā vā daṇḍena na avalekheyya na puñcheyya. Na kaṭṭhaṁ vaccakūpake chaḍḍeyyāti",
  "tika-vin11t30:25_2": "taṁ kaṭṭhaṁ vaccakūpe na chaḍḍeyya. Passāvadoṇiyā kheḷaṁ na pāteyyāti yojanā.",
  "tika-vin11t30:26": "2937.Pādukāsūti vaccapassāvapādukāsu. Nikkhamane nikkhamanakāle. Tatthevāti vaccapassāvapādukāsveva. Paṭicchādeyyāti ukkhittaṁ cīvaraṁ otāretvā sarīraṁ paṭicchādeyya.",
  "tika-vin11t30:27_0": "2938. Yo vaccaṁ katvā salile sati sace nācameyya udakakiccaṁ na kareyya, tassa dukkaṭaṁ",
  "tika-vin11t30:27_1": "uddiṭṭhanti yojanā. Mohanāsināti savāsanassa mohassa, tena sahajekaṭṭhapahānekaṭṭhānaṁ",
  "tika-vin11t30:27_2": "sakalasaṁkilesānañca pahāyinā āsavakkhayañāṇena samucchindatā muninā sabbaññunā sammāsambuddhena.",
  "tika-vin11t30:27_3": "‘‘Salile satī’’ti iminā asati niddosataṁ dīpeti. Yathāha –",
  "tika-vin11t30:28_0": "‘‘Sati udaketi ettha sace udakaṁ atthi, paṭicchannaṭṭhānaṁ pana natthi, bhājanena",
  "tika-vin11t30:28_1": "nīharitvā ācamitabbaṁ. Bhājane asati pattena nīharitabbaṁ. Pattepi asati asantaṁ",
  "tika-vin11t30:28_2": "nāma hoti. ‘Idaṁ ativivaṭaṁ, purato aññaṁ udakaṁ bhavissatī’ti gatassa udakaṁ alabhantasseva",
  "tika-vin11t30:28_3": "bhikkhācāravelā hoti, kaṭṭhena vā kenaci vā puñchitvā gantabbaṁ, bhuñjitumpi anumodanampi",
  "tika-vin11t30:28_4": "kātuṁ vaṭṭatī’’ti (cūḷava. aṭṭha. 373).",
  "tika-vin11t30:29_0": "2939.Sasaddanti udakasaddaṁ katvā. ‘‘Pāsāṇādiṭṭhāne paharitvā udakaṁ saddāyati ce,",
  "tika-vin11t30:29_1": "na doso’’ti sikkhābhājanavinicchaye vuttaṁ. Capu capūti cāti tādisaṁ anukaraṇaṁ katvā",
  "tika-vin11t30:29_2": "nācametabbanti yojanā. Ācamitvāti udakakiccaṁ katvā. Sarāve ācamanabhājane udakaṁ",
  "tika-vin11t30:29_3": "na sesetabbanti yojanā, idaṁ pana sabbasādhāraṇaṭṭhānaṁ sandhāya vuttaṁ. Yathāha aṭṭhakathāyaṁ –",
  "tika-vin11t30:30_0": "‘‘Ācamanasarāvaketi sabbasādhāraṇaṭṭhānaṁ sandhāyetaṁ vuttaṁ. Tatra hi aññe aññe",
  "tika-vin11t30:30_1": "āgacchanti, tasmā udakaṁ na sesetabbaṁ. Yaṁ pana saṅghikepi vihāre ekadese nibaddhagamanatthāya",
  "tika-vin11t30:30_2": "kataṁ ṭhānaṁ hoti puggalikaṭṭhānaṁ vā, tasmiṁ vaṭṭati. Virecanaṁ pivitvā punappunaṁ",
  "tika-vin11t30:30_3": "pavisantassāpi vaṭṭatiyevā’’ti (cūḷava. aṭṭha. 374).",
  "tika-vin11t30:31_0": "2940.Ūhatampīti aññena vā attanā vā asañcicca ūhataṁ malena dūsitaṭṭhānaṁ. Adhovitvāti",
  "tika-vin11t30:31_1": "jale sati asodhetvā jale asati kaṭṭhena vā kenaci vā puñchitvā gantabbaṁ. Yathāha",
  "tika-vin11t30:31_2": "– ‘‘udakaṁ atthi bhājanaṁ natthi, asantaṁ nāma hoti, bhājanaṁ atthi udakaṁ natthi,",
  "tika-vin11t30:31_3": "etampi asantaṁ, ubhaye pana asati asantameva, kaṭṭhena vā kenaci vā puñchitvā gantabba’’nti",
  "tika-vin11t30:31_4": "(cūḷava. aṭṭha. 374). Uklāpāpi sace hontīti vaccapassāvaṭṭhānāni sace kacavarākiṇṇāni",
  "tika-vin11t30:31_5": "honti. ‘‘Asesato sodhetabba’’nti iminā tato kassaci kacavarassa apanayanaṁ sodhanaṁ",
  "tika-vin11t30:31_6": "nāma na hoti, nissesakacavarāpanayanameva sodhananti dīpeti.",
  "tika-vin11t30:32": "2941.Piṭharoti avalekhanakaṭṭhanikkhepanabhājanaṁ. Kumbhī ce rittāti ācamanakumbhī sace tucchā.",
  "tika-vin11t30:33": "2942. Evaṁ vaccakuṭivattaṁ dassetvā senāsanavattaṁ dassetumāha ‘‘anajjhiṭṭho’’tiādi. Anajjhiṭṭhoti ananuññāto.",
  "tika-vin11t30:34": "2943. Vuḍḍhaṁ āpucchitvā kathentassāti yojanā. Vuḍḍhatarāgameti yaṁ āpucchitvā kathetumāraddho, tatopi vuḍḍhatarassa bhikkhuno āgame sati.",
  "tika-vin11t30:35": "2944.Ekavihārasminti ekasmiṁ gehe. ‘‘Anāpucchā’’ti idaṁ vakkhamānehi yathārahaṁ yojetabbaṁ.",
  "tika-vin11t30:36_0": "2945. Paṭhamaṁ yattha katthaci vuḍḍhānaṁ sannidhāne kattabbavattaṁ niddiṭṭhanti idāni",
  "tika-vin11t30:36_1": "ekavihāre vasantenāpi tassa kātabbataṁ dassetuṁ punapi ‘‘na ca dhammo kathetabbo’’ti",
  "tika-vin11t30:36_2": "āha. Dhammacakkhunāti dhammalocanena dhammagarukena, iminā atādisassa kato vāro niratthakoti dīpeti.",
  "tika-vin11t30:37_0": "2946.Kātabboti jāletabbo. Soti dīpo. ‘‘Dvāraṁ nāma yasmā mahāvaḷañjaṁ, tasmā tattha",
  "tika-vin11t30:37_1": "āpucchanakiccaṁ natthī’’ti (cūḷava. aṭṭha. 369) vacanato taṁ avatvā āpattikkhettameva",
  "tika-vin11t30:37_2": "dassetumāha ‘‘vātapānakavāṭāni, thakeyya vivareyya no’’ti.",
  "tika-vin11t30:38": "2947.Vuḍḍhatoparivattayeti yena vuḍḍho, tato parivattaye, piṭṭhiṁ adassetvā vuḍḍhābhimukho tena parivattayeti attho. Cīvarakaṇṇena vā kāyena vā taṁ vuḍḍhaṁ na ca ghaṭṭaye.",
  "tika-vin11t30:39_0": "2948. Evaṁ senāsanavattaṁ dassetvā jantāgharavattaṁ dassetumāha ‘‘purato’’tiādi.",
  "tika-vin11t30:39_1": "Therānaṁ purato neva nhāyeyya, upari paṭisote na ca nhāyeyya, otarantānaṁ vuḍḍhānaṁ",
  "tika-vin11t30:39_2": "uttaraṁ uttaranto maggaṁ dadeyya, na ghaṭṭaye kāyena vā cīvarena vā na ghaṭṭayeyyāti yojanā.",
  "tika-vin11t30:40_0": "‘‘Timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā’’tiādinā",
  "tika-vin11t30:40_1": "(cūḷava. 364) nayena vuttānaṁ bhattaggavattānaṁ sekhiyakathāya vuttattā ca upajjhāyavattādīnaṁ",
  "tika-vin11t30:40_2": "mahākhandhakakathāya vuttattā ca anumodanavattānaṁ ‘‘anujānāmi, bhikkhave, bhattagge",
  "tika-vin11t30:40_3": "catūhi pañcahi therānutherehi bhikkhūhi āgametu’’ntiādinā (cūḷava. 362) nayena bhattaggavatteyeva",
  "tika-vin11t30:40_4": "antogadhabhāvena vuttattā ca niddese tāni na vuttāni, tathāpi tesu anumodanavattaṁ",
  "tika-vin11t30:40_5": "evaṁ veditabbaṁ (cūḷava. aṭṭha. 362) – saṅghatthere anumodanatthāya nisinne heṭṭhā",
  "tika-vin11t30:40_6": "paṭipāṭiyā catūhi nisīditabbaṁ. Anuthere nisinne mahātherena ca heṭṭhā ca tīhi nisīditabbaṁ.",
  "tika-vin11t30:40_7": "Pañcame nisinne upari catūhi nisīditabbaṁ. Saṅghattherena heṭṭhā daharabhikkhusmiṁ",
  "tika-vin11t30:40_8": "ajjhiṭṭhepi saṅghattherato paṭṭhāya catūhi nisīditabbameva. Sace pana anumodako bhikkhu",
  "tika-vin11t30:40_9": "‘‘gacchatha, bhante, āgametabbakiccaṁ natthī’’ti vadati, gantuṁ vaṭṭati. Mahātherena",
  "tika-vin11t30:40_10": "‘‘gacchāma, āvuso’’ti vutte ‘‘gacchathā’’ti vadati, evampi vaṭṭati. ‘‘Bahigāme āgamessāmā’’ti",
  "tika-vin11t30:40_11": "ābhogaṁ katvāpi bahigāmaṁ gantvā attano nissitake ‘‘tumhe tassa āgamanaṁ āgamethā’’ti",
  "tika-vin11t30:40_12": "vatvāpi gantuṁ vaṭṭatiyeva. Sace pana manussā attano rucitena ekena anumodanaṁ kārenti,",
  "tika-vin11t30:40_13": "neva tassa anumodato āpatti, na ca mahātherassa bhāro hoti. Upanisinnakathāyameva",
  "tika-vin11t30:40_14": "hi manussesu kathāpentesu mahāthero āpucchitabbo, mahātherena ca anumodanāya ajjhiṭṭhova",
  "tika-vin11t30:40_15": "āgametabboti idamettha lakkhaṇanti.",
  "tika-vin11t30:41": "2949.Vattanti yathāvuttaṁ ābhisamācārikavattaṁ. Yathāha – ‘‘ābhisamācārikaṁ aparipūretvā sīlaṁ paripūressatīti netaṁ ṭhānaṁ vijjatī’’ti. Na vindatīti na labhati.",
  "tika-vin11t30:42": "2950.Anekaggoti vikkhittattāyeva asamāhitacitto. Na ca passatīti ñāṇacakkhunā na passati, daṭṭhuṁ samattho na hotīti attho. Dukkhāti jātidukkhādidukkhato.",
  "tika-vin11t30:43": "2951.Tasmāti yasmā dukkhā na parimuccati, tasmā. Ovādaṁ katvā kiṁ visesaṁ pāpuṇātīti āha ‘‘ovādaṁ buddhaseṭṭhassa, katvā nibbānamehitī’’ti. Ehiti pāpuṇissati.",
  "tika-vin11t30:44": "Vattakkhandhakakathāvaṇṇanā."
}