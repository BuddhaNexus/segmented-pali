{
  "tika-vin02t9:0.1": "Mahāvagga-ṭīkā",
  "tika-vin02t9:0.2": "1. Mahākhandhakaṁ",
  "tika-vin02t9:1": "Bodhikathāvaṇṇanā",
  "tika-vin02t9:2_0": "Idāni ubhatovibhaṅgānantaraṁ saṅgahamāropitassa mahāvaggacūḷavaggasaṅgahitassa khandhakassa",
  "tika-vin02t9:2_1": "atthasaṁvaṇṇanaṁ ārabhitukāmo “ubhinnaṁ pātimokkhāna”ntiādimāha. Tattha ubhinnaṁ",
  "tika-vin02t9:2_2": "pātimokkhānanti ubhinnaṁ pātimokkhavibhaṅgānaṁ. Pātimokkhaggahaṇena hettha tesaṁ",
  "tika-vin02t9:2_3": "vibhaṅgo abhedena gahito. Yaṁ khandhakaṁ saṅgāyiṁsūti sambandho. Khandhānaṁ samūho",
  "tika-vin02t9:2_4": "khandhako, khandhānaṁ vā pakāsanato dīpanato khandhako. “Khandhā”ti cettha pabbajjupasampadādivinayakammasaṅkhātā",
  "tika-vin02t9:2_5": "cārittavārittasikkhāpadasaṅkhātā ca paññattiyo adhippetā. Pabbajjādīni hi bhagavatā",
  "tika-vin02t9:2_6": "paññattattā “paññattiyo”ti vuccanti. Paññattiyañca khandhasaddo dissati “dārukkhandho",
  "tika-vin02t9:2_7": "aggikkhandho”tiādīsu viya. Apica bhāgarāsaṭṭhatāpettha yujjatiyeva tāsaṁ paññattīnaṁ",
  "tika-vin02t9:2_8": "bhāgato rāsito ca vibhattattā. Khandhakovidāti paññattibhāgarāsaṭṭhavasena khandhaṭṭhe kovidā.",
  "tika-vin02t9:3_0": "Padabhājanīye yesaṁ padānaṁ atthā yehi aṭṭhakathānayehi pakāsitāti yojetabbaṁ. Te",
  "tika-vin02t9:3_1": "ce puna vadeyyāmāti te ce aṭṭhakathānaye punapi vadeyyāma. Atha vā padabhājanīye",
  "tika-vin02t9:3_2": "yesaṁ padānaṁ ye atthā heṭṭhā pakāsitā, te ce atthe puna vadeyyāmāti yojetabbaṁ.",
  "tika-vin02t9:3_3": "Imasmiṁ pakkhe hi-saddo padapūraṇe daṭṭhabbo. Pariyosānanti saṁvaṇṇanāpariyosānaṁ.",
  "tika-vin02t9:3_4": "Uttānā ceva ye atthāti ye atthā pubbe apakāsitāpi uttānā agambhīrā.",
  "tika-vin02t9:4_0": "1.Visesakāraṇaṁ natthīti “yena samayena āyasmato sāriputtattherassa sikkhāpadapaññattiyācanahetubhūto",
  "tika-vin02t9:4_1": "parivitakko udapādi, tena samayenā”tiādinā vuttakāraṇaṁ viya idha visesakāraṇaṁ natthi.",
  "tika-vin02t9:4_2": "Ayamabhilāpoti “tena samayenā”ti ayamabhilāpo. Kiṁ panetassa vacane payojananti yadi",
  "tika-vin02t9:4_3": "visesakāraṇaṁ natthi, etassa vacane kiṁ payojananti adhippāyo. Nidānadassanaṁ payojananti",
  "tika-vin02t9:4_4": "yojetabbaṁ. Tameva vibhāvetuṁ “yā hi bhagavatā”tiādi vuttaṁ.",
  "tika-vin02t9:5_0": "Mahāvelā viya mahāvelā, vipulavālukapuñjatāya mahanto velātaṭo viyāti attho. Tenāha",
  "tika-vin02t9:5_1": "“mahante vālikarāsimhīti attho”ti. Uru maru sikatā vālukā vaṇṇu vālikāti ime saddā",
  "tika-vin02t9:5_2": "samānatthā, byañjanameva nānaṁ. Tenāha “urūti vālikā vuccatī”ti.",
  "tika-vin02t9:6": "Ito paṭṭhāya ca –",
  "tika-vin02t9:7": "Yasmā suttantapāḷīnaṁ, attho saṅkhepavaṇṇito;",
  "tika-vin02t9:8": "Tasmā mayaṁ karissāma, tāsaṁ atthassa dīpanaṁ.",
  "tika-vin02t9:9_0": "Najjāti nadati sandatīti nadī, tassā najjā, nadiyā ninnagāyāti attho. Nerañjarāyāti",
  "tika-vin02t9:9_1": "“nelañjalāyā”ti vattabbe la-kārassa ra-kāraṁ katvā “nerañjarāyā”ti vuttaṁ, kaddamasevālapaṇakādidosarahitasalilāyāti",
  "tika-vin02t9:9_2": "attho. Keci “nīlaṁjalāyāti vattabbe nerañjarāyāti vutta”nti vadanti, nāmameva vā",
  "tika-vin02t9:9_3": "etaṁ tassā nadiyāti veditabbaṁ. Tassā nadiyā tīre yattha bhagavā vihāsi, taṁ dassetuṁ",
  "tika-vin02t9:9_4": "“bodhirukkhamūle”ti vuttaṁ. “Bodhi vuccati catūsu maggesu ñāṇa”nti ettha maggañāṇaṁ",
  "tika-vin02t9:9_5": "bodhīti vuttaṁ, “pappoti bodhiṁ varabhūrimedhaso”ti ettha sabbaññutaññāṇaṁ. Tadubhayampi",
  "tika-vin02t9:9_6": "bodhiṁ bhagavā ettha pattoti rukkhopi “bodhirukkho”tveva nāmaṁ labhi. Atha vā satta",
  "tika-vin02t9:9_7": "bojjhaṅge bujjhatīti bhagavā bodhi. Tena bujjhantena sannissitattā so rukkho “bodhirukkho”ti",
  "tika-vin02t9:9_8": "nāmaṁ labhi. Aṭṭhakathāyaṁ pana ekadeseneva atthaṁ dassetuṁ “bodhi vuccati catūsu",
  "tika-vin02t9:9_9": "maggesu ñāṇa”ntiādi vuttaṁ. Mūleti samīpe. Paṭhamābhisambuddhoti anunāsikalopenāyaṁ",
  "tika-vin02t9:9_10": "niddesoti āha “paṭhamaṁ abhisambuddho”ti. Paṭhamanti ca bhāvanapuṁsakaniddeso, tasmā",
  "tika-vin02t9:9_11": "abhisambuddho hutvā sabbapaṭhamaṁ bodhirukkhamūle viharatīti evamettha sambandho veditabbo.",
  "tika-vin02t9:10_0": "Athakho bhagavāti ettha athāti tasmiṁ samayeti evamattho gahetabbo anekatthattā nipātānaṁ,",
  "tika-vin02t9:10_1": "yasmiṁ samaye abhisambuddho hutvā bodhirukkhamūle viharati, tasmiṁ samayeti attho.",
  "tika-vin02t9:10_2": "Teneva udānapāḷiyaṁ “tena kho pana samayena bhagavā sattāhaṁ ekapallaṅkena nisinno",
  "tika-vin02t9:10_3": "hoti vimuttisukhapaṭisaṁvedī”ti vuttaṁ. Athāti vā pacchāti imasmiṁ atthe nipāto,",
  "tika-vin02t9:10_4": "tasmā abhisambodhito pacchāti evamattho gahetabbo. Khoti padapūraṇe nipāto. Satta",
  "tika-vin02t9:10_5": "ahāni sattāhaṁ. Accantasaṁyoge cetaṁ upayogavacanaṁ. Yasmā bhagavā taṁ sattāhaṁ nirantaratāya",
  "tika-vin02t9:10_6": "accantameva phalasamāpattisukhena vihāsi, tasmā “sattāha”nti accantasaṁyogavasena",
  "tika-vin02t9:10_7": "upayogavacanaṁ vuttaṁ. Ekapallaṅkenāti visākhapuṇṇamāya anatthaṅgateyeva sūriye aparājitapallaṅkavasena",
  "tika-vin02t9:10_8": "vajirāsane nisinnakālato paṭṭhāya sakimpi anuṭṭhahitvā yathābhujitena ekeneva pallaṅkena.",
  "tika-vin02t9:11_0": "Vimuttisukhapaṭisaṁvedīti ettha tadaṅgavikkhambhanasamucchedapaṭippassaddhinissaraṇavimuttīsu",
  "tika-vin02t9:11_1": "pañcasu paṭippassaddhivimuttisaṅkhātā bhagavato phalavimutti adhippetāti āha “vimuttisukhaṁ",
  "tika-vin02t9:11_2": "phalasamāpattisukhaṁ paṭisaṁvedayamāno”ti. Vimuttīti ca upakkilesehi paṭippassaddhivasena",
  "tika-vin02t9:11_3": "cittassa vimuttabhāvo, cittameva vā tathā vimuttaṁ veditabbaṁ. Tāya vimuttiyā jātaṁ,",
  "tika-vin02t9:11_4": "sampayuttaṁ vā sukhaṁ vimuttisukhaṁ. “Yāyaṁ, bhante, upekkhā sante sukhe vuttā bhagavatā”ti",
  "tika-vin02t9:11_5": "vacanato upekkhāpi cettha sukhamicceva veditabbā. Tathā hi vuttaṁ sammohavinodaniyaṁ",
  "tika-vin02t9:11_6": "“upekkhā pana santattā, sukhamicceva bhāsitā”ti. Bhagavā hi catutthajjhānikaṁ arahattaphalasamāpattiṁ",
  "tika-vin02t9:11_7": "samāpajjati, na itaraṁ. Atha vā “tesaṁ vūpasamo sukho”tiādīsu yathā saṅkhāradukkhavūpasamo",
  "tika-vin02t9:11_8": "“sukho”ti vuccati, evaṁ sakalakilesadukkhūpasamabhāvato aggaphale labbhamānā paṭippassaddhivimutti",
  "tika-vin02t9:11_9": "eva idha “sukha”nti veditabbā.",
  "tika-vin02t9:12_0": "Athāti adhikāratthe nipāto, khoti padapūraṇe. Tesu adhikāratthena “athā”ti iminā",
  "tika-vin02t9:12_1": "vimuttisukhapaṭisaṁvedanato aññaṁ adhikāraṁ dasseti. Ko panesoti? Paṭiccasamauppādamanasikāro.",
  "tika-vin02t9:12_2": "Rattiyāti avayavasambandhe sāmivacanaṁ. Paṭhamanti accantasaṁyogatthe upayogavacanaṁ.",
  "tika-vin02t9:12_3": "Bhagavā hi tassā rattiyā sakalampi paṭhamaṁ yāmaṁ teneva manasikārena yutto ahosīti.",
  "tika-vin02t9:13_0": "Paccayākāranti avijjādipaccayadhammaṁ. Paṭiccāti paṭimukhaṁ gantvā, kāraṇasāmaggiṁ",
  "tika-vin02t9:13_1": "apaṭikkhipitvāti attho. Paṭimukhagamanañca paccayassa kāraṇasāmaggiyā aṅgabhāvena",
  "tika-vin02t9:13_2": "phalassa uppādanameva. Apaṭikkhipitvāti pana vinā tāya kāraṇasāmaggiyā aṅgabhāvaṁ",
  "tika-vin02t9:13_3": "agantvā sayameva na uppādetīti attho. Etena kāraṇabahutā dassitā. Avijjādiekekahetusīsena",
  "tika-vin02t9:13_4": "hi hetusamūho niddiṭṭho. Sahiteti samudite, avinibbhutteti attho. Avijjādiko hi paccayadhammo",
  "tika-vin02t9:13_5": "sahiteyeva aññamaññaṁ avinibbhogavuttidhamme uppādeti. Iminā paccayuppannadhammabahutā",
  "tika-vin02t9:13_6": "dassitā. Ubhayenapi “ekaṁ na ekato”tiādinayo dīpito hoti. Ekato hi kāraṇato na idha",
  "tika-vin02t9:13_7": "kiñci ekaṁ phalamatthi, na anekaṁ, nāpi anekehi kāraṇehi ekaṁ, anekehi pana kāraṇehi",
  "tika-vin02t9:13_8": "anekameva hoti. Tathā hi anekehi utupathavībījasalilasaṅkhātehi kāraṇehi anekameva",
  "tika-vin02t9:13_9": "rūpagandharasādiaṅkurasaṅkhātaṁ phalamuppajjamānaṁ dissati. Yaṁ panetaṁ “avijjāpaccayā",
  "tika-vin02t9:13_10": "saṅkhārā, saṅkhārapaccayā viññāṇa”nti ekekahetuphaladīpanaṁ kataṁ, tattha payojanaṁ na vijjati.",
  "tika-vin02t9:14_0": "Bhagavā hi katthaci padhānattā katthaci pākaṭattā katthaci asādhāraṇattā desanāvilāsassa",
  "tika-vin02t9:14_1": "ca veneyyānañca anurūpato ekameva hetuṁ vā phalaṁ vā dīpeti. “Phassapaccayā vedanā”ti",
  "tika-vin02t9:14_2": "hi ekameva hetuṁ phalañcāha. Phasso hi vedanāya padhānahetu yathāphassaṁ vedanāvavatthānato.",
  "tika-vin02t9:14_3": "Vedanā ca phassassa padhānaphalaṁ yathāvedanaṁ phassavavatthānato. “Semhasamuṭṭhānā",
  "tika-vin02t9:14_4": "ābādhā”ti pākaṭattā ekaṁ hetuṁ āha. Pākaṭo hi ettha semho, na kammādayo. “Ye keci,",
  "tika-vin02t9:14_5": "bhikkhave, akusalā dhammā, sabbete ayonisomanasikāramūlakā”ti asādhāraṇattā ekaṁ",
  "tika-vin02t9:14_6": "hetuṁ āha. Asādhāraṇo hi ayonisomanasikāro akusalānaṁ, sādhāraṇāni vatthārammaṇādīnīti.",
  "tika-vin02t9:14_7": "Tasmā avijjā tāvettha vijjamānesupi aññesu vatthārammaṇasahajātadhammādīsu saṅkhārakāraṇesu",
  "tika-vin02t9:14_8": "“assādānupassino taṇhā pavaḍḍhatī”ti ca “avijjāsamudayā āsavasamudayo”ti ca vacanato",
  "tika-vin02t9:14_9": "aññesampi taṇhādīnaṁ saṅkhārahetūnaṁ hetūti padhānattā, “avidvā, bhikkhave, avijjāgato",
  "tika-vin02t9:14_10": "puññābhisaṅkhārampi abhisaṅkharotī”ti pākaṭattā asādhāraṇattā ca saṅkhārānaṁ hetubhāvena",
  "tika-vin02t9:14_11": "dīpitāti veditabbā. Evaṁ sabbattha ekekahetuphaladīpane yathāsambhavaṁ nayo netabbo. Tenāhu porāṇā –",
  "tika-vin02t9:15": "“Ekaṁ na ekato idha, nānekamanekatopi no ekaṁ;",
  "tika-vin02t9:16": "Phalamatthi atthi pana eka-hetuphaladīpane attho”ti.",
  "tika-vin02t9:17_0": "Paccetumarahatīti paṭicco. Yo hi naṁ pacceti abhisameti, tassa accantameva dukkhavūpasamāya",
  "tika-vin02t9:17_1": "saṁvattati. Sammā saha ca uppādetīti samuppādo. Paccayadhammo hi attano phalaṁ uppādento",
  "tika-vin02t9:17_2": "sampuṇṇameva uppādeti, na vikalaṁ. Ye ca dhamme uppādeti, te sabbe saheva uppādeti,",
  "tika-vin02t9:17_3": "na ekekaṁ. Iti paṭicco ca so samuppādo cāti paṭiccasamuppādoti evampettha attho daṭṭhabbo.",
  "tika-vin02t9:17_4": "Vitthāroti paṭiccasamuppādapadavaṇṇanāpapañco. Mayampi taṁ atipapañcabhayā idha na",
  "tika-vin02t9:17_5": "dassayissāma, evaṁ parato vakkhamānampi vitthāraṁ. Anulomapaṭilomanti bhāvanapuṁsakaniddeso",
  "tika-vin02t9:17_6": "“visamaṁ candimasūriyā parivattantī”tiādīsu viya. Svevāti so eva paccayākāro. Purimanayena",
  "tika-vin02t9:17_7": "vā vuttoti “avijjāpaccayā saṅkhārā”tiādinā nayena vutto paccayākāro. Pavattiyāti",
  "tika-vin02t9:17_8": "saṁsārappavattiyā. Manasi akāsīti yo yo paccayadhammo yassa yassa paccayuppannadhammassa",
  "tika-vin02t9:17_9": "yathā yathā hetupaccayādinā paccayabhāvena paccayo hoti, taṁ sabbaṁ aviparītaṁ aparihāpetvā",
  "tika-vin02t9:17_10": "anavasesato paccavekkhaṇavasena citte akāsīti attho.",
  "tika-vin02t9:18_0": "Avijjāpaccayātiādīsu avindiyaṁ kāyaduccaritādiṁ vindatīti avijjā, vindiyaṁ kāyasucaritādiṁ",
  "tika-vin02t9:18_1": "na vindatīti avijjā, dhammānaṁ aviparītasabhāvaṁ aviditaṁ karotīti avijjā, antavirahite",
  "tika-vin02t9:18_2": "saṁsāre bhavādīsu satte javāpetīti avijjā, avijjamānesu javati, vijjamānesu na javatīti",
  "tika-vin02t9:18_3": "avijjā, vijjāpaṭipakkhāti vā avijjā. Sā “dukkhe aññāṇa”ntiādinā catubbidhā veditabbā.",
  "tika-vin02t9:18_4": "Paṭicca naṁ na vinā phalaṁ eti uppajjati ceva pavattati cāti paccayo, upakāraṭṭho",
  "tika-vin02t9:18_5": "vā paccayo. Avijjā ca sā paccayo cāti avijjāpaccayo, tasmā avijjāpaccayā. Saṅkharontīti",
  "tika-vin02t9:18_6": "saṅkhārā, lokiyā kusalākusalacetanā. Te puññāpuññāneñcābhisaṅkhāravasena tividhā",
  "tika-vin02t9:18_7": "veditabbā. Vijānātīti viññāṇaṁ, taṁ lokiyavipākaviññāṇavasena bāttiṁsavidhaṁ. Namatīti",
  "tika-vin02t9:18_8": "nāmaṁ, vedanādikkhandhattayaṁ. Ruppatīti rūpaṁ, bhūtarūpaṁ cakkhādiupādārūpañca.",
  "tika-vin02t9:18_9": "Āyatanti, āyatañca saṁsāradukkhaṁ nayatīti āyatanaṁ. Phusatīti phasso. Vedayatīti",
  "tika-vin02t9:18_10": "vedanā. Idampi dvayaṁ dvāravasena chabbidhaṁ, vipākavasena gahaṇe bāttiṁsavidhaṁ.",
  "tika-vin02t9:18_11": "Tassati paritassatīti taṇhā, sā kāmataṇhādivasena saṅkhepato tividhā, vitthārato",
  "tika-vin02t9:18_12": "aṭṭhasatavidhā ca. Upādiyatīti upādānaṁ, taṁ kāmupādānādivasaena catubbidhaṁ.",
  "tika-vin02t9:19_0": "Bhavati bhāvayati cāti bhavo, so kammopapattibhedato duvidho. Jananaṁ jāti. Jīraṇaṁ",
  "tika-vin02t9:19_1": "jarā. Maranti tenāti maraṇaṁ. Socanaṁ soko. Paridevanaṁ paridevo. Dukkhayatīti dukkhaṁ.",
  "tika-vin02t9:19_2": "Uppādaṭṭhitivasena dvedhā khanatīti vā dukkhaṁ. Dummanassa bhāvo domanassaṁ. Bhuso",
  "tika-vin02t9:19_3": "āyāso upāyāso. Sambhavantīti nibbattanti. Na kevalañca sokādīheva, atha kho sabbapadehi",
  "tika-vin02t9:19_4": "“sambhavantī”ti padassa yojanā kātabbā. Evañhi avijjāpaccayā saṅkhārā sambhavantīti",
  "tika-vin02t9:19_5": "paccayapaccayuppannavavatthānaṁ dassitaṁ hoti. Tenevāha “avijjāpaccayā saṅkhārā sambhavantīti",
  "tika-vin02t9:19_6": "iminā nayena sabbapadesu attho veditabbo”ti. Evametassa…pe… samudayo hotīti ettha",
  "tika-vin02t9:19_7": "pana ayamattho. Evanti niddiṭṭhanayanidassanaṁ. Tena avijjādīheva kāraṇehi, na issaranimmānādīhīti",
  "tika-vin02t9:19_8": "dasseti. Etassāti yathāvuttassa. Kevalassāti asammissassa, sakalassa vā. Dukkhakkhandhassāti",
  "tika-vin02t9:19_9": "dukkhasamūhassa, na sattassa nāpi subhasukhādīnaṁ. Samudayo hotīti nibbatti sambhavati.",
  "tika-vin02t9:20_0": "Accantameva saṅkhārehi virajjati etenāti virāgo, ariyamaggoti āha “virāgasaṅkhātena",
  "tika-vin02t9:20_1": "maggenā”ti. Asesaṁ nirodhā asesanirodhā, asesetvā nissesetvā nirodhā samucchindanā",
  "tika-vin02t9:20_2": "anusayappahānavasena aggamaggena avijjāya accantasamugghātatoti attho. Yadipi heṭṭhimamaggehipi",
  "tika-vin02t9:20_3": "pahīyamānā avijjā accantasamugghātavaseneva pahīyati, tathāpi na anavasesato pahīyati.",
  "tika-vin02t9:20_4": "Apāyagamanīyā hi avijjā paṭhamamaggena pahīyati, tathā sakideva imasmiṁ loke sabbattha",
  "tika-vin02t9:20_5": "ca anariyabhūmiyaṁ upapattiyā paccayabhūtā avijjā yathākkamaṁ dutiyatatiyamaggehi",
  "tika-vin02t9:20_6": "pahīyati, na itarāti, arahattamaggeneva pana sā anavasesaṁ pahīyatīti. Anuppādanirodho",
  "tika-vin02t9:20_7": "hotīti sabbesaṁ saṅkhārānaṁ anavasesaṁ anuppādanirodho hoti. Heṭṭhimena hi maggattayena",
  "tika-vin02t9:20_8": "keci saṅkhārā nirujjhanti, keci na nirujjhanti avijjāya sāvasesanirodhā, aggamaggena",
  "tika-vin02t9:20_9": "panassā anavasesanirodhā na keci saṅkhārā na nirujjhantīti. Evaṁ niruddhānanti evaṁ",
  "tika-vin02t9:20_10": "anuppādanirodhena niruddhānaṁ. Kevala-saddo niravasesavācako ca hoti “kevalā aṅgamagadhā”tiādīsu.",
  "tika-vin02t9:20_11": "Asammissavācako ca “kevalā sālayo”tiādīsu. Tasmā ubhayathāpi atthaṁ vadati “sakalassa,",
  "tika-vin02t9:20_12": "suddhassa vā”ti. Tattha sakalassāti anavasesassa sabbabhavādigatassa. Sattavirahitassāti",
  "tika-vin02t9:20_13": "paraparikappitajīvarahitassa.",
  "tika-vin02t9:21_0": "Apicettha kiñcāpi “avijjānirodhā saṅkhāranirodho, saṅkhāranirodhā viññāṇanirodho”ti",
  "tika-vin02t9:21_1": "ettāvatāpi sakalassa dukkhakkhandhassa anavasesato nirodho vutto hoti, tathāpi yathā",
  "tika-vin02t9:21_2": "anulome yassa yassa paccayadhammassa atthitāya yo yo paccayuppannadhammo na nirujjhati",
  "tika-vin02t9:21_3": "pavattati evāti imassa atthassa dassanatthaṁ “avijjāpaccayā saṅkhārā…pe… samudayo",
  "tika-vin02t9:21_4": "hotī”ti vuttaṁ. Evaṁ tappaṭipakkhato tassa tassa paccayassa abhāve so so paccayuppannadhammo",
  "tika-vin02t9:21_5": "nirujjhati na pavattatīti dassanatthaṁ idha “avijjānirodhā saṅkhāranirodho, saṅkhāranirodhā",
  "tika-vin02t9:21_6": "viññāṇanirodho, viññāṇanirodhā nāmarūpanirodho…pe… dukkhakkhandhassa nirodho hotī”ti",
  "tika-vin02t9:21_7": "vuttaṁ, na pana anulome viya kālattayapariyāpannassa dukkhakkhandhassa nirodhadassanatthaṁ.",
  "tika-vin02t9:21_8": "Anāgatasseva hi ariyamaggabhāvanāya asati uppajjanārahassa dukkhakkhandhassa ariyamaggabhāvanāya",
  "tika-vin02t9:21_9": "nirodho icchitoti ayampi viseso veditabbo.",
  "tika-vin02t9:22_0": "Yadā haveti ettha haveti byattanti imasmiṁ atthe nipāto. Keci pana “haveti āhave",
  "tika-vin02t9:22_1": "yuddhe”ti atthaṁ vadanti, “yodhetha māraṁ paññāvudhenā”ti hi vacanato kilesamārena",
  "tika-vin02t9:22_2": "yujjhanasamayeti tesaṁ adhippāyo. Ārammaṇūpanijjhānalakkhaṇenāti ārammaṇūpanijjhānasabhāvena.",
  "tika-vin02t9:22_3": "Lakkhaṇūpanijjhānalakkhaṇenāti etthāpi eseva nayo. Tattha ārammaṇūpanijjhānaṁ nāma",
  "tika-vin02t9:22_4": "aṭṭha samāpattiyo kasiṇārammaṇassa upanijjhāyanato. Lakkhaṇūpanijjhānaṁ nāma vipassanāmaggaphalāni.",
  "tika-vin02t9:22_5": "Vipassanā hi tīṇi lakkhaṇāni upanijjhāyatīti lakkhaṇūpanijjhānaṁ, maggo vipassanāya",
  "tika-vin02t9:22_6": "āgatakiccaṁ sādhetīti lakkhaṇūpanijjhānaṁ, phalaṁ tathalakkhaṇaṁ nirodhasaccaṁ upanijjhāyatīti",
  "tika-vin02t9:22_7": "lakkhaṇūpanijjhānaṁ. No kallo pañhoti ayutto pañho, duppañho esoti attho. Ādisaddena –",
  "tika-vin02t9:23_0": "“Phusatīti ahaṁ na vadāmi. Phusatīti cāhaṁ vadeyyaṁ, tatrassa kallo pañho ‘ko nu",
  "tika-vin02t9:23_1": "kho, bhante, phusatī’ti? Evañcāhaṁ na vadāmi, evaṁ maṁ avadantaṁ yo evaṁ puccheyya",
  "tika-vin02t9:23_2": "‘kiṁpaccayā nu kho, bhante, phasso’ti, esa kallo pañho. Tatra kallaṁ veyyākaraṇaṁ",
  "tika-vin02t9:23_3": "‘saḷāyatanapaccayā phasso, phassapaccayā vedanā’ti. Ko nu kho, bhante, vedayatīti?",
  "tika-vin02t9:23_4": "No kallo pañhoti bhagavā avoca, vedayatīti ahaṁ na vadāmi, vedayatīti cāhaṁ vadeyyaṁ,",
  "tika-vin02t9:23_5": "tatrassa kallo pañho ‘ko nu kho, bhante, vedayatī’ti? Evañcāhaṁ na vadāmi. Evaṁ maṁ",
  "tika-vin02t9:23_6": "avadantaṁ yo evaṁ puccheyya ‘kiṁpaccayā nu kho, bhante, vedanā’ti, esa kallo pañho.",
  "tika-vin02t9:23_7": "Tatra kallaṁ veyyākaraṇaṁ ‘phassapaccayā vedanā, vedanāpaccayā taṇhā”’ti –",
  "tika-vin02t9:24": "Evamādiṁ pāḷisesaṁ saṅgaṇhāti.",
  "tika-vin02t9:25_0": "Ādinā ca nayenāti ettha ādi-saddena pana “katamā nu kho, bhante, jāti, kassa ca panāyaṁ",
  "tika-vin02t9:25_1": "jātīti. ‘No kallo pañho’ti bhagavā avocā”ti evamādiṁ saṅgaṇhāti. Nanu cettha “katamaṁ",
  "tika-vin02t9:25_2": "nu kho, bhante, jarāmaraṇa”nti idaṁ supucchitanti? Kiñcāpi supucchitaṁ, yathā pana",
  "tika-vin02t9:25_3": "satasahassagghanake suvaṇṇathālake vaḍḍhitassa subhojanassa matthake āmalakamatte",
  "tika-vin02t9:25_4": "gūthapiṇḍe ṭhapite sabbaṁ bhojanaṁ dubbhojanaṁ hoti chaḍḍetabbaṁ, evameva “kassa",
  "tika-vin02t9:25_5": "ca panidaṁ jarāmaraṇa”nti iminā sattūpaladdhivādapadena gūthapiṇḍena taṁ bhojanaṁ",
  "tika-vin02t9:25_6": "dubbhojanaṁ viya ayampi sabbo duppañho jātoti.",
  "tika-vin02t9:26_0": "Soḷasa kaṅkhāti “ahosiṁ nu kho ahaṁ atītamaddhānaṁ, na nu kho ahosiṁ, kiṁ nu kho",
  "tika-vin02t9:26_1": "ahosiṁ, kathaṁ nu kho ahosiṁ, kiṁ hutvā kiṁ ahosiṁ nu kho ahaṁ atītamaddhānaṁ, bhavissāmi",
  "tika-vin02t9:26_2": "nu kho ahaṁ anāgatamaddhānaṁ, na nu kho bhavissāmi, kiṁ nu kho bhavissāmi, kathaṁ",
  "tika-vin02t9:26_3": "nu kho bhavissāmi, kiṁ hutvā kiṁ bhavissāmi nu kho ahaṁ anāgatamaddhānaṁ, ahaṁ nu",
  "tika-vin02t9:26_4": "khosmi, no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato,",
  "tika-vin02t9:26_5": "so kuhiṁ gāmī bhavissatī”ti evamāgatā atītānāgatapaccuppannavisayā soḷasavidhā kaṅkhā.",
  "tika-vin02t9:27_0": "Tattha ahosiṁ nu kho, na nu khoti sassatākārañca adhiccasamuppattiākārañca nissāya",
  "tika-vin02t9:27_1": "atīte attano vijjamānatañca avijjamānatañca kaṅkhati, kiṁ kāraṇanti na vattabbaṁ.",
  "tika-vin02t9:27_2": "Ummattako viya hi bālaputhujjano yathā tathā vā pavattati. Apica ayonisomanasikāroyevettha",
  "tika-vin02t9:27_3": "kāraṇaṁ. Evaṁ ayonisomanasikārassa pana kiṁ kāraṇanti? Sveva puthujjanabhāvo ariyānaṁ",
  "tika-vin02t9:27_4": "adassanādīni vā. Nanu ca puthujjanopi yoniso manasi karotīti. Ko vā evamāha “na manasi",
  "tika-vin02t9:27_5": "karotī”ti. Na pana tattha puthujjanabhāvo kāraṇaṁ, saddhammasavanakalyāṇamittādīni",
  "tika-vin02t9:27_6": "tattha kāraṇāni. Na hi macchamaṁsādīni attano pakatiyā sugandhāni, abhisaṅkhārapaccayā",
  "tika-vin02t9:27_7": "pana sugandhānipi honti.",
  "tika-vin02t9:28": "Kiṁ nu kho ahosinti jātiliṅgupapattiyo nissāya “khattiyo nu kho ahosiṁ, brāhmaṇavessasuddagahaṭṭhapabbajitadevamanussānaṁ aññataro”ti kaṅkhati.",
  "tika-vin02t9:29_0": "Kathaṁ nu khoti saṇṭhānākāraṁ nissāya “dīgho nu kho ahosiṁ, rassaodātakaṇhappamāṇikaappamāṇikādīnaṁ",
  "tika-vin02t9:29_1": "aññataro”ti kaṅkhati. Keci pana “issaranimmānādiṁ nissāya ‘kena nu kho kāraṇena ahosi’nti",
  "tika-vin02t9:29_2": "hetuto kaṅkhatī”ti vadanti.",
  "tika-vin02t9:30_0": "Kiṁ hutvā kiṁ ahosinti jātiādīni nissāya “khattiyo hutvā nu kho brāhmaṇo ahosiṁ…pe…",
  "tika-vin02t9:30_1": "devo hutvā manusso”ti attano paramparaṁ kaṅkhati. Sabbattheva pana addhānanti kālādhivacanametaṁ,",
  "tika-vin02t9:30_2": "tañca bhummatthe upayogavacanaṁ daṭṭhabbaṁ.",
  "tika-vin02t9:31": "Bhavissāmi nu kho, na nu khoti sassatākārañca ucchedākārañca nissāya anāgate attano vijjamānatañca avijjamānatañca kaṅkhati. Sesamettha vuttanayameva.",
  "tika-vin02t9:32_0": "Ahaṁnu khosmīti attano atthibhāvaṁ kaṅkhati. Yuttaṁ panetanti? Yuttaṁ ayuttanti kā",
  "tika-vin02t9:32_1": "ettha cintā. Apicettha idaṁ vatthumpi udāharanti, cūḷamātāya kira putto muṇḍo, mahāmātāya",
  "tika-vin02t9:32_2": "putto amuṇḍo. Taṁ suttaṁ muṇḍesuṁ. So uṭṭhāya “ahaṁ nu kho cūḷamātāya putto”ti cintesi.",
  "tika-vin02t9:32_3": "Evaṁ “ahaṁ nu khosmī”ti kaṅkhā hoti.",
  "tika-vin02t9:33_0": "No nu khosmīti attano natthibhāvaṁ kaṅkhati. Tatrāpi idaṁ vatthu – eko kira macche",
  "tika-vin02t9:33_1": "gaṇhanto udake ciraṭṭhānena sītibhūtaṁ attano ūruṁ “maccho”ti cintetvā pahari. Aparo",
  "tika-vin02t9:33_2": "susānapasse khettaṁ rakkhanto bhīto saṅkuṭito sayi. So paṭibujjhitvā attano jaṇṇukāni",
  "tika-vin02t9:33_3": "“dve yakkhā”ti cintetvā pahari, evaṁ “no nu khosmī”ti kaṅkhati.",
  "tika-vin02t9:34_0": "Kiṁ nu khosmīti khattiyova samāno attano khattiyabhāvaṁ kaṅkhati kaṇṇo viya sūtaputtasaññī.",
  "tika-vin02t9:34_1": "Esa nayo sesesu. Devo pana samāno devabhāvaṁ ajānanto nāma natthi. Sopi pana “ahaṁ",
  "tika-vin02t9:34_2": "rūpī nu kho arūpī nu kho”tiādinā nayena kaṅkhati. Khattiyādayo kasmā na jānantīti",
  "tika-vin02t9:34_3": "ce? Appaccakkhā tesaṁ tattha tattha kule uppatti. Gahaṭṭhāpi ca pātalikādayo pabbajitasaññino.",
  "tika-vin02t9:34_4": "Pabbajitāpi “kuppaṁ nu kho me kamma”ntiādinā nayena gahaṭṭhasaññino. Manussāpi ca",
  "tika-vin02t9:34_5": "ekacce rājāno viya attani devasaññino honti.",
  "tika-vin02t9:35_0": "Kathaṁ nu khosmīti vuttanayameva. Kevalañhettha abbhantare jīvo nāma atthīti gahetvā",
  "tika-vin02t9:35_1": "tassa saṇṭhānākāraṁ nissāya “dīgho nu khosmi, rassacaturassachaḷaṁsaaṭṭhaṁsasoḷasaṁsādīnaṁ",
  "tika-vin02t9:35_2": "aññatarappakāro”ti kaṅkhanto “kathaṁ nu khosmī”ti kaṅkhatīti veditabbo. Sarīrasaṇṭhānaṁ",
  "tika-vin02t9:35_3": "pana paccuppannaṁ ajānanto nāma natthi.",
  "tika-vin02t9:36": "Kuto āgato, so kuhiṁ gāmī bhavissatīti attabhāvassa āgatigatiṭṭhānaṁ kaṅkhati.",
  "tika-vin02t9:37": "Vapayantīti viapayanti, ikāralopenāyaṁ niddeso. Byapayantīti vuttaṁ hoti. Tenāha “vapayanti apagacchantī”ti. Apagamanañca anuppattinirodhavasenāti āha “nirujjhantī”ti.",
  "tika-vin02t9:38_0": "3. Kadā panassa bodhipakkhiyadhammā catusaccadhammā vā pātubhavanti uppajjanti pakāsantīti?",
  "tika-vin02t9:38_1": "Vipassanāmaggañāṇesu pavattamānesu. Tattha vipassanāñāṇe tāva vipassanāñāṇasampayuttā",
  "tika-vin02t9:38_2": "satiādayo vipassanāñāṇañca yathārahaṁ attano attano visayesu tadaṅgappahānavasena",
  "tika-vin02t9:38_3": "subhasaññādike pajahantā kāyānupassanādivasena visuṁ visuṁ uppajjanti. Maggakkhaṇe",
  "tika-vin02t9:38_4": "pana te nibbānamālambitvā samucchedavasena paṭipakkhe pajahantā catūsupi ariyasaccesu",
  "tika-vin02t9:38_5": "asammohapaṭivedhasādhanavasena sakideva uppajjanti. Evaṁ tāvettha bodhipakkhiyadhammānaṁ",
  "tika-vin02t9:38_6": "uppajjanaṭṭhena pātubhāvo veditabbo. Ariyasaccadhammānaṁ pana lokiyānaṁ vipassanākkhaṇe",
  "tika-vin02t9:38_7": "vipassanāya ārammaṇakaraṇavasena lokuttarānaṁ tadadhimuttatāvasena maggakkhaṇe nirodhasaccassa",
  "tika-vin02t9:38_8": "ārammaṇābhisamayavasena sabbesampi kiccābhisamayavasena pākaṭabhāvato pakāsanaṭṭhena",
  "tika-vin02t9:38_9": "pātubhāvo veditabbo.",
  "tika-vin02t9:39_0": "Iti bhagavā satipi sabbākārena sabbadhammānaṁ attano ñāṇassa pākaṭabhāve paṭiccasamuppādamukhena",
  "tika-vin02t9:39_1": "vipassanābhinivesassa katattā nipuṇagambhīrasududdasatāya paccayākārassa taṁ paccavekkhitvā",
  "tika-vin02t9:39_2": "uppannabalavasomanasso paṭipakkhasamucchedavibhāvanena saddhiṁ attano tadabhisamayānubhāvadīpakamevettha udānaṁ udānesi.",
  "tika-vin02t9:40": "“Kāmāte paṭhamā senā”tiādinā nayena vuttappakāraṁ mārasenanti –",
  "tika-vin02t9:41": "“Kāmā te paṭhamā senā, dutiyā arati vuccati;",
  "tika-vin02t9:42": "Tatiyā khuppipāsā te, catutthī taṇhā pavuccati.",
  "tika-vin02t9:43": "“Pañcamī thinamiddhaṁ te, chaṭṭhā bhīrū pavuccati;",
  "tika-vin02t9:44": "Sattamī vicikicchā te, makkho thambho ca aṭṭhamā.",
  "tika-vin02t9:45": "“Lābho siloko sakkāro, micchāladdho ca yo yaso;",
  "tika-vin02t9:46": "Yo cattānaṁ samukkaṁse, pare ca avajānati.",
  "tika-vin02t9:47": "“Esā namuci te senā, kaṇhassābhippahārinī;",
  "tika-vin02t9:48": "Na naṁ asūro jināti, jetvā ca labhate sukha”nti. –",
  "tika-vin02t9:49": "Iminā nayena vuttappakāraṁ mārasenaṁ.",
  "tika-vin02t9:50_0": "Tattha yasmā āditova agāriyabhūte satte vatthukāmesu kilesakāmā mohayanti, te abhibhuyya",
  "tika-vin02t9:50_1": "anagāriyabhāvaṁ upagatānaṁ pantesu vā senāsanesu aññataraññataresu vā adhikusalesu",
  "tika-vin02t9:50_2": "dhammesu arati uppajjati. Vuttampi cetaṁ “pabbajitena kho, āvuso, abhirati dukkarā”ti.",
  "tika-vin02t9:50_3": "Tato te parapaṭibaddhajīvikattā khuppipāsā bādhati, tāya bādhitānaṁ pariyesana taṇhā",
  "tika-vin02t9:50_4": "cittaṁ kilamayati, atha nesaṁ kilantacittānaṁ thinamiddhaṁ okkamati, tato visesamanadhigacchantānaṁ",
  "tika-vin02t9:50_5": "durabhisambhavesu araññavanapatthesu senāsanesu viharataṁ utrāsasaññitā bhīru jāyati,",
  "tika-vin02t9:50_6": "tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ",
  "tika-vin02t9:50_7": "“na siyā nu kho esa maggo”ti paṭipattiyaṁ vicikicchā uppajjati, taṁ vinodetvā viharataṁ",
  "tika-vin02t9:50_8": "appamattakena visesādhigamena mānamakkhathambhā jāyanti, tepi vinodetvā viharataṁ",
  "tika-vin02t9:50_9": "tato adhikataraṁ visesādhigamaṁ nissāya lābhasakkārasilokā uppajjanti, lābhādimucchitā",
  "tika-vin02t9:50_10": "dhammapatirūpakāni pakāsentā micchāyasaṁ adhigantvā tattha ṭhitā jātiādīhi attānaṁ",
  "tika-vin02t9:50_11": "ukkaṁsenti paraṁ vambhenti, tasmā kāmādīnaṁ paṭhamasenādibhāvo veditabbo.",
  "tika-vin02t9:51_0": "Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino",
  "tika-vin02t9:51_1": "upakārāya saṁvattati, tasmā naṁ “tava senā”ti niddisantena “esā namuci te senā, kaṇhassābhippahārinī”ti",
  "tika-vin02t9:51_2": "vuttaṁ. Tattha abhippahārinīti samaṇabrāhmaṇānaṁ ghātanī nippothanī, antarāyakarīti",
  "tika-vin02t9:51_3": "attho. Na naṁ asūro jināti, jetvā ca labhate sukhanti evaṁ tava senaṁ asūro kāye",
  "tika-vin02t9:51_4": "ca jīvite ca sāpekkho puriso na jināti, sūro pana jināti, jetvā ca maggasukhaṁ phalasukhañca",
  "tika-vin02t9:51_5": "adhigacchatīti attho. Sopi brāhmaṇoti sopi khīṇāsavabrāhmaṇo.",
  "tika-vin02t9:52_0": "Idāni “tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.",
  "tika-vin02t9:52_1": "Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṁ",
  "tika-vin02t9:52_2": "yāmaṁ paṭiccasamuppādaṁ anulomaṁ sādhukaṁ manasākāsi. Rattiyā majjhimaṁ yāmaṁ paṭiccasamuppādaṁ",
  "tika-vin02t9:52_3": "paṭilomaṁ sādhukaṁ manasākāsi. Rattiyā pacchimaṁ yāmaṁ paṭiccasamuppādaṁ anulomapaṭilomaṁ",
  "tika-vin02t9:52_4": "sādhukaṁ manasākāsī”ti evaṁ vuttāya udānapāḷiyā imissā ca khandhakapāḷiyā avirodhaṁ",
  "tika-vin02t9:52_5": "dassetuṁ “udāne panā”tiādi āraddhaṁ. Ettha tassa vasenāti tassa paccayākārapajānanassa",
  "tika-vin02t9:52_6": "paccayakkhayādhigamassa ca vasena. Ekekameva koṭṭhāsanti anulomapaṭilomesu ekekameva",
  "tika-vin02t9:52_7": "koṭṭhāsaṁ. Pāṭipadarattiyā evaṁ manasākāsīti rattiyā tīsupi yāmesu anulomapaṭilomaṁyeva",
  "tika-vin02t9:52_8": "manasākāsi. Bhagavā kira ṭhapetvā ratanagharasattāhaṁ sesesu chasu sattāhesu antarantarā",
  "tika-vin02t9:52_9": "dhammaṁ paccavekkhitvā yebhuyyena vimuttisukhapaṭisaṁvedī vihāsi, ratanagharasattāhe",
  "tika-vin02t9:52_10": "pana abhidhammapavicayavaseneva vihāsi. Tasmā antarantarā dhammapaccavekkhaṇavasena",
  "tika-vin02t9:52_11": "uppāditamanasikāresu pāṭipadarattiyā uppāditaṁ manasikāraṁ sandhāya imissaṁ khandhakapāḷiyaṁ",
  "tika-vin02t9:52_12": "evaṁ vuttanti adhippāyo.",
  "tika-vin02t9:53": "Bodhikathāvaṇṇanā niṭṭhitā.",
  "tika-vin02t9:54": "Ajapālakathāvaṇṇanā",
  "tika-vin02t9:55_0": "4.Tassa sattāhassa accayenāti pallaṅkasattāhassa apagamanena. Tamhā samādhimhā vuṭṭhahitvāti",
  "tika-vin02t9:55_1": "tato arahattaphalasamāpattisamādhito yathākālaparicchedaṁ vuṭṭhahitvā. Aññepi buddhattakarāti",
  "tika-vin02t9:55_2": "visākhapuṇṇamito paṭṭhāya rattindivaṁ evaṁ niccasamāhitabhāvahetubhūtānaṁ buddhaguṇānaṁ",
  "tika-vin02t9:55_3": "upari aññepi buddhattasādhakā. “Ayaṁ buddho”ti buddhabhāvassa paresaṁ vibhāvanā dhammā",
  "tika-vin02t9:55_4": "kiṁ nu kho santīti yojanā. Ekaccānaṁ devatānanti yā adhigatamaggā sacchikatanirodhā",
  "tika-vin02t9:55_5": "ekapadesena buddhaguṇe jānanti, tā ṭhapetvā tadaññāsaṁ devatānaṁ. Animisehīti dhammapītivipphāravasena",
  "tika-vin02t9:55_6": "pasādavibhāvaniccaladalatāya nimesarahitehi. Ratanacaṅkameti devatāhi māpite ratanamayacaṅkame.",
  "tika-vin02t9:55_7": "“Ratanabhūtānaṁ sattannaṁ pakaraṇānaṁ tattha ca anuttarassa dhammaratanassa sammasanena",
  "tika-vin02t9:55_8": "taṁ ṭhānaṁ ratanagharacetiyaṁ nāma jāta”ntipi vadanti. Teneva aṭṭhasāliniyaṁ “ratanagharaṁ",
  "tika-vin02t9:55_9": "nāma na ratanamayaṁ gehaṁ, sattannaṁ pana pakaraṇānaṁ sammasitaṭṭhānaṁ ratanagharanti",
  "tika-vin02t9:55_10": "veditabba”nti vuttaṁ.",
  "tika-vin02t9:56_0": "Kasmā panāyaṁ ajapālanigrodho nāma jātoti āha “tassa kirā”tiādi. Keci pana “yasmā",
  "tika-vin02t9:56_1": "tattha vede sajjhāyituṁ asamatthā mahallakabrāhmaṇā pākāraparikkhepayuttāni nivesanāni",
  "tika-vin02t9:56_2": "katvā sabbe vasiṁsu, tasmāssa ‘ajapālanigrodho’ti nāmaṁ jāta”nti vadanti. Tatrāyaṁ",
  "tika-vin02t9:56_3": "vacanattho – na japantīti ajapā, mantānaṁ anajjhāyakāti attho. Ajapā lanti ādiyanti",
  "tika-vin02t9:56_4": "nivāsaṁ etthāti ajapāloti. Apare pana vadanti “yasmā majjhanhike samaye anto paviṭṭhe",
  "tika-vin02t9:56_5": "aje attano chāyāya pāleti rakkhati, tasmā ‘ajapālo’tissa nāmaṁ ruḷha”nti. Sabbathāpi",
  "tika-vin02t9:56_6": "nāmametaṁ tassa rukkhassa.",
  "tika-vin02t9:57_0": "Vimuttisukhaṁ paṭisaṁvedentoti dhammaṁ vicinantoyeva antarantarā vimuttisukhañca",
  "tika-vin02t9:57_1": "paṭisaṁvedento. “Dhammaṁ vicinanto vimuttisukhañca paṭisaṁvedento”ti evaṁ vā ettha",
  "tika-vin02t9:57_2": "pāṭho gahetabbo. Udānaṭṭhakathāyampi hi ayameva pāṭho. Dhammaṁ vicinanto cettha evaṁ",
  "tika-vin02t9:57_3": "abhidhamme nayamaggaṁ sammasi paṭhamaṁ dhammasaṅgaṇīpakaraṇaṁ nāma, tato vibhaṅgappakaraṇaṁ,",
  "tika-vin02t9:57_4": "dhātukathāpakaraṇaṁ, puggalapaññattippakaraṇaṁ, kathāvatthuṁ nāma, yamakaṁ nāma,",
  "tika-vin02t9:57_5": "tato mahāpakaraṇaṁ paṭṭhānaṁ nāmāti. Tatthassa saṇhasukhumaṭṭhānamhi citte otiṇṇe",
  "tika-vin02t9:57_6": "pīti uppajji, pītiyā uppannāya lohitaṁ pasīdi, lohite pasanne chavi pasīdi, chaviyā",
  "tika-vin02t9:57_7": "pasannāya puratthimakāyato kūṭāgārādippamāṇā rasmiyo uṭṭhahitvā ākāse pakkhandaṁ",
  "tika-vin02t9:57_8": "chaddantanāgakulaṁ viya pācīnadisāya anantāni cakkavāḷāni pakkhandā. Pacchimakāyato",
  "tika-vin02t9:57_9": "uṭṭhahitvā pacchimadisāya, dakkhiṇaṁsakūṭato uṭṭhahitvā dakkhiṇadisāya, vāmaṁsakūṭato",
  "tika-vin02t9:57_10": "uṭṭhahitvā uttaradisāya anantāni cakkavāḷāni pakkhandā. Pādatalehi pavāḷaṅkuravaṇṇā",
  "tika-vin02t9:57_11": "rasmiyo nikkhamitvā mahāpathaviṁ vinibbijjha udakaṁ dvidhā bhinditvā vātakkhandhaṁ",
  "tika-vin02t9:57_12": "padāletvā ajaṭākāsaṁ pakkhandā. Sīsato saṁparivattiyamānaṁ maṇidāmaṁ viya nīlavaṇṇarasmivaṭṭi",
  "tika-vin02t9:57_13": "uṭṭhahitvā cha devaloke vinivijjhitvā nava brahmaloke atikkamma ajaṭākāsaṁ pakkhandā.",
  "tika-vin02t9:57_14": "Tasmiṁ divase aparimāṇesu cakkavāḷesu aparimāṇā sattā sabbe suvaṇṇavaṇṇāva ahesuṁ.",
  "tika-vin02t9:57_15": "Taṁ divasañca pana bhagavato sarīrā nikkhantā yāvajjadivasāpi kira tā rasmiyo anantalokadhātuyo",
  "tika-vin02t9:57_16": "gacchantiyeva. Na kevalañca imasmiṁyeva sattāhe dhammaṁ vicinantassa sarīrato rasmiyo",
  "tika-vin02t9:57_17": "nikkhamiṁsu, atha kho ratanagharasattāhepi paṭṭhānaṁ sammasantassa evameva sarīrato",
  "tika-vin02t9:57_18": "rasmiyo nikkhantā evāti veditabbaṁ.",
  "tika-vin02t9:58": "Vuttañhetaṁ aṭṭhasāliniyaṁ –",
  "tika-vin02t9:59_0": "“Imesu ca ekavīsatiyā divasesu ekadivasepi satthu sarīrato rasmiyo na nikkhantā,",
  "tika-vin02t9:59_1": "catutthe pana sattāhe pacchimuttarāya disāya ratanaghare nisīdi. Tattha dhammasaṅgaṇiṁ",
  "tika-vin02t9:59_2": "sammasantassapi sarīrato rasmiyo na nikkhantā. Vibhaṅgappakaraṇaṁ, dhātukathaṁ, puggalapaññattiṁ,",
  "tika-vin02t9:59_3": "kathāvatthuppakaraṇaṁ, yamakappakaraṇaṁ sammasantassapi rasmiyo na nikkhantā. Yadā",
  "tika-vin02t9:59_4": "pana mahāpakaraṇaṁ oruyha ‘hetupaccayo ārammaṇapaccayo…pe… avigatapaccayo’ti sammasanaṁ",
  "tika-vin02t9:59_5": "ārabhi, athassa catuvīsatisamantapaṭṭhānaṁ sammasantassa ekantato sabbaññutaññāṇaṁ",
  "tika-vin02t9:59_6": "mahāpakaraṇe okāsaṁ labhi. Yathā hi timirapiṅgalamahāmaccho caturāsītiyojanasahassagambhīre",
  "tika-vin02t9:59_7": "mahāsamuddeyeva okāsaṁ labhati, evameva sabbaññutaññāṇaṁ ekantato mahāpakaraṇeyeva okāsaṁ labhi.",
  "tika-vin02t9:60_0": "“Satthu evaṁ laddhokāsena sabbaññutaññāṇena yathāsukhaṁ saṇhasukhumadhammaṁ sammasantassa",
  "tika-vin02t9:60_1": "sarīrato nīlapītalohitodātamañjiṭṭhapabhassaravasena chabbaṇṇarasmiyo nikkhamiṁsu.",
  "tika-vin02t9:60_2": "Kesamassūhi ceva akkhīnañca nīlaṭṭhānehi nīlarasmiyo nikkhamiṁsu, yāsaṁ vasena gaganatalaṁ",
  "tika-vin02t9:60_3": "añjanacuṇṇasamokiṇṇaṁ viya umāpupphanīluppaladalasañchannaṁ viya vītipatantamaṇitālavaṇṭaṁ",
  "tika-vin02t9:60_4": "viya sampasāritamecakapaṭaṁ viya ca ahosi. Chavito ceva akkhīnañca pītaṭṭhānehi pītarasmiyo",
  "tika-vin02t9:60_5": "nikkhamiṁsu, yāsaṁ vasena disābhāgā suvaṇṇarasanisiñcamānā viya suvaṇṇapaṭapasāritā",
  "tika-vin02t9:60_6": "viya kuṅkumacuṇṇakaṇikārapupphasamparikiṇṇā viya ca virociṁsu. Maṁsalohitehi ceva",
  "tika-vin02t9:60_7": "akkhīnañca rattaṭṭhānehi lohitarasmiyo nikkhamiṁsu, yāsaṁ vasena disābhāgā cīnapiṭṭhacuṇṇarañjitā",
  "tika-vin02t9:60_8": "viya supakkalākhārasanisiñcamānā viya rattakambalaparikkhittā viya jayasumanapāribaddhakabandhujīvakakusumasamparikiṇṇā",
  "tika-vin02t9:60_9": "viya ca virociṁsu. Aṭṭhīhi ceva dantehi ca akkhīnañca setaṭṭhānehi odātarasmiyo nikkhamiṁsu,",
  "tika-vin02t9:60_10": "yāsaṁ vasena disābhāgā rajatakuṭehi āsiñcamānakhīradhārāsamparikiṇṇā viya pasāritarajatapaṭavitānā",
  "tika-vin02t9:60_11": "viya vītipatantarajatatālavaṇṭā viya kundakumudasindhuvārasumanamallikādikusumasañchannā",
  "tika-vin02t9:60_12": "viya ca virociṁsu. Mañjiṭṭhapabhassarā pana tamhā tamhā sarīrappadesā nikkhamiṁsu.",
  "tika-vin02t9:60_13": "Iti tā chabbaṇṇarasmiyo nikkhamitvā ghanamahāpathaviṁ gaṇhiṁsu.",
  "tika-vin02t9:61_0": "“Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya",
  "tika-vin02t9:61_1": "ahosi. Pathaviṁ bhinditvā heṭṭhā udakaṁ gaṇhiṁsu. Pathavīsandhārakaṁ aṭṭhanahutādhikacatuyojanasatasahassabahalaṁ",
  "tika-vin02t9:61_2": "udakaṁ suvaṇṇakalasehi āsiñcamānavilīnasuvaṇṇaṁ viya ahosi. Udakaṁ vinivijjhitvā",
  "tika-vin02t9:61_3": "vātaṁ aggahesuṁ. Channavutādhikanavayojanasatasahassabahalo vāto samussitasuvaṇṇakkhandho",
  "tika-vin02t9:61_4": "viya ahosi. Vātaṁ vinivijjhitvā heṭṭhā ajaṭākāsaṁ pakkhandiṁsu. Uparibhāgena uggantvāpi",
  "tika-vin02t9:61_5": "catumahārājike gaṇhiṁsu. Te vinivijjhitvā tāvatiṁse, tato yāme, tato tusite, tato",
  "tika-vin02t9:61_6": "nimmānaratī, tato paranimmitavasavattī, tato nava brahmaloke, tato vehapphale, tato",
  "tika-vin02t9:61_7": "pañca suddhāvāse vinivijjhitvā cattāro āruppe gaṇhiṁsu. Cattāro ca āruppe vinivijjhitvā",
  "tika-vin02t9:61_8": "ajaṭākāsaṁ pakkhandiṁsu.",
  "tika-vin02t9:62_0": "“Tiriyabhāgehi anantā lokadhātuyo pakkhandiṁsu, ettake ṭhāne candamhi candappabhā",
  "tika-vin02t9:62_1": "natthi, sūriye sūriyappabhā natthi, tārakarūpesu tārakarūpappabhā natthi, devatānaṁ",
  "tika-vin02t9:62_2": "uyyānavimānakapparukkhesu sarīre ābharaṇesūti sabbattha pabhā natthi. Tisahassimahāsahassilokadhātuyā",
  "tika-vin02t9:62_3": "ālokapharaṇasamattho mahābrahmāpi sūriyuggamane khajjopanako viya ahosi, candasūriyatārakarūpadevatuyyānavimānakapparukkhānaṁ",
  "tika-vin02t9:62_4": "paricchedamattakameva paññāyittha. Ettakaṁ ṭhānaṁ buddharasmīhiyeva ajjhotthaṭaṁ",
  "tika-vin02t9:62_5": "ahosi. Ayañca neva buddhānaṁ adhiṭṭhāniddhi, na bhāvanāmayiddhi. Saṇhasukhumadhammaṁ",
  "tika-vin02t9:62_6": "pana sammasato lokanāthassa lohitaṁ pasīdi, vatthurūpaṁ pasīdi, chavivaṇṇo pasīdi.",
  "tika-vin02t9:62_7": "Cittasamuṭṭhānā vaṇṇadhātu samantā asītihatthamatte padese niccalā aṭṭhāsī”ti.",
  "tika-vin02t9:63_0": "Evaṁ nisinneti tamhā samādhimhā vuṭṭhahitvā nisinne. Eko brāhmaṇoti nāmagottavasena",
  "tika-vin02t9:63_1": "anabhiññāto apākaṭo eko brāhmaṇo. “Huṁ hu”nti karonto vicaratīti sabbaṁ acokkhajātikaṁ",
  "tika-vin02t9:63_2": "passitvā jigucchanto “huṁ hu”nti karonto vicarati. Etadavocāti etaṁ idāni vattabbaṁ",
  "tika-vin02t9:63_3": "“kittāvatā nu kho”tiādivacanaṁ avoca. Tattha kittāvatāti kittakena pamāṇena. Nu-ti",
  "tika-vin02t9:63_4": "saṁsayatthe nipāto, kho-ti padapūraṇe. Bho-ti brāhmaṇānaṁ jātisamudāgataṁ ālapanaṁ.",
  "tika-vin02t9:63_5": "Tathā hi vuttaṁ “bhovādi nāma so hoti, sace hoti sakiñcano”ti. Gotamāti bhagavantaṁ",
  "tika-vin02t9:63_6": "gottena ālapati. Kathaṁ panāyaṁ brāhmaṇo sampati samāgato bhagavato gottaṁ jānātīti?",
  "tika-vin02t9:63_7": "Nāyaṁ sampati samāgato, chabbassāni padhānakaraṇakāle upaṭṭhahantehi pañcavaggiyehi",
  "tika-vin02t9:63_8": "saddhiṁ caramāno aparabhāge taṁ vataṁ chaḍḍetvā uruvelāyaṁ senanigame eko adutiyo",
  "tika-vin02t9:63_9": "hutvā piṇḍāya caramānopi tena brāhmaṇena diṭṭhapubbo ceva sallapitapubbo ca, tena",
  "tika-vin02t9:63_10": "so pubbe pañcavaggiyehi gayhamānaṁ bhagavato gottaṁ anussaranto “bho gotamā”ti bhagavantaṁ",
  "tika-vin02t9:63_11": "gottena ālapati. Yato paṭṭhāya vā bhagavā mahābhinikkhamanaṁ nikkhanto anomānadītīre",
  "tika-vin02t9:63_12": "pabbaji, tato pabhuti “samaṇo gotamo”ti cando viya sūriyo viya pākaṭo paññāto hoti,",
  "tika-vin02t9:63_13": "na ca tassa gottajānane kāraṇaṁ gavesitabbaṁ. Brāhmaṇakaraṇāti brāhmaṇaṁ karontīti",
  "tika-vin02t9:63_14": "brāhmaṇakaraṇā, brāhmaṇabhāvakarāti attho. Ettha ca “kittāvatā”ti etena yehi dhammehi",
  "tika-vin02t9:63_15": "brāhmaṇo hoti, tesaṁ dhammānaṁ parimāṇaṁ pucchati. “Katame”ti pana iminā tesaṁ sarūpaṁ pucchati.",
  "tika-vin02t9:64_0": "Udānaṁ udānesīti “yo brāhmaṇo”tiādikaṁ udānaṁ udānesi, na pana tassa brāhmaṇassa",
  "tika-vin02t9:64_1": "dhammaṁ desesi. Kasmā? Dhammadesanāya abhājanabhāvato. Tathā hi tassa brāhmaṇassa",
  "tika-vin02t9:64_2": "imaṁ gāthaṁ sutvā na saccābhisamayo ahosi. Yathā ca imassa, evaṁ upakassa ājīvakassa",
  "tika-vin02t9:64_3": "buddhaguṇappakāsanaṁ sutvā. Dhammacakkappavattanato hi pubbabhāge bhagavatā bhāsitaṁ",
  "tika-vin02t9:64_4": "paresaṁ suṇantānampi tapussabhallikānaṁ saraṇadānaṁ viya vāsanābhāgiyameva jātaṁ,",
  "tika-vin02t9:64_5": "na asekkhabhāgiyaṁ vā nibbedhabhāgiyaṁ vā. Esā hi dhammatāti. Vedehi vā antanti ettha",
  "tika-vin02t9:64_6": "antaṁ nāma sabbasaṅkhārapariyosānaṁ nibbānaṁ. Ime ussadā natthīti sabbaso ime pahīnattā na santi.",
  "tika-vin02t9:65": "Ajapālakathāvaṇṇanā niṭṭhitā.",
  "tika-vin02t9:66": "Mucalindakathāvaṇṇanā",
  "tika-vin02t9:67_0": "5.Mucalindamūleti ettha mucalindo vuccati nīparukkho, yo “niculo”tipi vuccati, tassa",
  "tika-vin02t9:67_1": "samīpeti attho. Keci pana “mucaloti tassa rukkhassa nāmaṁ, vanajeṭṭhakatāya pana",
  "tika-vin02t9:67_2": "mucalindoti vutta”nti vadanti. Udapādīti sakalacakkavāḷagabbhaṁ pūrento mahāmegho",
  "tika-vin02t9:67_3": "udapādi. Evarūpo kira megho dvīsuyeva kālesu vassati cakkavattimhi vā uppanne buddhe",
  "tika-vin02t9:67_4": "vā, idha buddhuppādakāle udapādi. Pokkharaṇiyā nibbattoti pokkharaṇiyā heṭṭhā nāgabhavanaṁ",
  "tika-vin02t9:67_5": "atthi, tattha nibbatto. Sakabhavanāti attano nāgabhavanato. Evaṁ bhogehi parikkhipitvāti",
  "tika-vin02t9:67_6": "satta vāre attano sarīrabhogehi bhagavato kāyaṁ parivāretvā. Uparimuddhani mahantaṁ",
  "tika-vin02t9:67_7": "phaṇaṁvihaccāti bhagavato muddhappadesassa upari attano mahantaṁ phaṇaṁ pasāretvā.",
  "tika-vin02t9:67_8": "“Phaṇaṁ karitvā”tipi pāṭho, soyevattho.",
  "tika-vin02t9:68_0": "Tassa kira nāgarājassa etadahosi “bhagavā ca mayhaṁ bhavanasamīpe rukkhamūle nisinno,",
  "tika-vin02t9:68_1": "ayañca sattāhavaddalikā vattati, vāsāgāramassa laddhuṁ vaṭṭatī”ti. So sattaratanamayaṁ",
  "tika-vin02t9:68_2": "pāsādaṁ nimminituṁ sakkontopi “evaṁ kate kāyasāro gahito na bhavissati, dasabalassa",
  "tika-vin02t9:68_3": "kāyaveyyāvaccaṁ karissāmī”ti mahantaṁ attabhāvaṁ katvā satthāraṁ sattakkhattuṁ bhogehi",
  "tika-vin02t9:68_4": "parikkhipitvā upari phaṇaṁ dhāresi. “Tassa parikkhepabbhantaraṁ lohapāsāde bhaṇḍāgāragabbhappamāṇaṁ",
  "tika-vin02t9:68_5": "ahosī”ti idha vuttaṁ. Majjhimaṭṭhakathāyaṁ pana –",
  "tika-vin02t9:69_0": "“Parikkhepassa anto okāso heṭṭhā lohapāsādappamāṇo ahosi, ‘icchiticchitena iriyāpathena",
  "tika-vin02t9:69_1": "satthā viharissatī’ti nāgarājassa ajjhāsayo ahosi, tasmā evaṁ mahantaṁ okāsaṁ parikkhipi,",
  "tika-vin02t9:69_2": "majjhe ratanapallaṅko paññatto hoti, upari suvaṇṇatārakavicittaṁ samosaritagandhadāmakusumacelavitānaṁ",
  "tika-vin02t9:69_3": "ahosi, catūsu koṇesu gandhatelena dīpā jalitā, catūsu disāsu vivaritvā candanakaraṇḍakā ṭhapitā”ti –",
  "tika-vin02t9:70": "Vuttaṁ. Icchiticchitena iriyāpathena viharissatīti ca nāgarājassa ajjhāsayamattametaṁ, bhagavā pana yathānisinnova sattāhaṁ vītināmesi.",
  "tika-vin02t9:71_0": "Kiñcāpi…pe… cintetuṁ yuttanti ettha keci vadanti “uṇhaggahaṇaṁ bhogaparikkhepassa",
  "tika-vin02t9:71_1": "vipulabhāvakaraṇe kāraṇakittanaṁ. Khuddake hi tasmiṁ bhagavantaṁ nāgarājassa sarīrasambhūtā",
  "tika-vin02t9:71_2": "usmā bādheyya, vipulabhāvakaraṇena pana tādisaṁ mā uṇhaṁ bādhayitthā”ti. Saupasaggapadassa",
  "tika-vin02t9:71_3": "attho upasaggena vināpi viññāyatīti āha “viddhanti ubbiddha”nti, sā cassa ubbiddhatā",
  "tika-vin02t9:71_4": "upakkilesavigamena dūrabhāvena upaṭṭhānanti āha “meghavigamena dūrībhūta”nti. Indanīlamaṇi",
  "tika-vin02t9:71_5": "viya dibbati jotatīti devo, ākāso. Viditvāti “idāni vigatavalāhako ākāso, natthi",
  "tika-vin02t9:71_6": "bhagavato sītādiupaddavo”ti ñatvā. Viniveṭhetvāti apanetvā. Attanorūpanti attano",
  "tika-vin02t9:71_7": "nāgarūpaṁ. Paṭisaṁharitvāti antaradhāpetvā. Māṇavakavaṇṇanti kumārakarūpaṁ.",
  "tika-vin02t9:72_0": "Etamatthaṁviditvāti “vivekasukhapaṭisaṁvedino yattha katthaci sukhameva hotī”ti etaṁ",
  "tika-vin02t9:72_1": "atthaṁ sabbākārena jānitvā. Imaṁ udānanti imaṁ vivekasukhānubhāvadīpakaṁ udānaṁ udānesi.",
  "tika-vin02t9:72_2": "Sutadhammassāti vissutadhammassa. Tenāha “pakāsitadhammassā”ti. Akuppanabhāvoti akuppanasabhāvo.",
  "tika-vin02t9:73": "Mucalindakathāvaṇṇanā niṭṭhitā.",
  "tika-vin02t9:74": "Rājāyatanakathāvaṇṇanā",
  "tika-vin02t9:75_0": "6.Osadhaharītakaṁ upanesīti na kevalaṁ osadhaharītakameva, dantakaṭṭhampi upanesi.",
  "tika-vin02t9:75_1": "Paccaggheti ettha purimaṁ atthavikappaṁ keci na icchanti, teneva ācariyadhammapālattherena",
  "tika-vin02t9:75_2": "vuttaṁ “paccaggheti abhinave. Paccekaṁ mahagghatāya paccaggheti keci, taṁ na sundaraṁ.",
  "tika-vin02t9:75_3": "Na hi buddhā bhagavanto mahagghaṁ paṭiggaṇhanti paribhuñjanti vā”ti.",
  "tika-vin02t9:76": "Rājāyatanakathāvaṇṇanā niṭṭhitā.",
  "tika-vin02t9:77": "Brahmayācanakathāvaṇṇanā",
  "tika-vin02t9:78_0": "7.Āciṇṇasamāciṇṇoti ācarito ceva ācarantehi ca sammadeva ācaritoti attho. Etena ayaṁ",
  "tika-vin02t9:78_1": "parivitakko sabbabuddhānaṁ paṭhamābhisambodhiyaṁ uppajjatevāti ayamettha dhammatāti",
  "tika-vin02t9:78_2": "dasseti. Gambhīropi dhammo paṭipakkhavidhamanena supākaṭo bhaveyya, paṭipakkhavidhamanaṁ",
  "tika-vin02t9:78_3": "pana sammāpaṭipattipaṭibaddhaṁ, sā saddhammasavanādhīnā, taṁ satthari dhamme ca pasādāyattaṁ.",
  "tika-vin02t9:78_4": "So visesato loke sambhāvanīyassa garukātabbassa abhipatthanāhetukoti paramparāya",
  "tika-vin02t9:78_5": "sattānaṁ dhammasampaṭipattiyā brahmuno yācanānimittanti taṁ dassento “brahmunā yācite",
  "tika-vin02t9:78_6": "desetukāmatāyā”tiādimāha.",
  "tika-vin02t9:79_0": "Adhigatoti paṭividdho, sayambhūñāṇena “idaṁ dukkha”ntiādinā yathābhūtaṁ avabuddhoti",
  "tika-vin02t9:79_1": "attho. Dhammoti catusaccadhammo tabbinimuttassa paṭivijjhitabbadhammassa abhāvato.",
  "tika-vin02t9:79_2": "Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi",
  "tika-vin02t9:79_3": "aññesaṁ ñāṇena alabbhaneyyapatiṭṭho. Gambhīrattāva duddaso dukkhena daṭṭhabbo, na",
  "tika-vin02t9:79_4": "sakkā sukhena daṭṭhuṁ. Yo hi alabbhaneyyapatiṭṭho, so ogāhituṁ asakkuṇeyyatāya sarūpato",
  "tika-vin02t9:79_5": "ca visesato ca sukhena passituṁ na sakkā, atha kho kicchena kenaci kadācideva daṭṭhabbo.",
  "tika-vin02t9:79_6": "Duddasattāva duranubodho dukkhena avabujjhitabbo, na sakkā sukhena avabujjhituṁ.",
  "tika-vin02t9:79_7": "Yañhi daṭṭhumeva na sakkā, tassa ogāhetvā anubujjhane kathā eva natthi avabodhassa",
  "tika-vin02t9:79_8": "dukkarabhāvato. Imasmiṁ ṭhāne “taṁ kiṁ maññatha, bhikkhave, katamaṁ nu kho dukkarataraṁ",
  "tika-vin02t9:79_9": "vā durabhisambhavataraṁ vā”ti suttapadaṁ vattabbaṁ.",
  "tika-vin02t9:80_0": "Santoti anupasantasabhāvānaṁ kilesānaṁ saṅkhārānañca abhāvato vūpasantasabbapariḷāhatāya",
  "tika-vin02t9:80_1": "santo nibbuto, santārammaṇatāya vā santo. Ettha ca nirodhasaccaṁ santaṁ ārammaṇanti",
  "tika-vin02t9:80_2": "santārammaṇaṁ, maggasaccaṁ santaṁ santārammaṇañcāti santārammaṇaṁ. Padhānabhāvaṁ",
  "tika-vin02t9:80_3": "nītoti paṇīto. Atha vā paṇītoti atittikaraṇaṭṭhena atappako sādurasabhojanaṁ viya.",
  "tika-vin02t9:80_4": "Santapaṇītabhāveneva cettha asecanakatāya atappakatā daṭṭhabbā. Idañhi dvayaṁ lokuttarameva",
  "tika-vin02t9:80_5": "sandhāya vuttaṁ. Atakkāvacaroti uttamañāṇavisayattā takkena avacaritabbo ogāhitabbo",
  "tika-vin02t9:80_6": "na hoti, ñāṇeneva avacaritabbo. Tato eva nipuṇañāṇagocaratāya saṇhasukhumasabhāvattā",
  "tika-vin02t9:80_7": "ca nipuṇo saṇho. Paṇḍitavedanīyoti bālānaṁ avisayattā sammāpaṭipadaṁ paṭipannehi",
  "tika-vin02t9:80_8": "paṇḍitehi eva veditabbo.",
  "tika-vin02t9:81_0": "Allīyanti abhiramitabbaṭṭhena seviyantīti ālayā, pañca kāmaguṇāti āha “sattā pañcakāmaguṇe",
  "tika-vin02t9:81_1": "allīyanti, tasmā te ālayāti vuccantī”ti. Tattha pañcakāmaguṇe allīyantīti pañcakāmaguṇe",
  "tika-vin02t9:81_2": "sevantīti attho. Teti pañca kāmaguṇā. Ramantīti ratiṁ vindanti kīḷanti laḷanti. Ālīyanti",
  "tika-vin02t9:81_3": "abhiramaṇavasena sevantīti ālayā, aṭṭhasataṁ taṇhāvicaritāni, tehi ālayehi ramantīti",
  "tika-vin02t9:81_4": "ālayarāmāti evampettha attho daṭṭhabbo. Ime hi sattā yathā kāmaguṇe, evaṁ rāgampi",
  "tika-vin02t9:81_5": "assādenti abhinandantiyeva. Yatheva hi susajjitapupphaphalabharitarukkhādisampannaṁ",
  "tika-vin02t9:81_6": "uyyānaṁ paviṭṭho rājā tāya tāya sampattiyā ramati, sammudito āmoditapamodito hoti,",
  "tika-vin02t9:81_7": "na ukkaṇṭhati, sāyampi nikkhamituṁ na icchati, evamimehi kāmālayataṇhālayehi sattā",
  "tika-vin02t9:81_8": "ramanti, saṁsāravaṭṭe sammoditā anukkaṇṭhitā vasanti. Tena nesaṁ bhagavā duvidhampi",
  "tika-vin02t9:81_9": "ālayaṁ uyyānabhūmiṁ viya dassento “ālayarāmā”tiādimāha. Ratāti niratā. Suṭṭhu muditāti",
  "tika-vin02t9:81_10": "ativiya muditā anukkaṇṭhanato.",
  "tika-vin02t9:82_0": "Ṭhānaṁ sandhāyāti ṭhānasaddaṁ sandhāya. Atthato pana ṭhānanti ca paṭiccasamuppādo",
  "tika-vin02t9:82_1": "eva adhippeto. Tiṭṭhati ettha phalaṁ tadāyattavuttitāyāti ṭhānaṁ, saṅkhārādīnaṁ paccayabhūtā",
  "tika-vin02t9:82_2": "avijjādayo. Imesaṁ saṅkhārādīnaṁ paccayāti idappaccayā, avijjādayova. Idappaccayā",
  "tika-vin02t9:82_3": "eva idappaccayatā yathā devo eva devatā. Idappaccayānaṁ vā avijjādīnaṁ attano phalaṁ",
  "tika-vin02t9:82_4": "paṭicca paccayabhāvo uppādanasamatthatā idappaccayatā. Tena samatthapaccayalakkhaṇo",
  "tika-vin02t9:82_5": "paṭiccasamuppādo dassito hoti. Paṭicca samuppajjati phalaṁ etasmāti paṭiccasamuppādo.",
  "tika-vin02t9:82_6": "Padadvayenapi dhammānaṁ paccayaṭṭho eva vibhāvito. Saṅkhārādipaccayānañhi avijjādīnaṁ",
  "tika-vin02t9:82_7": "etaṁ adhivacanaṁ idappaccayatāpaṭiccasamuppādoti. Sabbasaṅkhārasamathotiādi sabbaṁ",
  "tika-vin02t9:82_8": "atthato nibbānameva. Yasmā hi taṁ āgamma paṭicca ariyamaggassa ārammaṇapaccayabhāvahetu",
  "tika-vin02t9:82_9": "sabbasaṅkhāravipphanditāni sammanti vūpasammanti, tasmā “sabbasaṅkhārasamatho”ti",
  "tika-vin02t9:82_10": "vuccati. Sabbasaṅkhatavisaṁyutte hi nibbāne saṅkhāravūpasamapariyāyo ñāyāgatoyevāti.",
  "tika-vin02t9:82_11": "Idaṁ panettha nibbacanaṁ – sabbe saṅkhārā sammanti etthāti sabbasaṅkhārasamathoti.",
  "tika-vin02t9:83_0": "Yasmā ca taṁ āgamma sabbe upadhayo paṭinissaṭṭhā samucchedavasena pariccattā honti,",
  "tika-vin02t9:83_1": "aṭṭhasatappabhedā sabbāpi taṇhā khīyanti, sabbe kilesarāgā virajjanti, jarāmaraṇādibhedaṁ",
  "tika-vin02t9:83_2": "sabbaṁ vaṭṭadukkhaṁ nirujjhati, tasmā “sabbūpadhipaṭinissaggo taṇhākkhayo virāgo",
  "tika-vin02t9:83_3": "nirodho”ti vuccati, yā panesā taṇhā tena tena bhavena bhavantaraṁ bhavanikantibhāvena",
  "tika-vin02t9:83_4": "vinati saṁsibbati, phalena vā saddhiṁ kammaṁ vinati saṁsibbatīti katvā vānanti vuccati,",
  "tika-vin02t9:83_5": "tato nikkhantaṁ vānatoti nibbānaṁ. Kilamathoti kāyakilamatho. Vihesāpi kāyavihesāyeva,",
  "tika-vin02t9:83_6": "citte pana ubhayampetaṁ buddhānaṁ natthi bodhimūleyeva samucchinnattā. Ettha ca ciranisajjācirabhāsanehi",
  "tika-vin02t9:83_7": "piṭṭhiāgilāyanatālugalasosādivasena kāyakilamatho ceva kāyavihesā ca veditabbā, sā",
  "tika-vin02t9:83_8": "ca kho desanāya atthaṁ ajānantānañca appaṭipajjantānañca vasena. Jānantānaṁ pana",
  "tika-vin02t9:83_9": "paṭipajjantānañca desanāya kāyaparissamopi satthu aparissamova, tenāha bhagavā “na",
  "tika-vin02t9:83_10": "ca maṁ dhammādhikaraṇaṁ vihesetī”ti. Teneva vuttaṁ “yā ajānantānaṁ desanā nāma, so",
  "tika-vin02t9:83_11": "mama kilamatho assā”ti.",
  "tika-vin02t9:84_0": "Apissūti sampiṇḍanatthe nipāto. So na kevalaṁ etadahosi, imāpi gāthā paṭibhaṁsūti",
  "tika-vin02t9:84_1": "dīpeti. Bhagavantanti paṭisaddayogena sāmiatthe upayogavacananti āha “bhagavato”ti.",
  "tika-vin02t9:84_2": "Vuddhippattā acchariyā vā anacchariyā. Vuddhiatthopi hi a-kāro hoti yathā “asekkhā",
  "tika-vin02t9:84_3": "dhammā”ti. Kappānaṁ cattāri asaṅkhyeyyāni satasahassañca sadevakassa lokassa dhammasaṁvibhāgakaraṇatthameva",
  "tika-vin02t9:84_4": "pāramiyo pūretvā idāni samadhigatadhammarajjassa tattha appossukkatāpattidīpanattā",
  "tika-vin02t9:84_5": "gāthātthassa anuacchariyatā tassa vuddhippatti ca veditabbā. Atthadvārena hi gāthānaṁ",
  "tika-vin02t9:84_6": "anacchariyatā. Gocarā ahesunti upaṭṭhahaṁsu, upaṭṭhānañca vitakkayitabbatāti āha",
  "tika-vin02t9:84_7": "“parivitakkayitabbabhāvaṁ pāpuṇiṁsū”ti.",
  "tika-vin02t9:85_0": "Kicchenāti na dukkhappaṭipadāya. Buddhānañhi cattāropi maggā sukhappaṭipadāva honti.",
  "tika-vin02t9:85_1": "Pāramīpūraṇakāle pana sarāgasadosasamohasseva sato āgatāgatānaṁ yācakānaṁ alaṅkatappaṭiyattaṁ",
  "tika-vin02t9:85_2": "sīsaṁ kantitvā galalohitaṁ nīharitvā suañjitāni akkhīni uppāṭetvā kulavaṁsappadīpaṁ",
  "tika-vin02t9:85_3": "puttaṁ manāpacāriniṁ bhariyanti evamādīni dentassa aññāni ca khantivādisadisesu attabhāvesu",
  "tika-vin02t9:85_4": "chejjabhejjādīni pāpuṇantassa āgamanīyapaṭipadaṁ sandhāyetaṁ vuttaṁ. Ha-iti vā byattanti",
  "tika-vin02t9:85_5": "etasmiṁ atthe nipāto. Ekaṁsattheti keci. Ha byattaṁ ekaṁsena vā alaṁ nippayojanaṁ",
  "tika-vin02t9:85_6": "evaṁ kicchena adhigataṁ dhammaṁ desetunti yojanā. Halanti vā alanti iminā samānatthaṁ",
  "tika-vin02t9:85_7": "padaṁ “halanti vadāmī”tiādīsu viya. “Pakāsita”ntipi paṭhanti, desitanti attho. Evaṁ",
  "tika-vin02t9:85_8": "kicchena adhigatassa dhammassa alaṁ desitaṁ pariyattaṁ desitaṁ, ko attho desitenāti",
  "tika-vin02t9:85_9": "vuttaṁ hoti. Rāgadosaparetehīti rāgadosaphuṭṭhehi, phuṭṭhavisena viya sappena rāgena",
  "tika-vin02t9:85_10": "dosena ca samphuṭṭhehi abhibhūtehīti attho. Atha vā rāgadosaparetehīti rāgadosānugatehi,",
  "tika-vin02t9:85_11": "rāgena ca dosena ca anubandhehīti attho.",
  "tika-vin02t9:86_0": "Paṭisotagāminti niccagāhādīnaṁ paṭisotaṁ aniccaṁ dukkhamanattā asubhanti evaṁ gataṁ",
  "tika-vin02t9:86_1": "pavattaṁ catusaccadhammanti attho. Rāgarattāti kāmarāgena bhavarāgena diṭṭhirāgena",
  "tika-vin02t9:86_2": "ca rattā. Na dakkhantīti aniccaṁ dukkhamanattā asubhanti iminā sabhāvena na passissanti,",
  "tika-vin02t9:86_3": "te apassante ko sakkhissati aniccantiādinā sabhāvena yāthāvato dhammaṁ jānāpetunti",
  "tika-vin02t9:86_4": "adhippāyo. Rāgadosaparetatāpi nesaṁ sammuḷhabhāvenevāti āha “tamokhandhena āvuṭā”ti,",
  "tika-vin02t9:86_5": "avijjārāsinā ajjhotthaṭāti attho.",
  "tika-vin02t9:87": "Appossukkatāya cittaṁ namatīti kasmā panassa evaṁ cittaṁ nami, nanu esa “muttohaṁ mocessāmi, tiṇṇohaṁ tāressāmi,",
  "tika-vin02t9:88": "Kiṁ me aññātavesena, dhammaṁ sacchikatenidha;",
  "tika-vin02t9:89": "Sabbaññutaṁ pāpuṇitvā, tārayissaṁ sadevaka”nti. –",
  "tika-vin02t9:90_0": "Patthanaṁ katvā pāramiyo pūretvā sabbaññutaṁ pattoti? Saccameva, tadeva paccavekkhaṇānubhāvena",
  "tika-vin02t9:90_1": "panassa evaṁ cittaṁ nami. Tassa hi sabbaññutaṁ patvā sattānaṁ kilesagahanataṁ dhammassa",
  "tika-vin02t9:90_2": "ca gambhīrataṁ paccavekkhantassa sattānaṁ kilesagahanatā ca dhammagambhīratā ca sabbākārena",
  "tika-vin02t9:90_3": "pākaṭā jātā. Athassa “ime sattā kañjiyapuṇṇalābu viya takkabharitacāṭi viya vasātelapītapilotikā",
  "tika-vin02t9:90_4": "viya añjanamakkhitahattho viya ca kilesabharitā atisaṁkiliṭṭhā rāgarattā dosaduṭṭhā",
  "tika-vin02t9:90_5": "mohamuḷhā, te kiṁ nāma paṭivijjhissantī”ti cintayato kilesagahanapaccavekkhaṇānubhāvenapi evaṁ cittaṁ nami.",
  "tika-vin02t9:91_0": "“Ayaṁ dhammo pathavīsandhārakaudakakkhandho viya gambhīro, pabbatena paṭicchādetvā",
  "tika-vin02t9:91_1": "ṭhapito sāsapo viya duddaso, satadhā bhinnassa vālassa koṭi viya aṇu. Mayā hi imaṁ",
  "tika-vin02t9:91_2": "dhammaṁ paṭivijjhituṁ vāyamantena adinnaṁ dānaṁ nāma natthi, arakkhitaṁ sīlaṁ nāma",
  "tika-vin02t9:91_3": "natthi, aparipūritā kāci pāramī nāma natthi, tassa me nirussāhaṁ viya mārabalaṁ vidhamantassapi",
  "tika-vin02t9:91_4": "pathavī na kampittha, paṭhamayāme pubbenivāsaṁ anussarantassapi na kampittha, majjhimayāme",
  "tika-vin02t9:91_5": "dibbacakkhuṁ visodhentassapi na kampittha, pacchimayāme pana paṭiccasamuppādaṁ paṭivijjhantasseva",
  "tika-vin02t9:91_6": "me dasasahassilokadhātu kampittha. Iti mādisenapi tikkhañāṇena kicchenevāyaṁ dhammo",
  "tika-vin02t9:91_7": "paṭividdho, taṁ lokiyamahājanā kathaṁ paṭivijjhissantī”ti dhammagambhīratāya paccavekkhaṇānubhāvenapi",
  "tika-vin02t9:91_8": "evaṁ cittaṁ namīti veditabbaṁ.",
  "tika-vin02t9:92_0": "Apica brahmunā yācite desetukāmatāyapissa evaṁ cittaṁ nami. Jānāti hi bhagavā “mama",
  "tika-vin02t9:92_1": "appossukkatāya citte namamāne mahābrahmā dhammadesanaṁ yācissati, ime ca sattā brahmagarukā,",
  "tika-vin02t9:92_2": "te ‘satthā kira dhammaṁ na desetukāmo ahosi, atha naṁ mahābrahmā yācitvā desāpeti,",
  "tika-vin02t9:92_3": "santo vata bho dhammo paṇīto’ti maññamānā sussūsissantī”ti. Idampissa kāraṇaṁ paṭicca",
  "tika-vin02t9:92_4": "appossukkatāya cittaṁ nami, no dhammadesanāyāti veditabbaṁ.",
  "tika-vin02t9:93_0": "8.Sahampatissāti so kira kassapassa bhagavato sāsane sahako nāma thero paṭhamajjhānaṁ",
  "tika-vin02t9:93_1": "nibbattetvā paṭhamajjhānabhūmiyaṁ kappāyukabrahmā hutvā nibbatto, tatra naṁ sahampati",
  "tika-vin02t9:93_2": "brahmāti sañjānanti. Taṁ sandhāyāha “brahmuno sahampatissā”ti. Nassati vatāti so",
  "tika-vin02t9:93_3": "kira imaṁ saddaṁ tathā nicchāreti, yathā dasasahassilokadhātubrahmāno sutvā sabbe",
  "tika-vin02t9:93_4": "sannipatiṁsu. Apparajakkhajātikāti paññāmaye akkhimhi appaṁ parittaṁ rāgadosamoharajaṁ",
  "tika-vin02t9:93_5": "etesaṁ evaṁsabhāvāti apparajakkhajātikā. Appaṁ rāgādirajaṁ yesaṁ te sabhāvā apparajakkhajātikāti",
  "tika-vin02t9:93_6": "evamettha attho daṭṭhabbo. Assavanatāti “sayaṁ abhiññā”tiādīsu viya karaṇatthe paccattavacanaṁ,",
  "tika-vin02t9:93_7": "assavanatāyāti attho. Bhavissantīti purimabuddhesu dasapuññakiriyavasena katādhikārā",
  "tika-vin02t9:93_8": "paripākagatapadumāni viya sūriyarasmisamphassaṁ dhammadesanaṁyeva ākaṅkhamānā catuppadikagāthāvasāne",
  "tika-vin02t9:93_9": "ariyabhūmiṁ okkamanārahā na eko, na dve, anekasatasahassā dhammassa aññātāro bhavissantīti dasseti.",
  "tika-vin02t9:94_0": "Pāturahosīti pātubhavi. Samalehi cintitoti samalehi pūraṇakassapādīhi chahi satthārehi",
  "tika-vin02t9:94_1": "cintito. Te hi puretaraṁ uppajjitvā sakalajambudīpe kaṇṭake pattharamānā viya visaṁ",
  "tika-vin02t9:94_2": "siñcamānā viya ca samalaṁ micchādiṭṭhidhammaṁ desayiṁsu. Te kira buddhakolāhalānussavena",
  "tika-vin02t9:94_3": "sañjātakutūhalā lokaṁ vañcetvā kohaññe ṭhatvā sabbaññutaṁ paṭijānantā yaṁ kiñci adhammaṁyeva",
  "tika-vin02t9:94_4": "dhammoti dīpesuṁ. Apāpuretanti vivara etaṁ. Amatassa dvāranti amatassa nibbānassa",
  "tika-vin02t9:94_5": "dvārabhūtaṁ ariyamaggaṁ. Idaṁ vuttaṁ hoti – etaṁ kassapassa bhagavato sāsanantaradhānato",
  "tika-vin02t9:94_6": "pabhuti pihitaṁ nibbānanagarassa mahādvāraṁ ariyamaggaṁ saddhammadesanāhatthena apāpura",
  "tika-vin02t9:94_7": "vivara ugghāṭehīti. Suṇantu dhammaṁ vimalenānubuddhanti ime sattā rāgādimalānaṁ abhāvato",
  "tika-vin02t9:94_8": "vimalena sammāsambuddhena anubuddhaṁ catusaccadhammaṁ suṇantu tāva bhagavāti yācati.",
  "tika-vin02t9:95_0": "Selapabbato ucco hoti thiro ca, na paṁsupabbato missakapabbato vāti āha “sele yathā",
  "tika-vin02t9:95_1": "pabbatamuddhaniṭṭhito”ti. Tassattho “selamaye ekagghane pabbatamuddhani yathāṭhitova.",
  "tika-vin02t9:95_2": "Na hi tattha ṭhitassa dassanatthaṁ gīvukkhipanapasāraṇādikiccaṁ atthī”ti. Tathūpamanti",
  "tika-vin02t9:95_3": "tappaṭibhāgaṁ selapabbatūpamaṁ. Dhammamayaṁ pāsādanti lokuttaradhammamāha. So hi",
  "tika-vin02t9:95_4": "sabbaso pasādāvaho sabbadhamme atikkamma abbhuggataṭṭhena pāsādasadiso ca, paññāpariyāyo",
  "tika-vin02t9:95_5": "vā idha dhamma-saddo. Paññā hi abbhuggataṭṭhena pāsādoti abhidhamme niddiṭṭhā. Tathā cāha –",
  "tika-vin02t9:96": "“Paññāpāsādamāruyha, asoko sokiniṁ pajaṁ;",
  "tika-vin02t9:97": "Pabbataṭṭhova bhūmaṭṭhe, dhīro bāle avekkhatī”ti. ;",
  "tika-vin02t9:98_0": "Ayaṁ panettha saṅkhepattho – yathā selapabbatamuddhani yathāṭhitova cakkhumā puriso",
  "tika-vin02t9:98_1": "samantato janataṁ passeyya, tathā tvampi sumedha sundarapañña sabbaññutaññāṇena samantacakkhu",
  "tika-vin02t9:98_2": "bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ jātijarābhibhūtaṁ",
  "tika-vin02t9:98_3": "janataṁ avekkhassu upadhāraya upaparikkhāti. Ayaṁ panettha adhippāyo – yathā hi pabbatapāde",
  "tika-vin02t9:98_4": "samantā mahantaṁ khettaṁ katvā tattha kedārapāḷīsu kuṭikāyo katvā rattiṁ aggiṁ jāleyyuṁ,",
  "tika-vin02t9:98_5": "caturaṅgasamannāgatañca andhakāraṁ assa, atha tassa pabbatassa matthake ṭhatvā cakkhumato",
  "tika-vin02t9:98_6": "purisassa bhūmiṁ olokayato neva khettaṁ, na kedārapāḷiyo, na kuṭiyo, na tattha sayitamanussā",
  "tika-vin02t9:98_7": "paññāyeyyuṁ anujjalabhāvato, kuṭikāsu pana aggijālāmattameva paññāyeyya ujjalabhāvato,",
  "tika-vin02t9:98_8": "evaṁ dhammapāsādaṁ āruyha sattanikāyaṁ olokayato tathāgatassa ye te akatakalyāṇā",
  "tika-vin02t9:98_9": "sattā, te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti",
  "tika-vin02t9:98_10": "ñāṇagginā anujjalabhāvato anuḷārabhāvato ca, rattiṁ khittā sarā viya honti. Ye pana",
  "tika-vin02t9:98_11": "katakalyāṇā veneyyapuggalā, te evassa dūrepi ṭhitā āpāthamāgacchanti paripakkañāṇaggitāya",
  "tika-vin02t9:98_12": "samujjalabhāvato uḷārasantānatāya ca, so aggi viya himavantapabbato viya ca. Vuttampi cetaṁ –",
  "tika-vin02t9:99": "“Dūre santo pakāsenti, himavantova pabbato;",
  "tika-vin02t9:100": "Asantettha na dissanti, rattiṁ khittā yathā sarā”ti. ;",
  "tika-vin02t9:101_0": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati. Uṭṭhehīti vā",
  "tika-vin02t9:101_1": "dhammadesanāya appossukkatāsaṅkhātasaṅkocāpattito kilāsubhāvato uṭṭhaha. Vīrātiādīsu",
  "tika-vin02t9:101_2": "bhagavā sātisayacatubbidhasammappadhānavīriyavantatāya vīro, devaputtamaccukilesābhisaṅkhārānaṁ",
  "tika-vin02t9:101_3": "vijitattā vijitasaṅgāmo, jātikantārādito veneyyasatthaṁ vāhanasamatthatāya nibbānasaṅkhātaṁ",
  "tika-vin02t9:101_4": "khemappadesaṁ sampāpanasamatthatāya satthavāho, kāmacchandaiṇassa abhāvato aṇaṇoti",
  "tika-vin02t9:101_5": "veditabbo. Yo hi paresaṁ iṇaṁ gahetvā vināseti, so tehi “iṇaṁ dehī”ti tajjamānopi",
  "tika-vin02t9:101_6": "pharusaṁ vuccamānopi vambhamānopi vadhiyamānopi kiñci paṭippaharituṁ na sakkoti,",
  "tika-vin02t9:101_7": "sabbaṁ titikkhati. Titikkhakāraṇañhissa taṁ iṇaṁ hoti, evameva yo yamhi kāmacchandena",
  "tika-vin02t9:101_8": "rajjati, taṇhāgahaṇena taṁ vatthuṁ gaṇhāti, so tena pharusaṁ vuccamānopi vambhamānopi",
  "tika-vin02t9:101_9": "vadhiyamānopi kiñci paṭippaharituṁ na sakkoti, sabbaṁ titikkhati. Titikkhakāraṇañhissa",
  "tika-vin02t9:101_10": "so kāmacchando hoti gharasāmikehi viheṭhiyamānānaṁ itthīnaṁ viya. Kasmā? Iṇasadisattā kāmacchandassa.",
  "tika-vin02t9:102_0": "9.Ajjhesananti garuṭṭhānīyaṁ payirupāsitvā garutaraṁ payojanaṁ uddissa abhipatthanā",
  "tika-vin02t9:102_1": "ajjhesanā, sāpi atthato yācanā eva. Buddhacakkhunāti indriyaparopariyattañāṇena ca",
  "tika-vin02t9:102_2": "āsayānusayañāṇena ca. Imesañhi dvinnaṁ ñāṇānaṁ buddhacakkhūti nāmaṁ, sabbaññutaññāṇassa",
  "tika-vin02t9:102_3": "samantacakkhūti. Heṭṭhimānaṁ tiṇṇaṁ maggañāṇānaṁ dhammacakkhūti. Apparajakkhetiādīsu",
  "tika-vin02t9:102_4": "yesaṁ vuttanayeneva paññācakkhumhi rāgādirajaṁ appaṁ, te apparajakkhā. Yesaṁ taṁ",
  "tika-vin02t9:102_5": "mahantaṁ, te mahārajakkhā. Yesaṁ saddhādīni indriyāni tikkhāni, te tikkhindriyā.",
  "tika-vin02t9:102_6": "Yesaṁ tāni mudūni, te mudindriyā. Yesaṁ teyeva saddhādayo ākārā sundarā, te svākārā.",
  "tika-vin02t9:102_7": "Ye kathitakāraṇaṁ sallakkhenti, sukhena sakkā honti viññāpetuṁ, te suviññāpayā. Ye",
  "tika-vin02t9:102_8": "paralokañceva vajjañca bhayato passanti, te paralokavajjabhayadassāvino nāma.",
  "tika-vin02t9:103_0": "Uppalāni ettha santīti uppalinī, gacchopi jalāsayopi, idha pana jalāsayo adhippeto,",
  "tika-vin02t9:103_1": "tasmā uppaliniyanti uppalavaneti evamattho gahetabbo. Ito paresupi eseva nayo. Antonimuggaposīnīti",
  "tika-vin02t9:103_2": "yāni udakassa anto nimuggāneva hutvā pussanti vaḍḍhanti, tāni antonimuggaposīni.",
  "tika-vin02t9:103_3": "Udakaṁ accuggamma tiṭṭhantīti udakaṁ atikkamitvā tiṭṭhanti. Tattha yāni accuggamma",
  "tika-vin02t9:103_4": "ṭhitāni sūriyarasmisamphassaṁ āgamayamānāni, tāni ajja pupphanakāni. Yāni samodakaṁ",
  "tika-vin02t9:103_5": "ṭhitāni, tāni sve pupphanakāni. Yāni udakā anuggatāni antonimuggaposīni, tāni tatiyadivase",
  "tika-vin02t9:103_6": "pupphanakāni. Udakā pana anuggatāni aññānipi sarogauppalādīni nāma atthi, yāni neva",
  "tika-vin02t9:103_7": "pupphissanti macchakacchapabhakkhāneva bhavissanti, tāni pāḷiṁ nāruḷhāni, āharitvā",
  "tika-vin02t9:103_8": "pana dīpetabbānīti aṭṭhakathāyaṁ pakāsitāni. Yatheva hi tāni catubbidhāni pupphāni,",
  "tika-vin02t9:103_9": "evameva ugghaṭitaññū vipañcitaññū neyyo padaparamoti cattāro puggalā.",
  "tika-vin02t9:104_0": "Tattha yassa puggalassa saha udāhaṭavelāya dhammābhisamayo hoti, ayaṁ “cattāro satipaṭṭhānā”tiādinā",
  "tika-vin02t9:104_1": "nayena saṅkhittena mātikāya ṭhapiyamānāya desanānusārena ñāṇaṁ pesetvā arahattaṁ",
  "tika-vin02t9:104_2": "gaṇhituṁ samattho puggalo ugghaṭitaññūti vuccati. Yassa puggalassa saṅkhittena bhāsitassa",
  "tika-vin02t9:104_3": "vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū.",
  "tika-vin02t9:104_4": "Yassa puggalassa uddesato paripucchato yoniso manasikaroto kalyāṇamitte sevato bhajato",
  "tika-vin02t9:104_5": "payirupāsato anupubbena dhammābhisamayo hoti, ayaṁ vuccati puggalo neyyo. Yassa puggalassa",
  "tika-vin02t9:104_6": "bahumpi suṇato bahumpi bhaṇato bahumpi dhārayato bahumpi vācayato na tāya jātiyā",
  "tika-vin02t9:104_7": "dhammābhisamayo hoti, tena attabhāvena maggaṁ vā phalaṁ vā antamaso jhānaṁ vā vipassanaṁ",
  "tika-vin02t9:104_8": "vā nibbattetuṁ na sakkoti, ayaṁ vuccati puggalo padaparamo. Tattha bhagavā uppalavanādisadisaṁ",
  "tika-vin02t9:104_9": "dasasahassilokadhātuṁ olokento ajja pupphanakāni viya ugghaṭitaññū, sve pupphanakāni",
  "tika-vin02t9:104_10": "viya vipañcitaññū, tatiyadivase pupphanakāni viya neyye, macchakacchapabhakkhapupphāni",
  "tika-vin02t9:104_11": "viya padaparame ca addasa, passanto ca “ettakā apparajakkhā, ettakā mahārajakkhā,",
  "tika-vin02t9:104_12": "tatrāpi ettakā ugghaṭitaññū”ti evaṁ sabbākāratova addasa.",
  "tika-vin02t9:105_0": "Tattha tiṇṇaṁ puggalānaṁ imasmiññeva attabhāve bhagavato dhammadesanā atthaṁ sādheti.",
  "tika-vin02t9:105_1": "Padaparamānaṁ anāgatatthāya vāsanā hoti. Atha bhagavā imesaṁ catunnaṁ puggalānaṁ",
  "tika-vin02t9:105_2": "atthāvahaṁ dhammadesanaṁ viditvā desetukamyataṁ uppādetvā puna sabbepi tīsu bhavesu",
  "tika-vin02t9:105_3": "satte bhabbābhabbavasena dve koṭṭhāse akāsi. Ye sandhāya vuttaṁ “ye te sattā kammāvaraṇena",
  "tika-vin02t9:105_4": "samannāgatā vipākāvaraṇena samannāgatā kilesāvaraṇena samannāgatā assaddhā acchandikā",
  "tika-vin02t9:105_5": "duppaññā abhabbā niyāmaṁ okkamituṁ kusalesu dhammesu sammattaṁ, ime te sattā abhabbā.",
  "tika-vin02t9:105_6": "Katame te sattā bhabbā? Ye te sattā na kammāvaraṇena…pe… ime te sattā bhabbā”ti.",
  "tika-vin02t9:105_7": "Tattha sabbepi abhabbapuggale pahāya bhabbapuggaleyeva ñāṇena pariggahetvā “ettakā",
  "tika-vin02t9:105_8": "rāgacaritā, ettakā dosa, moha, vitakka, saddhā, buddhicaritā”ti cha koṭṭhāse akāsi,",
  "tika-vin02t9:105_9": "evaṁ katvā dhammaṁ desessāmīti cintesi. Ettha ca apparajakkhādibhabbādivasena āvajjentassa",
  "tika-vin02t9:105_10": "bhagavato te sattā puñjapuñjāva hutvā upaṭṭhahanti, na ekekāti daṭṭhabbaṁ.",
  "tika-vin02t9:106_0": "Paccabhāsīti patiabhāsi. Apārutāti vivaṭā. Amatassa dvārāti ariyamaggo. So hi amatasaṅkhātassa",
  "tika-vin02t9:106_1": "nibbānassa dvāraṁ, so mayā vivaritvā ṭhapito mahākaruṇūpanissayena sayambhūñāṇena",
  "tika-vin02t9:106_2": "adhigatattāti dasseti. “Apārutaṁ tesaṁ amatassa dvāra”nti keci paṭhanti. Pamuñcantu",
  "tika-vin02t9:106_3": "saddhanti sabbe attano saddhaṁ muñcantu vissajjentu pavedentu, mayā desite dhamme",
  "tika-vin02t9:106_4": "mayi ca attano saddahanākāraṁ uṭṭhāpentūti attho. Pacchimapadadvaye ayamattho – ahañhi",
  "tika-vin02t9:106_5": "attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī",
  "tika-vin02t9:106_6": "hutvā na bhāsiṁ, na bhāsissāmīti cintesiṁ, idāni pana sabbo jano saddhābhājanaṁ upanetu,",
  "tika-vin02t9:106_7": "pūressāmi nesaṁ saṅkappanti. Antaradhāyīti satthāraṁ gandhamālādīhi pūjetvā antarahito,",
  "tika-vin02t9:106_8": "sakaṭṭhānameva gatoti attho. Satthusantikañhi upagatānaṁ devānaṁ brahmānañca tassa",
  "tika-vin02t9:106_9": "purato antaradhānaṁ nāma sakaṭṭhānagamanameva.",
  "tika-vin02t9:107": "Brahmayācanakathāvaṇṇanā niṭṭhitā.",
  "tika-vin02t9:108": "Pañcavaggiyakathāvaṇṇanā",
  "tika-vin02t9:109_0": "10.Etadahosīti etaṁ ahosi, “kassa nu kho ahaṁ paṭhamaṁ dhammaṁ deseyya”nti ayaṁ dhammadesanāpaṭisaṁyutto",
  "tika-vin02t9:109_1": "vitakko udapādīti attho. Āḷāroti tassa nāmaṁ. Dīghapiṅgalo kiresa. So hi tuṅgasarīratāya",
  "tika-vin02t9:109_2": "dīgho, piṅgalacakkhutāya piṅgalo, tenassa “āḷāro”ti nāmaṁ ahosi. Kālāmoti gottaṁ.",
  "tika-vin02t9:109_3": "Paṇḍitoti paṇḍiccena samannāgato, samāpattipaṭilābhasaṁsiddhena adhigamabāhusaccasaṅkhātena",
  "tika-vin02t9:109_4": "paṇḍitabhāvena samannāgatoti attho. Byattoti veyyattiyena samannāgato, samāpattipaṭilābhapaccayena",
  "tika-vin02t9:109_5": "pārihārikapaññāsaṅkhātena byattabhāvena samannāgatoti attho. Medhāvīti ṭhānuppattiyā",
  "tika-vin02t9:109_6": "paññāya samannāgato. Atha vā medhāvīti tihetukapaṭisandhipaññāsaṅkhātāya taṁtaṁitikattabbatāpaññāsaṅkhātāya",
  "tika-vin02t9:109_7": "ca medhāya samannāgatoti evamettha attho daṭṭhabbo. Apparajakkhajātikoti samāpattiyā",
  "tika-vin02t9:109_8": "vikkhambhitattā nikkilesajātiko visuddhasatto. Ājānissatīti sallakkhessati paṭivijjhissati.",
  "tika-vin02t9:110_0": "Bhagavatopi kho ñāṇaṁ udapādīti bhagavatopi sabbaññutaññāṇaṁ uppajji. Bhagavā kira",
  "tika-vin02t9:110_1": "devatāya kathiteneva niṭṭhaṁ agantvā sayampi sabbaññutaññāṇena olokento ito sattamadivasamatthake",
  "tika-vin02t9:110_2": "kālaṁ katvā ākiñcaññāyatane nibbattoti addasa. Taṁ sandhāyāha “bhagavatopi kho ñāṇaṁ",
  "tika-vin02t9:110_3": "udapādī”ti. Mahājāniyoti sattadivasabbhantare pattabbamaggaphalato parihīnattā mahatī",
  "tika-vin02t9:110_4": "jāni parihāni assāti mahājāniyo. Akkhaṇe nibbattatthā idha dhammadesanaṭṭhānaṁ āgamanapādāpi",
  "tika-vin02t9:110_5": "natthi, athāhaṁ tattha gaccheyyaṁ, gantvā desiyamānaṁ dhammampissa sotuṁ sotapasādopi",
  "tika-vin02t9:110_6": "natthi, evaṁ mahājāniyo jātoti dasseti. Kiṁ pana bhagavatā taṁ attano buddhānubhāvena",
  "tika-vin02t9:110_7": "dhammaṁ ñāpetuṁ na sakkāti? Āma na sakkā, na hi paratoghosamantarena sāvakānaṁ dhammābhisamayo",
  "tika-vin02t9:110_8": "sambhavati, aññathā itarapaccayarahitassapi dhammābhisamayena bhavitabbaṁ, na ca",
  "tika-vin02t9:110_9": "taṁ atthi. Vuttañhetaṁ – “dveme, bhikkhave, paccayā sammādiṭṭhiyā uppādāya parato",
  "tika-vin02t9:110_10": "ca ghoso ajjhattañca yonisomanasikāro”ti.",
  "tika-vin02t9:111_0": "Udakoti tassa nāmaṁ, rāmassa pana puttatāya rāmaputto. Abhidosakālakatoti aḍḍharatte",
  "tika-vin02t9:111_1": "kālakato. Bhagavatopi kho ñāṇaṁ udapādīti idhāpi kira bhagavā devatāya kathitavacanena",
  "tika-vin02t9:111_2": "sanniṭṭhānaṁ akatvā sabbaññutaññāṇena olokento “hiyyo aḍḍharatte kālaṁ katvā udako",
  "tika-vin02t9:111_3": "rāmaputto nevasaññānāsaññāyatane nibbatto”ti addasa, tasmā evaṁ vuttaṁ. Sesaṁ purimasadisameva.",
  "tika-vin02t9:112_0": "Bahūpakārāti bahuupakārā. Padhānapahitattaṁ upaṭṭhahiṁsūti padhānatthāya pesitattabhāvaṁ",
  "tika-vin02t9:112_1": "vasanaṭṭhāne pariveṇasammajjanena pattacīvaraṁ gahetvā anubandhanena mukhodakadantakaṭṭhadānādinā",
  "tika-vin02t9:112_2": "ca upaṭṭhahiṁsu. Ke panete pañcavaggiyā nāma? Ye te –",
  "tika-vin02t9:113": "Rāmo dhajo lakkhaṇo cāpi mantī;",
  "tika-vin02t9:114": "Koṇḍañño ca bhojo suyāmo sudatto;",
  "tika-vin02t9:115": "Ete tadā aṭṭha ahesuṁ brāhmaṇā;",
  "tika-vin02t9:116": "Chaḷaṅgavā mantaṁ viyākariṁsūti. ;",
  "tika-vin02t9:117_0": "Bodhisattassa jātakāle supinapaṭiggāhakā ceva lakkhaṇapaṭiggāhakā ca aṭṭha brāhmaṇā.",
  "tika-vin02t9:117_1": "Tesu tayo dvedhā byākariṁsu “imehi lakkhaṇehi samannāgato agāraṁ ajjhāvasamāno rājā",
  "tika-vin02t9:117_2": "hohiti cakkavattī, pabbajamāno buddho”ti. Pañca brāhmaṇā ekaṁsabyākaraṇā ahesuṁ “imehi",
  "tika-vin02t9:117_3": "lakkhaṇehi samannāgato agāre na tiṭṭhati, buddhova hotī”ti. Tesu purimā tayo yathāmantapadaṁ",
  "tika-vin02t9:117_4": "gatā. Ete hi lakkhaṇamantasaṅkhātavedavacanānurūpaṁ paṭipannā dve gatiyo bhavanti",
  "tika-vin02t9:117_5": "anaññāti vuttaniyāmena nicchinituṁ asakkontā vuttameva paṭipajjiṁsu, na mahāpurisassa",
  "tika-vin02t9:117_6": "buddhabhāvappattiṁ paccāsīsiṁsu. Ime pana koṇḍaññādayo pañca “ekaṁsato buddho bhavissatī”ti",
  "tika-vin02t9:117_7": "jātanicchayattā mantapadaṁ atikkantā. Te attanā laddhaṁ tuṭṭhidānaṁ ñātakānaṁ vissajjetvā",
  "tika-vin02t9:117_8": "“ayaṁ mahāpuriso agāre na ajjhāvasissati, ekantena buddho bhavissatī”ti nibbematikā",
  "tika-vin02t9:117_9": "bodhisattaṁ uddissa samaṇapabbajjaṁ pabbajitā, tesaṁ puttātipi vadanti, taṁ aṭṭhakathāyaṁ",
  "tika-vin02t9:117_10": "paṭikkhittaṁ. Ete kira daharakāleva bahū mante jāniṁsu, tasmā ne brāhmaṇā ācariyaṭṭhāne",
  "tika-vin02t9:117_11": "ṭhapayiṁsu. Te “pacchā amhehi puttadārajaṭaṁ chinditvā na sakkā bhavissati pabbajitu”nti",
  "tika-vin02t9:117_12": "daharakāleyeva pabbajitvā ramaṇīyāni senāsanāni paribhuñjantā vicariṁsu. Kālena kālaṁ",
  "tika-vin02t9:117_13": "pana “kiṁ bho mahāpuriso mahābhinikkhamanaṁ nikkhanto”ti pucchanti. Manussā “kuhiṁ",
  "tika-vin02t9:117_14": "tumhe mahāpurisaṁ passissatha, tīsu pāsādesu vividhanāṭakamajjhe devo viya sampattiṁ",
  "tika-vin02t9:117_15": "anubhotī”ti vadanti. Te sutvā “na tāva mahāpurisassa ñāṇaṁ paripākaṁ gacchatī”ti",
  "tika-vin02t9:117_16": "appossukkā vihariṁsuyeva.",
  "tika-vin02t9:118_0": "Kasmā panettha bhagavā “bahukārā kho me pañcavaggiyā”ti āha. Kiṁ upakārakānaṁyeva",
  "tika-vin02t9:118_1": "esa dhammaṁ deseti, anupakārakānaṁ na desetīti? No na deseti. Paricayavasena hesa",
  "tika-vin02t9:118_2": "āḷārañceva kālāmaṁ udakañca rāmaputtaṁ olokesi. Etasmiṁ pana buddhakkhette ṭhapetvā",
  "tika-vin02t9:118_3": "aññāsikoṇḍaññaṁ añño paṭhamaṁ dhammaṁ sacchikātuṁ samattho nāma natthi. Kasmā? Tathāvidhaupanissayattā.",
  "tika-vin02t9:118_4": "Pubbe kira puññakaraṇakāle dve bhātaro ahesuṁ. Te ca ekato sassaṁ akaṁsu. Tattha",
  "tika-vin02t9:118_5": "jeṭṭhassa “ekasmiṁ sasse nava vāre aggasassadānaṁ mayā dātabba”nti ahosi. So vappakāle",
  "tika-vin02t9:118_6": "bījaggaṁ nāma datvā gabbhakāle kaniṭṭhena saddhiṁ mantesi “gabbhakāle gabbhaṁ phāletvā",
  "tika-vin02t9:118_7": "dassāmī”ti. Kaniṭṭho “taruṇasassaṁ nāsetukāmosī”ti āha. Jeṭṭho kaniṭṭhassa ananuvattanabhāvaṁ",
  "tika-vin02t9:118_8": "ñatvā khettaṁ vibhajitvā attano koṭṭhāsato gabbhaṁ phāletvā khīraṁ nīharitvā sappiphāṇitena",
  "tika-vin02t9:118_9": "yojetvā adāsi, puthukakāle puthukaṁ kāretvā adāsi, lāyane lāyanaggaṁ, veṇikaraṇe",
  "tika-vin02t9:118_10": "veṇaggaṁ, veṇiyo purisabhāravasena bandhitvā kalāpakaraṇe kalāpaggaṁ, khale kalāpānaṁ",
  "tika-vin02t9:118_11": "ṭhapanadivase khalaggaṁ, madditvā vīhīnaṁ rāsikaraṇadivase khalabhaṇḍaggaṁ, koṭṭhāgāre",
  "tika-vin02t9:118_12": "dhaññassa pakkhipanadivase koṭṭhagganti evaṁ ekasmiṁ sasse nava vāre aggadānaṁ adāsi.",
  "tika-vin02t9:118_13": "Kaniṭṭho pana khalato dhaññaṁ uddharitvā gahaṇadivase adāsi. Tesu jeṭṭho aññāsikoṇḍaññatthero",
  "tika-vin02t9:118_14": "jāto, kaniṭṭho subhaddaparibbājako. Iti ekasmiṁ sasse navannaṁ aggadānānaṁ dinnattā",
  "tika-vin02t9:118_15": "ṭhapetvā theraṁ añño paṭhamaṁ dhammaṁ sacchikātuṁ samattho nāma natthi. “Navannaṁ",
  "tika-vin02t9:118_16": "aggadānānaṁ dinnattā”ti idañca tassa rattaññūnaṁ aggabhāvatthāya katābhinīhārānurūpaṁ",
  "tika-vin02t9:118_17": "pavattitasāvakapāramiyā ciṇṇante pavattitattā vuttaṁ. Tiṇṇampi hi bodhisattānaṁ taṁtaṁpāramiyā",
  "tika-vin02t9:118_18": "sikhāppattakāle pavattitaṁ puññaṁ apuññaṁ vā garutaravipākameva hoti, dhammassa ca",
  "tika-vin02t9:118_19": "sabbapaṭhamaṁ sacchikiriyāya vinā kathaṁ rattaññūnaṁ aggabhāvasiddhīti? “Bahukārā",
  "tika-vin02t9:118_20": "kho me pañcavaggiyā”ti idaṁ pana upakārānussaraṇamattakeneva vuttaṁ.",
  "tika-vin02t9:119_0": "Isipatane migadāyeti tasmiṁ kira padese anuppanne buddhe paccekasambuddhā gandhamādanapabbate",
  "tika-vin02t9:119_1": "sattāhaṁ nirodhasamāpattiyā vītināmetvā nirodhā vuṭṭhāya nāgalatādantakaṭṭhaṁ khāditvā",
  "tika-vin02t9:119_2": "anotattadahe mukhaṁ dhovitvā pattacīvaramādāya ākāsena āgantvā nipatanti. Tattha",
  "tika-vin02t9:119_3": "cīvaraṁ pārupitvā nagare piṇḍāya caritvā katabhattakiccā gamanakālepi tatoyeva uppatitvā",
  "tika-vin02t9:119_4": "gacchanti. Iti isayo ettha nipatanti uppatanti cāti taṁ ṭhānaṁ “isipatana”nti saṅkhaṁ",
  "tika-vin02t9:119_5": "gataṁ, migānaṁ pana abhayatthāya dinnattā “migadāyo”ti vuccati. Tena vuttaṁ “isipatane",
  "tika-vin02t9:119_6": "migadāye”ti. Aññe buddhā paṭhamaṁ dhammadesanatthāya gacchantā ākāsena gantvā tattheva",
  "tika-vin02t9:119_7": "otaranti, amhākaṁ pana bhagavā upakassa ājīvakassa upanissayaṁ disvā “upako imaṁ",
  "tika-vin02t9:119_8": "addhānaṁ paṭipanno, so maṁ disvā sallapitvā gamissati, atha puna nibbinno āgamma",
  "tika-vin02t9:119_9": "arahattaṁ sacchikarissatī”ti ñatvā aṭṭhārasayojanaṁ maggaṁ padasāva agamāsi. Tena",
  "tika-vin02t9:119_10": "vuttaṁ “yena bārāṇasī, tena cārikaṁ pakkāmī”ti.",
  "tika-vin02t9:120_0": "11.Antarā ca gayaṁ antarā ca bodhinti gayāya ca bodhissa ca vivare tigāvutantare",
  "tika-vin02t9:120_1": "ṭhāne. Bodhimaṇḍato hi gayā tīṇi gāvutāni, bārāṇasī aṭṭhārasa yojanāni. Upako bodhimaṇḍassa",
  "tika-vin02t9:120_2": "ca gayāya ca antare bhagavantaṁ addasa. Antarā-saddena pana yuttattā upayogavacanaṁ",
  "tika-vin02t9:120_3": "kataṁ. Īdisesu ca ṭhānesu akkharacintakā “antarā gāmañca nadiñca yātī”ti evaṁ ekameva",
  "tika-vin02t9:120_4": "antarā-saddaṁ payujjanti, so dutiyapadenapi yojetabbo hoti, ayojiyamāne upayogavacanaṁ",
  "tika-vin02t9:120_5": "na pāpuṇāti sāmivacanassa pasaṅge antarā-saddayogena upayogavacanassa icchitattā.",
  "tika-vin02t9:120_6": "Idha pana yojetvā eva vutto. Addhānamagganti addhānasaṅkhātaṁ maggaṁ, dīghamagganti",
  "tika-vin02t9:120_7": "attho. Addhānagamanasamayassa vibhaṅge “addhayojanaṁ gacchissāmīti bhuñjitabba”ntiādivacanato",
  "tika-vin02t9:120_8": "addhayojanampi addhānamaggo hoti. Bodhimaṇḍato pana gayā tigāvutaṁ. Vippasannānīti",
  "tika-vin02t9:120_9": "suṭṭhu pasannāni. Indriyānīti manacchaṭṭhāni indriyāni. Parisuddhoti niddoso. Pariyodātoti",
  "tika-vin02t9:120_10": "tasseva vevacanaṁ. Nirupakkilesatāyeva hi esa “pariyodāto”ti vutto, na setabhāvena.",
  "tika-vin02t9:120_11": "Etassa pariyodātataṁ disvāva indriyānaṁ vippasannataṁ aññāsi, nayaggāhīpaññā kiresā tassa ājīvakassa.",
  "tika-vin02t9:121_0": "Sabbābhibhūti sabbaṁ tebhūmakadhammaṁ abhibhavitvā ṭhito. Sabbavidūti sabbaṁ catubhūmakadhammaṁ",
  "tika-vin02t9:121_1": "avediṁ aññāsiṁ sabbaso ñeyyāvaraṇassa pahīnattā. Sabbesu dhammesu anūpalittoti sabbesu",
  "tika-vin02t9:121_2": "tebhūmakadhammesu rajjanadussanamuyhanādinā kilesalepena alitto. Sabbañjahoti sabbaṁ",
  "tika-vin02t9:121_3": "tebhūmakadhammaṁ jahitvā ṭhito. Appahātabbampi hi kusalābyākataṁ tappaṭibaddhakilesappahānena",
  "tika-vin02t9:121_4": "pahīnattā na hotīti jahitameva hoti. Taṇhakkhaye vimuttoti taṇhakkhaye nibbāne ārammaṇakaraṇavasena",
  "tika-vin02t9:121_5": "vimutto. Sayaṁ abhiññāyāti sabbaṁ catubhūmakadhammaṁ attanāva jānitvā. Kamuddiseyyanti",
  "tika-vin02t9:121_6": "kaṁ aññaṁ “ayaṁ me ācariyo”ti uddiseyyaṁ.",
  "tika-vin02t9:122_0": "Na me ācariyo atthīti lokuttaradhamme mayhaṁ ācariyo nāma natthi. Kiñcāpi hi lokiyadhammānampi",
  "tika-vin02t9:122_1": "yādiso lokanāthassa adhigamo, na tādiso adhigamo parūpadeso atthi, lokuttaradhamme",
  "tika-vin02t9:122_2": "panassa lesopi natthi. Natthi me paṭipuggaloti mayhaṁ sīlādīhi guṇehi paṭinidhibhūto",
  "tika-vin02t9:122_3": "puggalo nāma natthi. Sammāsambuddhoti hetunā nayena cattāri saccāni sayaṁ buddho.",
  "tika-vin02t9:122_4": "Sītibhūtoti sabbakilesagginibbāpanena sītibhūto, kilesānaṁ yeva nibbutattā nibbuto.",
  "tika-vin02t9:123_0": "Kāsinaṁpuranti kāsiraṭṭhe nagaraṁ. Āhañchanti āhanissāmi. Amatadundubhinti veneyyānaṁ",
  "tika-vin02t9:123_1": "amatādhigamāya ugghosanādiṁ katvā satthu dhammadesanā “amatadundubhī”ti vuttā, dhammacakkapaṭilābhāya",
  "tika-vin02t9:123_2": "taṁ amatabheriṁ paharissāmīti gacchāmīti vuttaṁ hoti.",
  "tika-vin02t9:124_0": "Arahasi anantajinoti anantajinopi bhavituṁ yuttoti attho. Anantañāṇo jitakilesoti",
  "tika-vin02t9:124_1": "anantajino. Hupeyyapāvusoti āvuso evampi nāma bhaveyya, evaṁvidhe nāma rūparatane",
  "tika-vin02t9:124_2": "īdisena ñāṇena bhavitabbanti adhippāyo. Ayañhissa pabbajjāya paccayo jāto. Katādhikāro",
  "tika-vin02t9:124_3": "hesa. Tathā hi bhagavā tena samāgamanatthaṁ padasāva taṁ maggaṁ paṭipajji. Pakkāmīti",
  "tika-vin02t9:124_4": "vaṅkahārajanapadaṁ nāma agamāsi.",
  "tika-vin02t9:125_0": "Tatthekaṁ migaluddakagāmakaṁ nissāya vāsaṁ kappesi, jeṭṭhakaluddako taṁ upaṭṭhāsi.",
  "tika-vin02t9:125_1": "Tasmiñca janapade caṇḍā makkhikā honti. Atha naṁ ekāya cāṭiyā vasāpesuṁ. Migaluddako",
  "tika-vin02t9:125_2": "dūraṁ migavaṁ gacchanto “amhākaṁ arahante mā pamajjī”ti cāpaṁ nāma dhītaraṁ āṇāpetvā",
  "tika-vin02t9:125_3": "agamāsi saddhiṁ puttabhātukehi. Sā cassa dhītā dassanīyā hoti koṭṭhāsasampannā. Dutiyadivase",
  "tika-vin02t9:125_4": "upako gharaṁ āgato taṁ dārikaṁ sabbaṁ upacāraṁ katvā parivisituṁ upagataṁ disvā rāgena",
  "tika-vin02t9:125_5": "abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā bhattaṁ",
  "tika-vin02t9:125_6": "ekamantaṁ nikkhipitvā “sace cāpaṁ labhāmi, jīvāmi. No ce, marāmī”ti nirāhāro sayi.",
  "tika-vin02t9:125_7": "Sattame divase māgaviko āgantvā dhītaraṁ upakassa pavattiṁ pucchi. Sā “ekadivasameva",
  "tika-vin02t9:125_8": "āgantvā puna nāgatapubbo”ti āha.",
  "tika-vin02t9:126_0": "Māgaviko āgataveseneva naṁ upasaṅkamitvā pucchissāmīti taṅkhaṇaṁyeva gantvā “kiṁ,",
  "tika-vin02t9:126_1": "bhante, aphāsuka”nti pāde parāmasanto pucchi. Upako nitthunanto parivattatiyeva.",
  "tika-vin02t9:126_2": "So “vada bhante, yaṁ mayā sakkā kātuṁ, sabbaṁ karissāmī”ti āha. Upako “sace cāpaṁ",
  "tika-vin02t9:126_3": "labhāmi, jīvāmi, no ce, mayhameva maraṇaṁ seyyo”ti āha. Jānāsi kira, bhante, kiñci",
  "tika-vin02t9:126_4": "sippanti? Na jānāmīti. Na, bhante, kiñci sippaṁ ajānantena sakkā gharāvāsaṁ adhiṭṭhātunti.",
  "tika-vin02t9:126_5": "So āha “nāhaṁ kiñci sippaṁ jānāmi, apica tumhākaṁ maṁsahārako bhavissāmi, maṁsañca",
  "tika-vin02t9:126_6": "vikkiṇissāmī”ti. Māgaviko “amhākampi etadeva ruccatī”ti uttarasāṭakaṁ datvā gharaṁ",
  "tika-vin02t9:126_7": "ānetvā dhītaraṁ adāsi. Tesaṁ saṁvāsamanvāya putto vijāyi, “subhaddo”tissa nāmaṁ akaṁsu.",
  "tika-vin02t9:126_8": "Cāpā tassa rodanakāle “maṁsahārakassa putta migaluddakassa putta mā rodi mā rodī”tiādīni",
  "tika-vin02t9:126_9": "vadamānā puttatosanagītena upakaṁ uppaṇḍesi. “Bhadde tvaṁ maṁ anāthoti maññasi, atthi",
  "tika-vin02t9:126_10": "me anantajino nāma sahāyo, tassāhaṁ santikaṁ gamissāmī”ti āha. Cāpā “evamayaṁ aṭṭīyatī”ti",
  "tika-vin02t9:126_11": "ñatvā punappunaṁ kathesi. So ekadivasaṁ anārocetvāva majjhimadesābhimukho pakkāmi.",
  "tika-vin02t9:127_0": "Bhagavā ca tena samayena sāvatthiyaṁ viharati jetavane, atha kho bhagavā paṭikacceva",
  "tika-vin02t9:127_1": "bhikkhū āṇāpesi “yo, bhikkhave, anantajinoti pucchamāno āgacchati, tassa maṁ dasseyyāthā”ti.",
  "tika-vin02t9:127_2": "Upakopi kho “kuhiṁ anantajino vasatī”ti pucchanto anupubbena sāvatthiṁ āgantvā vihāramajjhe",
  "tika-vin02t9:127_3": "ṭhatvā “kuhiṁ anantajino”ti pucchi. Taṁ bhikkhū bhagavato santikaṁ nayiṁsu. So ca",
  "tika-vin02t9:127_4": "bhagavantaṁ disvā “sañjānātha maṁ bhagavā”ti āha. Āma upaka sañjānāmi, kuhiṁ pana",
  "tika-vin02t9:127_5": "tvaṁ vasitthāti. Vaṅkahārajanapade, bhanteti. Upaka mahallakosi jāto, pabbajituṁ",
  "tika-vin02t9:127_6": "sakkhissasīti. Pabbajissāmi, bhanteti. Bhagavā pabbājetvā tassa kammaṭṭhānaṁ adāsi.",
  "tika-vin02t9:127_7": "So kammaṭṭhāne kammaṁ karonto anāgāmiphale patiṭṭhāya kālaṁ katvā avihesu nibbatto,",
  "tika-vin02t9:127_8": "nibbattikkhaṇeyeva ca arahattaṁ pāpuṇi. Avihe nibbattamattā hi satta janā arahattaṁ",
  "tika-vin02t9:127_9": "pāpuṇiṁsu, tesaṁ so aññataro. Vuttañhetaṁ –",
  "tika-vin02t9:128": "“Avihaṁ upapannāse, vimuttā satta bhikkhavo;",
  "tika-vin02t9:129": "Rāgadosaparikkhīṇā, tiṇṇā loke visattikaṁ.",
  "tika-vin02t9:130": "“Upako palagaṇḍo ca, pukkusāti ca te tayo;",
  "tika-vin02t9:131": "Bhaddiyo khaṇḍadevo ca, bāhuraggi ca saṅgiyo;",
  "tika-vin02t9:132": "Te hitvā mānusaṁ dehaṁ, dibbayogaṁ upaccagu”nti. ;",
  "tika-vin02t9:133_0": "12.Saṇṭhapesunti “neva abhivādetabbo”tiādinā katikaṁ akaṁsu. Bāhullikoti cīvarabāhullādīnaṁ",
  "tika-vin02t9:133_1": "atthāya paṭipanno. Padhānavibbhantoti padhānato pubbe anuṭṭhitadukkaracaraṇato vibbhanto",
  "tika-vin02t9:133_2": "bhaṭṭho parihīno. Āvatto bāhullāyāti cīvarādibahubhāvatthāya āvatto. Apica kho āsanaṁ",
  "tika-vin02t9:133_3": "ṭhapetabbanti apica kho panassa uccakule nibbattassa āsanamattaṁ ṭhapetabbanti vadiṁsu.",
  "tika-vin02t9:133_4": "Asaṇṭhahantāti buddhānubhāvena buddhatejena abhibhūtā attano katikāya ṭhātuṁ asakkontā.",
  "tika-vin02t9:133_5": "Nāmena ca āvusovādena ca samudācarantīti “gotamā”ti ca “āvuso”ti ca vadanti, “āvuso",
  "tika-vin02t9:133_6": "gotama, mayaṁ uruvelāyaṁ padhānakāle tuyhaṁ pattacīvaraṁ gahetvā vicarimha, mukhodakaṁ",
  "tika-vin02t9:133_7": "dantakaṭṭhaṁ adamha, vutthapariveṇaṁ sammajjimha, pacchā te ko vattapaṭipattiṁ akāsi,",
  "tika-vin02t9:133_8": "kacci amhesu pakkantesu na cintayitthā”ti evarūpaṁ kathaṁ kathentīti attho.",
  "tika-vin02t9:134_0": "Na cirassevāti acireneva. Kulaputtāti duvidhā kulaputtā jātikulaputtā ācārakulaputtā",
  "tika-vin02t9:134_1": "ca, ete pana ubhayathāpi kulaputtāyeva. Agārasmāti gharā. Agārāya hitaṁ agāriyaṁ,",
  "tika-vin02t9:134_2": "kasigorakkhādi kuṭumbaposanakammaṁ vuccati. Natthi ettha agāriyanti anagāriyaṁ. Pabbajjāyetaṁ",
  "tika-vin02t9:134_3": "adhivacanaṁ. Pabbajantīti upagacchanti upasaṅkamanti. Tadanuttaranti taṁ anuttaraṁ.",
  "tika-vin02t9:134_4": "Brahmacariyapariyosānanti maggabrahmacariyassa pariyosānaṁ, arahattaphalanti vuttaṁ",
  "tika-vin02t9:134_5": "hoti. Tassa hi atthāya kulaputtā pabbajanti. Diṭṭheva dhammeti tasmiṁyeva attabhāve.",
  "tika-vin02t9:134_6": "Sayaṁ abhiññā sacchikatvāti attanoyeva paññāya paccakkhaṁ katvā, aparappaccayaṁ katvāti",
  "tika-vin02t9:134_7": "attho. Upasampajja viharissathāti pāpuṇitvā sampādetvā viharissatha.",
  "tika-vin02t9:135_0": "Iriyāyāti dukkarairiyāya. Paṭipadāyāti dukkarapaṭipattiyā. Dukkarakārikāyāti pasatapasatamuggayūsādiāharaṇādinā",
  "tika-vin02t9:135_1": "dukkarakaraṇena. Uttari manussadhammāti manussadhammato upari. Alaṁ ariyaṁ kātunti",
  "tika-vin02t9:135_2": "alamariyo, ariyabhāvāya samatthoti vuttaṁ hoti, ñāṇadassanameva ñāṇadassanaviseso,",
  "tika-vin02t9:135_3": "alamariyo ca so ñāṇadassanaviseso cāti alamariyañāṇadassanaviseso. Ñāṇadassananti",
  "tika-vin02t9:135_4": "ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi",
  "tika-vin02t9:135_5": "vuccati. “Appamatto samāno ñāṇadassanaṁ ārādhetī”ti hi ettha dibbacakkhu ñāṇadassanaṁ",
  "tika-vin02t9:135_6": "nāma. “Ñāṇadassanāya cittaṁ abhinīharati abhininnāmetī”ti ettha vipassanāñāṇaṁ. “Abhabbā",
  "tika-vin02t9:135_7": "te ñāṇadassanāya anuttarāya sambodhāyā”ti ettha maggo. “Ayamañño uttarimanussadhammā",
  "tika-vin02t9:135_8": "alamariyañāṇadassanaviseso adhigato phāsuvihāro”ti ettha phalaṁ. “Ñāṇañca pana me",
  "tika-vin02t9:135_9": "dassanaṁ udapādi ‘akuppā me cetovimutti, ayamantimā jāti, natthi dāni punabbhavo”’ti",
  "tika-vin02t9:135_10": "ettha paccavekkhaṇañāṇaṁ. “Ñāṇañca pana me dassanaṁ udapādi ‘sattāhakālakato āḷāro",
  "tika-vin02t9:135_11": "kālāmo”’ti ettha sabbaññutaññāṇaṁ. Idha pana sabbaññutaññāṇapadaṭṭhāno ariyamaggo",
  "tika-vin02t9:135_12": "sabbaññutaññāṇameva vā adhippetaṁ.",
  "tika-vin02t9:136_0": "Abhijānātha me noti abhijānātha nu me. Evarūpaṁ pabhāvitametanti ettha evarūpaṁ vākyabhedanti",
  "tika-vin02t9:136_1": "attho, api nu ahaṁ uruvelāyaṁ padhāne tumhākaṁ saṅgaṇhanatthaṁ anukkaṇṭhanatthaṁ",
  "tika-vin02t9:136_2": "rattiṁ vā divā vā āgantvā “āvuso, mayaṁ yattha katthaci gamissāmāti mā vitakkayittha,",
  "tika-vin02t9:136_3": "mayhaṁ obhāso vā kammaṭṭhānanimittaṁ vā paññāyatī”ti evarūpaṁ kañci vacanabhedaṁ",
  "tika-vin02t9:136_4": "akāsinti adhippāyo. Te ekapadeneva satiṁ labhitvā uppannagāravā “addhā esa buddho",
  "tika-vin02t9:136_5": "jāto”ti saddahitvā “no hetaṁ bhante”ti āhaṁsu. Asakkhi kho bhagavā pañcavaggiye bhikkhū",
  "tika-vin02t9:136_6": "saññāpetunti bhagavā pañcavaggiye bhikkhū “buddho aha”nti jānāpetuṁ asakkhi. Aññā",
  "tika-vin02t9:136_7": "cittaṁ upaṭṭhāpesunti aññāya arahattappattiyā cittaṁ upaṭṭhapesuṁ abhinīhariṁsu.",
  "tika-vin02t9:137": "Dhammacakkappavattanasuttavaṇṇanā",
  "tika-vin02t9:138_0": "13.Dveme, bhikkhave, antāti dve ime, bhikkhave, koṭṭhāsā, dve bhāgāti attho. Bhāgavacano",
  "tika-vin02t9:138_1": "hettha anta-saddo “pubbante ñāṇaṁ aparante ñāṇa”ntiādīsu viya. Imassa pana padassa",
  "tika-vin02t9:138_2": "uccāraṇasamakālaṁ pavattanigghoso buddhānubhāvena heṭṭhā avīciṁ upari bhavaggaṁ patvā",
  "tika-vin02t9:138_3": "dasasahassilokadhātuṁ pharitvā aṭṭhāsi. Tasmiṁyeva samaye paripakkakusalamūlā saccābhisambodhāya",
  "tika-vin02t9:138_4": "katādhikārā aṭṭhārasakoṭisaṅkhā brahmāno samāgacchiṁsu. Pacchimadisāya sūriyo atthameti,",
  "tika-vin02t9:138_5": "pācīnadisāya āsāḷhanakkhattena yutto puṇṇacando uggacchati. Tasmiṁ samaye bhagavā",
  "tika-vin02t9:138_6": "dhammacakkappavattanasuttaṁ ārabhanto “dveme, bhikkhave, antā”tiādimāha.",
  "tika-vin02t9:139_0": "Tattha pabbajitenāti gihibandhanaṁ chetvā pabbajjupagatena. Na sevitabbāti na vaḷañjetabbā",
  "tika-vin02t9:139_1": "nānuyuñjitabbā. Yo cāyaṁ kāmesu kāmasukhallikānuyogoti yo ca ayaṁ vatthukāmesu kilesakāmasukhassa",
  "tika-vin02t9:139_2": "anuyogo, kilesakāmasaṁyuttassa sukhassa anugatoti attho. Hīnoti lāmako. Gammoti gāmavāsīnaṁ",
  "tika-vin02t9:139_3": "santako tehi sevitabbatāya. Pothujjanikoti puthujjanena andhabālajanena āciṇṇo. Anariyoti",
  "tika-vin02t9:139_4": "na ariyo na visuddho na uttamo, na vā ariyānaṁ santako. Anatthasaṁhitoti na atthasaṁhito,",
  "tika-vin02t9:139_5": "hitasukhāvahakāraṇaṁ anissitoti attho. Attakilamathānuyogoti attano kilamathassa",
  "tika-vin02t9:139_6": "anuyogo, dukkhakaraṇaṁ dukkhuppādananti attho. Dukkhoti kaṇṭakāpassayaseyyādīhi attabādhanehi",
  "tika-vin02t9:139_7": "dukkhāvaho. Majjhimā paṭipadāti ariyamaggaṁ sandhāya vuttaṁ. Maggo hi kāmasukhallikānuyogo",
  "tika-vin02t9:139_8": "eko anto, attakilamathānuyogo eko anto, ete dve ante na upeti na upagacchati, vimutto",
  "tika-vin02t9:139_9": "etehi antehi, tasmā “majjhimā paṭipadā”ti vuccati. Etesaṁ majjhe bhavattā majjhimā,",
  "tika-vin02t9:139_10": "vaṭṭadukkhanissaraṇatthikehi paṭipajjitabbato ca paṭipadāti, tathā lobho eko anto,",
  "tika-vin02t9:139_11": "doso eko anto. Sassataṁ ekaṁ antaṁ, ucchedo eko antoti purimanayeneva vitthāretabbaṁ.",
  "tika-vin02t9:140_0": "Cakkhukaraṇītiādīhi tameva paṭipadaṁ thometi. Paññācakkhuṁ karotīti cakkhukaraṇī.",
  "tika-vin02t9:140_1": "Sā hi catunnaṁ saccānaṁ dassanāya saṁvattati pariññābhisamayādibhedassa dassanassa",
  "tika-vin02t9:140_2": "pavattanaṭṭhenāti “cakkhukaraṇī”ti vuccati. Tayidaṁ satipi paṭipadāya anaññatte avayavavasena",
  "tika-vin02t9:140_3": "sijjhamāno attho samudāyena kato nāma hotīti upacāravasena vuttanti daṭṭhabbaṁ. Dutiyapadaṁ",
  "tika-vin02t9:140_4": "tasseva vevacanaṁ. Upasamāyāti kilesupasamatthāya. Abhiññāyāti catunnaṁ saccānaṁ",
  "tika-vin02t9:140_5": "abhijānanatthāya. Sambodhāyāti tesaṁyeva sambujjhanatthāya. Nibbānāyāti nibbānasacchikiriyāya.",
  "tika-vin02t9:140_6": "Atha vā nibbānāyāti anupādisesanibbānāya. “Upasamāyā”ti hi iminā saupādisesanibbānaṁ gahitaṁ.",
  "tika-vin02t9:141_0": "Idāni taṁ majjhimappaṭipadaṁ sarūpato dassetukāmo “katamā ca sā”ti pucchitvā “ayamevā”tiādinā",
  "tika-vin02t9:141_1": "nayena vissajjesi. Tattha ayamevāti avadhāraṇavacanaṁ aññassa nibbānagāmimaggassa",
  "tika-vin02t9:141_2": "atthibhāvapaṭisedhanatthaṁ. Sattāpaṭikkhepo hi idha paṭisedhanaṁ alabbhamānattā aññassa",
  "tika-vin02t9:141_3": "maggassa. Ariyoti kilesānaṁ ārakattā ariyo niruttinayena. Aripahānāya saṁvattatītipi",
  "tika-vin02t9:141_4": "ariyo arayo pāpadhammā yanti apagacchanti etenāti katvā. Ariyena bhagavatā desitattā",
  "tika-vin02t9:141_5": "ariyassa ayantipi ariyo, ariyabhāvappaṭilābhāya saṁvattatītipi ariyo. Ettha pana",
  "tika-vin02t9:141_6": "ariyakaro ariyotipi uttarapadalopena ariya-saddasiddhi veditabbā. Aṭṭhahi aṅgehi",
  "tika-vin02t9:141_7": "upetattā aṭṭhaṅgiko. Maggaṅgasamudāye hi maggavohāro, samudāyo ca samudāyīhi samannāgato",
  "tika-vin02t9:141_8": "nāma hoti. Ayaṁ panettha vacanattho – attano avayavabhūtāni aṭṭhaṅgāni etassa santīti",
  "tika-vin02t9:141_9": "aṭṭhaṅgikoti. Paramatthato pana aṅgāniyeva maggo pañcaṅgikatūriyādīni viya, na ca",
  "tika-vin02t9:141_10": "aṅgavinimutto chaḷaṅgo vedo viya. Kilese mārento gacchatīti maggo niruttinayena,",
  "tika-vin02t9:141_11": "nibbānaṁ maggati gavesatīti vā maggo. Ariyamaggo hi nibbānaṁ ārammaṇaṁ karonto gavesanto",
  "tika-vin02t9:141_12": "viya hoti. Nibbānatthikehi maggīyatīti vā maggo vivaṭṭūpanissayapuññakaraṇato paṭṭhāya",
  "tika-vin02t9:141_13": "tadatthapaṭipattito. Gammati vā tehi paṭipajjīyatīti maggo. Ettha pana ādiantavipariyāyena",
  "tika-vin02t9:141_14": "saddasiddhi veditabbā.",
  "tika-vin02t9:142_0": "Seyyathidanti nipāto, tassa katamo so iti ceti attho, katamāni vā tāni aṭṭhaṅgānīti.",
  "tika-vin02t9:142_1": "Sabbaliṅgavibhattivacanasādhāraṇo hi ayaṁ nipāto. Ekamekampi aṅgaṁ maggoyeva. Yathāha",
  "tika-vin02t9:142_2": "“sammādiṭṭhi maggo ceva hetu cā”ti. Porāṇāpi bhaṇanti “dassanamaggo sammādiṭṭhi,",
  "tika-vin02t9:142_3": "abhiniropanamaggo sammāsaṅkappo…pe… avikkhepamaggo sammāsamādhī”ti. Nanu ca aṅgāni",
  "tika-vin02t9:142_4": "samuditāni maggo antamaso sattaṅgavikalassa ariyamaggassa abhāvatoti? Saccametaṁ",
  "tika-vin02t9:142_5": "saccasampaṭivedhe, maggappaccayatāya pana yathāsakaṁ kiccakaraṇena paccekampi tāni",
  "tika-vin02t9:142_6": "maggoyeva, aññathā samuditānampi tesaṁ maggakiccaṁ na sambhaveyyāti. Sammādiṭṭhiādīsu",
  "tika-vin02t9:142_7": "sammā passatīti sammādiṭṭhi, sammā saṅkappeti sampayuttadhamme nibbānasaṅkhāte ārammaṇe",
  "tika-vin02t9:142_8": "abhiniropetīti sammāsaṅkappo, sammā vadati etāyāti sammāvācā, sammā karoti etenāti",
  "tika-vin02t9:142_9": "sammākammaṁ, tadeva sammākammanto, sammā ājīvati etenāti sammāājīvo, sammā vāyamati",
  "tika-vin02t9:142_10": "ussahatīti sammāvāyāmo, sammā sarati anussaratīti sammāsati, sammā samādhiyati cittaṁ",
  "tika-vin02t9:142_11": "etenāti sammāsamādhīti evaṁ nibbacanaṁ veditabbaṁ. Idāni ayaṁ kho sā bhikkhaveti",
  "tika-vin02t9:142_12": "tameva paṭipadaṁ nigamento āha. Tassattho – yvāyaṁ cattāropi lokuttaramagge ekato",
  "tika-vin02t9:142_13": "katvā kathito aṭṭhaṅgiko maggo, ayaṁ kho sā bhikkhave…pe… nibbānāya saṁvattatīti.",
  "tika-vin02t9:143_0": "14. Evaṁ majjhimapaṭipadaṁ sarūpato dassetvā idāni cattāri ariyasaccāni dassetuṁ",
  "tika-vin02t9:143_1": "“idaṁ kho pana, bhikkhave”tiādimāha. Tattha dukkhanti ettha du-iti ayaṁ saddo kucchite",
  "tika-vin02t9:143_2": "dissati. Kucchitañhi puttaṁ “duputto”ti vadanti, khaṁ-saddo pana tucche. Tucchañhi",
  "tika-vin02t9:143_3": "ākāsaṁ “kha”nti vuccati. Idañca paṭhamasaccaṁ kucchitaṁ anekaupaddavādhiṭṭhānato,",
  "tika-vin02t9:143_4": "tucchaṁ bālajanaparikappitadhuvasubhasukhattabhāvavirahitato, tasmā kucchitattā tucchattā",
  "tika-vin02t9:143_5": "ca “dukkha”nti vuccati. Yasmā panetaṁ buddhādayo ariyā paṭivijjhanti, tasmā “ariyasacca”nti",
  "tika-vin02t9:143_6": "vuccati. Ariyapaṭivijjhitabbañhi saccaṁ purimapade uttarapadalopena “ariyasacca”nti",
  "tika-vin02t9:143_7": "vuttaṁ. Ariyassa tathāgatassa saccantipi ariyasaccaṁ. Tathāgatena hi sayaṁ adhigatattā",
  "tika-vin02t9:143_8": "paveditattā tato eva ca aññehi adhigamanīyattā taṁ tassa hotīti. Atha vā etassa abhisambuddhattā",
  "tika-vin02t9:143_9": "ariyabhāvasiddhito ariyasādhakaṁ saccantipi ariyasaccaṁ pubbe viya uttarapadalopena.",
  "tika-vin02t9:143_10": "Avitathabhāvena vā araṇīyattā adhigantabbattā ariyaṁ saccantipi ariyasaccaṁ. Saccatthaṁ",
  "tika-vin02t9:143_11": "pana catunnampi saccānaṁ parato ekajjhaṁ dassayissāma.",
  "tika-vin02t9:144_0": "Idāni taṁ dukkhaṁ ariyasaccaṁ sarūpato dassetuṁ “jātipi dukkhā”tiādimāha. Tatrāyaṁ",
  "tika-vin02t9:144_1": "jāti-saddo anekattho. Tathā hesa “ekampi jātiṁ dvepi jātiyo”ti ettha bhave āgato.",
  "tika-vin02t9:144_2": "“Atthi, visākhe, nigaṇṭhā nāma samaṇajātī”ti ettha nikāye. “Jāti dvīhi khandhehi",
  "tika-vin02t9:144_3": "saṅgahitā”ti ettha saṅkhatalakkhaṇe. “Yaṁ mātukucchismiṁ paṭhamaṁ cittaṁ uppannaṁ",
  "tika-vin02t9:144_4": "paṭhamaṁ viññāṇaṁ pātubhūtaṁ, tadupādāya sāvassa jātī”ti ettha paṭisandhiyaṁ. “Sampatijāto,",
  "tika-vin02t9:144_5": "ānanda, bodhisatto”ti ettha pasūtiyaṁ. “Akkhitto anupakuṭṭho jātivādenā”ti ettha",
  "tika-vin02t9:144_6": "kule. Svāyamidha gabbhaseyyakānaṁ paṭisandhito paṭṭhāya yāva mātukucchimhā nikkhamanaṁ,",
  "tika-vin02t9:144_7": "tāva pavattesu khandhesu, itaresaṁ paṭisandhikkhaṇesvevāti daṭṭhabbo. Ayampi ca pariyāyakathāva,",
  "tika-vin02t9:144_8": "nippariyāyato pana tattha tattha nibbattamānānaṁ sattānaṁ ye khandhā pātubhavanti,",
  "tika-vin02t9:144_9": "tesaṁ paṭhamapātubhāvo jāti nāma.",
  "tika-vin02t9:145_0": "Kasmā panesā dukkhāti ce? Anekesaṁ dukkhānaṁ vatthubhāvato. Anekāni hi dukkhāni.",
  "tika-vin02t9:145_1": "Seyyathidaṁ – dukkhadukkhaṁ vipariṇāmadukkhaṁ saṅkhāradukkhaṁ paṭicchannadukkhaṁ",
  "tika-vin02t9:145_2": "appaṭicchannadukkhaṁ pariyāyadukkhaṁ nippariyāyadukkhanti. Tattha kāyikacetasikā",
  "tika-vin02t9:145_3": "dukkhā vedanā sabhāvato ca nāmato ca dukkhattā dukkhadukkhanti vuccati. Sukhā vedanā",
  "tika-vin02t9:145_4": "vipariṇāmadukkhuppattihetuto vipariṇāmadukkhaṁ. Upekkhā vedanā ceva sesā ca tebhūmakā",
  "tika-vin02t9:145_5": "saṅkhārā udayabbayapīḷitattā saṅkhāradukkhaṁ. Kaṇṇasūladantasūlarāgajapariḷāhadosajapariḷāhādikāyikacetasikā",
  "tika-vin02t9:145_6": "ābādhā pucchitvā jānitabbato upakkamassa ca apākaṭabhāvato paṭicchannadukkhaṁ. Dvattiṁsakammakāraṇādisamuṭṭhāno",
  "tika-vin02t9:145_7": "ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ.",
  "tika-vin02t9:145_8": "Ṭhapetvā dukkhadukkhaṁ sesadukkhaṁ saccavibhaṅge āgataṁ jātiādi sabbampi tassa tassa",
  "tika-vin02t9:145_9": "dukkhassa vatthubhāvato pariyāyadukkhaṁ. Dukkhadukkhaṁ pana nippariyāyadukkhanti",
  "tika-vin02t9:145_10": "vuccati. Tatrāyaṁ jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ",
  "tika-vin02t9:145_11": "āpāyikaṁ dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ",
  "tika-vin02t9:145_12": "uppajjati, tassa vatthubhāvato dukkhā. Tenāhu porāṇā –",
  "tika-vin02t9:146": "“Jāyetha no ce narakesu satto;",
  "tika-vin02t9:147": "Tatthaggidāhādikamappasayhaṁ;",
  "tika-vin02t9:148": "Labhetha dukkhaṁ na kuhiṁ patiṭṭhaṁ;",
  "tika-vin02t9:149": "Iccāha dukkhāti munīdha jātiṁ.",
  "tika-vin02t9:150": "“Dukkhaṁ tiracchesu kasāpatoda-",
  "tika-vin02t9:151": "Daṇḍābhighātādibhavaṁ anekaṁ;",
  "tika-vin02t9:152": "Yaṁ taṁ kathaṁ tattha bhaveyya jātiṁ;",
  "tika-vin02t9:153": "Vinā tahiṁ jāti tatopi dukkhā.",
  "tika-vin02t9:154": "“Petesu dukkhaṁ pana khuppipāsā-",
  "tika-vin02t9:155": "Vātātapādippabhavaṁ vicittaṁ;",
  "tika-vin02t9:156": "Yasmā ajātassa na tattha atthi;",
  "tika-vin02t9:157": "Tasmāpi dukkhaṁ muni jātimāha.",
  "tika-vin02t9:158": "“Tibbandhakāre ca asayha sīte;",
  "tika-vin02t9:159": "Lokantare yaṁ asuresu dukkhaṁ;",
  "tika-vin02t9:160": "Na taṁ bhave tattha na cassa jāti;",
  "tika-vin02t9:161": "Yato ayaṁ jāti tatopi dukkhā.",
  "tika-vin02t9:162": "“Yañcāpi gūthanarake viya mātu gabbhe;",
  "tika-vin02t9:163": "Satto vasaṁ ciramato bahi nikkhamañca;",
  "tika-vin02t9:164": "Pappoti dukkhamatighoramidampi natthi;",
  "tika-vin02t9:165": "Jātiṁ vinā itipi jāti ayañhi dukkhā.",
  "tika-vin02t9:166": "“Kiṁ bhāsitena bahunā nanu yaṁ kuhiñci;",
  "tika-vin02t9:167": "Atthīdha kiñcidapi dukkhamidaṁ kadāci;",
  "tika-vin02t9:168": "Nevatthi jātivirahena yato mahesi;",
  "tika-vin02t9:169": "Dukkhāti sabbapaṭhamaṁ imamāha jāti”nti. ;",
  "tika-vin02t9:170_0": "Jarāpidukkhāti ettha pana duvidhā jarā saṅkhatalakkhaṇañca khaṇḍiccādisammato santatiyaṁ",
  "tika-vin02t9:170_1": "ekabhavapariyāpannakkhandhapurāṇabhāvo ca, sā idha adhippetā. Sā panesā jarā saṅkhāradukkhabhāvato",
  "tika-vin02t9:170_2": "ceva dukkhavatthuto ca dukkhā. Yañhi aṅgapaccaṅgasithilabhāvaindriyavikāravirūpatāyobbanavināsavīriyāvisādasatimativippavāsaparaparibhavādianekapaccayaṁ",
  "tika-vin02t9:170_3": "kāyikacetasikaṁ dukkhamuppajjati, jarā tassa vatthu. Tenāhu porāṇā –",
  "tika-vin02t9:171": "“Aṅgānaṁ sithilībhāvā, indriyānaṁ vikārato;",
  "tika-vin02t9:172": "Yobbanassa vināsena, balassa upaghātato.",
  "tika-vin02t9:173": "“Vippavāsā satādīnaṁ, puttadārehi attano;",
  "tika-vin02t9:174": "Appasādanīyato ceva, bhiyyo bālattapattiyā.",
  "tika-vin02t9:175": "“Pappoti dukkhaṁ yaṁ macco, kāyikaṁ mānasaṁ tathā;",
  "tika-vin02t9:176": "Sabbametaṁ jarāhetu, yasmā tasmā jarā dukhā”ti. ;",
  "tika-vin02t9:177_0": "Byādhipi dukkhoti idaṁ padaṁ vibhaṅge dukkhasaccaniddesapāḷiyaṁ na āgataṁ, teneva",
  "tika-vin02t9:177_1": "visuddhimaggepi dukkhasaccaniddese taṁ na uddhaṭaṁ, dhammacakkapavattanasuttantapāḷiyaṁyeva",
  "tika-vin02t9:177_2": "pana upalabbhati, tasmā tatthevimassa vacane aññattha ca avacane kāraṇaṁ vīmaṁsitabbaṁ.",
  "tika-vin02t9:178_0": "Maraṇampi dukkhanti etthāpi duvidhaṁ maraṇaṁ saṅkhatalakkhaṇañca. Yaṁ sandhāya vuttaṁ",
  "tika-vin02t9:178_1": "“jarāmaraṇaṁ dvīhi khandhehi saṅgahita”nti. Ekabhavapariyāpannajīvitindriyappabandhavicchedo",
  "tika-vin02t9:178_2": "ca. Yaṁ sandhāya vuttaṁ “niccaṁ maraṇato bhaya”nti, taṁ idha adhippetaṁ. Jātipaccayamaraṇaṁ",
  "tika-vin02t9:178_3": "upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ.",
  "tika-vin02t9:178_4": "Tayidaṁ dukkhassa vatthubhāvato dukkhanti veditabbaṁ. Tenāhu porāṇā –",
  "tika-vin02t9:179": "“Pāpassa pāpakammādi-nimittamanupassato;",
  "tika-vin02t9:180": "Bhaddassāpasahantassa, viyogaṁ piyavatthukaṁ;",
  "tika-vin02t9:181": "Mīyamānassa yaṁ dukkhaṁ, mānasaṁ avisesato.",
  "tika-vin02t9:182": "“Sabbesañcāpi yaṁ sandhi-bandhanacchedanādikaṁ;",
  "tika-vin02t9:183": "Vitujjamānamammānaṁ, hoti dukkhaṁ sarīrajaṁ.",
  "tika-vin02t9:184": "“Asayhamappaṭikāraṁ, dukkhassetassidaṁ yato;",
  "tika-vin02t9:185": "Maraṇaṁ vatthu tenetaṁ, dukkhamicceva bhāsita”nti. ;",
  "tika-vin02t9:186": "Imasmiñca ṭhāne “sokaparidevadukkhadomanassupāyāsāpi dukkhā”ti vibhaṅge dukkhasaccaniddese āgataṁ, idha pana taṁ natthi, tatthāpi kāraṇaṁ pariyesitabbaṁ.",
  "tika-vin02t9:187": "Appiyehi sampayogo dukkhoti ettha appiyasampayogo nāma amanāpehi sattasaṅkhārehi samodhānaṁ. Sopi dukkhavatthuto dukkho. Tenāhu porāṇā –",
  "tika-vin02t9:188": "“Disvāva appiye dukkhaṁ, paṭhamaṁ hoti cetasi;",
  "tika-vin02t9:189": "Tadupakkamasambhūta-matha kāye yato idha.",
  "tika-vin02t9:190": "“Tato dukkhadvayassāpi, vatthuto so mahesinā;",
  "tika-vin02t9:191": "Dukkho vuttoti viññeyyo, appiyehi samāgamo”ti.",
  "tika-vin02t9:192": "Piyehi vippayogo dukkhoti ettha pana piyavippayogo nāma manāpehi sattasaṅkhārehi vinābhāvo. Sopi sokadukkhassa vatthuto dukkho. Tenāhu porāṇā –",
  "tika-vin02t9:193": "“Ñātidhanādiviyogā;",
  "tika-vin02t9:194": "Sokasarasamappitā vitujjanti;",
  "tika-vin02t9:195": "Bālā yato tatoyaṁ;",
  "tika-vin02t9:196": "Dukkhoti mato piyavippayogo”ti.",
  "tika-vin02t9:197_0": "Yampicchaṁ na labhatīti ettha “aho vata mayaṁ na jātidhammā assāmā”tiādīsu alabbhaneyyavatthūsu",
  "tika-vin02t9:197_1": "icchāva “yampicchaṁ na labhati, tampi dukkha”nti vuttā, sāpi dukkhavatthuto dukkhā. Tenāhu porāṇā –",
  "tika-vin02t9:198": "“Taṁ taṁ patthayamānānaṁ, tassa tassa alābhato;",
  "tika-vin02t9:199": "Yaṁ vighātamayaṁ dukkhaṁ, sattānaṁ idha jāyati.",
  "tika-vin02t9:200": "“Alabbhaneyyavatthūnaṁ, patthanā tassa kāraṇaṁ;",
  "tika-vin02t9:201": "Yasmā tasmā jino dukkhaṁ, icchitālābhamabravī”ti.",
  "tika-vin02t9:202_0": "Saṁkhittena pañcupādānakkhandhā dukkhāti ettha pana yasmā indhanamiva pāvako, lakkhamiva",
  "tika-vin02t9:202_1": "paharaṇāni, gorūpaṁ viya ḍaṁsamakasādayo, khettamiva lāyakā, gāmaṁ viya gāmaghātakā,",
  "tika-vin02t9:202_2": "upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṁ,",
  "tika-vin02t9:202_3": "pupphaphalapallavāni viya rukkhesu upādānakkhandhesuyeva nibbattanti, upādānakkhandhānañca",
  "tika-vin02t9:202_4": "ādidukkhaṁ jāti, majjhedukkhaṁ jarā, pariyosānadukkhaṁ maraṇaṁ, manorathavighātappattānañca",
  "tika-vin02t9:202_5": "icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva",
  "tika-vin02t9:202_6": "dukkhāti yadetaṁ ekamekaṁ dassetvā vuccamānaṁ anekehipi kappehi na sakkā anavasesato",
  "tika-vin02t9:202_7": "vattuṁ, tasmā taṁ sabbampi dukkhaṁ ekajalabindumhi sakalasamuddajalarasaṁ viya yesu",
  "tika-vin02t9:202_8": "kesuci pañcupādānakkhandhesu saṅkhipitvā dassetuṁ “saṁkhittena pañcupādānakkhandhā",
  "tika-vin02t9:202_9": "dukkhā”ti bhagavā avoca. Tenāhu porāṇā –",
  "tika-vin02t9:203": "“Jātippabhutikaṁ dukkhaṁ, yaṁ vuttamidha tādinā;",
  "tika-vin02t9:204": "Avuttaṁ yañca taṁ sabbaṁ, vinā ete na vijjati.",
  "tika-vin02t9:205": "“Yasmā tasmā upādāna-kkhandhā saṅkhepato ime;",
  "tika-vin02t9:206": "Dukkhāti vuttā dukkhanta-desakena mahesinā”ti.",
  "tika-vin02t9:207_0": "Evaṁ sarūpato dukkhasaccaṁ dassetvā idāni samudayasaccaṁ dassetuṁ “idaṁ kho pana,",
  "tika-vin02t9:207_1": "bhikkhave, dukkhasamudaya”ntiādimāha. Tattha saṁ-iti ayaṁ saddo “samāgamo sameta”ntiādīsu",
  "tika-vin02t9:207_2": "saṁyogaṁ dīpeti, u-iti ayaṁ “uppannaṁ udita”ntiādīsu uppattiṁ. Aya-saddo pana kāraṇaṁ",
  "tika-vin02t9:207_3": "dīpeti. Idañcāpi dutiyasaccaṁ avasesapaccayasamāyoge sati dukkhassuppattikāraṇanti",
  "tika-vin02t9:207_4": "dukkhassa saṁyoge uppattikāraṇattā “dukkhasamudaya”nti vuccati. Yāyaṁ taṇhāti yā",
  "tika-vin02t9:207_5": "ayaṁ taṇhā. Ponobbhavikāti punabbhavakaraṇaṁ punabbhavo uttarapadalopena, punabbhavo",
  "tika-vin02t9:207_6": "sīlametissāti ponobbhavikā. Nandīrāgena sahagatāti nandīrāgasahagatā. Idaṁ vuttaṁ",
  "tika-vin02t9:207_7": "hoti “nandanato rajjanato ca nandīrāgabhāvaṁ sabbāsu avatthāsu appaccakkhāya vuttiyā",
  "tika-vin02t9:207_8": "nandīrāgasahagatā”ti. Tatratatrābhinandinīti yatra yatra attabhāvo nibbattati, tatratatrābhinandinī.",
  "tika-vin02t9:208_0": "Seyyathidanti nipāto, tassa sā katamāti ceti ayamattho. Rūpataṇhādibhedena chabbidhāyeva",
  "tika-vin02t9:208_1": "taṇhā pavattiākārabhedato kāmataṇhādivasena tividhā vuttā. Rūpataṇhāyeva hi yadā",
  "tika-vin02t9:208_2": "cakkhussa āpāthamāgataṁ rūpārammaṇaṁ kāmassādavasena assādayamānā pavattati, tadā",
  "tika-vin02t9:208_3": "kāmataṇhā nāma hoti. Yadā tadevārammaṇaṁ dhuvaṁ sassatanti pavattāya sassatadiṭṭhiyā",
  "tika-vin02t9:208_4": "saddhiṁ pavattati, tadā bhavataṇhā nāma hoti. Sassatadiṭṭhisahagato hi rāgo “bhavataṇhā”ti",
  "tika-vin02t9:208_5": "vuccati. Yadā pana tadevārammaṇaṁ ucchijjati vinassatīti pavattāya ucchedadiṭṭhiyā",
  "tika-vin02t9:208_6": "saddhiṁ pavattati, tadā vibhavataṇhā nāma hoti. Ucchedadiṭṭhisahagato hi rāgo “vibhavataṇhā”ti",
  "tika-vin02t9:208_7": "vuccati. Esa nayo saddataṇhādīsupi.",
  "tika-vin02t9:209_0": "Kasmā panettha taṇhāva samudayasaccaṁ vuttāti? Visesahetubhāvato. Avijjā hi bhavesu",
  "tika-vin02t9:209_1": "ādīnavaṁ paṭicchādentī diṭṭhiādiupādānañca tattha tattha abhinivisamānaṁ taṇhaṁ abhivaḍḍheti,",
  "tika-vin02t9:209_2": "dosādayopi kammassa kāraṇaṁ honti, taṇhā pana taṁtaṁbhavayonigativiññāṇaṭṭhitisattāāvāsasattanikāyakulabhogissariyādivicittataṁ",
  "tika-vin02t9:209_3": "abhipatthentī kammavicittatāya upanissayataṁ kammassa ca sahāyabhāvaṁ upagacchantī",
  "tika-vin02t9:209_4": "bhavādivicittataṁ niyameti, tasmā dukkhassa visesahetubhāvato aññesupi avijjāupādānakammādīsu",
  "tika-vin02t9:209_5": "sutte abhidhamme ca avasesakilesākusalamūlādīsu vuttesu dukkhahetūsu vijjamānesu",
  "tika-vin02t9:209_6": "taṇhāva “samudayasacca”nti vuttāti veditabbaṁ.",
  "tika-vin02t9:210_0": "Idāni dukkhanirodhaṁ ariyasaccaṁ dassetuṁ “idaṁ kho pana, bhikkhave, dukkhanirodha”ntiādimāha.",
  "tika-vin02t9:210_1": "Tattha yasmā ni-saddo abhāvaṁ, rodha-saddo ca cārakaṁ dīpeti, tasmā abhāvo ettha",
  "tika-vin02t9:210_2": "saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ",
  "tika-vin02t9:210_3": "saṁsāracārakasaṅkhātassa dukkharodhassa abhāvo hoti tappaṭipakkhattātipi “dukkhanirodha”nti",
  "tika-vin02t9:210_4": "vuccati. Dukkhassa vā anuppādanirodhapaccayattā dukkhanirodhaṁ. Dukkhanirodhaṁ dassentena",
  "tika-vin02t9:210_5": "cettha “yo tassāyeva taṇhāyā”tiādinā nayena samudayanirodho vutto, so kasmā vuttoti",
  "tika-vin02t9:210_6": "ce? Samudayanirodhena dukkhanirodho. Byādhinimittavūpasamena byādhivūpasamo viya",
  "tika-vin02t9:210_7": "hi hetunirodhena phalanirodho, tasmā samudayanirodheneva dukkhaṁ nirujjhati, na aññathā. Tenāha –",
  "tika-vin02t9:211": "“Yathāpi mūle anupaddave daḷhe;",
  "tika-vin02t9:212": "Chinnopi rukkho punareva rūhati;",
  "tika-vin02t9:213": "Evampi taṇhānusaye anūhate;",
  "tika-vin02t9:214": "Nibbattatī dukkhamidaṁ punappuna”nti. ;",
  "tika-vin02t9:215_0": "Iti yasmā samudayanirodheneva dukkhaṁ nirujjhati, tasmā bhagavā dukkhanirodhaṁ dassento",
  "tika-vin02t9:215_1": "samudayanirodhena desesi. Sīhasamānavuttino hi tathāgatā. Te dukkhaṁ nirodhentā dukkhanirodhañca",
  "tika-vin02t9:215_2": "desentā hetumhi paṭipajjanti, na phale. Yathā hi sīho yenattani saro khitto, tattheva",
  "tika-vin02t9:215_3": "attano balaṁ dasseti, na sare, tathā buddhānaṁ kāraṇe paṭipatti, na phale. Titthiyā",
  "tika-vin02t9:215_4": "pana suvānavuttino. Te dukkhaṁ nirodhentā dukkhanirodhañca desentā attakilamathānuyogadesanādīhi",
  "tika-vin02t9:215_5": "phale paṭipajjanti, na hetumhi. Yathā hi sunakhā kenaci leḍḍuppahāre dinne bhussantā",
  "tika-vin02t9:215_6": "leḍḍuṁ khādanti, na pahāradāyake uṭṭhahanti, evaṁ aññatitthiyā dukkhaṁ nirodhetukāmā",
  "tika-vin02t9:215_7": "kāyakhedamanuyujjanti, na kilesanirodhanaṁ, evaṁ tāva dukkhanirodhassa samudayanirodhavasena",
  "tika-vin02t9:215_8": "desanāya payojanaṁ veditabbaṁ.",
  "tika-vin02t9:216_0": "Ayaṁ panettha attho. Tassāyeva taṇhāyāti tassā “ponobbhavikā”ti vatvā kāmataṇhādivasena",
  "tika-vin02t9:216_1": "vibhattataṇhāya. Virāgo vuccati maggo. “Virāgā vimuccatī”ti hi vuttaṁ. Virāgena nirodho",
  "tika-vin02t9:216_2": "virāganirodho, anusayasamugghātato aseso virāganirodho asesavirāganirodho. Atha vā",
  "tika-vin02t9:216_3": "virāgoti pahānaṁ vuccati, tasmā anusayasamugghātato aseso virāgo aseso nirodhoti",
  "tika-vin02t9:216_4": "evampettha yojanā daṭṭhabbā, atthato pana sabbāneva etāni nibbānassa vevacanāni.",
  "tika-vin02t9:216_5": "Paramatthato hi dukkhanirodho ariyasaccanti nibbānaṁ vuccati. Yasmā pana taṁ āgamma",
  "tika-vin02t9:216_6": "taṇhā virajjati ceva nirujjhati ca, tasmā “virāgo”ti ca “nirodho”ti ca vuccati. Yasmā",
  "tika-vin02t9:216_7": "ca tadeva āgamma tassā cāgādayo honti, kāmaguṇālayādīsu cettha ekopi ālayo natthi,",
  "tika-vin02t9:216_8": "tasmā cāgo paṭinissaggo mutti anālayoti vuccati.",
  "tika-vin02t9:217_0": "Idāni dukkhanirodhagāminipaṭipadāariyasaccaṁ dassetuṁ “idaṁ kho pana, bhikkhave,",
  "tika-vin02t9:217_1": "dukkhanirodhagāminī”tiādimāha. Yasmā panetaṁ ariyasaccaṁ dukkhanirodhaṁ gacchati",
  "tika-vin02t9:217_2": "ārammaṇavasaena tadabhimukhabhūtattā, paṭipadā ca hoti dukkhanirodhappattiyā, tasmā",
  "tika-vin02t9:217_3": "“dukkhanirodhagāminī paṭipadā”ti vuccati. Sesamettha vuttanayameva. Ko pana nesaṁ",
  "tika-vin02t9:217_4": "dukkhādīnaṁ saccaṭṭhoti? Yo paññācakkhunā upaparikkhiyamānānaṁ māyāva viparīto, marīciva",
  "tika-vin02t9:217_5": "visaṁvādako, titthiyānaṁ attā viya anupalabbhasabhāvo ca na hoti, atha kho bādhanappabhavasantiniyyānappakārena",
  "tika-vin02t9:217_6": "tacchāviparītabhūtabhāvena ariyañāṇassa gocaro hotiyeva, esa aggilakkhaṇaṁ viya lokapakati",
  "tika-vin02t9:217_7": "viya ca tacchāviparītabhūtabhāvo saccaṭṭhoti veditabbo. Ettha ca aggilakkhaṇaṁ nāma",
  "tika-vin02t9:217_8": "uṇhattaṁ. Tañhi katthaci kaṭṭhādiupādānabhede visaṁvādakaṁ viparītaṁ abhūtaṁ vā kadācipi",
  "tika-vin02t9:217_9": "na hoti, “jātidhammā jarādhammā, atho maraṇadhammino”ti evaṁ vuttajātiādikā lokapakatīti",
  "tika-vin02t9:217_10": "veditabbā. “Ekaccānaṁ tiracchānānaṁ tiriyaṁ dīghatā, manussādīnaṁ uddhaṁ dīghatā,",
  "tika-vin02t9:217_11": "vuddhiniṭṭhappattānaṁ puna avaḍḍhananti evamādikā ca lokapakatī”ti vadanti.",
  "tika-vin02t9:218": "Apica –",
  "tika-vin02t9:219": "Nābādhakaṁ yato dukkhaṁ, dukkhā aññaṁ na bādhakaṁ;",
  "tika-vin02t9:220": "Bādhakattaniyāmena, tato saccamidaṁ mataṁ.",
  "tika-vin02t9:221": "Taṁ vinā nāññato dukkhaṁ, na hoti na ca taṁ tato;",
  "tika-vin02t9:222": "Dukkhahetuniyāmena, iti saccaṁ visattikā.",
  "tika-vin02t9:223": "Nāññā nibbānato santi, santaṁ na ca na taṁ yato;",
  "tika-vin02t9:224": "Santabhāvaniyāmena, tato saccamidaṁ mataṁ.",
  "tika-vin02t9:225": "Maggā aññaṁ na niyyānaṁ, aniyyāno na cāpi so;",
  "tika-vin02t9:226": "Tacchaniyyānabhāvattā, iti so saccasammato.",
  "tika-vin02t9:227": "Iti tacchāvipallāsa-bhūtabhāvaṁ catūsupi;",
  "tika-vin02t9:228": "Dukkhādīsvavisesena, saccaṭṭhaṁ āhu paṇḍitāti. ;",
  "tika-vin02t9:229_0": "15.Pubbe ananussutesūti ito pubbe “idaṁ dukkha”ntiādinā na anussutesu assutapubbesu",
  "tika-vin02t9:229_1": "catusaccadhammesu. Cakkhuntiādīni ñāṇavevacanāneva. Ñāṇameva hettha paccakkhato dassanaṭṭhena",
  "tika-vin02t9:229_2": "cakkhu viyāti cakkhu, ñāṇaṭṭhena ñāṇaṁ, pakārato jānanaṭṭhena paññā, paṭivijjhanaṭṭhena",
  "tika-vin02t9:229_3": "vijjā, saccappaṭicchādakassa mohandhakārassa vidhamanato obhāsanaṭṭhena ālokoti vuttaṁ.",
  "tika-vin02t9:229_4": "Taṁ panetaṁ catūsu saccesu lokiyalokuttaramissakaṁ niddiṭṭhanti veditabbaṁ.",
  "tika-vin02t9:230_0": "16.Yāvakīvañcāti yattakaṁ kālaṁ. Tiparivaṭṭanti saccañāṇakiccañāṇakatañāṇasaṅkhātānaṁ",
  "tika-vin02t9:230_1": "tiṇṇaṁ parivaṭṭānaṁ vasena tiparivaṭṭaṁ. Saccañāṇādivasena hi tayo parivaṭṭā etassāti",
  "tika-vin02t9:230_2": "tiparivaṭṭanti vuccati ñāṇadassanaṁ. Ettha ca “idaṁ dukkhaṁ ariyasaccaṁ, idaṁ dukkhasamudaya”nti",
  "tika-vin02t9:230_3": "evaṁ catūsu saccesu yathābhūtañāṇaṁ saccañāṇaṁ nāma. Tesuyeva “pariññeyyaṁ pahātabbaṁ",
  "tika-vin02t9:230_4": "sacchikātabbaṁ bhāvetabba”nti evaṁ kattabbakiccajānanañāṇaṁ kiccañāṇaṁ nāma. “Pariññātaṁ",
  "tika-vin02t9:230_5": "pahīnaṁ sacchikataṁ bhāvita”nti evaṁ tassa katabhāvajānanañāṇaṁ katañāṇaṁ nāma. Dvādasākāranti",
  "tika-vin02t9:230_6": "tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena dvādasākāraṁ. Ñāṇadassananti",
  "tika-vin02t9:230_7": "etesaṁ tiparivaṭṭānaṁ dvādasannaṁ ākārānaṁ vasena uppannañāṇasaṅkhātaṁ dassanaṁ.",
  "tika-vin02t9:231_0": "Anuttaraṁ sammāsambodhinti uttaravirahitaṁ sabbaseṭṭhaṁ sammā sāmañca bodhiṁ. Atha",
  "tika-vin02t9:231_1": "vā pasatthaṁ sundarañca bodhiṁ. Bodhīti ca bhagavato arahattamaggo idhādhippeto.",
  "tika-vin02t9:231_2": "Sāvakānaṁ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā.",
  "tika-vin02t9:231_3": "Tesañhi kassaci arahattamaggo arahattaphalameva deti, kassaci tisso vijjā, kassaci",
  "tika-vin02t9:231_4": "cha abhiññā, kassaci catasso paṭisambhidā, kassaci sāvakapāramīñāṇaṁ. Paccekabuddhānampi",
  "tika-vin02t9:231_5": "paccekabodhiñāṇameva deti, buddhānaṁ pana sabbaguṇasampattiṁ deti abhiseko viya rañño",
  "tika-vin02t9:231_6": "sabbalokissariyabhāvaṁ. Tasmā aññassa kassacipi anuttarā bodhi na hotīti. Abhisambuddhoti",
  "tika-vin02t9:231_7": "paccaññāsinti abhisambuddho ahaṁ patto paṭivijjhitvā ṭhitoti evaṁ paṭijāniṁ. Ñāṇañca",
  "tika-vin02t9:231_8": "pana me dassanaṁ udapādīti adhigataguṇānaṁ yāthāvato dassanasamatthaṁ paccavekkhaṇañāṇañca",
  "tika-vin02t9:231_9": "pana me udapādi. Akuppā me vimuttīti ayaṁ mayhaṁ arahattaphalavimutti akuppā paṭipakkhehi",
  "tika-vin02t9:231_10": "na kopetabbāti evaṁ ñāṇaṁ udapādi. Tattha dvīhākārehi akuppatā veditabbā maggasaṅkhātakāraṇato",
  "tika-vin02t9:231_11": "ca ārammaṇato ca. Sā hi catūhi maggehi samucchinnakilesānaṁ puna anivattanatāya kāraṇatopi",
  "tika-vin02t9:231_12": "akuppā, akuppadhammaṁ nibbānaṁ ārammaṇaṁ katvā pavattatāya ārammaṇatopi akuppā anākuppārammaṇānaṁ",
  "tika-vin02t9:231_13": "lokiyasamāpattīnaṁ tadabhāvato. Antimāti pacchimā. Natthi dāni punabbhavoti idāni",
  "tika-vin02t9:231_14": "puna añño bhavo nāma natthīti.",
  "tika-vin02t9:232_0": "Imasmiñca pana veyyākaraṇasminti imasmiṁ niggāthake sutte. Niggāthakañhi suttaṁ pucchāvissajjanasahitaṁ",
  "tika-vin02t9:232_1": "“veyyākaraṇa”nti vuccati. Bhaññamāneti bhaṇiyamāne, desiyamāneti attho. Virajanti",
  "tika-vin02t9:232_2": "apāyagamanīyarāgarajādīnaṁ vigamena virajaṁ. Vītamalanti anavasesadiṭṭhivicikicchāmalāpagamena",
  "tika-vin02t9:232_3": "vītamalaṁ. Paṭhamamaggavajjhakilesarajābhāvena vā virajaṁ, pañcavidhadussīlyamalāpagamena",
  "tika-vin02t9:232_4": "vītamalaṁ. Dhammacakkhunti brahmāyusutte heṭṭhimā tayo maggā vuttā, cūḷarāhulovāde",
  "tika-vin02t9:232_5": "āsavakkhayo, idha pana sotāpattimaggo adhippeto. Catusaccasaṅkhātesu dhammesu tesaṁ",
  "tika-vin02t9:232_6": "dassanaṭṭhena cakkhūti dhammacakkhu, heṭṭhimesu vā tīsu maggadhammesu ekaṁ sotāpattimaggasaṅkhātaṁ",
  "tika-vin02t9:232_7": "cakkhūti dhammacakkhu, samathavipassanādhammanibbattatāya sīlāditividhadhammakkhandhabhūtatāya",
  "tika-vin02t9:232_8": "vā dhammamayaṁ cakkhūtipi dhammacakkhu, tassa uppattiākāradassanatthaṁ “yaṁ kiñci",
  "tika-vin02t9:232_9": "samudayadhammaṁ, sabbaṁ taṁ nirodhadhamma”nti āha. Nanu ca maggañāṇaṁ asaṅkhatadhammārammaṇaṁ,",
  "tika-vin02t9:232_10": "na saṅkhatadhammārammaṇanti? Saccametaṁ, yasmā taṁ nirodhaṁ ārammaṇaṁ katvā kiccavasena",
  "tika-vin02t9:232_11": "sabbasaṅkhataṁ asammohappaṭivedhavasena paṭivijjhantaṁ uppajjati, tasmā tathā vuttaṁ.",
  "tika-vin02t9:233_0": "17.Dhammacakketi paṭivedhañāṇañceva desanāñāṇañca pavattanaṭṭhena cakkanti dhammacakkaṁ.",
  "tika-vin02t9:233_1": "Bodhipallaṅke nisinnassa hi catūsu saccesu uppannaṁ dvādasākāraṁ paṭivedhañāṇampi,",
  "tika-vin02t9:233_2": "isipatane nisinnassa dvādasākārāya saccadesanāya pavattakaṁ desanāñāṇampi dhammacakkaṁ",
  "tika-vin02t9:233_3": "nāma. Ubhayampi hetaṁ dasabalassa ure pavattañāṇameva. Tadubhayaṁ imāya desanāya",
  "tika-vin02t9:233_4": "pakāsentena bhagavatā dhammacakkaṁ pavattitaṁ nāma. Taṁ panetaṁ dhammacakkaṁ yāva",
  "tika-vin02t9:233_5": "aññāsikoṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāti,",
  "tika-vin02t9:233_6": "tāva bhagavā pavatteti nāma pavattanakiccassa aniṭṭhitattā. Patiṭṭhite pavattitaṁ",
  "tika-vin02t9:233_7": "nāma kassapasammāsambuddhassa sāsanantaradhānato paṭṭhāya yāva buddhuppādo, ettakaṁ",
  "tika-vin02t9:233_8": "kālaṁ appavattapubbassa pavattitattā. Taṁ sandhāya “pavattite ca pana bhagavatā dhammacakke",
  "tika-vin02t9:233_9": "bhummā devā saddamanussāvesu”ntiādi vuttaṁ. Tattha bhummāti bhūmaṭṭhakadevatā. Saddamanussāvesunti",
  "tika-vin02t9:233_10": "ekappahāreneva sādhukāraṁ datvā “etaṁ bhagavatā”tiādīni vadantā anussāvayiṁsu. Obhāsoti",
  "tika-vin02t9:233_11": "sabbaññutaññāṇānubhāvena pavatto cittapaccayautusamuṭṭhāno obhāso. So hi tadā devānaṁ",
  "tika-vin02t9:233_12": "devānubhāvaṁ atikkamitvā virocittha. Aññāsi vata bho koṇḍaññoti imassapi udānassa",
  "tika-vin02t9:233_13": "udāharaṇaghoso dasasahassilokadhātuṁ pharitvā aṭṭhāsi. Bhagavato hi dhammacakkappavattanassa",
  "tika-vin02t9:233_14": "ārambhe viya parisamāpanepi ativiya uḷāratamaṁ pītisomanassaṁ udapādi.",
  "tika-vin02t9:234_0": "18. Diṭṭho ariyasaccadhammo etenāti diṭṭhadhammo. Esa nayo sesapadesupi. Ettha ca",
  "tika-vin02t9:234_1": "dassanaṁ nāma ñāṇadassanato aññampi atthīti taṁnivattanatthaṁ “pattadhammo”ti vuttaṁ.",
  "tika-vin02t9:234_2": "Patti ca ñāṇasampattito aññāpi vijjatīti tato visesanatthaṁ “viditadhammo”ti vuttaṁ.",
  "tika-vin02t9:234_3": "Sā panesā viditadhammatā ekadesatopi hotīti nippadesato viditabhāvaṁ dassetuṁ “pariyogāḷhadhammo”ti",
  "tika-vin02t9:234_4": "vuttaṁ. Tenassa saccābhisambodhiṁyeva dīpeti. Maggañāṇañhi ekābhisamayavasena pariññādikiccaṁ",
  "tika-vin02t9:234_5": "sādhentaṁ nippadesena catusaccadhammaṁ samantato ogāḷhaṁ nāma hoti. Sappaṭibhayakantārasadisā",
  "tika-vin02t9:234_6": "soḷasavatthukā aṭṭhavatthukā ca tiṇṇā vicikicchā anenāti tiṇṇavicikiccho. Pavattiādīsu",
  "tika-vin02t9:234_7": "“evaṁ nukho na nukho”ti evaṁ pavattikā vigatā samucchinnā kathaṁkathā assāti vigatakathaṁkatho.",
  "tika-vin02t9:234_8": "Vesārajjappattoti sārajjakarānaṁ pāpadhammānaṁ pahīnattā tappaṭipakkhesu ca sīlādīsu",
  "tika-vin02t9:234_9": "guṇesu suppatiṭṭhitattā visāradabhāvaṁ veyyattiyaṁ patto adhigato. Svāyaṁ vesārajjappattisuppatiṭṭhitabhāvo",
  "tika-vin02t9:234_10": "katthāti āha “satthusāsane”ti. Attanā paccakkhato adhigatattā na paraṁ pacceti, parassa",
  "tika-vin02t9:234_11": "saddhāya ettha nappavattati, na tassa paro paccetabbo atthīti aparappaccayo.",
  "tika-vin02t9:235_0": "Labheyyāhanti labheyyaṁ ahaṁ, āyācanavacanametaṁ. Ehīti āyācitānaṁ pabbajjūpasampadānaṁ",
  "tika-vin02t9:235_1": "anumatabhāvappakāsanavacanaṁ, tasmā ehi sampaṭicchāhi yathāyācitaṁ pabbajjūpasampadavisesanti",
  "tika-vin02t9:235_2": "attho. Iti-saddo tassa ehibhikkhūpasampadāpaṭilābhanimittavacanapariyosānadassano.",
  "tika-vin02t9:235_3": "Tadavasāno hi tassa bhikkhubhāvo. Tenevāha “ehi bhikkhūti bhagavato vacanena abhinipphannā",
  "tika-vin02t9:235_4": "sāva tassa āyasmato ehibhikkhūpasampadā ahosī”ti. Cara brahmacariyanti uparimaggattayasaṅkhātaṁ",
  "tika-vin02t9:235_5": "brahmacariyaṁ samadhigaccha. Kimatthaṁ? Sammā dukkhassa antakiriyāya. Idhāpi “avocā”ti",
  "tika-vin02t9:235_6": "sambandhitabbaṁ. “Nava koṭisahassānī”tiādinā vuttappabhedānaṁ anekasahassānaṁ saṁvaravinayānaṁ",
  "tika-vin02t9:235_7": "samādiyitvā vattanena uparibhūtā aggabhūtā sampadāti upasampadā.",
  "tika-vin02t9:236_0": "19.Nīhārabhattoti nīhaṭabhatto, gāmato bhikkhaṁ nīharitvā bhikkhūhi dinnabhattoti",
  "tika-vin02t9:236_1": "attho. Bhagavā hi daharakumārake viya te bhikkhū pariharanto pāṭipadadivasato paṭṭhāya",
  "tika-vin02t9:236_2": "piṇḍapātatthāyapi gāmaṁ apavisitvā antovihāreyeva vasi.",
  "tika-vin02t9:237": "Dhammacakkappavattanasuttavaṇṇanā niṭṭhitā.",
  "tika-vin02t9:238": "Anattalakkhaṇasuttavaṇṇanā",
  "tika-vin02t9:239_0": "20.Āmantesīti āsāḷhīpuṇṇamadivase dhammacakkappavattanato paṭṭhāya anukkamena sotāpattiphale",
  "tika-vin02t9:239_1": "patiṭṭhite aññāsikoṇḍaññappamukhe pañcavaggiye “idāni tesaṁ āsavakkhayāya dhammaṁ",
  "tika-vin02t9:239_2": "desessāmī”ti pañcamiyā pakkhassa āmantesi. Anattāti avasavattanaṭṭhena asāmikaṭṭhena",
  "tika-vin02t9:239_3": "suññataṭṭhena attapaṭikkhepaṭṭhenāti evaṁ catūhi kāraṇehi anattā. Tattha “uppannaṁ",
  "tika-vin02t9:239_4": "rūpaṁ ṭhitiṁ mā pāpuṇātu, ṭhānappattaṁ mā jīratu, jarappattaṁ mā bhijjatu, udayabbayehi",
  "tika-vin02t9:239_5": "mā kilamayatū”ti na ettha kassaci vasībhāvo atthi, svāyamassa avasavattanaṭṭho. Sāmibhūtassa",
  "tika-vin02t9:239_6": "kassaci abhāvo asāmikaṭṭho. Nivāsīkārakavedakaadhiṭṭhāyakavirahena tato suññatā suññataṭṭho.",
  "tika-vin02t9:239_7": "Paraparikappitaattasabhāvābhāvo eva attapaṭikkhepaṭṭho. Idāni anattataṁyeva vibhāvetuṁ",
  "tika-vin02t9:239_8": "“rūpañca hidaṁ bhikkhave”tiādimāha. Tattha attā abhavissāti kārako vedako sayaṁvasīti",
  "tika-vin02t9:239_9": "evaṁbhūto attā abhavissāti adhippāyo. Evañhi sati rūpassa ābādhāya saṁvattanaṁ ayujjamānakaṁ",
  "tika-vin02t9:239_10": "siyā. Kāmañcettha “yasmā ca kho, bhikkhave, rūpaṁ anattā, tasmā rūpaṁ ābādhāya saṁvattatī”ti",
  "tika-vin02t9:239_11": "rūpassa anattatāya dukkhatā vibhāvitā viya dissati, tathāpi “yasmā rūpaṁ ābādhāya",
  "tika-vin02t9:239_12": "saṁvattati, tasmā anattā”ti pākaṭāya sābādhatāya rūpassa attasārābhāvo vibhāvito,",
  "tika-vin02t9:239_13": "tato eva ca “na ca labbhati rūpe ‘evaṁ me rūpaṁ hotu, evaṁ me rūpaṁ mā ahosī’ti”",
  "tika-vin02t9:239_14": "rūpe kassaci anissaratā tassa ca avasavattanākāro dassito. Vedanādīsupi eseva nayo.",
  "tika-vin02t9:240_0": "21.Taṁ kiṁmaññatha bhikkhaveti idaṁ kasmā āraddhaṁ? Ettakena ṭhānena anattalakkhaṇameva",
  "tika-vin02t9:240_1": "kathitaṁ, na aniccadukkhalakkhaṇāni, idāni tāni dassetvā samodhānetvā tīṇipi lakkhaṇāni",
  "tika-vin02t9:240_2": "dassetuṁ idamāraddhanti veditabbaṁ. Aniccaṁ bhanteti bhante yasmā hutvā na hoti,",
  "tika-vin02t9:240_3": "tasmā aniccaṁ. Yasmā pubbe asantaṁ paccayasamavāyena hutvā uppajjitvā puna bhaṅgupagamanena",
  "tika-vin02t9:240_4": "na hoti, tasmā na niccanti aniccaṁ, addhuvanti adhippāyo. Atha vā uppādavayavantatāya",
  "tika-vin02t9:240_5": "tāvakālikatāya vipariṇāmakoṭiyā niccappaṭikkhepatoti imehipi kāraṇehi aniccaṁ. Ettha",
  "tika-vin02t9:240_6": "khaṇe khaṇe uppajjanavasena nirujjhanavasena ca pavattanato uppādavayavantatā. Taṅkhaṇikatāya",
  "tika-vin02t9:240_7": "tāvakālikatā. Vipariṇāmavantatāya vipariṇāmakoṭi. Rūpañhi uppādādivikārāpajjanena",
  "tika-vin02t9:240_8": "vipariṇāmantaṁ vināsaṁ pāpuṇāti. Niccasabhāvābhāvo eva niccapaṭikkhepo. Aniccā hi",
  "tika-vin02t9:240_9": "dhammā, teneva attano aniccabhāvena atthato niccataṁ paṭikkhipanti nāma.",
  "tika-vin02t9:241_0": "Dukkhaṁ bhanteti bhante paṭipīḷanākārena dukkhaṁ. Uppādajarābhaṅgavasena hi rūpassa",
  "tika-vin02t9:241_1": "nirantaraṁ bādhati, paṭipīḷanākārenassa dukkhatā. Atha vā santāpaṭṭhena dukkhamaṭṭhena",
  "tika-vin02t9:241_2": "dukkhavatthukaṭṭhena sukhapaṭikkhepaṭṭhena cāti catūhi kāraṇehi dukkhaṁ. Ettha ca",
  "tika-vin02t9:241_3": "santāpo nāma dukkhadukkhatādivasena santāpanaṁ paridahanaṁ. Tato evassa dussahatāya",
  "tika-vin02t9:241_4": "dukkhamatā. Tissannaṁ dukkhatānaṁ saṁsāradukkhassa ca adhiṭṭhānatāya dukkhavatthukatā.",
  "tika-vin02t9:241_5": "Sukhasabhāvābhāvo eva sukhapaṭikkhepo. Vipariṇāmadhammanti jarāya maraṇena ca vipariṇāmasabhāvaṁ.",
  "tika-vin02t9:241_6": "Kallaṁ nūti yuttaṁ nu. Tanti evaṁ aniccaṁ dukkhaṁ vipariṇāmadhammaṁ rūpaṁ. Etaṁ mamāti",
  "tika-vin02t9:241_7": "taṇhāgāho mamaṅkārabhāvato. Esohamasmīti mānagāho ahaṅkārabhāvato. Eso me attāti",
  "tika-vin02t9:241_8": "diṭṭhigāho attabhāvavipallāsaggāhato. Taṇhāgāho cettha aṭṭhasatataṇhāvicaritavasena,",
  "tika-vin02t9:241_9": "mānagāho navavidhamānavasena, diṭṭhigāho dvāsaṭṭhidiṭṭhivasena veditabbo. Imesaṁ",
  "tika-vin02t9:241_10": "tiṇṇaṁ taṇhāmānadiṭṭhigāhānaṁ vasena yuttaṁ nu taṁ samanupassitunti vuttaṁ hoti.",
  "tika-vin02t9:242_0": "Iti bhagavā aniccadukkhavasena anattalakkhaṇaṁyeva dassesi. Bhagavā hi katthaci aniccavasena",
  "tika-vin02t9:242_1": "anattataṁ dasseti, katthaci dukkhavasena, katthaci ubhayavasena. Tathā hi “cakkhu",
  "tika-vin02t9:242_2": "attāti yo vadeyya, taṁ na upapajjati, cakkhussa uppādopi vayopi paññāyati. Yassa",
  "tika-vin02t9:242_3": "kho pana uppādopi vayopi paññāyati, ‘attā me uppajjati ceva veti cā’ti iccassa evamāgataṁ",
  "tika-vin02t9:242_4": "hoti, tasmā taṁ na upapajjati. ‘Cakkhu attā’ti yo vadeyya, iti cakkhu anattā”ti imasmiñca",
  "tika-vin02t9:242_5": "chachakkasutte aniccavasena anattataṁ dassesi. “Rūpañca hidaṁ, bhikkhave, attā abhavissa…pe…",
  "tika-vin02t9:242_6": "evaṁ me rūpaṁ mā ahosī”ti imasmiṁyeva anattalakkhaṇasutte dukkhavasena anattataṁ",
  "tika-vin02t9:242_7": "dassesi. “Rūpaṁ, bhikkhave, aniccaṁ, yadaniccaṁ taṁ dukkhaṁ, yaṁ dukkhaṁ tadanattā,",
  "tika-vin02t9:242_8": "yadanattā, taṁ ‘netaṁ mama, nesohamasmi, na me so attā’ti evametaṁ yathābhūtaṁ sammappaññāya",
  "tika-vin02t9:242_9": "daṭṭhabba”nti imasmiṁ arahantasutte ubhayavasena anattataṁ dassesi. Kasmā? Aniccaṁ",
  "tika-vin02t9:242_10": "dukkhañca pākaṭaṁ, anattā apākaṭaṁ. Paribhogabhājanādīsu hi bhinnesu “aho anicca”nti",
  "tika-vin02t9:242_11": "vadanti, “aho anattā”ti pana vattā nāma natthi. Sarīre gaṇḍapiḷakāsu vā uṭṭhitāsu",
  "tika-vin02t9:242_12": "kaṇṭakena vā viddhā “aho dukkha”nti vadanti, “aho anattā”ti pana vattā nāma natthi.",
  "tika-vin02t9:242_13": "Kasmā? Idañhi anattalakkhaṇaṁ nāma avibhūtaṁ duddasaṁ duppaññāpanaṁ. Tathā hi sarabhaṅgādayopi",
  "tika-vin02t9:242_14": "satthāro nāddasaṁsu, kuto paññāpanā, tena naṁ bhagavā aniccavasena vā dukkhavasena",
  "tika-vin02t9:242_15": "vā ubhayavasena vā dassesi. Tayidaṁ imasmimpi teparivaṭṭe aniccadukkhavaseneva dassitaṁ.",
  "tika-vin02t9:242_16": "Vedanādīsupi eseva nayo.",
  "tika-vin02t9:243_0": "22.Tasmātihāti tasmā icceva vuttaṁ. Ti-kāra ha-kārā nipātā, yasmā ime pañcakkhandhā",
  "tika-vin02t9:243_1": "aniccā dukkhā anattā, tasmāti attho. Yaṁ kiñcīti anavasesapariyādānametaṁ. Yanti",
  "tika-vin02t9:243_2": "hi sāmaññena aniyamadassanaṁ, kiñcīti pakārato bhedaṁ āmasitvā aniyamadassanaṁ. Ubhayenapi",
  "tika-vin02t9:243_3": "atītaṁ vā…pe… santike vā appaṁ vā bahuṁ vā yādisaṁ vā tādisaṁ vā napuṁsakaniddesārahaṁ",
  "tika-vin02t9:243_4": "sabbaṁ byāpetvā saṅgaṇhāti, tasmā anavasesapariyādānametaṁ “yaṁ kiñcī”ti. Evañca",
  "tika-vin02t9:243_5": "sati aññesupi napuṁsakaniddesārahesu pasaṅgaṁ disvā tattha adhippetatthaṁ adhicca",
  "tika-vin02t9:243_6": "pavattanato atippasaṅgassa niyamanatthaṁ “rūpa”nti vuttaṁ. Evaṁ padadvayenapi rūpassa",
  "tika-vin02t9:243_7": "asesapariggaho kato hoti. Athassa atītādivibhāgaṁ ārabhati “atītānāgatapaccuppanna”ntiādinā.",
  "tika-vin02t9:243_8": "Tañhi kiñci atītaṁ kiñci anāgatādibhedanti. Esa nayo vedanādīsupi.",
  "tika-vin02t9:244_0": "Tattha rūpaṁ tāva addhāsantatisamayakhaṇavasena catudhā atītaṁ nāma hoti, tathā anāgatapaccuppannaṁ.",
  "tika-vin02t9:244_1": "Tattha addhāvasena tāva ekassa ekasmiṁ bhave paṭisandhito pubbe atītaṁ, cutito uddhamanāgataṁ,",
  "tika-vin02t9:244_2": "ubhinnamantare paccuppannaṁ. Santativasena sabhāgekautusamuṭṭhānaekāhārasamauṭṭhānañca",
  "tika-vin02t9:244_3": "pubbāpariyavasena vattamānampi paccuppannaṁ, tato pubbe visabhāgautuāhārasamuṭṭhānaṁ",
  "tika-vin02t9:244_4": "atītaṁ, pacchā anāgataṁ. Cittajaṁ ekavīthiekajavanaekasamāpattisamuṭṭhānaṁ paccuppannaṁ,",
  "tika-vin02t9:244_5": "tato pubbe atītaṁ, pacchā anāgataṁ. Kammasamuṭṭhānassa pāṭiyekkaṁ santativasena atītādibhedo",
  "tika-vin02t9:244_6": "natthi. Tesaṁyeva pana utuāhāracittasamuṭṭhānānaṁ upatthambhakavasena tassa atītādibhāvo",
  "tika-vin02t9:244_7": "veditabbo. Samayavasena ekamuhuttapubbaṇhasāyanharattidivādīsu samayesu santānavasena",
  "tika-vin02t9:244_8": "pavattamānaṁ taṁtaṁsamayavantaṁ rūpaṁ paccuppannaṁ nāma, tato pubbe atītaṁ, pacchā",
  "tika-vin02t9:244_9": "anāgataṁ. Khaṇavasena uppādādikkhaṇattayapariyāpannaṁ paccuppannaṁ, tato pubbe atītaṁ,",
  "tika-vin02t9:244_10": "pacchā anāgataṁ, idamevettha nippariyāyaṁ, sesā pariyāyakathā.",
  "tika-vin02t9:245_0": "Ajjhattaṁvā bahiddhā vāti cakkhādipañcavidhaṁ rūpaṁ attabhāvaṁ adhikicca pavattattā",
  "tika-vin02t9:245_1": "ajjhattaṁ, sesaṁ tato bāhirattā bahiddhā. Apica niyakajjhattampi idha ajjhattaṁ,",
  "tika-vin02t9:245_2": "parapuggalikampi ca bahiddhāti veditabbaṁ. Oḷārikaṁ vā sukhumaṁ vāti cakkhādīni nava,",
  "tika-vin02t9:245_3": "āpodhātuvajjā tisso dhātuyo cāti dvādasavidhaṁ rūpaṁ ghaṭṭanavasena gahetabbato oḷārikaṁ,",
  "tika-vin02t9:245_4": "sesaṁ tato viparītattā sukhumaṁ. Hīnaṁ vā paṇītaṁ vāti ettha hīnapaṇītabhāvo pariyāyato",
  "tika-vin02t9:245_5": "nippariyāyato ca. Tattha akaniṭṭhānaṁ rūpato sudassīnaṁ rūpaṁ hīnaṁ, tadeva sudassānaṁ",
  "tika-vin02t9:245_6": "rūpato paṇītaṁ. Evaṁ yāva narakasattānaṁ rūpaṁ, tāva pariyāyato hīnapaṇītatā veditabbā.",
  "tika-vin02t9:245_7": "Nippariyāyato pana yaṁ ārammaṇaṁ katvā akusalavipākaviññāṇaṁ uppajjati, taṁ hīnaṁ",
  "tika-vin02t9:245_8": "aniṭṭhabhāvato. Yaṁ pana ārammaṇaṁ katvā kusalavipākaviññāṇaṁ uppajjati, taṁ paṇītaṁ",
  "tika-vin02t9:245_9": "iṭṭhabhāvato. Yathā hi akusalavipāko sayaṁ aniṭṭho aniṭṭhe eva uppajjati, na iṭṭhe,",
  "tika-vin02t9:245_10": "evaṁ kusalavipākopi sayaṁ iṭṭho iṭṭheyeva uppajjati, na aniṭṭhe. Yaṁ dūre santike",
  "tika-vin02t9:245_11": "vāti yaṁ sukhumaṁ, tadeva duppaṭivijjhasabhāvattā dūre, itaraṁ suppaṭivijjhasabhāvattā",
  "tika-vin02t9:245_12": "santike. Apicettha okāsatopi upādāyupādāya dūrasantikatā veditabbā. Taṁ sabbanti",
  "tika-vin02t9:245_13": "taṁ atītādīhi padehi visuṁ niddiṭṭhaṁ sabbaṁ rūpaṁ. Sammappaññāya daṭṭhabbanti sahavipassanāya",
  "tika-vin02t9:245_14": "maggapaññāya daṭṭhabbaṁ.",
  "tika-vin02t9:246_0": "Yākāci vedanātiādīsu pana santativasena ca khaṇavasena ca vedanāya atītānāgatapaccuppannabhāvo",
  "tika-vin02t9:246_1": "veditabbo. Tattha santativasena ekavīthiekajavanaekasamāpattipariyāpannā ekavidhavisayasamāyogappavattā",
  "tika-vin02t9:246_2": "ca divasampi buddharūpaṁ passantassa dhammaṁ suṇantassa pavattasaddhādisahitavedanā",
  "tika-vin02t9:246_3": "paccuppannā, tato pubbe atītā, pacchā anāgatā. Khaṇavasena khaṇattayapariyāpannā",
  "tika-vin02t9:246_4": "paccuppannā, tato pubbe atītā, pacchā anāgatā. Ajjhattabahiddhābhedo niyakajjhattavasena",
  "tika-vin02t9:246_5": "veditabbo. Oḷārikasukhumabhedo “akusalā vedanā oḷārikā, kusalābyākatā vedanā sukhumā”tiādinā",
  "tika-vin02t9:246_6": "nayena vibhaṅge vuttena jātisabhāvapuggalalokiyalokuttaravasena veditabbo. Jātivasena",
  "tika-vin02t9:246_7": "tāva akusalavedanā sāvajjakiriyahetuto kilesasantāpasabhāvato ca avūpasantavuttīti",
  "tika-vin02t9:246_8": "kusalavedanāya oḷārikā, sabyāpārato saussāhato savipākato kilesasantāpasabhāvato",
  "tika-vin02t9:246_9": "sāvajjato ca vipākābyākatāya oḷārikā, savipākato kilesasantāpasabhāvato sabyāpajjato",
  "tika-vin02t9:246_10": "sāvajjato ca kiriyābyākatāya oḷārikā, kusalābyākatā pana vuttavipariyāyato akusalāya",
  "tika-vin02t9:246_11": "sukhumā. Dvepi kusalākusalavedanā sabyāpārato saussāhato savipākato ca yathāyogaṁ",
  "tika-vin02t9:246_12": "duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā.",
  "tika-vin02t9:246_13": "Evaṁ tāva jātivasena oḷārikasukhumatā veditabbā.",
  "tika-vin02t9:247_0": "Sabhāvavasena pana dukkhavedanā nirassādato savipphārato ubbejanīyato abhibhavanato",
  "tika-vin02t9:247_1": "ca itarāhi dvīhi oḷārikā, itarā pana dve sātato santato paṇītato manāpato majjhattato",
  "tika-vin02t9:247_2": "ca yathāyogaṁ dukkhāya sukhumā. Ubho pana sukhadukkhā savipphārato khobhakaraṇato",
  "tika-vin02t9:247_3": "pākaṭato ca adukkhamasukhāya oḷārikā, sā vuttavipariyāyena tadubhayato sukhumā. Evaṁ",
  "tika-vin02t9:247_4": "sabhāvavasena oḷārikasukhumatā veditabbā. Puggalavasena pana asamāpannassa vedanā",
  "tika-vin02t9:247_5": "nānārammaṇavikkhittabhāvato samāpannassa vedanāya oḷārikā, vipariyāyena itarā sukhumā.",
  "tika-vin02t9:247_6": "Evaṁ puggalavasena oḷārikasukhumatā veditabbā. Lokiyalokuttaravasena pana sāsavā",
  "tika-vin02t9:247_7": "vedanā lokiyā. Sā āsavuppattihetuto oghaniyato yoganiyato ganthaniyato nīvaraṇiyato",
  "tika-vin02t9:247_8": "upādāniyato saṁkilesikato puthujjanasādhāraṇato ca anāsavāya oḷārikā, sā vipariyāyena",
  "tika-vin02t9:247_9": "sāsavāya sukhumā. Evaṁ lokiyalokuttaravasena oḷārikasukhumatā veditabbā.",
  "tika-vin02t9:248_0": "Tattha jātiādivasena sambhedo pariharitabbo. Akusalavipākakāyaviññāṇasampayuttā hi",
  "tika-vin02t9:248_1": "vedanā jātivasena abyākatattā sukhumāpi samānā sabhāvādivasena oḷārikā hoti. Vuttañhetaṁ",
  "tika-vin02t9:248_2": "“abyākatā vedanā sukhumā, dukkhā vedanā oḷārikā. Asamāpannassa vedanā oḷārikā, sāsavā",
  "tika-vin02t9:248_3": "vedanā oḷārikā”ti. Yathā ca dukkhavedanā, evaṁ sukhādayopi jātivasena oḷārikā, sabhāvādivasena",
  "tika-vin02t9:248_4": "sukhumā honti. Tasmā yathā jātiādivasena sambhedo na hoti, tathā vedanānaṁ oḷārikasukhumatā",
  "tika-vin02t9:248_5": "veditabbā. Seyyathidaṁ – abyākatā jātivasena kusalākusalāhi sukhumā. Na tattha “katamā",
  "tika-vin02t9:248_6": "abyākatā, kiṁ dukkhā, kiṁ sukhā, kiṁ samāpannassa, kiṁ asamāpannassa, kiṁ sāsavā,",
  "tika-vin02t9:248_7": "kiṁ anāsavā”ti evaṁ sabhāvādibhedo parāmasitabbo. Esa nayo sabbattha.",
  "tika-vin02t9:249_0": "Apica “taṁ taṁ vā pana vedanaṁ upādāyupādāya vedanā oḷārikā sukhumā daṭṭhabbā”ti",
  "tika-vin02t9:249_1": "vacanato akusalādīsupi lobhasahagatāya dosasahagatavedanā aggi viya attano nissayadahanato",
  "tika-vin02t9:249_2": "oḷārikā, lobhasahagatā sukhumā. Dosasahagatāpi niyatā oḷārikā, aniyatā sukhumā. Niyatāpi",
  "tika-vin02t9:249_3": "kappaṭṭhitikā oḷārikā, itarā sukhumā. Kappaṭṭhitikāsupi asaṅkhārikā oḷārikā, itarā",
  "tika-vin02t9:249_4": "sukhumā. Lobhasahagatā pana diṭṭhisampayuttā oḷārikā, itarā sukhumā. Sāpi niyatā",
  "tika-vin02t9:249_5": "kappaṭṭhitikā asaṅkhārikā oḷārikā, itarā sukhumā, avisesena akusalā bahuvipākā oḷārikā,",
  "tika-vin02t9:249_6": "appavipākā sukhumā. Kusalā pana appavipākā oḷārikā, bahuvipākā sukhumā.",
  "tika-vin02t9:250_0": "Apica kāmāvacarakusalā oḷārikā, rūpāvacarā sukhumā, tato arūpāvacarā, tato lokuttarā.",
  "tika-vin02t9:250_1": "Kāmāvacarā ca dānamayā oḷārikā, sīlamayā sukhumā, tato bhāvanāmayā. Bhāvanāmayāpi",
  "tika-vin02t9:250_2": "duhetukā oḷārikā, tihetukā sukhumā. Tihetukāpi sasaṅkhārikā oḷārikā, asaṅkhārikā",
  "tika-vin02t9:250_3": "sukhumā. Rūpāvacarā paṭhamajjhānikā oḷārikā…pe… pañcamajjhānikā sukhumāva. Arūpāvacarā",
  "tika-vin02t9:250_4": "ākāsānañcāyatanasampayuttā oḷārikā…pe… nevasaññānāsaññāyatanasampayuttā sukhumāva.",
  "tika-vin02t9:250_5": "Lokuttarā ca sotāpattimaggasampayuttā oḷārikā…pe… arahattamaggasampayuttā sukhumāva.",
  "tika-vin02t9:250_6": "Esa nayo taṁtaṁbhūmivipākakiriyavedanāsu dukkhādiasamāpannādisāsavādivasena vuttavedanāsu ca.",
  "tika-vin02t9:251_0": "Okāsavasena cāpi niraye dukkhā oḷārikā, tiracchānayoniyaṁ sukhumā…pe… paranimmitavasavattī",
  "tika-vin02t9:251_1": "sukhumāva. Yathā ca dukkhā, evaṁ sukhāpi sabbattha yathānurūpaṁ yojetabbā. Vatthuvasena",
  "tika-vin02t9:251_2": "cāpi hīnavatthukā yā kāci vedanā oḷārikā, paṇītavatthukā sukhumā. Hīnappaṇītabhede",
  "tika-vin02t9:251_3": "yā oḷārikā, sā hīnā. Yā ca sukhumā, sā paṇītāti veditabbā. Dūrapadaṁ pana akusalā",
  "tika-vin02t9:251_4": "vedanā kusalābyākatāhi vedanāhi dūre, santikapadaṁ akusalā vedanā akusalāya vedanāya",
  "tika-vin02t9:251_5": "santiketiādinā nayena vibhattaṁ. Tasmā akusalā vedanā visabhāgato asaṁsaṭṭhato asarikkhato",
  "tika-vin02t9:251_6": "ca kusalābyākatāhi dūre, tathā kusalābyākatā akusalāya. Esa nayo sabbavāresu. Akusalā",
  "tika-vin02t9:251_7": "pana vedanā sabhāgato ca saṁsaṭṭhato ca sarikkhato ca akusalāya santiketi. Taṁtaṁvedanāsampayuttānaṁ",
  "tika-vin02t9:251_8": "pana saññādīnampi evameva veditabbaṁ.",
  "tika-vin02t9:252_0": "23.Sutavāti āgamādhigamasaṅkhātena bāhusaccena samannāgatattā sutavā. Nibbindatīti",
  "tika-vin02t9:252_1": "ukkaṇṭhati. Ettha ca nibbidāti vuṭṭhānagāminīvipassanā adhippetā. Nibbindaṁ virajjatīti",
  "tika-vin02t9:252_2": "ettha virāgavasena cattāro maggā kathitā. Virāgā vimuccatīti virāgena maggeneva hetubhūtena",
  "tika-vin02t9:252_3": "paṭippassaddhivimuttivasena vimuccati. Iminā cattāri sāmaññaphalāni kathitāni. Vimuttasmiṁ",
  "tika-vin02t9:252_4": "vimuttamiti ñāṇaṁ hotīti iminā pana paccavekkhaṇañāṇaṁ kathitaṁ. Khīṇā jātītiādīhi",
  "tika-vin02t9:252_5": "tassa bhūmi. Tena hi ñāṇena ariyasāvako paccavekkhanto “khīṇā jātī”tiādīni pajānāti.",
  "tika-vin02t9:252_6": "Katamā panassa jāti khīṇā, kathañca naṁ pajānātīti? Na tāvassa atītā jāti khīṇā pubbeva",
  "tika-vin02t9:252_7": "khīṇattā, na anāgatā anāgate vāyāmābhāvato, na paccuppannā. Yā pana maggassa abhāvitattā",
  "tika-vin02t9:252_8": "uppajjeyya ekacatupañcavokārabhavesu ekacatupañcakkhandhappabhedā jāti, sā maggassa",
  "tika-vin02t9:252_9": "bhāvitattā anuppādadhammataṁ āpajjanena khīṇā, taṁ so maggabhāvanāya pahīnakilese",
  "tika-vin02t9:252_10": "paccavekkhitvā kilesābhāve vijjamānampi kammaṁ āyatiṁ appaṭisandhikaṁ hotīti jānanto pajānāti.",
  "tika-vin02t9:253_0": "Vusitanti vutthaṁ parivutthaṁ, kataṁ caritaṁ niṭṭhitanti attho. Brahmacariyanti maggabrahmacariyaṁ.",
  "tika-vin02t9:253_1": "Puthujjanakalyāṇakena hi saddhiṁ satta sekkhā maggabrahmacariyaṁ vasanti nāma, khīṇāsavo",
  "tika-vin02t9:253_2": "vutthavāso, tasmā ariyasāvako attano brahmacariyavāsaṁ paccavekkhanto “vusitaṁ brahmacariya”nti",
  "tika-vin02t9:253_3": "pajānāti. Kataṁ karaṇīyanti catūsu saccesu catūhi maggehi pariññāpahānasacchikiriyābhāvanāvasena",
  "tika-vin02t9:253_4": "soḷasavidhampi kiccaṁ niṭṭhāpitanti attho. Puthujjanakalyāṇakādayo hi taṁ kiccaṁ",
  "tika-vin02t9:253_5": "karonti, khīṇāsavo katakaraṇīyo. Tasmā ariyasāvako attano karaṇīyaṁ paccavekkhanto",
  "tika-vin02t9:253_6": "“kataṁ karaṇīya”nti pajānāti. Nāparaṁ itthattāyāti idāni puna itthabhāvāya evaṁsoḷasakiccabhāvāya,",
  "tika-vin02t9:253_7": "kilesakkhayāya vā maggabhāvanākiccaṁ me natthīti pajānāti. Atha vā itthattāyāti itthabhāvā",
  "tika-vin02t9:253_8": "imasmā evaṁpakārā idāni vattamānakkhandhasantānā aparaṁ khandhasantānaṁ mayhaṁ natthi,",
  "tika-vin02t9:253_9": "ime pana pañcakkhandhā pariññātā tiṭṭhanti chinnamūlakā rukkhā viya. Te carimakaviññāṇanirodhena",
  "tika-vin02t9:253_10": "anupādāno viya jātavedo nibbāyissantīti pajānāti.",
  "tika-vin02t9:254_0": "24.Attamanā te bhikkhū bhagavato bhāsitaṁ abhinandunti te bhikkhū sakamanā tuṭṭhamanā,",
  "tika-vin02t9:254_1": "pītisomanassehi vā samattamanā hutvā karavīkarutamañjunā kaṇṇasukhena paṇḍitajanahadayānaṁ",
  "tika-vin02t9:254_2": "amatābhisekasadisena brahmassarena bhāsato bhagavato vacanaṁ sukathitaṁ sulapitaṁ",
  "tika-vin02t9:254_3": "“evametaṁ bhagavā, evametaṁ sugatā”ti matthakena sampaṭicchantā anumodiṁsu ceva sampaṭicchiṁsu",
  "tika-vin02t9:254_4": "cāti attho. Ayañhi abhinanda-saddo “abhinandati abhivadatī”tiādīsu taṇhāyapi āgato.",
  "tika-vin02t9:254_5": "“Annamevābhinandanti, ubhaye devamānusā”tiādīsu upagamanepi.",
  "tika-vin02t9:255": "“Cirappavāsiṁ purisaṁ, dūrato sotthimāgataṁ;",
  "tika-vin02t9:256": "Ñātimittā suhajjā ca, abhinandanti āgata”nti. –",
  "tika-vin02t9:257_0": "Ādīsu sampaṭicchanepi. “Abhinanditvā anumoditvā”tiādīsu anumodanepi. Svāyamidha anumodanasampaṭicchanesu",
  "tika-vin02t9:257_1": "yujjati. Tena vuttaṁ “anumodiṁsu ceva sampaṭicchiṁsu cā”ti. Anupādāya āsavehi cittāni",
  "tika-vin02t9:257_2": "vimucciṁsūti anuppādanirodhena nirujjhamānehi āsavehi anupādāya aggahetvā kañci dhammaṁ",
  "tika-vin02t9:257_3": "“ahaṁ mamā”ti anādiyitvāva cittāni vimucciṁsu. Cha arahantoti bhagavatā saddhiṁ cha",
  "tika-vin02t9:257_4": "janā arahanto. Aññesaṁ pana devabrahmānampi arahattappattisambhavato idaṁ manussaarahanteyeva",
  "tika-vin02t9:257_5": "sandhāya vuttanti āha “cha manussā arahanto hontī”ti.",
  "tika-vin02t9:258": "Anattalakkhaṇasuttavaṇṇanā niṭṭhitā.",
  "tika-vin02t9:259": "Pañcavaggiyakathā niṭṭhitā.",
  "tika-vin02t9:260": "Yasassa pabbajjākathāvaṇṇanā",
  "tika-vin02t9:261_0": "25. Idāni yasassa pabbajjaṁ dassetuṁ “tena kho pana samayenā”tiādi āraddhaṁ. Tatrāyaṁ",
  "tika-vin02t9:261_1": "anuttānapadavaṇṇanā – hemantikotiādīsu yattha sukhaṁ hoti hemantakāle vasituṁ, ayaṁ",
  "tika-vin02t9:261_2": "hemantiko. Itaresupi eseva nayo. Ayaṁ panettha vacanattho – hemante vāso hemantaṁ",
  "tika-vin02t9:261_3": "uttarapadalopena, hemantaṁ arahatīti hemantiko. Itaresupi eseva nayo. Tattha vassiko",
  "tika-vin02t9:261_4": "pāsādo nātiucco hoti nātinīco, dvāravātapānānipissa nātibahūni nātitanūni, bhūmattharaṇapaccattharaṇakhajjabhojjānipettha",
  "tika-vin02t9:261_5": "missakāneva vaṭṭanti. Hemantike thambhāpi bhittiyopi nīcā honti, dvāravātapānāni",
  "tika-vin02t9:261_6": "tanukāni sukhumachiddāni, uṇhappavesanatthāya bhittiniyyūhāni hariyanti, bhūmattharaṇapaccattharaṇanivāsanapārupanāni",
  "tika-vin02t9:261_7": "panettha uṇhavikiriyāni kambalādīni vaṭṭanti, khajjabhojjaṁ siniddhaṁ kaṭukasannissitañca.",
  "tika-vin02t9:261_8": "Gimhike thambhāpi bhittiyopi uccā honti, dvāravātapānāni panettha bahūni vipulajātāni",
  "tika-vin02t9:261_9": "honti, bhūmattharaṇāni sītavikiriyāni dukūlamayāni vaṭṭanti, khajjabhojjāni madhurarasasītavikiriyāni,",
  "tika-vin02t9:261_10": "vātapānasamīpesu cettha navā cāṭiyo ṭhapetvā udakassa pūretvā nīluppalādīhi sañchādenti,",
  "tika-vin02t9:261_11": "tesu tesu padesesu udakayantāni karonti, yehi deve vassante viya udakadhārā nikkhamanti.",
  "tika-vin02t9:262_0": "Nippurisehīti purisavirahitehi. Na kevalañcettha tūriyāneva nippurisāni, sabbaṭṭhānānipi",
  "tika-vin02t9:262_1": "nippurisāneva. Dovārikāpi itthiyova, nahāpanādiparikammakarāpi itthiyova. Pitā kira",
  "tika-vin02t9:262_2": "“tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati,",
  "tika-vin02t9:262_3": "sā me puttassa mā ahosī”ti sabbakiccesu itthiyova ṭhapāpesi. Pañcahi kāmaguṇehīti",
  "tika-vin02t9:262_4": "rūpasaddādīhi pañcahi kāmakoṭṭhāsehi. Samappitassāti sammā appitassa, upetassāti",
  "tika-vin02t9:262_5": "attho. Samaṅgībhūtassāti tasseva vevacanaṁ. Paricārayamānassāti parito cārayamānassa,",
  "tika-vin02t9:262_6": "tasmiṁ tasmiṁ kāmaguṇe indriyāni cārayamānassāti attho. Āḷambaranti paṇavaṁ. Vikesikanti",
  "tika-vin02t9:262_7": "muttakesaṁ, vippakiṇṇakesanti attho. Vikkheḷikanti vissandamānalālaṁ. Vippalapantiyoti",
  "tika-vin02t9:262_8": "viruddhaṁ palapantiyo vā rudantiyo vā. Susānaṁ maññeti āmakasusānaṁ viya addasa sakaṁ",
  "tika-vin02t9:262_9": "parijananti sambandho. Udānaṁ udānesīti saṁvegavasena udānaṁ udānesi, saṁvegavasappavattaṁ",
  "tika-vin02t9:262_10": "vācaṁ nicchāresīti attho.",
  "tika-vin02t9:263_0": "26.Idaṁ kho yasāti bhagavā nibbānaṁ sandhāyāha. Tañhi taṇhādīhi kilesehi anupaddutaṁ",
  "tika-vin02t9:263_1": "anupassaṭṭhañca. Anupubbiṁ kathanti dānānantaraṁ sīlaṁ, sīlānantaraṁ saggaṁ, saggānantaraṁ",
  "tika-vin02t9:263_2": "magganti evamanupaṭipāṭikathaṁ. Tattha dānakathā nāma “idaṁ dānaṁ nāma sukhānaṁ nidānaṁ,",
  "tika-vin02t9:263_3": "sampattīnaṁ mūlaṁ, bhogānaṁ patiṭṭhā, visamagatassa tāṇaṁ leṇaṁ gati parāyaṇaṁ, idhalokaparalokesu",
  "tika-vin02t9:263_4": "dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi. Idañhi",
  "tika-vin02t9:263_5": "avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavīsadisaṁ, ārammaṇaṭṭhena",
  "tika-vin02t9:263_6": "ālambanarajjusadisaṁ, idañhi dukkhanittharaṇaṭṭhena nāvā, samassāsanaṭṭhena saṅgāmasūro,",
  "tika-vin02t9:263_7": "bhayaparittāṇaṭṭhena susaṅkhatanagaraṁ, maccheramalādīhi anupalittaṭṭhena padumaṁ,",
  "tika-vin02t9:263_8": "tesaṁ nidahanaṭṭhena aggi, durāsadaṭṭhena āsīviso, asantāsanaṭṭhena sīho, balavantaṭṭhena",
  "tika-vin02t9:263_9": "hatthī, abhimaṅgalasammataṭṭhena setausabho, khemantabhūmisampāpanaṭṭhena valāhako",
  "tika-vin02t9:263_10": "assarājā. Dānaṁ nāmetaṁ mayā gatamaggo, mayheveso vaṁso, mayā dasa pāramiyo pūrentena",
  "tika-vin02t9:263_11": "velāmamahāyaññā mahāgovindamahāyaññā mahāsudassanamahāyaññā vessantaramahāyaññāti",
  "tika-vin02t9:263_12": "aneke mahāyaññā pavattitā, sasabhūtena jalite aggikkhandhe attānaṁ niyyātentena sampattayācakānaṁ",
  "tika-vin02t9:263_13": "cittaṁ gahitaṁ. Dānañhi loke sakkasampattiṁ deti, mārasampattiṁ brahmasampattiṁ cakkavattisampattiṁ",
  "tika-vin02t9:263_14": "sāvakapāramiñāṇaṁ paccekabodhiñāṇaṁ abhisambodhiñāṇaṁ detī”ti evamādinā dānaguṇappaṭisaṁyuttakathā.",
  "tika-vin02t9:264_0": "Yasmā pana dānaṁ dadanto sīlaṁ samādātuṁ sakkoti, tasmā tadanantaraṁ sīlakathaṁ kathesi.",
  "tika-vin02t9:264_1": "Dānañhi nāma dakkhiṇeyyesu hitajjhāsayena pūjanajjhāsayena vā attano santakassa paresaṁ",
  "tika-vin02t9:264_2": "pariccajanaṁ, tasmā dāyako sattesu ekantahitajjhāsayo purisapuggalo, paresaṁ vā santakaṁ",
  "tika-vin02t9:264_3": "haratīti aṭṭhānametaṁ. Tasmā dānaṁ dadanto sīlaṁ samādātuṁ sakkotīti dānānantaraṁ",
  "tika-vin02t9:264_4": "sīlaṁ vuttaṁ. Apica dānakathā tāva pacurajanesupi pavattiyā sabbasādhāraṇattā sukarattā",
  "tika-vin02t9:264_5": "sīle patiṭṭhānassa upāyabhāvato ca ādito kathitā. Pariccāgasīlo hi puggalo pariggahavatthūsu",
  "tika-vin02t9:264_6": "nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena",
  "tika-vin02t9:264_7": "dāyakapaṭiggāhakavisuddhito parānuggahaṁ vatvā parapīḷānivattivacanato kiriyadhammaṁ",
  "tika-vin02t9:264_8": "vatvā akiriyadhammavacanato bhogayasasampattihetuṁ vatvā bhavasampattihetuvacanato",
  "tika-vin02t9:264_9": "ca dānakathānantaraṁ sīlakathā kathitā.",
  "tika-vin02t9:265_0": "Sīlakathā nāma “sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ.",
  "tika-vin02t9:265_1": "Sīlaṁ nāmetaṁ mama vaṁso, ahaṁ saṅkhapālanāgarājakāle bhūridattanāgarājakāle campeyyanāgarājakāle",
  "tika-vin02t9:265_2": "sīlavarājakāle mātuposakahatthirājakāle chaddantahatthirājakāleti anantesu attabhāvesu",
  "tika-vin02t9:265_3": "sīlaṁ paripūresiṁ. Idhalokaparalokasampattīnañhi sīlasadiso avassayo sīlasadisā patiṭṭhā",
  "tika-vin02t9:265_4": "ārammaṇaṁ tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro natthi, sīlapupphasadisaṁ",
  "tika-vin02t9:265_5": "pupphaṁ natthi, sīlagandhasadiso gandho natthi. Sīlālaṅkārena hi alaṅkataṁ sīlakusumapiḷandhanaṁ",
  "tika-vin02t9:265_6": "sīlagandhānulittaṁ sadevakopi loko olokento tittiṁ na gacchatī”ti evamādisīlaguṇappaṭisaṁyuttakathā.",
  "tika-vin02t9:266_0": "Idaṁ pana sīlaṁ nissāya ayaṁ saggo labbhatīti dassanatthaṁ sīlānantaraṁ saggakathaṁ",
  "tika-vin02t9:266_1": "kathesi. Saggakathā nāma “ayaṁ saggo nāma iṭṭho kanto manāpo, niccamettha kīḷā, niccaṁ",
  "tika-vin02t9:266_2": "sampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ",
  "tika-vin02t9:266_3": "paṭilabhanti, tāvatiṁsā tisso ca vassakoṭiyo saṭṭhi ca vassasatasahassānī”ti evamādisaggaguṇapaṭisaṁyuttakathā.",
  "tika-vin02t9:266_4": "Saggasampattiṁ kathayantānañhi buddhānaṁ mukhaṁ nappahoti. Vuttampi cetaṁ “anekapariyāyena",
  "tika-vin02t9:266_5": "kho ahaṁ, bhikkhave, saggakathaṁ katheyya”ntiādi.",
  "tika-vin02t9:267_0": "Evaṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya",
  "tika-vin02t9:267_1": "ayampi saggo anicco addhuvo, na ettha chandarāgo kātabboti dassanatthaṁ “appassādā",
  "tika-vin02t9:267_2": "kāmā bahudukkhā bahupāyāsā, ādīnavo ettha bhiyyo”tiādinā nayena kāmānaṁ ādīnavaṁ",
  "tika-vin02t9:267_3": "okāraṁ saṁkilesaṁ kathesi. Tattha ādīnavoti doso, aniccatādinā appassādatādinā ca",
  "tika-vin02t9:267_4": "dūsitabhāvoti attho. Atha vā ādīnaṁ vāti pavattatīti ādīnavo, paramakapaṇatā. Tathā",
  "tika-vin02t9:267_5": "ca kāmā yathābhūtaṁ paccavekkhantānaṁ paccupatiṭṭhanti. Okāroti lāmakabhāvo nihīnabhāvo",
  "tika-vin02t9:267_6": "aseṭṭhehi sevitabbatā seṭṭhehi na sevitabbatā ca. Saṁkilesoti tehi sattānaṁ saṁkilissanaṁ,",
  "tika-vin02t9:267_7": "vibādhetabbatā upatāpetabbatāti attho.",
  "tika-vin02t9:268_0": "Evaṁ kāmādīnavena tajjetvā nekkhamme ānisaṁsaṁ pakāsesi. Yattakā ca kāmesu ādīnavā,",
  "tika-vin02t9:268_1": "paṭipakkhato tattakāva nekkhamme ānisaṁsā. Apica “nekkhammaṁ nāmetaṁ asambādhaṁ asaṁkiliṭṭhaṁ,",
  "tika-vin02t9:268_2": "nikkhantaṁ kāmehi, nikkhantaṁ kāmasaññāya, nikkhantaṁ kāmavitakkehi, nikkhantaṁ kāmapariḷāhehi,",
  "tika-vin02t9:268_3": "nikkhantaṁ byāpārato”tiādinā nayena nekkhamme ānisaṁsaṁ pakāsesi, pabbajjāya jhānādīsu",
  "tika-vin02t9:268_4": "ca guṇe vibhāvesi vaṇṇesi. Ettha ca saggaṁ kathetvā svāyaṁ saggo rāgādīhi upakkiliṭṭho,",
  "tika-vin02t9:268_5": "sabbathāpi anupakkiliṭṭho ariyamaggoti dassanatthaṁ saggānantaraṁ maggo kathetabbo.",
  "tika-vin02t9:268_6": "Maggañca kathentena tadadhigamupāyasandassanatthaṁ saggapariyāpannāpi pageva itare",
  "tika-vin02t9:268_7": "sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo,",
  "tika-vin02t9:268_8": "hīnā gammā pothujjanikā anariyā anatthasañhitāti tesaṁ okāro lāmakabhāvo, sabbepi",
  "tika-vin02t9:268_9": "bhavā kilesānaṁ vatthubhūtāti tattha saṁkileso, sabbasaṁkilesavippamuttaṁ nibbānanti",
  "tika-vin02t9:268_10": "nekkhamme ānisaṁso ca kathetabboti kāmesu ādīnavo okāro saṁkileso nekkhamme ca ānisaṁso",
  "tika-vin02t9:268_11": "pakāsitoti daṭṭhabbaṁ.",
  "tika-vin02t9:269_0": "Kallacittanti kammaniyacittaṁ, heṭṭhā pavattitadesanāya assaddhiyādīnaṁ cittadosānaṁ",
  "tika-vin02t9:269_1": "vigatattā uparidesanāya bhājanabhāvūpagamanena kammakkhamacittanti attho. Assaddhiyādayo",
  "tika-vin02t9:269_2": "vā yasmā cittassa rogabhūtā tadā tassa vigatā, tasmā kallacittaṁ arogacittanti attho.",
  "tika-vin02t9:269_3": "Diṭṭhimānādikilesavigamena muducittaṁ, kāmacchandādivigamena vinīvaraṇacittaṁ, sammāpaṭipattiyaṁ",
  "tika-vin02t9:269_4": "uḷārapītipāmojjayogena udaggacittaṁ. Tattha saddhāsampattiyā pasannacittaṁ yadā bhagavā",
  "tika-vin02t9:269_5": "aññāsīti sambandho. Atha vā kallacittanti kāmacchandavigamena arogacittaṁ. Muducittanti",
  "tika-vin02t9:269_6": "byāpādavigamena mettāvasena akaṭhinacittaṁ. Vinīvaraṇacittanti uddhaccakukkuccavigamena",
  "tika-vin02t9:269_7": "vikkhepassa vigatattā tena apihitacittaṁ. Udaggacittanti thinamiddhavigamena sampaggahavasena",
  "tika-vin02t9:269_8": "alīnacittaṁ. Pasannacittanti vicikicchāvigamena sammāpaṭipattiyaṁ adhimuttacittanti",
  "tika-vin02t9:269_9": "evampettha attho veditabbo. Sāmukkaṁsikāti sāmaṁ ukkaṁsikā, attanāyeva uddharitvā",
  "tika-vin02t9:269_10": "gahitā, sayambhūñāṇena diṭṭhā asādhāraṇā aññesanti attho. Kā ca pana sāti? Ariyasaccadesanā.",
  "tika-vin02t9:269_11": "Tenevāha “dukkhaṁ samudayaṁ nirodhaṁ magga”nti.",
  "tika-vin02t9:270_0": "Seyyathāpītiādinā upamāvasena tassa kilesappahānaṁ ariyamagguppādañca dasseti. Apagatakāḷakanti",
  "tika-vin02t9:270_1": "vigatakāḷakaṁ. Sammadevāti suṭṭhu eva. Rajananti nīlapītādiraṅgajātaṁ. Paṭiggaṇheyyāti",
  "tika-vin02t9:270_2": "gaṇheyya, pabhassaraṁ bhaveyya. Tasmiṁyeva āsaneti tassaṁyeva nisajjāyaṁ. Etenassa",
  "tika-vin02t9:270_3": "lahuvipassakatā tikkhapaññatā sukhapaṭipadakhippābhiññatā ca dassitā hoti. Virajantiādi",
  "tika-vin02t9:270_4": "vuttanayameva. Tatridaṁ upamāsaṁsandanaṁ – vatthaṁ viya cittaṁ, vatthassa āgantukamalehi",
  "tika-vin02t9:270_5": "kiliṭṭhabhāvo viya cittassa rāgādimalehi saṁkiliṭṭhabhāvo, dhovanasilā viya anupubbikathā,",
  "tika-vin02t9:270_6": "udakaṁ viya saddhā, udakena temetvā temetvā ūsagomayachārikakhārakehi kāḷakapadese",
  "tika-vin02t9:270_7": "sammadditvā vatthassa dhovanapayogo viya saddhāsinehena temetvā temetvā satisamādhipaññāhi",
  "tika-vin02t9:270_8": "dose sithile katvā sīlasutādividhinā cittassa sodhane vīriyārambho, tena payogena",
  "tika-vin02t9:270_9": "vatthe kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo,",
  "tika-vin02t9:270_10": "tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-vin02t9:271_0": "27.Assadūteti āruḷhaasse dūte. Iddhābhisaṅkhāranti iddhikiriyaṁ. Abhisaṅkharesīti",
  "tika-vin02t9:271_1": "abhisaṅkhari, akāsīti attho. Kimatthanti ce? Ubhinnaṁ paṭilabhitabbavisesantarāyanisedhanatthaṁ.",
  "tika-vin02t9:271_2": "Yadi hi so puttaṁ passeyya, puttassapi arahattappatti seṭṭhissapi dhammacakkhupaṭilābho",
  "tika-vin02t9:271_3": "na siyā. Adiṭṭhasaccopi hi “dehi te mātuyā jīvita”nti yācanto kathañhi nāma vikkhepaṁ",
  "tika-vin02t9:271_4": "paṭibāhitvā bhagavato dhammadesanānusārena ñāṇaṁ pesetvā dhammacakkhuṁ paṭilabheyya,",
  "tika-vin02t9:271_5": "yaso ca evaṁ tena yāciyamāno kathaṁ taṁ vikkhepaṁ paṭibāhitvā arahatte patiṭṭhaheyya.",
  "tika-vin02t9:272": "Etadavocāti bhagavato dhammadesanaṁ abbhanumodamāno etaṁ “abhikkantaṁ bhante”tiādivacanaṁ avoca. Abhikkanta-saddo cāyamidha abbhanumodane, tasmā sādhu sādhu bhanteti vuttaṁ hoti.",
  "tika-vin02t9:273": "“Bhaye kodhe pasaṁsāyaṁ, turite kotūhalacchare;",
  "tika-vin02t9:274": "Hāse soke pasāde ca, kare āmeḍitaṁ budho”ti. –",
  "tika-vin02t9:275_0": "Imināva lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo.",
  "tika-vin02t9:275_1": "Seyyathāpītiādinā catūhi upamāhi bhagavato desanaṁ thometi. Tattha nikkujjitanti",
  "tika-vin02t9:275_2": "adhomukhaṭhapitaṁ, heṭṭhāmukhajātaṁ vā. Ukkujjeyyāti uparimukhaṁ kareyya. Paṭicchannanti",
  "tika-vin02t9:275_3": "tiṇapaṇṇādichāditaṁ. Vivareyyāti ugghāṭeyya. Mūḷhassāti disāmūḷhassa. Maggaṁ ācikkheyyāti",
  "tika-vin02t9:275_4": "hatthe gahetvā “esa maggo”ti vadeyya. Andhakāreti kāḷapakkhacātuddasī aḍḍharatti",
  "tika-vin02t9:275_5": "ghanavanasaṇḍameghapaṭalehi caturaṅgatame.",
  "tika-vin02t9:276_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto",
  "tika-vin02t9:276_1": "“esāha”ntiādimāha. Tattha esāhanti eso ahaṁ. Upāsakaṁ maṁ bhagavā dhāretūti maṁ bhagavā",
  "tika-vin02t9:276_2": "“upāsako aya”nti evaṁ dhāretu, jānātūti attho. Ajjataggeti etthāyaṁ agga-saddo ādiatthe,",
  "tika-vin02t9:276_3": "tasmā ajjataggeti ajjataṁ ādiṁ katvāti evamattho veditabbo. Ajjatanti ajjabhāvaṁ.",
  "tika-vin02t9:276_4": "“Ajjadagge”ti vā pāṭho, da-kāro padasandhikaro, ajja aggaṁ katvāti attho. Pāṇupetanti",
  "tika-vin02t9:276_5": "pāṇehi upetaṁ. Yāva me jīvitaṁ pavattati, tāva upetaṁ, anaññasatthukaṁ tīhi saraṇagamanehi",
  "tika-vin02t9:276_6": "saraṇaṁ gataṁ upāsakaṁ kappiyakārakaṁ maṁ bhagavā dhāretu jānātu. Ahañhi sacepi me",
  "tika-vin02t9:276_7": "tikhiṇena asinā sīsaṁ chindeyya, neva buddhaṁ “na buddho”ti vā, dhammaṁ “na dhammo”ti",
  "tika-vin02t9:276_8": "vā, saṅghaṁ “na saṅgho”ti vā vadeyyanti evaṁ attasanniyyātanena saraṇaṁ agamāsi.",
  "tika-vin02t9:276_9": "Evaṁ “abhikkanta”ntiādīnaṁ anuttānapadattho veditabbo, vitthāro pana heṭṭhā verañjakaṇḍavaṇṇanāyaṁ",
  "tika-vin02t9:276_10": "āgatoyevāti idha na dassito.",
  "tika-vin02t9:277_0": "28.Bhūmiṁ paccavekkhantassāti attanā diṭṭhamatthaṁ paccavekkhantassa. Iddhābhisaṅkhāraṁ",
  "tika-vin02t9:277_1": "paṭippassambhesīti yathā taṁ seṭṭhi gahapati tattha nisinnova yasaṁ kulaputtaṁ passati,",
  "tika-vin02t9:277_2": "tathā adhiṭṭhāsīti attho. Adhivāsetūti sampaṭicchatu. Ajjatanāyāti yaṁ me tumhesu",
  "tika-vin02t9:277_3": "sakkāraṁ karoto ajja bhavissati puññañca pītipāmojjañca, tadatthāya. Adhivāsesi bhagavā",
  "tika-vin02t9:277_4": "tuṇhībhāvenāti bhagavā kāyaṅgaṁ vā vācaṅgaṁ vā acopetvā abbhantareyeva khantiṁ karonto",
  "tika-vin02t9:277_5": "tuṇhībhāvena adhivāsesi, seṭṭhissa anuggahatthaṁ manasāva sampaṭicchīti vuttaṁ hoti.",
  "tika-vin02t9:277_6": "“Ehi bhikkhū”ti bhagavā avocāti tassa kira iddhimayapattacīvarassa upanissayaṁ olokento",
  "tika-vin02t9:277_7": "anekāsu jātīsu cīvarādiaṭṭhaparikkhāradānaṁ disvā “ehi bhikkhū”ti avoca. So tāvadeva",
  "tika-vin02t9:277_8": "bhaṇḍu kāsāvavasano aṭṭhahi bhikkhuparikkhārehi sarīre paṭimukkeheva vassasaṭṭhikatthero",
  "tika-vin02t9:277_9": "viya bhagavantaṁ namassamānova nisīdi. Yo hi cīvarādike aṭṭha parikkhāre pattacīvarameva",
  "tika-vin02t9:277_10": "vā sotāpannādiariyassa puthujjanasseva vā sīlasampannassa datvā “idaṁ parikkhāradānaṁ",
  "tika-vin02t9:277_11": "anāgate ehibhikkhubhāvāya paccayo hotū”ti patthanaṁ paṭṭhapeti, tassa taṁ sati adhikārasampattiyaṁ",
  "tika-vin02t9:277_12": "buddhānaṁ sammukhībhāve iddhimayaparikkhāralābhāya saṁvattatīti veditabbaṁ.",
  "tika-vin02t9:278_0": "29.Paṇītenāti uttamena. Sahatthāti sahatthena. Santappetvāti suṭṭhu tappetvā, paripuṇṇaṁ",
  "tika-vin02t9:278_1": "suhitaṁ yāvadatthaṁ katvā. Sampavāretvāti suṭṭhu pavāretvā, alaṁ alanti hatthasaññāya",
  "tika-vin02t9:278_2": "paṭikkhipāpetvā. Bhuttāvinti bhuttavantaṁ. Onītapattapāṇinti pattato onītapāṇiṁ,",
  "tika-vin02t9:278_3": "apanītahatthanti vuttaṁ hoti. “Onittapattapāṇi”ntipi pāṭho, tassattho – onittaṁ nānābhūtaṁ",
  "tika-vin02t9:278_4": "vinābhūtaṁ pattaṁ pāṇito assāti onittapattapāṇi, taṁ onittapattapāṇiṁ, hatthe ca",
  "tika-vin02t9:278_5": "pattañca dhovitvā ekamantaṁ pattaṁ nikkhipitvā nisinnanti attho. Ekamantaṁ nisīdiṁsūti",
  "tika-vin02t9:278_6": "bhagavantaṁ evaṁbhūtaṁ ñatvā ekasmiṁ okāse nisīdiṁsūti attho. Dhammiyā kathāyātiādīsu",
  "tika-vin02t9:278_7": "taṅkhaṇānurūpāya dhammiyā kathāya diṭṭhadhammikasamparāyikaatthaṁ sandassetvā kusale",
  "tika-vin02t9:278_8": "ca dhamme samādapetvā tattha ca naṁ samuttejetvā saussāhaṁ katvā tāya ca saussāhatāya",
  "tika-vin02t9:278_9": "aññehi ca vijjamānaguṇehi sampahaṁsetvā dhammaratanavassaṁ vassitvā uṭṭhāyāsanā pakkāmi.",
  "tika-vin02t9:279": "Yasassa pabbajjākathāvaṇṇanā niṭṭhitā.",
  "tika-vin02t9:280": "Catugihisahāyapabbajjākathāvaṇṇanā",
  "tika-vin02t9:281_0": "30. Idāni tassa sahāyānaṁ pabbajjaṁ dassento “assosuṁ kho”tiādimāha. Tatrāyaṁ anuttānapadavaṇṇanā",
  "tika-vin02t9:281_1": "– seṭṭhino ca anuseṭṭhino ca yesaṁ kulānaṁ tāni seṭṭhānuseṭṭhīni kulāni, tesaṁ seṭṭhānuseṭṭhīnaṁ",
  "tika-vin02t9:281_2": "kulānaṁ, paveṇivasena āgatehi seṭṭhīhi ca anuseṭṭhīhi ca samannāgatānaṁ kulānanti",
  "tika-vin02t9:281_3": "attho. Vimalotiādīni tesaṁ puttānaṁ nāmāni. Kesamassuṁ ohāretvāti kesañca massuñca",
  "tika-vin02t9:281_4": "oropetvā. Kāsāyāni vatthānīti kasāyarasapītāni brahmacariyaṁ carantānaṁ anucchavikāni",
  "tika-vin02t9:281_5": "vatthāni. Orakoti ūnako lāmako. Sesamettha vuttanayameva.",
  "tika-vin02t9:282": "Catugihisahāyapabbajjākathāvaṇṇanā niṭṭhitā.",
  "tika-vin02t9:283": "Paññāsagihisahāyapabbajjākathāvaṇṇanā",
  "tika-vin02t9:284_0": "31. Paññāsamattānaṁ gihisahāyānaṁ pabbajjāyapi yaṁ vattabbaṁ, taṁ vuttameva. Imesaṁ",
  "tika-vin02t9:284_1": "pana sabbesaṁ pubbayogo vattabboti taṁ dassetuṁ “yasaādīnaṁkulaputtānaṁ ayaṁ pubbayogo”tiādimāha.",
  "tika-vin02t9:284_2": "Tattha vaggabandhanenāti gaṇabandhanena, ekībhūtāti vuttaṁ hoti. Anāthasarīrānīti",
  "tika-vin02t9:284_3": "anāthāni matakaḷevarāni. Paṭijaggantāti bahi nīharitvā jhāpentā.",
  "tika-vin02t9:285": "Paññāsagihisahāyapabbajjākathāvaṇṇanā niṭṭhitā.",
  "tika-vin02t9:286": "Mārakathāvaṇṇanā",
  "tika-vin02t9:287_0": "32. Idāni saraṇagamanūpasampadaṁ dassetuṁ “atha kho bhagavā”tiādi āraddhaṁ. Tatrāyaṁ",
  "tika-vin02t9:287_1": "anupubbapadavaṇṇanā – muttāhanti mutto ahaṁ. Cārikanti anupubbagamanacārikaṁ, gāmanigamarājadhānīsu",
  "tika-vin02t9:287_2": "anukkamena gamanasaṅkhātaṁ cārikanti attho. Carathāti divasaṁ yojanaparamaṁ gacchantā",
  "tika-vin02t9:287_3": "caratha. Mā ekena dve agamitthāti ekena maggena dvīsu gatesu ekasmiṁ dhammaṁ desente",
  "tika-vin02t9:287_4": "ekena tuṇhībhūtena ṭhātabbaṁ hoti, tasmā evamāha. Ādikalyāṇanti ādimhi kalyāṇaṁ sundaraṁ",
  "tika-vin02t9:287_5": "bhaddakaṁ, tathā majjhapariyosānesu. Ādimajjhapariyosānañca nāmetaṁ sāsanassa ca",
  "tika-vin02t9:287_6": "desanāya ca vasena dubbidhaṁ. Tattha sāsanassa sīlaṁ ādi, samathavipassanāmaggā majjhaṁ,",
  "tika-vin02t9:287_7": "phalanibbānāni pariyosānaṁ. Sīlasamādhayo vā ādi, vipassanāmaggā majjhaṁ, phalanibbānāni",
  "tika-vin02t9:287_8": "pariyosānaṁ. Sīlasamādhivipassanā vā ādi, maggo majjhaṁ, phalanibbānāni pariyosānaṁ.",
  "tika-vin02t9:287_9": "Desanāya pana catuppadikagāthāya tāva paṭhamapādo ādi, dutiyatatiyā majjhaṁ, catuttho",
  "tika-vin02t9:287_10": "pariyosānaṁ. Pañcapadachappadānaṁ paṭhamapādo ādi, avasānapādo pariyosānaṁ, sesā",
  "tika-vin02t9:287_11": "majjhaṁ. Ekānusandhikassa suttassa nidānaṁ ādi, idamavocāti pariyosānaṁ, sesaṁ majjhaṁ.",
  "tika-vin02t9:287_12": "Anekānusandhikassa suttassa majjhe bahukampi anusandhi majjhameva, nidānaṁ ādi, idamavocāti",
  "tika-vin02t9:287_13": "pariyosānaṁ. Sātthanti sātthakaṁ katvā desetha. Sabyañjananti byañjanehi ceva padehi",
  "tika-vin02t9:287_14": "ca paripūraṁ katvā desetha. Kevalaparipuṇṇanti sakalaparipuṇṇaṁ. Parisuddhanti nirupakkilesaṁ.",
  "tika-vin02t9:287_15": "Brahmacariyanti sikkhattayasaṅgahaṁ sāsanabrahmacariyaṁ. Pakāsethāti āvi karotha.",
  "tika-vin02t9:288_0": "Apparajakkhajātikāti paññācakkhumhi appakilesarajasabhāvā, dukūlasāṇiyā paṭicchannā",
  "tika-vin02t9:288_1": "viya catuppadikagāthāpariyosāne arahattaṁ pattuṁ samatthā sattā santīti attho. Parihāyantīti",
  "tika-vin02t9:288_2": "alābhaparihāniyā dhammato parihāyanti. Tenevāha “anadhigataṁ nādhigacchantā visesādhigamato",
  "tika-vin02t9:288_3": "parihāyantī”ti. Senānigamoti senāya nigamo. Paṭhamakappikānaṁ kira tasmiṁ ṭhāne senāniveso",
  "tika-vin02t9:288_4": "ahosi, tasmā so padeso “senānigamo”ti vuccati. “Senānigāmo”tipi pāṭho, senāni nāma",
  "tika-vin02t9:288_5": "sujātāya pitā, tassa gāmoti attho. Tenupasaṅkamissāmīti nāhaṁ tumhe uyyojetvā pariveṇādīni",
  "tika-vin02t9:288_6": "kāretvā upaṭṭhākādīhi paricariyamāno viharissāmi, tiṇṇaṁ pana jaṭilānaṁ aḍḍhuḍḍhāni",
  "tika-vin02t9:288_7": "pāṭihāriyasahassāni dassetvā dhammameva desetuṁ upasaṅkamissāmi.",
  "tika-vin02t9:289_0": "33.Māro pāpimāti attano visayaṁ atikkamituṁ paṭipanne satte māretīti māro, pare pāpe",
  "tika-vin02t9:289_1": "niyojeti, sayaṁ vā pāpe niyuttoti pāpimā. Aññānipissa kaṇho adhipati vasavattī antako",
  "tika-vin02t9:289_2": "namuci pamattabandhūtiādīni bahūni nāmāni, idha pana nāmadvayameva gahitaṁ. Upasaṅkamīti",
  "tika-vin02t9:289_3": "“ayaṁ samaṇo gotamo mahāyuddhaṁ vicārento viya ‘mā ekena dve agamittha, dhammaṁ desethā’ti",
  "tika-vin02t9:289_4": "saṭṭhi jane uyyojeti, imasmiṁ pana ekasmimpi dhammaṁ desente mayhaṁ cittassa sātaṁ",
  "tika-vin02t9:289_5": "natthi, evaṁ bahūsu desentesu kuto bhavissati, paṭibāhāmi na”nti cintetvā upasaṅkami.",
  "tika-vin02t9:290_0": "Sabbapāsehīti sabbehi kilesapāsehi. Ye dibbā ye ca mānusāti ye dibbakāmaguṇasaṅkhātā",
  "tika-vin02t9:290_1": "mānusakakāmaguṇasaṅkhātā ca kilesapāsā nāma atthi, sabbehi tehi tvaṁ baddhoti vadati.",
  "tika-vin02t9:290_2": "Mahābandhanabaddhoti mahatā kilesabandhanena baddho, mahati vā bandhane baddho, kilesabandhanassa",
  "tika-vin02t9:290_3": "ṭhānabhūte bhavacārake baddhoti attho. Na me samaṇa mokkhasīti samaṇa tvaṁ mama visayato",
  "tika-vin02t9:290_4": "na muccissasi. “Na me samaṇa mokkhasī”ti ca idaṁ māro “muttāhaṁ, bhikkhave, sabbapāsehī”ti",
  "tika-vin02t9:290_5": "bhagavato vacanaṁ asaddahanto vadati, saddahantopi vā “evamayaṁ paresaṁ sattānaṁ",
  "tika-vin02t9:290_6": "mokkhāya ussāhaṁ na kareyyā”ti santajjento kohaññe ṭhatvā vadati.",
  "tika-vin02t9:291_0": "Nihatoti tvaṁ mayā nihato, nibbisevanabhāvaṁ gamito parājitoti attho. Antalikkhe",
  "tika-vin02t9:291_1": "carante pañcābhiññepi bandhatīti antalikkhacaro. Rāgapāso hi antalikkhacaresupi kiccasādhanato",
  "tika-vin02t9:291_2": "“antalikkhacaro”ti vuccati, teneva naṁ māropi antalikkhacaroti maññati. Manasi jātoti",
  "tika-vin02t9:291_3": "mānaso, manasampayuttoti attho. Sesamettha uttānatthameva.",
  "tika-vin02t9:292": "Mārakathāvaṇṇanā niṭṭhitā.",
  "tika-vin02t9:293": "Pabbajjūpasampadākathāvaṇṇanā",
  "tika-vin02t9:294_0": "34. “Anujānāmi bhikkhave”tiādikāya pana pāḷiyā yo pabbajjūpasampadāvinicchayo vattabbo,",
  "tika-vin02t9:294_1": "taṁ vitthārato dassetuṁ “pabbajjāpekkhaṁ kulaputtaṁ pabbājentenā”tiādimāha. Tattha",
  "tika-vin02t9:294_2": "ye puggalā paṭikkhittāti sambandho. Sayaṁ pabbājetabboti kesacchedanādīni sayaṁ karontena",
  "tika-vin02t9:294_3": "pabbājetabbo. Kesacchedanaṁ kāsāyacchādanaṁ saraṇadānanti hi imāni tīṇi karonto “pabbājetī”ti",
  "tika-vin02t9:294_4": "vuccati. Etesu ekaṁ dve vāpi karonto tathā voharīyatiyeva, tasmā etaṁ pabbājehīti",
  "tika-vin02t9:294_5": "kesacchedanaṁ kāsāyacchādanañca sandhāya vuttaṁ. Upajjhāyaṁuddissa pabbājetīti etthāpi",
  "tika-vin02t9:294_6": "eseva nayo. Khaṇḍasīmaṁ netvāti bhaṇḍukammārocanapariharaṇatthaṁ vuttaṁ. Tena sabhikkhuke",
  "tika-vin02t9:294_7": "vihāre aññampi “etassa kese chindā”ti vattuṁ na vaṭṭati. Pabbājetvāti kesacchedanaṁ",
  "tika-vin02t9:294_8": "sandhāya vadati. Bhikkhuto añño pabbājetuṁ na labhatīti saraṇadānaṁ sandhāya vuttaṁ.",
  "tika-vin02t9:294_9": "Tenevāha “sāmaṇero panā”tiādi. Bhabbarūpoti bhabbasabhāvo. Tamevatthaṁ pariyāyantarena",
  "tika-vin02t9:294_10": "vibhāveti “sahetuko”ti. Ñātoti pākaṭo. Yasassīti parivārasampattiyā samannāgato.",
  "tika-vin02t9:295_0": "Vaṇṇasaṇṭhānagandhāsayokāsavasena asucijegucchapaṭikūlabhāvaṁ pākaṭaṁ karontenāti",
  "tika-vin02t9:295_1": "sambandho. Tattha kesā nāmete vaṇṇatopi paṭikūlā, saṇṭhānatopi gandhatopi āsayatopi",
  "tika-vin02t9:295_2": "okāsatopi paṭikūlā. Manuññepi hi yāgupatte vā bhattapatte vā kesavaṇṇaṁ kiñci disvā",
  "tika-vin02t9:295_3": "“kesamissakamidaṁ, haratha na”nti jigucchanti, evaṁ kesā vaṇṇato paṭikūlā. Rattiṁ",
  "tika-vin02t9:295_4": "bhuñjantāpi kesasaṇṭhānaṁ akkavākaṁ vā makacivākaṁ vā chupitvā tatheva jigucchanti,",
  "tika-vin02t9:295_5": "evaṁ saṇṭhānato paṭikūlā. Telamakkhanapupphadhūmādisaṅkhāravirahitānañca kesānaṁ",
  "tika-vin02t9:295_6": "gandho paramajeguccho hoti, tato jegucchataro aggimhi pakkhittānaṁ. Kesā hi vaṇṇasaṇṭhānato",
  "tika-vin02t9:295_7": "appaṭikūlāpi siyuṁ, gandhena pana paṭikūlāyeva. Yathā hi daharassa kumārakassa vaccaṁ",
  "tika-vin02t9:295_8": "vaṇṇato haliddivaṇṇaṁ, saṇṭhānatopi haliddipiṇḍisaṇṭhānaṁ. Saṅkāraṭṭhāne chaḍḍitañca",
  "tika-vin02t9:295_9": "uddhumātakakāḷasunakhasarīraṁ vaṇṇato tālapakkavaṇṇaṁ, saṇṭhānato vaṭṭetvā vissaṭṭhamudiṅgasaṇṭhānaṁ,",
  "tika-vin02t9:295_10": "dāṭhāpissa sumanamakuḷasadisā, taṁ ubhayampi vaṇṇasaṇṭhānato siyā appaṭikūlaṁ, gandhena",
  "tika-vin02t9:295_11": "pana paṭikūlameva, evaṁ kesāpi siyuṁ vaṇṇasaṇṭhānato appaṭikūlā, gandhena pana paṭikūlāyevāti.",
  "tika-vin02t9:295_12": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni",
  "tika-vin02t9:295_13": "honti aparibhogāni, evaṁ kesāpi pubbalohitamuttakarīsapittasemhādinissandena jātattā",
  "tika-vin02t9:295_14": "paramajegucchāti evaṁ āsayato paṭikūlā. Ime ca kesā nāma gūtharāsimhi uṭṭhitakaṇṇakaṁ",
  "tika-vin02t9:295_15": "viya ekatiṁsakoṭṭhāsarāsimhi jātā, te susānasaṅkāraṭṭhānādīsu jātasākaṁ viya parikhādīsu",
  "tika-vin02t9:295_16": "jātakamalakuvalayādipupphaṁ viya ca asuciṭṭhāne jātattā paramajegucchāti evaṁ okāsato",
  "tika-vin02t9:295_17": "paṭikūlātiādinā nayena tacapañcakassa vaṇṇādivasena paṭikūlabhāvaṁ pakāsentenāti attho.",
  "tika-vin02t9:296_0": "Nijjīvanissattabhāvaṁ vā pākaṭaṁ karontenāti ime kesā nāma sīsakaṭāhapaliveṭhanacamme",
  "tika-vin02t9:296_1": "jātā. Tattha yathā vammikamatthake jātesu kunthatiṇesu na vammikamatthako jānāti",
  "tika-vin02t9:296_2": "“mayi kunthatiṇāni jātānī”ti, nāpi kunthatiṇāni jānanti “mayaṁ vammikamatthake jātānī”ti,",
  "tika-vin02t9:296_3": "evameva na sīsakaṭāhapaliveṭhanacammaṁ jānāti “mayi kesā jātā”ti, nāpi kesā jānanti",
  "tika-vin02t9:296_4": "“mayaṁ sīsakaṭāhapaliveṭhanacamme jātā”ti. Aññamaññaṁ ābhogapaccavekkhaṇarahitā ete",
  "tika-vin02t9:296_5": "dhammā. Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto",
  "tika-vin02t9:296_6": "thaddho pathavīdhātūtiādinā nayena nijjīvanissattabhāvaṁ pakāsentena. Pubbeti purimabuddhānaṁ",
  "tika-vin02t9:296_7": "santike. Madditasaṅkhāroti nāmarūpavavatthānena ceva paccayapariggahavasena ca ñāṇena",
  "tika-vin02t9:296_8": "parimadditasaṅkhāro. Bhāvitabhāvanoti kalāpasammasanādinā sabbaso kusalabhāvanāya",
  "tika-vin02t9:296_9": "pūraṇena bhāvitabhāvano.",
  "tika-vin02t9:297_0": "Adinnaṁna vaṭṭatīti ettha pabbajjā na ruhatīti vadanti. Anuññātaupasampadāti ñatticatutthakammena",
  "tika-vin02t9:297_1": "anuññātaupasampadā. Ṭhānakaraṇasampadanti ettha urādīni ṭhānāni, saṁvutādīni karaṇānīti",
  "tika-vin02t9:297_2": "veditabbāni. Anunāsikantaṁ katvā dānakāle antarā vicchedaṁ akatvā dātabbānīti dassetuṁ",
  "tika-vin02t9:297_3": "“ekasambandhānī”ti vuttaṁ. Vicchinditvāti ma-kārantaṁ katvā dānasamaye vicchedaṁ",
  "tika-vin02t9:297_4": "katvā. Sabbamassa kappiyākappiyaṁ ācikkhitabbanti dasasikkhāpadavinimuttaṁ parāmāsāparāmāsādibhedaṁ",
  "tika-vin02t9:297_5": "kappiyākappiyaṁ ācikkhitabbaṁ. Ābhisamācārikesu vinetabboti iminā sekhiyaupajjhāyavattādiābhisamācārikasīlamanena",
  "tika-vin02t9:297_6": "pūretabbaṁ, tattha ca kattabbassa akaraṇe akattabbassa ca karaṇe daṇḍakammāraho hotīti dīpeti.",
  "tika-vin02t9:298": "Pabbajjūpasampadākathāvaṇṇanā niṭṭhitā.",
  "tika-vin02t9:299": "Dutiyamārakathāvaṇṇanā",
  "tika-vin02t9:300_0": "35.Atha kho bhagavā vassaṁvuṭṭhotiādikāya pana pāḷiyā ayaṁ apubbapadavaṇṇanā. Yonisomanasikārāti",
  "tika-vin02t9:300_1": "upāyamanasikārena, aniccādīsu aniccādito manasikaraṇenāti attho. Yoniso sammappadhānāti",
  "tika-vin02t9:300_2": "upāyavīriyena, anuppannākusalānuppādanādividhinā pavattavīriyenāti attho. Vimuttīti",
  "tika-vin02t9:300_3": "ukkaṭṭhaniddesena arahattaphalavimutti vuttā. Ajjhabhāsīti “ayaṁ attanā vīriyaṁ katvā",
  "tika-vin02t9:300_4": "arahattaṁ patvāpi na tussati, idāni aññesampi ‘pāpuṇāthā’ti ussāhaṁ karoti, paṭibāhessāmi",
  "tika-vin02t9:300_5": "na”nti cintetvā abhāsi. Mārapāsenāti kilesapāsena. Sesamettha vuttanayameva.",
  "tika-vin02t9:301": "Dutiyamārakathāvaṇṇanā niṭṭhitā.",
  "tika-vin02t9:302": "Bhaddavaggiyakathāvaṇṇanā",
  "tika-vin02t9:303_0": "36. Tiṁsabhaddavaggiyavatthumhi yathābhirantaṁ viharitvāti yathāajjhāsayaṁ viharitvā.",
  "tika-vin02t9:303_1": "Buddhānañhi ekasmiṁ ṭhāne vasantānaṁ chāyūdakādīnaṁ vipattiṁ vā aphāsukasenāsanaṁ",
  "tika-vin02t9:303_2": "vā manussānaṁ assaddhādibhāvaṁ vā āgamma anabhirati nāma natthi, tesaṁ sampattiyā",
  "tika-vin02t9:303_3": "“idha phāsuṁ viharāmā”ti abhiramitvā ciravihāropi natthi. Yattha pana tathāgate viharante",
  "tika-vin02t9:303_4": "sattā saraṇesu vā tīsu patiṭṭhahanti, sīlāni vā samādiyanti, pabbajanti vā, sotāpattimaggādīnaṁ",
  "tika-vin02t9:303_5": "vā paresaṁ upanissayo hoti, tattha buddhā satte tāsu sampattīsu patiṭṭhāpanaajjhāsayena",
  "tika-vin02t9:303_6": "vasanti, tāsaṁ abhāve pakkamanti. Tena vuttaṁ “yathāajjhāsayaṁ viharitvā”ti. Ajjhogāhetvāti",
  "tika-vin02t9:303_7": "pavisitvā. Tiṁsamattāti tiṁsapamāṇā. Sesamettha vuttanayameva.",
  "tika-vin02t9:304": "Bhaddavaggiyakathāvaṇṇanā niṭṭhitā.",
  "tika-vin02t9:305": "Uruvelapāṭihāriyakathāvaṇṇanā",
  "tika-vin02t9:306_0": "37-38. Uruvelakassapavatthumhi jaṭiloti jaṭādharo. Jaṭā assa atthīti hi jaṭilo. Netīti",
  "tika-vin02t9:306_1": "nāyako, sāmaṁ vineti attano laddhiṁ sikkhāpetīti vināyako. Sace te kassapa agarūti",
  "tika-vin02t9:306_2": "kassapa sace tuyhaṁ bhāriyaṁ aphāsukaṁ kiñci natthi. Agyāgāreti aggisālāyaṁ. Ubhinnaṁ",
  "tika-vin02t9:306_3": "sajotibhūtānanti ubhosu sajotibhūtesu pajjalitesu. Yatra hi nāmāti yo nāma.",
  "tika-vin02t9:307_0": "39.Ajjaṇhoti ajja ekadivasaṁ. Aggisālamhīti agyāgāre. Sumanamanasoti sundaracittasaṅkhātamano.",
  "tika-vin02t9:307_1": "Tejodhātūsu kusaloti tejokasiṇasamāpattīsu kusalo. Udicchareti ullokesuṁ, parivāresunti",
  "tika-vin02t9:307_2": "vā attho. Pattamhi odahitvāti patte pakkhipitvā. Dhuvabhattenāti niccabhattena.",
  "tika-vin02t9:308_0": "40.Abhikkantāya rattiyāti ettha abhikkanta-saddo khaye vattati, tena parikkhīṇāyarattiyāti",
  "tika-vin02t9:308_1": "attho. Ete hi cattāro mahārājāno majjhimayāmasamanantare āgatā. Niyāmo kiresa devatānaṁ,",
  "tika-vin02t9:308_2": "yadidaṁ buddhānaṁ vā buddhasāvakānaṁ vā upaṭṭhānaṁ āgacchantā majjhimayāmasamanantare",
  "tika-vin02t9:308_3": "āgacchanti. Abhikkantavaṇṇāti abhirūpachavivaṇṇā, iṭṭhavaṇṇā manāpavaṇṇāti vuttaṁ",
  "tika-vin02t9:308_4": "hoti. Devatā hi manussalokaṁ āgacchamānā pakativaṇṇaṁ pakatiiddhiṁ jahitvā oḷārikaṁ",
  "tika-vin02t9:308_5": "attabhāvaṁ katvā atirekavaṇṇavatthālaṅkārakāyādīhi obhāsaṁ muñcamānādivasena ca dibbaṁ",
  "tika-vin02t9:308_6": "iddhānubhāvañca nimminitvā naṭasamajjādīni gacchantā manussā viya abhisaṅkhatena",
  "tika-vin02t9:308_7": "kāyena āgacchanti. Tattha kāmāvacarā anabhisaṅkhatenapi āgantuṁ sakkonti oḷārikarūpattā.",
  "tika-vin02t9:308_8": "Tathā hi te kabaḷīkārāhārabhakkhā, rūpāvacarā pana anabhisaṅkhatena kāyena āgantuṁ",
  "tika-vin02t9:308_9": "na sakkonti sukhumatararūpattā. Tesañhi atisukhumova attabhāvo, na tena iriyāpathakappanaṁ",
  "tika-vin02t9:308_10": "hoti. Tasmā brahmalokepi brahmāno yebhuyyena nimmitarūpeneva pavattanti. Mūlapaṭisandhirūpañhi",
  "tika-vin02t9:308_11": "nesaṁ ativiya sukhumamahārūpaṁ, kevalaṁ taṁ cittuppādassa nissayādhiṭṭhānabhūtaṁ",
  "tika-vin02t9:308_12": "saṇṭhānavantaṁ hutvā tiṭṭhati.",
  "tika-vin02t9:309_0": "Kevalakappanti ettha kevala-saddassa anavasesattaṁ attho, kappa-saddassa samantabhāvo,",
  "tika-vin02t9:309_1": "tasmā kevalakappaṁ vanasaṇḍanti anavasesaṁ samantato vanasaṇḍanti attho. Anavasesaṁ",
  "tika-vin02t9:309_2": "pharituṁ samatthassapi hi obhāsassa kenaci kāraṇena ekadesapharaṇampi siyā, ayaṁ",
  "tika-vin02t9:309_3": "pana sabbaso pharatīti dassetuṁ samantattho kappa-saddo gahito. Atha vā īsaṁ asamatthaṁ",
  "tika-vin02t9:309_4": "kevalakappaṁ. Bhagavato pabhāya anobhāsitameva hi padesaṁ devatā attano pabhāya obhāsenti.",
  "tika-vin02t9:309_5": "Na hi bhagavato pabhā kāyaci pabhāya abhibhūyati, sūriyādīnampi pana pabhaṁ sā abhibhuyya",
  "tika-vin02t9:309_6": "tiṭṭhatīti. Obhāsetvāti vatthālaṅkārasarīrasamuṭṭhitāya ābhāya pharitvā, cando viya",
  "tika-vin02t9:309_7": "sūriyo viya ca ekobhāsaṁ ekapajjotaṁ karitvāti attho. Devatānañhi sarīrābhā dasadvādasayojanamattaṭṭhānaṁ",
  "tika-vin02t9:309_8": "tato bhiyyopi pharitvā tiṭṭhati, tathā vatthābharaṇādīsu samuṭṭhitā pabhā. Catuddisāti",
  "tika-vin02t9:309_9": "catūsu disāsu. Yatra hi nāmāti yaṁ nāma.",
  "tika-vin02t9:310_0": "43.Aṅgamagadhāti ubho aṅgamagadharaṭṭhavāsino. Iddhipāṭihāriyanti iddhibhūtaṁ pāṭihāriyaṁ,",
  "tika-vin02t9:310_1": "na ādesanānusāsanīpāṭihāriyanti attho. Tividhañhi pāṭihāriyaṁ iddhipāṭihāriyaṁ ādesanāpāṭihāriyaṁ",
  "tika-vin02t9:310_2": "anusāsanīpāṭihāriyanti. Tattha “idha bhikkhu ekopi hutvā bahudhā hoti, bahudhāpi",
  "tika-vin02t9:310_3": "hutvā eko hoti āvibhāvaṁ tirobhāva”ntiādinayappavattaṁ iddhividhameva iddhipāṭihāriyaṁ.",
  "tika-vin02t9:310_4": "“Idha bhikkhu parasattānaṁ parapuggalānaṁ cittampi ādisati, cetasikampi ādisati,",
  "tika-vin02t9:310_5": "vitakkitampi ādisati, vicāritampi ādisati ‘evampi te mano, itthampi te mano”’tiādinayappavattaṁ",
  "tika-vin02t9:310_6": "parassa cittaṁ ñatvā kathanaṁ ādesanāpāṭihāriyaṁ. “Idha bhikkhu evamanusāsati ‘evaṁ",
  "tika-vin02t9:310_7": "vitakketha, mā evaṁ vitakkayittha, evaṁ manasi karotha, mā evaṁ mānasā karittha,",
  "tika-vin02t9:310_8": "idaṁ pajahatha, idaṁ upasampajja viharathā”’ti evamādinayappavattā sāvakānaṁ buddhānañca",
  "tika-vin02t9:310_9": "sabbakālaṁ desetabbadhammadesanā anusāsanīpāṭihāriyaṁ.",
  "tika-vin02t9:311_0": "Tattha pāṭihāriyapadassa vacanatthaṁ paṭipakkhaharaṇato rāgādikilesāpanayanato pāṭihāriyanti",
  "tika-vin02t9:311_1": "vadanti. Bhagavato pana paṭipakkhā rāgādayo na santi ye haritabbā, puthujjanānampi",
  "tika-vin02t9:311_2": "vigatūpakkilese aṭṭhaguṇasamannāgate citte hatapaṭipakkhe iddhividhaṁ vattati, tasmā",
  "tika-vin02t9:311_3": "tattha pavattavohārena ca na sakkā idha pāṭihāriyanti vattuṁ. Sace pana mahākāruṇikassa",
  "tika-vin02t9:311_4": "bhagavato veneyyagatā ca kilesā paṭipakkhā, tesaṁ haraṇato pāṭihāriyanti vuttaṁ,",
  "tika-vin02t9:311_5": "evaṁ sati yuttametaṁ. Atha vā bhagavato ca sāsanassa ca paṭipakkhā titthiyā, tesaṁ",
  "tika-vin02t9:311_6": "haraṇato pāṭihāriyaṁ. Te hi diṭṭhiharaṇavasena diṭṭhippakāsane asamatthabhāvena ca",
  "tika-vin02t9:311_7": "iddhiādesanānusāsanīhi haritā apanītā hontīti. Paṭīti vā ayaṁ saddo pacchāti etassa",
  "tika-vin02t9:311_8": "atthaṁ bodheti “tasmiṁ paṭipaviṭṭhamhi, añño āgañchi brāhmaṇo”tiādīsu viya, tasmā",
  "tika-vin02t9:311_9": "samāhite citte vigatūpakkilesena katakiccena pacchā haritabbaṁ pavattetabbanti paṭihāriyaṁ,",
  "tika-vin02t9:311_10": "attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ,",
  "tika-vin02t9:311_11": "iddhiādesanānusāsaniyo ca vigatūpakkilesena katakiccena sattahitatthaṁ puna pavattetabbā,",
  "tika-vin02t9:311_12": "haritesu ca attano upakkilesesu parasattānaṁ upakkilesaharaṇāni hontīti paṭihāriyāni",
  "tika-vin02t9:311_13": "bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanīsamudāye",
  "tika-vin02t9:311_14": "bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato,",
  "tika-vin02t9:311_15": "tattha jātaṁ nimittabhūte, tato vā āgatanti pāṭihāriyaṁ. Svātanāyāti sve dātabbassa atthāya.",
  "tika-vin02t9:312_0": "44.Paṁsukūlaṁuppannaṁ hotīti pariyesamānassa paṭilābhavasena uppannaṁ hoti. Vicittapāṭihāriyadassanatthāva",
  "tika-vin02t9:312_1": "sā pariyesanā. Yasmā pāṇinā phuṭṭhamatte sā pokkharaṇī nimmitā ahosi, tasmā vuttaṁ",
  "tika-vin02t9:312_2": "“pāṇinā pokkharaṇiṁ khaṇitvā”ti.",
  "tika-vin02t9:313_0": "46-49.Jaṭilāti tāpasā. Te hi jaṭādhāritāya idha “jaṭilā”ti vuttā. Antaraṭṭhakāsu",
  "tika-vin02t9:313_1": "himapātasamayeti hemantassa utuno abbhantarabhūte māghamāsassa avasāne catasso, phagguṇamāsassa",
  "tika-vin02t9:313_2": "ādimhi catassoti evaṁ ubhinnamantare aṭṭharattīsu himapatanakāle. Nerañjarāya ummujjantīti",
  "tika-vin02t9:313_3": "keci tasmiṁ titthasammate udake paṭhamaṁ nimuggasakalasarīrā tato ummujjantā vuṭṭhahanti",
  "tika-vin02t9:313_4": "uppilavanti. Nimujjantīti sasīsaṁ udake osīdanti. Ummujjananimujjanampi karontīti",
  "tika-vin02t9:313_5": "punappunaṁ ummujjananimujjanānipi karonti. Tattha hi keci “ekummujjaneneva pāpasuddhi",
  "tika-vin02t9:313_6": "hotī”ti evaṁdiṭṭhikā, te ummujjanameva katvā gacchanti. Ummujjanaṁ pana nimujjanamantarena",
  "tika-vin02t9:313_7": "natthīti avinābhāvato nimujjanampi te karontiyeva. Yepi “ekanimujjaneneva pāpasuddhi",
  "tika-vin02t9:313_8": "hotī”ti evaṁdiṭṭhikā, tepi ekavārameva nimujjitvā vuttanayeneva avinābhāvato ummujjanampi",
  "tika-vin02t9:313_9": "katvā pakkamanti. Apare “punappunaṁ ummujjananimujjanāni katvā nahāte pāpasuddhi",
  "tika-vin02t9:313_10": "hotī”ti evaṁdiṭṭhikā, te kālena kālaṁ ummujjananimujjanāni karonti. Te sabbepi sandhāya",
  "tika-vin02t9:313_11": "vuttaṁ “ummujjantipi nimujjantipi ummujjananimujjanampi karontī”ti. Ettha ca kiñcāpi",
  "tika-vin02t9:313_12": "nimujjanapubbakaṁ ummujjanaṁ, nimujjanameva pana karontā katipayā, ummujjanaṁ tadubhayañca",
  "tika-vin02t9:313_13": "karontā bahūti tesaṁ yebhuyyabhāvadassanatthaṁ ummujjanaṁ paṭhamaṁ vuttaṁ.",
  "tika-vin02t9:314_0": "50-51.Udakavāhakoti udakogho. Reṇuhatāyāti rajogatāya, rajokiṇṇāyāti vuttaṁ hoti.",
  "tika-vin02t9:314_1": "Neva ca kho tvaṁ kassapa arahāti etena tadā kassapassa asekkhabhāvaṁ paṭikkhipati,",
  "tika-vin02t9:314_2": "nāpi arahattamaggasamāpannoti etena sekkhabhāvaṁ. Ubhayenapissa anariyabhāvameva",
  "tika-vin02t9:314_3": "dīpeti. Sāpi te paṭipadā natthi, yāya tvaṁ arahā vā assasi arahattamaggaṁ vā samāpannoti",
  "tika-vin02t9:314_4": "iminā panassa kalyāṇaputhujjanabhāvampi paṭikkhipati. Tattha paṭipadāti sīlavisuddhiādayo",
  "tika-vin02t9:314_5": "cha visuddhiyo. Paṭipajjati etāya ariyamaggoti paṭipadā. Assasīti bhaveyyāsi. Cirapaṭikāti",
  "tika-vin02t9:314_6": "cirakālato paṭṭhāya, nāgadamanato paṭṭhāyāti attho. Khārikājamissanti ettha khārīti",
  "tika-vin02t9:314_7": "araṇīkamaṇḍalusūciādayo tāpasaparikkhārā, taṁ haraṇakājaṁ khārikājaṁ. Aggihutamissanti",
  "tika-vin02t9:314_8": "dabbiādiaggipūjopakaraṇaṁ.",
  "tika-vin02t9:315_0": "52-53.Upasaggoti upaddavo. Idāni aḍḍhuḍḍhāni pāṭihāriyasahassāni ekato gaṇetvā dassetuṁ",
  "tika-vin02t9:315_1": "“bhagavato adhiṭṭhānena pañca kaṭṭhasatāni na phāliyiṁsū”tiādi āraddhaṁ. Nāgadamanādīni",
  "tika-vin02t9:315_2": "pana soḷasa pāṭihāriyāni idha na gaṇitāni, tehi saddhiṁ soḷasātirekaaḍḍhuḍḍhapāṭihāriyasahassānīti veditabbaṁ.",
  "tika-vin02t9:316": "Ādittapariyāyasuttavaṇṇanā",
  "tika-vin02t9:317_0": "54. Idāni tassa bhikkhusahassassa ādittapariyāyadesanāya arahattappattiṁ dassetuṁ",
  "tika-vin02t9:317_1": "“atha khobhagavā”tiādi āraddhaṁ. Tattha gayāyaṁ viharati gayāsīseti gayānāmikāya",
  "tika-vin02t9:317_2": "nadiyā avidūre bhavattā gāmo gayā nāma, tassaṁ gayāyaṁ viharati. Samīpatthe cetaṁ",
  "tika-vin02t9:317_3": "bhummavacanaṁ. Gayāgāmassa hi avidūre gayāti ekā pokkharaṇīpi atthi nadīpi gayāsīsanāmako",
  "tika-vin02t9:317_4": "hatthikumbhasadiso piṭṭhipāsāṇopi. Yattha bhikkhusahassassa okāso pahoti, bhagavā",
  "tika-vin02t9:317_5": "tattha viharati. Tena vuttaṁ “gayāsīse”ti, gayāgāmassa āsanne gayāsīsanāmake piṭṭhipāsāṇe",
  "tika-vin02t9:317_6": "viharatīti vuttaṁ hoti. Bhikkhū āmantesīti tesaṁ sappāyadhammadesanaṁ vicinitvā taṁ",
  "tika-vin02t9:317_7": "desessāmīti āmantesi. Bhagavā hi taṁ iddhimayapattacīvaradharaṁ samaṇasahassaṁ ādāya",
  "tika-vin02t9:317_8": "gayāsīsaṁ gantvā tena parivārito nisīditvā “katarā nu kho etesaṁ dhammakathā sappāyā”ti",
  "tika-vin02t9:317_9": "cintento “ime sāyaṁ pātaṁ aggiṁ paricaranti, imesaṁ dvādasāyatanāni ādittāni sampajjalitāni",
  "tika-vin02t9:317_10": "viya katvā dassessāmi, evaṁ ime arahattaṁ pāpuṇituṁ sakkhissantī”ti sanniṭṭhānamakāsi.",
  "tika-vin02t9:317_11": "Atha nesaṁ tathā desetuṁ “sabbaṁ, bhikkhave, āditta”ntiādinā imaṁ ādittapariyāyaṁ abhāsi.",
  "tika-vin02t9:318": "Tattha sabbaṁ nāma catubbidhaṁ sabbasabbaṁ āyatanasabbaṁ sakkāyasabbaṁ padesasabbanti. Tattha –",
  "tika-vin02t9:319": "“Na tassa addiṭṭhamidhatthi kiñci;",
  "tika-vin02t9:320": "Atho aviññātamajānitabbaṁ;",
  "tika-vin02t9:321": "Sabbaṁ abhiññāsi yadatthi neyyaṁ;",
  "tika-vin02t9:322": "Tathāgato tena samantacakkhū”ti –",
  "tika-vin02t9:323_0": "Idaṁ sabbasabbaṁ nāma. “Sabbaṁ vo, bhikkhave, desessāmi, taṁ suṇāthā”ti idaṁ āyatanasabbaṁ",
  "tika-vin02t9:323_1": "nāma. “Sabbadhammamūlapariyāyaṁ vo, bhikkhave, desessāmī”ti idaṁ sakkāyasabbaṁ nāma.",
  "tika-vin02t9:323_2": "“Sabbadhammesu vā paṭhamasamannāhāro uppajjati cittaṁ mano mānasaṁ tajjā manoviññāṇadhātū”ti",
  "tika-vin02t9:323_3": "idaṁ padesasabbaṁ nāma. Iti pañcārammaṇamattaṁ padesasabbaṁ, tebhūmakā dhammā sakkāyasabbaṁ,",
  "tika-vin02t9:323_4": "catubhūmakā dhammā āyatanasabbaṁ, yaṁ kiñci neyyaṁ sabbasabbaṁ. Padesasabbaṁ sakkāyasabbaṁ",
  "tika-vin02t9:323_5": "na pāpuṇāti tassa tebhūmakadhammesupi ekadesassa asaṅgaṇhanato. Sakkāyasabbaṁ āyatanasabbaṁ",
  "tika-vin02t9:323_6": "na pāpuṇāti lokuttaradhammānaṁ asaṅgaṇhanato. Āyatanasabbaṁ sabbasabbaṁ na pāpuṇāti.",
  "tika-vin02t9:323_7": "Kasmā? Yasmā āyatanasabbena catubhūmakadhammāva pariggahitā, na lakkhaṇapaññattiyoti.",
  "tika-vin02t9:323_8": "Imasmiṁ pana sutte āyatanasabbaṁ adhippetaṁ, tatthāpi idha vipassanupagadhammāva gahetabbā.",
  "tika-vin02t9:324_0": "Cakkhūti dve cakkhūni ñāṇacakkhu ceva maṁsacakkhu ca. Tattha ñāṇacakkhu pañcavidhaṁ",
  "tika-vin02t9:324_1": "buddhacakkhu dhammacakkhu samantacakkhu dibbacakkhu paññācakkhūti. Tesu buddhacakkhu",
  "tika-vin02t9:324_2": "nāma āsayānusayañāṇañceva indriyaparopariyattañāṇañca, yaṁ “buddhacakkhunā lokaṁ",
  "tika-vin02t9:324_3": "volokento”ti āgataṁ. Dhammacakkhu nāma heṭṭhimā tayo maggā tīṇi ca phalāni, yaṁ “virajaṁ",
  "tika-vin02t9:324_4": "vītamalaṁ dhammacakkhuṁ udapādī”ti āgataṁ. Samantacakkhu nāma sabbaññutaññāṇaṁ, yaṁ",
  "tika-vin02t9:324_5": "“pāsādamāruyha samantacakkhū”ti āgataṁ. Dibbacakkhu nāma ālokavaḍḍhanena uppannañāṇaṁ,",
  "tika-vin02t9:324_6": "yaṁ “dibbena cakkhunā visuddhenā”ti āgataṁ. Paññācakkhu nāma catusaccaparicchedakañāṇaṁ,",
  "tika-vin02t9:324_7": "yaṁ “cakkhuṁ udapādī”ti āgataṁ. Maṁsacakkhupi duvidhaṁ sasambhāracakkhu pasādacakkhūti.",
  "tika-vin02t9:324_8": "Tesu yvāyaṁ akkhikūpake akkhipaṭalehi parivārito maṁsapiṇḍo, yattha catasso dhātuyo",
  "tika-vin02t9:324_9": "vaṇṇagandharasojā sambhavo jīvitaṁ bhāvo cakkhuppasādo kāyappasādoti saṅkhepato terasa",
  "tika-vin02t9:324_10": "sambhārā honti, vitthārato pana catasso dhātuyo vaṇṇagandharasojā sambhavoti ime",
  "tika-vin02t9:324_11": "nava catusamuṭṭhānavasena chattiṁsa, jīvitaṁ bhāvo cakkhuppasādo kāyappasādoti ime",
  "tika-vin02t9:324_12": "kammasamuṭṭhānā tāva cattāroti cattālīsa sambhārā honti, idaṁ sasambhāracakkhu nāma.",
  "tika-vin02t9:324_13": "Yaṁ panettha setamaṇḍalaparicchinnena kaṇhamaṇḍalena parivārite diṭṭhimaṇḍale sanniviṭṭhaṁ",
  "tika-vin02t9:324_14": "rūpadassanasamatthaṁ pasādamattaṁ, idaṁ pasādacakkhu nāma. Tassa tato paresañca sotādīnaṁ",
  "tika-vin02t9:324_15": "vitthārakathā visuddhimagge vuttāva.",
  "tika-vin02t9:325_0": "Tattha yadidaṁ pasādacakkhu, tañca gahetvā bhagavā “cakkhu āditta”ntiādimāha. Tattha",
  "tika-vin02t9:325_1": "ādittanti padittaṁ, sampajjalitaṁ ekādasahi aggīhi ekajālībhūtanti attho. Cakkhusannissitaṁ",
  "tika-vin02t9:325_2": "viññāṇaṁ cakkhuviññāṇaṁ, cakkhussa vā kāraṇabhūtassa viññāṇaṁ cakkhuviññāṇaṁ. Kāmaṁ",
  "tika-vin02t9:325_3": "rūpālokamanasikārādayopi tassa viññāṇassa kāraṇaṁ, te pana sādhāraṇakāraṇaṁ, cakkhu",
  "tika-vin02t9:325_4": "asādhāraṇanti asādhāraṇakāraṇenāyaṁ niddeso yathā “yavaṅkuro”ti. Sotaviññāṇādīsupi",
  "tika-vin02t9:325_5": "eseva nayo. Cakkhusannissito phasso cakkhusamphasso, cakkhuviññāṇasampayuttaphassassetaṁ",
  "tika-vin02t9:325_6": "adhivacanaṁ. Sotasamphassādīsupi eseva nayo. Cakkhusamphassapaccayā uppajjativedayitanti",
  "tika-vin02t9:325_7": "cakkhusamphassaṁ mūlapaccayaṁ katvā uppannā sampaṭicchanasantīraṇavoṭṭhabbanajavanavedanā.",
  "tika-vin02t9:325_8": "Cakkhuviññāṇasampayuttāya pana vedanāya cakkhusamphassassa paccayabhāve vattabbameva",
  "tika-vin02t9:325_9": "natthi. Cakkhusamphasso hi sahajātāya vedanāya sahajātādivasena, asahajātāya upanissayādivasena",
  "tika-vin02t9:325_10": "paccayo hoti. Teneva “cakkhusamphassapaccayā uppajjati vedayitaṁ sukhaṁ vā dukkhaṁ",
  "tika-vin02t9:325_11": "vā adukkhamasukhaṁ vā”ti vuttaṁ. Sotadvāravedanādīsupi eseva nayo. Ettha pana manoti",
  "tika-vin02t9:325_12": "bhavaṅgacittaṁ manodvārassa adhippetattā. Dhammāti dhammārammaṇaṁ. Manoviññāṇanti",
  "tika-vin02t9:325_13": "sahāvajjanakaṁ javanaṁ. Manosamphassoti bhavaṅgasahajāto phasso. Vedayitanti āvajjanavedanāya",
  "tika-vin02t9:325_14": "saddhiṁ javanavedanā. Bhavaṅgasampayuttāya pana vedanāya gahaṇe vattabbameva natthi.",
  "tika-vin02t9:325_15": "Āvajjanaṁ vā bhavaṅgato amocetvā manoti sāvajjanaṁ bhavaṅgaṁ daṭṭhabbaṁ. Dhammāti",
  "tika-vin02t9:325_16": "dhammārammaṇameva. Manoviññāṇanti javanaviññāṇaṁ. Manosamphassoti bhavaṅgāvajjanasahajāto",
  "tika-vin02t9:325_17": "phasso. Vedayitanti javanasahajātā vedanā, bhavaṅgāvajjanasahajātāpi vaṭṭatiyeva.",
  "tika-vin02t9:326_0": "Rāgagginātiādīsu rāgova anudahanaṭṭhena aggīti rāgaggi. Rāgo hi tikhiṇaṁ hutvā uppajjamāno",
  "tika-vin02t9:326_1": "satte anudahati jhāpeti, tasmā “aggī”ti vuccati. Itaresupi dvīsu eseva nayo. Tatrimāni",
  "tika-vin02t9:326_2": "vatthūni – ekā daharabhikkhunī cittalapabbatavihāre uposathāgāraṁ gantvā dvārapālarūpaṁ",
  "tika-vin02t9:326_3": "olokayamānā ṭhitā. Athassā anto rāgo tikhiṇataro hutvā uppanno, tasmā taṁsamuṭṭhānā",
  "tika-vin02t9:326_4": "tejodhātu ativiya tikhiṇabhāvena saddhiṁ attanā sahajātadhammehi hadayapadesaṁ jhāpesi",
  "tika-vin02t9:326_5": "yathā taṁ bāhirā tejodhātu sannissayaṁ, tena sā bhikkhunī jhāyitvā kālamakāsi. Bhikkhuniyo",
  "tika-vin02t9:326_6": "gacchamānā “ayaṁ daharā ṭhitā, pakkosatha na”nti āhaṁsu. Ekā gantvā “kasmā ṭhitāsī”ti",
  "tika-vin02t9:326_7": "hatthe gaṇhi. Gahitamattā parivattitvā papatā. Idaṁ tāva rāgassa anudahanatāya vatthu.",
  "tika-vin02t9:327_0": "Dosassa pana anudahanatāya manopadosikā devā daṭṭhabbā. Tesu kira eko devaputto “nakkhattaṁ",
  "tika-vin02t9:327_1": "kīḷissāmī”ti saparivāro rathena vīthiṁ paṭipajjati. Athañño nikkhamanto taṁ purato",
  "tika-vin02t9:327_2": "gacchantaṁ disvā “bho ayaṁ kapaṇo adiṭṭhapubbaṁ viya etaṁ disvā pītiyā uddhumāto",
  "tika-vin02t9:327_3": "viya bhijjamāno viya ca gacchatī”ti kujjhati. Purato gacchantopi nivattitvā taṁ kuddhaṁ",
  "tika-vin02t9:327_4": "disvā kuddhā nāma suvijānā hontīti kuddhabhāvamassa ñatvā “tvaṁ kuddho mayhaṁ kiṁ",
  "tika-vin02t9:327_5": "karissasi, ayaṁ sampatti mayā dānasīlādīnaṁ vasena laddhā, na tuyhaṁ vasenā”ti paṭikujjhati.",
  "tika-vin02t9:327_6": "Ekasmiñhi kuddhe itaro akuddho rakkhati. Kuddhassa hi so kodho itarasmiṁ akujjhante",
  "tika-vin02t9:327_7": "anupādāno ekavārameva uppattiyā anāsevano cāvetuṁ na sakkoti, udakaṁ patvā aggi viya",
  "tika-vin02t9:327_8": "nibbāyati, tasmā akuddho taṁ cavanato rakkhati. Ubhosu pana kuddhesu ekassa kodho",
  "tika-vin02t9:327_9": "itarassa paccayo hoti, tassapi kodho itarassa paccayo hotīti ubho kandantānaṁyeva",
  "tika-vin02t9:327_10": "orodhānaṁ cavanti. Ubhosu hi kuddhesu bhiyyo bhiyyo aññamaññamhi parivaḍḍhanavasena",
  "tika-vin02t9:327_11": "tikhiṇasamudācāro nissayadahanaraso kodho uppajjamāno hadayavatthuṁ niddahanto accantasukhumālaṁ",
  "tika-vin02t9:327_12": "karajakāyaṁ vināseti, tato sakalopi attabhāvo antaradhāyati. Idaṁ dosassa anudahanatāya vatthu.",
  "tika-vin02t9:328_0": "Mohassa pana anudahanatāya khiḍḍāpadosikā devā daṭṭhabbā. Mohavasena hi tesaṁ satisammoso",
  "tika-vin02t9:328_1": "hoti, tasmā khiḍḍāvasena āhārakālaṁ ativattetvā kālaṁ karonti. Te kira puññavisesādhigatena",
  "tika-vin02t9:328_2": "mahantena attano sirivibhavena nakkhattaṁ kīḷantā tāya sampattimahantatāya “āhāraṁ",
  "tika-vin02t9:328_3": "paribhuñjimha, na paribhuñjimhā”tipi na jānanti. Atha ekāhārātikkamanato paṭṭhāya",
  "tika-vin02t9:328_4": "nirantaraṁ khādantāpi pivantāpi cavantiyeva na tiṭṭhanti. Kasmā? Kammajatejassa balavatāya.",
  "tika-vin02t9:328_5": "Manussānañhi kammajatejo mando, karajakāyo balavā. Tesaṁ tejassa mandatāya karajakāyassa",
  "tika-vin02t9:328_6": "balavatāya sattāhampi atikkamitvā uṇhodakaacchayāguādīhi sakkā vatthuṁ upatthambhetuṁ.",
  "tika-vin02t9:328_7": "Devānaṁ pana tejo balavā hoti uḷārapuññanibbattattā uḷāragarusiniddhasudhāhārajiraṇato",
  "tika-vin02t9:328_8": "ca, karajaṁ mandaṁ mudusukhumālabhāvato. Teneva hi bhagavā indasālaguhāyaṁ pakatipathaviyaṁ",
  "tika-vin02t9:328_9": "patiṭṭhātuṁ asakkontaṁ sakkaṁ devarājānaṁ “oḷārikakāyaṁ adhiṭṭhāhī”ti āha, tasmā",
  "tika-vin02t9:328_10": "te ekaṁ āhāravelaṁ atikkamitvā saṇṭhātuṁ na sakkonti. Yathā nāma gimhānaṁ majjhanhike",
  "tika-vin02t9:328_11": "tattapāsāṇe ṭhapitaṁ padumaṁ vā uppalaṁ vā sāyanhasamaye ghaṭasatenapi siñciyamānaṁ",
  "tika-vin02t9:328_12": "pākatikaṁ na hoti vinassatiyeva, evameva pacchā nirantaraṁ khādantāpi pivantāpi cavantiyeva na tiṭṭhanti.",
  "tika-vin02t9:329_0": "Ko pana tesaṁ āhāro, kā āhāravelāti? Sabbesampi kāmāvacaradevānaṁ sudhā āhāro, so",
  "tika-vin02t9:329_1": "heṭṭhimehi heṭṭhimehi uparimānaṁ uparimānaṁ paṇītatamo hoti. Taṁ yathāsakaṁ divasavasena",
  "tika-vin02t9:329_2": "divase divase bhuñjanti. Keci pana “biḷārapadappamāṇaṁ sudhāhāraṁ bhuñjanti. So jivhāya",
  "tika-vin02t9:329_3": "ṭhapitamatto yāva kesagganakhaggā kāyaṁ pharati, tesaṁyeva divasavasena sattadivasaṁ",
  "tika-vin02t9:329_4": "yāpanasamatthova hotī”ti vadanti.",
  "tika-vin02t9:330_0": "Ke pana te khiḍḍāpadosikā nāma devāti? Ime nāmāti aṭṭhakathāyaṁ vicāraṇā natthi,",
  "tika-vin02t9:330_1": "“kammajatejo balavā hoti, karajaṁ manda”nti avisesena vuttattā pana ye keci kabaḷīkārāhārūpajīvino",
  "tika-vin02t9:330_2": "evaṁ karonti, te evaṁ cavantīti veditabbā. Keci panāhu “nimmānaratiparanimmitavasavattino",
  "tika-vin02t9:330_3": "te devā. Khiḍḍāya padussanamatteneva hete khiḍḍāpadosikāti vuttā”ti. Manopadosikā",
  "tika-vin02t9:330_4": "pana cātumahārājikāti aṭṭhakathāyameva vuttaṁ. Keci pana “khiḍḍāpadosikāpi cātumahārājikāyevā”ti",
  "tika-vin02t9:330_5": "vadanti. Evaṁ tāva rāgādayo tayo anudahanaṭṭhena “aggī”ti veditabbā. Jātiādittayaṁ",
  "tika-vin02t9:330_6": "pana nānappakāradukkhavatthubhāvena anudahanato aggi. Sokādīnaṁ anudahanatā pākaṭāyeva.",
  "tika-vin02t9:330_7": "Sesamettha vuttanayameva. Iti imasmiṁ sutte dukkhalakkhaṇaṁ kathitaṁ cakkhādīnaṁ",
  "tika-vin02t9:330_8": "ekādasahi aggīhi ādittabhāvena dukkhamatāya dukkhabhāvassa kathitattā.",
  "tika-vin02t9:331": "Ādittapariyāyasuttavaṇṇanā niṭṭhitā.",
  "tika-vin02t9:332": "Uruvelapāṭihāriyakathāvaṇṇanā niṭṭhitā.",
  "tika-vin02t9:333": "Bimbisārasamāgamakathāvaṇṇanā",
  "tika-vin02t9:334_0": "55. Idāni “atha kho bhagavā gayāsīse yathābhirantaṁ viharitvā”tiādīsu yā sā anuttānapadavaṇṇanā,",
  "tika-vin02t9:334_1": "taṁ dassetuṁ “laṭṭhivaneti tāluyyāne”tiādi āraddhaṁ. Tattha tāluyyāneti tālarukkhānaṁ",
  "tika-vin02t9:334_2": "bahubhāvato evaṁladdhanāme uyyāne. Appekacce yena bhagavā tenañjaliṁ paṇāmetvātiādīsu",
  "tika-vin02t9:334_3": "añjaliṁ paṇāmetvāti ye ubhatopakkhikā, te sandhāyetaṁ vuttaṁ. Te kira evaṁ cintayiṁsu",
  "tika-vin02t9:334_4": "“sace no micchādiṭṭhikā codessanti ‘kasmā tumhe samaṇaṁ gotamaṁ vanditthā’ti, tesaṁ",
  "tika-vin02t9:334_5": "‘kiṁ añjalimattakaraṇenapi vanditaṁ hotī’ti vakkhāma. Sace no sammādiṭṭhikā codessanti",
  "tika-vin02t9:334_6": "‘kasmā bhagavantaṁ na vanditthā’ti, ‘kiṁ sīsena bhūmiṁ paharanteneva vanditaṁ hoti,",
  "tika-vin02t9:334_7": "nanu añjalikammampi vandanā evā’ti vakkhāmā”ti. Nāmagottaṁ sāvetvāti “bho gotama,",
  "tika-vin02t9:334_8": "ahaṁ asukassa putto datto nāma mitto nāma idha āgato”ti vadantā nāmaṁ sāventi nāma,",
  "tika-vin02t9:334_9": "“bho gotama, ahaṁ vāseṭṭho nāma kaccāno nāma idhāgato”ti vadantā gottaṁ sāventi nāma.",
  "tika-vin02t9:334_10": "Ete kira daliddā jiṇṇakulaputtā parisamajjhe nāmagottavasena pākaṭā bhavissāmāti",
  "tika-vin02t9:334_11": "evaṁ akaṁsu. Ye pana tuṇhībhūtā nisīdiṁsu, te kerāṭikā ceva andhabālā ca. Tattha",
  "tika-vin02t9:334_12": "kerāṭikā “ekaṁ dve kathāsallāpe karonte vissāsiko hoti, atha vissāse sati ekaṁ dve",
  "tika-vin02t9:334_13": "bhikkhā adātuṁ na yutta”nti tato attānaṁ mocentā tuṇhī nisīdanti. Andhabālā aññāṇatāyeva",
  "tika-vin02t9:334_14": "avakkhittā mattikāpiṇḍo viya yattha katthaci tuṇhībhūtā nisīdanti.",
  "tika-vin02t9:335_0": "Kisakovadānoti ettha kisakānaṁ ovadāno kisakovadānoti imaṁ tāva atthavikappaṁ dassetuṁ",
  "tika-vin02t9:335_1": "“tāpasacariyāya kisasarīrattā”tiādi vuttaṁ. Aggihuttanti aggiparicaraṇaṁ. Rūpādayova",
  "tika-vin02t9:335_2": "idha kāmanīyaṭṭhena “kāmā”ti vuttāti āha “ete rūpādayo kāme”ti. Yaññā abhivadantīti",
  "tika-vin02t9:335_3": "yāgahetu ijjhantīti vadanti. Upadhīsūti ettha cattāro upadhī kāmupadhi khandhupadhi",
  "tika-vin02t9:335_4": "kilesupadhi abhisaṅkhārupadhīti. Kāmāpi hi “yaṁ pañca kāmaguṇe paṭicca uppajjati",
  "tika-vin02t9:335_5": "sukhaṁ somanassaṁ, ayaṁ kāmānaṁ assādo”ti evaṁ vuttassa sukhassa adhiṭṭhānabhāvato",
  "tika-vin02t9:335_6": "upadhīyati ettha sukhanti iminā vacanatthena “upadhī”ti vuccanti. Khandhāpi khandhamūlakassa",
  "tika-vin02t9:335_7": "dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi",
  "tika-vin02t9:335_8": "bhavadukkhassa adhiṭṭhānabhāvato “upadhī”ti vuccanti, tesu khandhupadhi idhādhippetoti",
  "tika-vin02t9:335_9": "āha “khandhupadhīsu malanti ñatvā”ti. Yaññā malameva vadantīti yāgahetu malameva",
  "tika-vin02t9:335_10": "ijjhatīti vadanti. Yiṭṭheti mahāyāge. Huteti divase divase kattabbaaggiparicaraṇe.",
  "tika-vin02t9:335_11": "Kāmabhave asattanti kāmabhave alaggaṁ, tabbinimuttanti vuttaṁ hoti.",
  "tika-vin02t9:336_0": "57-58.Āsīsanāti patthanā. Dibbasuvaṇṇesupi siṅgīsuvaṇṇassa sabbaseṭṭhattā “siṅgīnikkhasavaṇṇo”ti",
  "tika-vin02t9:336_1": "vuttaṁ. Yatheva hi manussaparibhoge suvaṇṇe yuttikataṁ hīnaṁ, tato rasaviddhaṁ seṭṭhaṁ,",
  "tika-vin02t9:336_2": "rasaviddhato ākaruppannaṁ, tato yaṁ kiñci dibbaṁ seṭṭhaṁ, evaṁ dibbasuvaṇṇesupi cāmīkarato",
  "tika-vin02t9:336_3": "sātakumbhaṁ, sātakumbhato jambunadaṁ, jambunadato siṅgīsuvaṇṇaṁ, tasmā taṁ sabbaseṭṭhaṁ.",
  "tika-vin02t9:336_4": "Siṅgīnikkhanti ca nikkhaparimāṇena siṅgīsuvaṇṇena kataṁ suvaṇṇapaṭṭaṁ. Ūnakanikkhena",
  "tika-vin02t9:336_5": "katañhi ghaṭṭanamajjanakkhamaṁ na hoti, atirekena kataṁ ghaṭṭanamajjanaṁ khamati,",
  "tika-vin02t9:336_6": "vaṇṇavantaṁ pana na hoti, pharusadhātukaṁ khāyati, nikkhena kataṁ ghaṭṭanamajjanañceva",
  "tika-vin02t9:336_7": "khamati vaṇṇavantañca hoti. Nikkhaṁ pana vīsatisuvaṇṇanti keci. Pañcavīsatisuvaṇṇanti",
  "tika-vin02t9:336_8": "apare. Majjhimanikāyaṭṭhakathāyaṁ pana “nikkhaṁ nāma pañcasuvaṇṇā”ti vuttaṁ. Suvaṇṇo",
  "tika-vin02t9:336_9": "nāma catudharaṇanti vadanti.",
  "tika-vin02t9:337": "Dasasu ariyavāsesu vutthavāsoti –",
  "tika-vin02t9:338_0": "“Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno",
  "tika-vin02t9:338_1": "panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño.",
  "tika-vin02t9:339_0": "“Kathañca, bhikkhave, bhikkhu pañcaṅgavippahīno hoti? Idha, bhikkhave, bhikkhuno",
  "tika-vin02t9:339_1": "kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ",
  "tika-vin02t9:339_2": "pahīnaṁ hoti, vicikicchā pahīnā hoti. Evaṁ kho, bhikkhave, bhikkhu pañcaṅgavippahīno hoti.",
  "tika-vin02t9:340_0": "“Kathañca, bhikkhave, bhikkhu chaḷaṅgasamannāgato hoti? Idha, bhikkhave, bhikkhu",
  "tika-vin02t9:340_1": "cakkhunā rūpaṁ disvā neva sumano hoti na dummano, upekkhako viharati sato sampajāno.",
  "tika-vin02t9:340_2": "Sotena saddaṁ sutvā…pe… ghānena gandhaṁ ghāyitvā… jivhāya rasaṁ sāyitvā… kāyena phoṭṭhabbaṁ",
  "tika-vin02t9:340_3": "phusitvā… manasā dhammaṁ viññāya neva sumano hoti na dummano, upekkhako viharati",
  "tika-vin02t9:340_4": "sato sampajāno. Evaṁ kho, bhikkhave, bhikkhu chaḷaṅgasamannāgato hoti.",
  "tika-vin02t9:341": "“Kathañca, bhikkhave, bhikkhu ekārakkho hoti? Idha, bhikkhave, bhikkhu satārakkhena cetasā samannāgato hoti. Evaṁ kho, bhikkhave, bhikkhu ekārakkho hoti.",
  "tika-vin02t9:342_0": "“Kathañca, bhikkhave, bhikkhu caturāpasseno hoti? Idha, bhikkhave, bhikkhu saṅkhāyekaṁ",
  "tika-vin02t9:342_1": "paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti.",
  "tika-vin02t9:342_2": "Evaṁ kho, bhikkhave, bhikkhu caturāpasseno hoti.",
  "tika-vin02t9:343_0": "“Kathañca, bhikkhave, bhikkhu panuṇṇapaccekasacco hoti? Idha, bhikkhave, bhikkhu",
  "tika-vin02t9:343_1": "yāni tāni puthusamaṇabrāhmaṇānaṁ puthupaccekasaccāni, sabbāni tāni nuṇṇāni honti",
  "tika-vin02t9:343_2": "panuṇṇāni cattāni vantāni muttāni pahīnāni paṭinissaṭṭhāni. Evaṁ kho, bhikkhave,",
  "tika-vin02t9:343_3": "bhikkhu panuṇṇapaccekasacco hoti.",
  "tika-vin02t9:344_0": "“Kathañca, bhikkhave, bhikkhu samavayasaṭṭhesano hoti? Idha, bhikkhave, bhikkhuno",
  "tika-vin02t9:344_1": "kāmesanā pahīnā hoti, bhavesanā pahīnā hoti, brahmacariyesanā paṭippassaddhā. Evaṁ",
  "tika-vin02t9:344_2": "kho, bhikkhave, bhikkhu samavayasaṭṭhesano hoti.",
  "tika-vin02t9:345_0": "“Kathañca, bhikkhave, bhikkhu anāvilasaṅkappo hoti? Idha, bhikkhave, bhikkhuno kāmasaṅkappo",
  "tika-vin02t9:345_1": "pahīno hoti, byāpādasaṅkappo pahīno hoti, vihiṁsāsaṅkappo pahīno hoti. Evaṁ kho,",
  "tika-vin02t9:345_2": "bhikkhave, bhikkhu anāvilasaṅkappo hoti.",
  "tika-vin02t9:346_0": "“Kathañca, bhikkhave, bhikkhu passaddhakāyasaṅkhāro hoti? Idha, bhikkhave, bhikkhu",
  "tika-vin02t9:346_1": "sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "tika-vin02t9:346_2": "upekkhāsatipārisuddhiṁ catutthaṁ jhānaṁ upasampajja viharati. Evaṁ kho, bhikkhave,",
  "tika-vin02t9:346_3": "bhikkhu passaddhakāyasaṅkhāro hoti.",
  "tika-vin02t9:347_0": "“Kathañca, bhikkhave, bhikkhu suvimuttacitto hoti? Idha, bhikkhave, bhikkhuno rāgācittaṁ",
  "tika-vin02t9:347_1": "vimuttaṁ hoti, dosā cittaṁ vimuttaṁ hoti, mohā cittaṁ vimuttaṁ hoti. Evaṁ kho, bhikkhave,",
  "tika-vin02t9:347_2": "bhikkhu suvimuttacitto hoti.",
  "tika-vin02t9:348_0": "“Kathañca, bhikkhave, bhikkhu suvimuttapañño hoti? Idha, bhikkhave, bhikkhu ‘rāgo",
  "tika-vin02t9:348_1": "me pahīno ucchinnamūlo tālāvatthukato anabhāvaṁkato āyatiṁ anuppādadhammo’ti pajānāti,",
  "tika-vin02t9:348_2": "‘doso me pahīno…pe… moho me pahīno ucchinnamūlo tālāvatthukato anabhāvaṁkato āyatiṁ",
  "tika-vin02t9:348_3": "anuppādadhammo’ti pajānāti. Evaṁ kho, bhikkhave, bhikkhu suvimuttapañño hotī”ti –",
  "tika-vin02t9:349": "Evamāgatesu dasasu ariyavāsesu vutthavāso.",
  "tika-vin02t9:350_0": "Tattha vasanti etthāti vāsā, ariyānaṁ eva vāsāti ariyavāsā anariyānaṁ tādisānaṁ vāsānaṁ",
  "tika-vin02t9:350_1": "asambhavato. Ariyāti cettha ukkaṭṭhaniddesena khīṇāsavā gahitā. Ekārakkhoti ekā satisaṅkhātā",
  "tika-vin02t9:350_2": "ārakkhā etassāti ekārakkho. Khīṇāsavassa hi tīsu dvāresu sabbakāle sati ārakkhakiccaṁ",
  "tika-vin02t9:350_3": "sādheti. Tenevassa carato ca tiṭṭhato ca suttassa ca jāgarassa ca satataṁ samitaṁ",
  "tika-vin02t9:350_4": "ñāṇadassanaṁ paccupaṭṭhitaṁ hotīti vuccati.",
  "tika-vin02t9:351_0": "Caturāpassenoti cattāri apassenāni apassayā etassāti caturāpasseno. Saṅkhāyāti ñāṇena.",
  "tika-vin02t9:351_1": "Paṭisevatīti ñāṇena ñatvā sevitabbayuttakameva sevati. Tassa vitthāro “paṭisaṅkhā",
  "tika-vin02t9:351_2": "yoniso cīvaraṁ paribhuñjatī”tiādinā nayena veditabbo. Saṅkhāyekaṁ adhivāsetīti ñāṇena",
  "tika-vin02t9:351_3": "ñatvā adhivāsetabbayuttakameva adhivāseti. Vitthāro panettha “paṭisaṅkhā yoniso khamo",
  "tika-vin02t9:351_4": "hoti sītassā”tiādinā nayena veditabbo. Parivajjetīti ñāṇena ñatvā parivajjetabbayuttakameva",
  "tika-vin02t9:351_5": "parivajjeti. Tassa vitthāro “paṭisaṅkhā yoniso caṇḍaṁ hatthiṁ parivajjetī”tiādinā",
  "tika-vin02t9:351_6": "nayena veditabbo. Vinodetīti ñāṇena ñatvā vinodetabbameva vinodeti nudati nīharati",
  "tika-vin02t9:351_7": "anto vasituṁ na deti. Tassa vitthāro “uppannaṁ kāmavitakkaṁ nādhivāsetī”tiādinā nayena veditabbo.",
  "tika-vin02t9:352_0": "Panuṇṇapaccekasaccoti “idameva dassanaṁ saccaṁ, idameva sacca”nti evaṁ pāṭiyekkaṁ",
  "tika-vin02t9:352_1": "gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco.",
  "tika-vin02t9:352_2": "Puthusamaṇabrāhmaṇānanti bahūnaṁ samaṇabrāhmaṇānaṁ. Ettha ca samaṇāti pabbajjupagatā.",
  "tika-vin02t9:352_3": "Brāhmaṇāti bhovādino. Puthupaccekasaccānīti bahūni pāṭekkasaccāni, “idameva dassanaṁ",
  "tika-vin02t9:352_4": "saccaṁ, idameva sacca”nti pāṭiyekkaṁ gahitāni bahūni saccānīti attho. Nuṇṇānīti nīhaṭāni.",
  "tika-vin02t9:352_5": "Panuṇṇānīti suṭṭhu nīhatāni. Cattānīti vissaṭṭhāni. Vantānīti vamitāni. Muttānīti",
  "tika-vin02t9:352_6": "chinnabandhanāni katāni. Pahīnānīti pajahitāni. Paṭinissaṭṭhānīti yathā na puna cittaṁ",
  "tika-vin02t9:352_7": "ārohanti, evaṁ paṭivissajjitāni. Sabbāneva cetāni ariyamaggādhigamato pubbe gahitassa",
  "tika-vin02t9:352_8": "diṭṭhiggāhassa vissaṭṭhabhāvavevacanāni.",
  "tika-vin02t9:353_0": "Samavayasaṭṭhesanoti ettha avayāti anūnā. Saṭṭhāti nissaṭṭhā. Sammā avayā saṭṭhā",
  "tika-vin02t9:353_1": "esanā assāti samavayasaṭṭhesano, sammā vissaṭṭhasabbaesanoti attho. “Rāgā cittaṁ",
  "tika-vin02t9:353_2": "vimutta”ntiādīhi maggassa kiccanipphatti kathitā rāgādīnaṁ pahīnabhāvadīpanato. “Rāgo",
  "tika-vin02t9:353_3": "me pahīno”tiādīhi paccavekkhaṇāmukhena ariyaphalaṁ kathitaṁ. Adhigate hi aggaphale",
  "tika-vin02t9:353_4": "sabbaso rāgādīnaṁ anuppādadhammataṁ pajānāti, tañca pajānanaṁ paccavekkhaṇañāṇanti.",
  "tika-vin02t9:353_5": "Tattha pañcaṅgavippahānapaccekasaccāpanodanaesanāsamavayasajjanāni “saṅkhāyekaṁ paṭisevati",
  "tika-vin02t9:353_6": "adhivāseti parivajjeti vinodetī”ti vuttesu apassenesu vinodanā ca maggakiccāneva,",
  "tika-vin02t9:353_7": "itare ca maggeneva samijjhanti.",
  "tika-vin02t9:354_0": "Dasabaloti kāyabalasaṅkhātāni ñāṇabalasaṅkhātāni ca dasa balāni etassāti dasabalo.",
  "tika-vin02t9:354_1": "Duvidhañhi tathāgatassa balaṁ kāyabalaṁ ñāṇabalañca. Tesu kāyabalaṁ hatthikulānusārena",
  "tika-vin02t9:354_2": "veditabbaṁ. Vuttañhetaṁ porāṇehi –",
  "tika-vin02t9:355": "“Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "tika-vin02t9:356": "Gandhamaṅgalahemañca, uposathachaddantime dasā”ti. ;",
  "tika-vin02t9:357_0": "Imāni hi dasa hatthikulāni. Tattha kāḷāvakanti pakatihatthikulaṁ daṭṭhabbaṁ. Yaṁ",
  "tika-vin02t9:357_1": "dasannaṁ purisānaṁ kāyabalaṁ, taṁ ekassa kāḷāvakassa hatthino. Yaṁ dasannaṁ kāḷāvakānaṁ",
  "tika-vin02t9:357_2": "balaṁ, taṁ ekassa gaṅgeyyassa. Yaṁ dasannaṁ gaṅgeyyānaṁ, taṁ ekassa paṇḍarassa. Yaṁ",
  "tika-vin02t9:357_3": "dasannaṁ paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa piṅgalassa.",
  "tika-vin02t9:357_4": "Yaṁ dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ,",
  "tika-vin02t9:357_5": "taṁ ekassa maṅgalassa. Yaṁ dasannaṁ maṅgalānaṁ, taṁ ekassa hemavatassa. Yaṁ dasannaṁ",
  "tika-vin02t9:357_6": "hemavatānaṁ, taṁ ekassa uposathassa. Yaṁ dasannaṁ uposathānaṁ, taṁ ekassa chaddantassa.",
  "tika-vin02t9:357_7": "Yaṁ dasannaṁ chaddantānaṁ, taṁ ekassa tathāgatassa kāyabalaṁ. Nārāyanasaṅghātabalantipi",
  "tika-vin02t9:357_8": "idameva vuccati. Tattha nārā vuccanti rasmiyo, tā bahū nānāvidhā tato uppajjantīti",
  "tika-vin02t9:357_9": "nārāyanaṁ, vajiraṁ, tasmā vajirasaṅghātabalanti attho. Tadetaṁ pakatihatthigaṇanāya",
  "tika-vin02t9:357_10": "hatthīnaṁ koṭisahassānaṁ, purisagaṇanāya dasannaṁ purisakoṭisahassānaṁ balaṁ hoti.",
  "tika-vin02t9:357_11": "Idaṁ tāva tathāgatassa kāyabalaṁ.",
  "tika-vin02t9:358": "Ñāṇabalaṁ pana pāḷiyaṁ āgatameva. Tatrāyaṁ pāḷi –",
  "tika-vin02t9:359_0": "“Dasa kho panimāni, sāriputta, tathāgatassa tathāgatabalāni, yehi balehi samannāgato",
  "tika-vin02t9:359_1": "tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-vin02t9:359_2": "Katamāni dasa? Idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ",
  "tika-vin02t9:359_3": "pajānāti, yampi, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ",
  "tika-vin02t9:359_4": "pajānāti. Idampi, sāriputta, tathāgatassa tathāgatabalaṁ hoti, yaṁ balaṁ āgamma tathāgato",
  "tika-vin02t9:359_5": "āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. (1)",
  "tika-vin02t9:360": "“Puna caparaṁ, sāriputta, tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti…pe…. (2)",
  "tika-vin02t9:361": "“Puna caparaṁ, sāriputta, tathāgato sabbatthagāminiṁ paṭipadaṁ yathābhūtaṁ pajānāti…pe…. (3)",
  "tika-vin02t9:362": "“Puna caparaṁ, sāriputta, tathāgato anekadhātuṁ nānādhātuṁ lokaṁ yathābhūtaṁ pajānāti…pe…. (4)",
  "tika-vin02t9:363": "“Puna caparaṁ, sāriputta, tathāgato sattānaṁ nānādhimuttikataṁ yathābhūtaṁ pajānāti…pe…. (5)",
  "tika-vin02t9:364": "“Puna caparaṁ, sāriputta, tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti…pe…. (6)",
  "tika-vin02t9:365": "“Puna caparaṁ, sāriputta, tathāgato jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ yathābhūtaṁ pajānāti…pe…. (7)",
  "tika-vin02t9:366_0": "“Puna caparaṁ, sāriputta, tathāgato anekavihitaṁ pubbenivāsaṁ anussarati. Seyyathidaṁ?",
  "tika-vin02t9:366_1": "Ekampi jātiṁ dvepi jātiyo…pe… iti sākāraṁ sauddesaṁ anekavihitaṁ pubbenivāsaṁ anussarati…pe…. (8)",
  "tika-vin02t9:367_0": "“Puna caparaṁ, sāriputta, tathāgato dibbena cakkhunā visuddhena atikkantamānusakena",
  "tika-vin02t9:367_1": "satte passati cavamāne upapajjamāne hīne paṇīte suvaṇṇe dubbaṇṇe sugate duggate,",
  "tika-vin02t9:367_2": "yathākammūpage satte pajānāti…pe…. (9)",
  "tika-vin02t9:368_0": "“Puna caparaṁ, sāriputta, tathāgato āsavānaṁ khayā anāsavaṁ cetovimuttiṁ paññāvimuttiṁ",
  "tika-vin02t9:368_1": "diṭṭheva dhamme sayaṁ abhiññā sacchikatvā upasampajja viharati…pe… idampi, sāriputta,",
  "tika-vin02t9:368_2": "tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti,",
  "tika-vin02t9:368_3": "parisāsu sīhanādaṁ nadati, brahmacakkaṁ pavatteti. Imāni kho, sāriputta, dasa tathāgatassa",
  "tika-vin02t9:368_4": "tathāgatabalānī”ti. (10)",
  "tika-vin02t9:369_0": "Tattha ṭhānañca ṭhānatoti kāraṇañca kāraṇato. “Ye ye dhammā yesaṁ yesaṁ dhammānaṁ",
  "tika-vin02t9:369_1": "hetū paccayā uppādāya, taṁ taṁ ṭhānaṁ. Ye ye dhammā yesaṁ yesaṁ dhammānaṁ na hetū",
  "tika-vin02t9:369_2": "na paccayā uppādāya, taṁ taṁ aṭṭhāna”nti pajānanto ṭhānañca ṭhānato aṭṭhānañca aṭṭhānato",
  "tika-vin02t9:369_3": "yathābhūtaṁ pajānāti. Yampīti yena ñāṇena.",
  "tika-vin02t9:370_0": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ.",
  "tika-vin02t9:370_1": "Ṭhānaso hetusoti paccayato ceva hetuto ca. Tattha gatiupadhikālapayogā vipākassa",
  "tika-vin02t9:370_2": "ṭhānaṁ, kammaṁ hetu.",
  "tika-vin02t9:371_0": "Sabbatthagāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ",
  "tika-vin02t9:371_1": "pajānātīti bahūsupi manussesu ekameva pāṇaṁ ghātentesu kāmaṁ sabbesampi cetanā tassevekassa",
  "tika-vin02t9:371_2": "jīvitindriyārammaṇā, taṁ pana kammaṁ tesaṁ nānākāraṁ. Tesu hi eko ādarena chandajāto",
  "tika-vin02t9:371_3": "karoti, eko “ehi tvampi karohī”ti parehi nippīḷito karoti, eko samānacchando viya",
  "tika-vin02t9:371_4": "hutvā appaṭibāhiyamāno vicarati, tasmā tesu eko teneva kammena niraye nibbattati,",
  "tika-vin02t9:371_5": "eko tiracchānayoniyaṁ, eko pettivisaye. Taṁ tathāgato āyūhanakkhaṇeyeva “iminā nīhārena",
  "tika-vin02t9:371_6": "āyūhitattā esa niraye nibbattissati, esa tiracchānayoniyaṁ, esa pettivisaye”ti jānāti.",
  "tika-vin02t9:371_7": "Niraye nibbattamānampi “esa mahāniraye nibbattissati, esa ussadaniraye”ti jānāti.",
  "tika-vin02t9:371_8": "Tiracchānayoniyaṁ nibbattamānampi “esa apādako bhavissati, esa dvipādako, esa catuppādo,",
  "tika-vin02t9:371_9": "esa bahuppādo”ti jānāti. Pettivisaye nibbattamānampi “esa nijjhāmataṇhiko bhavissati,",
  "tika-vin02t9:371_10": "esa khuppipāsiko, esa paradattūpajīvī”ti jānāti. Tesu ca kammesu “idaṁ kammaṁ paṭisandhiṁ",
  "tika-vin02t9:371_11": "ākaḍḍhissati, etaṁ aññena dinnāya paṭisandhiyā upadhivepakkaṁ bhavissatī”ti jānāti.",
  "tika-vin02t9:372_0": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva,",
  "tika-vin02t9:372_1": "taṁ pana kammaṁ tesaṁ nānākāraṁ. Tesu hi eko ādarena karotīti sabbaṁ purimasadisaṁ.",
  "tika-vin02t9:372_2": "Tasmā tesu ca keci devaloke nibbattanti, keci manussaloke. Taṁ tathāgato āyūhanakkhaṇeyeva",
  "tika-vin02t9:372_3": "jānāti. “Iminā nīhārena āyūhitattā esa manussaloke nibbattissati, esa devaloke, tatthāpi",
  "tika-vin02t9:372_4": "esa khattiyakule, esa brāhmaṇakule, esa vessakule, esa suddakule, esa paranimmitavasavattīsu,",
  "tika-vin02t9:372_5": "esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu,",
  "tika-vin02t9:372_6": "esa bhummadevesū”tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ",
  "tika-vin02t9:372_7": "taṁ taṁ visesaṁ āyūhanakkhaṇeyeva jānāti.",
  "tika-vin02t9:373_0": "Tathā vipassanaṁ paṭṭhapentesuyeva “iminā nīhārena esa kiñci sallakkhetuṁ na sakkhissati,",
  "tika-vin02t9:373_1": "esa mahābhūtamattameva vavatthapessati, esa rūpapariggahe eva ṭhassati, esa arūpapariggaheyeva,",
  "tika-vin02t9:373_2": "esa nāmarūpapariggaheyeva, esa paccayapariggaheyeva, esa lakkhaṇārammaṇikavipassanāyameva,",
  "tika-vin02t9:373_3": "esa paṭhamaphaleyeva, esa dutiyaphale eva, esa tatiyaphale eva, esa arahattaṁ pāpuṇissatī”ti",
  "tika-vin02t9:373_4": "jānāti. Kasiṇaparikammaṁ karontesupi “imassa parikammamattameva bhavissati, esa nimittaṁ",
  "tika-vin02t9:373_5": "uppādessati, esa appanaṁ eva pāpuṇissati, esa jhānaṁ pādakaṁ katvā vipassanaṁ paṭṭhapetvā",
  "tika-vin02t9:373_6": "arahattaṁ gaṇhissatī”ti jānāti.",
  "tika-vin02t9:374_0": "Anekadhātunti cakkhudhātuādīhi, kāmadhātuādīhi vā dhātūhi bahudhātuṁ. Nānādhātunti",
  "tika-vin02t9:374_1": "tāsaṁyeva dhātūnaṁ vilakkhaṇattā nānappakāradhātuṁ. Lokanti khandhāyatanadhātulokaṁ.",
  "tika-vin02t9:374_2": "Yathābhūtaṁ pajānātīti tāsaṁ dhātūnaṁ aviparītato sabhāvaṁ paṭivijjhati.",
  "tika-vin02t9:375_0": "Nānādhimuttikatanti hīnādīhi adhimuttīhi nānādhimuttikabhāvaṁ. Parasattānanti padhānasattānaṁ.",
  "tika-vin02t9:375_1": "Parapuggalānanti tato paresaṁ hīnasattānaṁ. Ekatthameva vā etaṁ padadvayaṁ, veneyyavasena",
  "tika-vin02t9:375_2": "pana dvedhā vuttaṁ. Indriyaparopariyattanti saddhādīnaṁ indriyānaṁ parabhāvañca aparabhāvañca,",
  "tika-vin02t9:375_3": "vuddhiñca hāniñcāti attho.",
  "tika-vin02t9:376_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, “rūpī rūpāni passatī”tiādīnaṁ",
  "tika-vin02t9:376_1": "aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca",
  "tika-vin02t9:376_2": "navannaṁ anupubbasamāpattīnaṁ. Saṁkilesanti hānabhāgiyadhammaṁ. Vodānanti visesabhāgiyadhammaṁ.",
  "tika-vin02t9:376_3": "Vuṭṭhānanti “vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna”nti",
  "tika-vin02t9:376_4": "evaṁ vuttaṁ paguṇajjhānañceva bhavaṅgaphalasamāpattiyo ca. Heṭṭhimaṁ heṭṭhimañhi",
  "tika-vin02t9:376_5": "paguṇajjhānaṁ uparimassa uparimassa padaṭṭhānaṁ hoti, tasmā “vodānampi vuṭṭhāna”nti",
  "tika-vin02t9:376_6": "vuttaṁ. Bhavaṅgena sabbajhānehi vuṭṭhānaṁ hoti, phalasamāpattiyā nirodhasamāpattito",
  "tika-vin02t9:376_7": "vuṭṭhānaṁ hoti. Tametaṁ sandhāya “tamhā tamhā samādhimhā vuṭṭhānampi vuṭṭhāna”nti",
  "tika-vin02t9:376_8": "vuttaṁ. Sabbañāṇānañca vitthārakathāya vinicchayo sammohavinodaniyaṁ vibhaṅgaṭṭhakathāyaṁ",
  "tika-vin02t9:376_9": "vutto. Pubbenivāsānussatidibbacakkhuāsavakkhayañāṇakathā pana verañjakaṇḍe vitthāritāyeva.",
  "tika-vin02t9:377_0": "Imāni kho sāriputtāti yāni pubbe “dasa kho panimāni, sāriputta, tathāgatassa tathāgatabalānī”ti",
  "tika-vin02t9:377_1": "avocaṁ, imāni tānīti appanaṁ karoti. Tattha paravādikathā hoti “dasabalañāṇaṁ nāma",
  "tika-vin02t9:377_2": "pāṭiyekkaṁ natthi, sabbaññutaññāṇassevāyaṁ pabhedo”ti, taṁ na tathā daṭṭhabbaṁ. Aññameva",
  "tika-vin02t9:377_3": "hi dasabalañāṇaṁ, aññaṁ sabbaññutaññāṇaṁ. Dasabalañāṇaṁ sakasakakiccameva jānāti,",
  "tika-vin02t9:377_4": "sabbaññutaññāṇaṁ tampi tato avasesampi pajānāti. Dasabalañāṇesu hi paṭhamaṁ kāraṇākāraṇameva",
  "tika-vin02t9:377_5": "jānāti, dutiyaṁ kammantaravipākantarameva, tatiyaṁ kammaparicchedameva, catutthaṁ",
  "tika-vin02t9:377_6": "dhātunānattakāraṇameva, pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ",
  "tika-vin02t9:377_7": "tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva, aṭṭhamaṁ pubbenivutthakkhandhasantatimeva,",
  "tika-vin02t9:377_8": "navamaṁ sattānaṁ cutipaṭisandhimeva, dasamaṁ saccaparicchedameva. Sabbaññutaññāṇaṁ",
  "tika-vin02t9:377_9": "pana etehi jānitabbañca tato uttariñca pajānāti, etesaṁ pana kiccaṁ na sabbaṁ karoti.",
  "tika-vin02t9:377_10": "Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā",
  "tika-vin02t9:377_11": "kilese khepetuṁ na sakkoti. Iti yathāvuttakāyabalena ceva ñāṇabalena ca samannāgatattā",
  "tika-vin02t9:377_12": "bhagavā “dasabalo”ti vuccati.",
  "tika-vin02t9:378_0": "Dasahi asekkhehi aṅgehi upetoti “asekkhā sammādiṭṭhi, asekkho sammāsaṅkappo, asekkhā",
  "tika-vin02t9:378_1": "sammāvācā, asekkho sammākammanto, asekkho sammāājīvo, asekkho sammāvāyāmo, asekkhā",
  "tika-vin02t9:378_2": "sammāsati, asekkho sammāsamādhi, asekkhaṁ sammāñāṇaṁ, asekkhā sammāvimuttī”ti evaṁ",
  "tika-vin02t9:378_3": "vuttehi dasahi asekkhadhammehi samannāgato. Asekkhā sammādiṭṭhiādayo ca sabbe phalasampayuttadhammā",
  "tika-vin02t9:378_4": "eva. Ettha ca sammādiṭṭhi sammāñāṇanti dvīsu ṭhānesu paññāva kathitā “sammā dassanaṭṭhena",
  "tika-vin02t9:378_5": "sammādiṭṭhi, sammā pajānanaṭṭhena sammāñāṇa”nti. Atthi hi dassanajānanānaṁ visaye",
  "tika-vin02t9:378_6": "pavattiākāraviseso. Sammāvimuttīti iminā pana padena vuttāvasesā phalasamāpattisahagatadhammā",
  "tika-vin02t9:378_7": "saṅgahitāti veditabbā. Ariyaphalasampayuttadhammāpi hi sabbaso paṭipakkhato vimuttataṁ",
  "tika-vin02t9:378_8": "upādāya vimuttīti vattabbataṁ labhanti.",
  "tika-vin02t9:379_0": "59.Vacanasaddena appasaddanti ārāmupacārena gacchato addhikajanassapi vacanasaddena",
  "tika-vin02t9:379_1": "appasaddaṁ. Nagaranigghosasaddenāti avibhāvitatthena nagare manussānaṁ nigghosasaddena.",
  "tika-vin02t9:379_2": "Manussehi samāgamma ekajjhaṁ pavattitasaddo hi nigghoso. Anusañcaraṇajanassāti antosañcārino",
  "tika-vin02t9:379_3": "janassa. Manussānaṁ rahassakiriyaṭṭhāniyanti manussānaṁ rahassakaraṇassa yuttaṁ anucchavikaṁ.",
  "tika-vin02t9:379_4": "Vivekānurūpanti ekībhāvassa anurūpaṁ. Sesamettha uttānameva.",
  "tika-vin02t9:380": "Bimbisārasamāgamakathāvaṇṇanā niṭṭhitā.",
  "tika-vin02t9:381": "Sāriputtamoggallānapabbajjākathāvaṇṇanā",
  "tika-vin02t9:382_0": "60. Idāni “tena kho pana samayena sañcayo paribbājako”tiādīsu apubbapadavaṇṇanaṁ",
  "tika-vin02t9:382_1": "dassento “sāriputtamoggallānā”tiādimāha. Tattha sārībrāhmaṇiyā putto sāriputto, moggallībrāhmaṇiyā",
  "tika-vin02t9:382_2": "putto moggallāno. Amhākaṁ kira bhagavato nibbattito puretarameva sāriputto rājagahanagarassa",
  "tika-vin02t9:382_3": "avidūre upatissagāme sārībrāhmaṇiyā nāma kucchiyaṁ paṭisandhiṁ gaṇhi. Taṁdivasamevassa",
  "tika-vin02t9:382_4": "sahāyopi rājagahasseva avidūre kolitagāme moggallībrāhmaṇiyā kucchiyaṁ paṭisandhiṁ",
  "tika-vin02t9:382_5": "gaṇhi. Tāni kira dvepi kulāni yāva sattamā kulaparivaṭṭā ābaddhapaṭibaddhasahāyāneva.",
  "tika-vin02t9:382_6": "Tesaṁ dvinnaṁ ekadivasameva gabbhaparihāraṁ adaṁsu. Dasamāsaccayena jātānampi tesaṁ",
  "tika-vin02t9:382_7": "chasaṭṭhi dhātiyo upanayiṁsu. Nāmaggahaṇadivase sārībrāhmaṇiyā puttassa upatissagāme",
  "tika-vin02t9:382_8": "jeṭṭhakulassa puttattā “upatisso”ti nāmaṁ akaṁsu, itarassa kolitagāme jeṭṭhakulassa",
  "tika-vin02t9:382_9": "puttattā “kolito”ti nāmaṁ akaṁsu. Tena vuttaṁ “gihikāle upatisso kolitoti evaṁ paññāyamānanāmā”ti.",
  "tika-vin02t9:383": "Aḍḍhateyyasatamāṇavakaparivārāti ettha pañcapañcasatamāṇavakaparivārātipi vadanti. Vuttañhetaṁ aṅguttaranikāyaṭṭhakathāyaṁ –",
  "tika-vin02t9:384_0": "“Upatissamāṇavakassa kīḷanatthāya nadiṁ vā uyyānaṁ vā gamanakāle pañca suvaṇṇasivikāsatāni",
  "tika-vin02t9:384_1": "parivārāni honti, kolitamāṇavakassa pañca ājaññarathasatāni. Dvepi janā pañcapañcamāṇavakasataparivārā hontī”ti.",
  "tika-vin02t9:385_0": "Rājagahe ca anusaṁvaccharaṁ giraggasamajjaṁ nāma hoti. Tesaṁ dvinnampi ekaṭṭhāneyeva",
  "tika-vin02t9:385_1": "mañcakaṁ bandhanti. Dvepi ekatova nisīditvā samajjaṁ passitvā hasitabbaṭṭhāne hasanti,",
  "tika-vin02t9:385_2": "saṁvegaṭṭhāne saṁvijjanti, dāyaṁ dātuṁ yuttaṭṭhāne dāyaṁ denti. Tesaṁ imināva niyāmena",
  "tika-vin02t9:385_3": "ekadivasaṁ samajjaṁ passantānaṁ paripākagatattā ñāṇassa purimadivasesu viya hasitabbaṭṭhāne",
  "tika-vin02t9:385_4": "hāso vā saṁvegaṭṭhāne saṁvijjanaṁ vā dāyaṁ dātuṁ yuttaṭṭhāne dāyadānaṁ vā nāhosi.",
  "tika-vin02t9:385_5": "Dvepi pana janā evaṁ cintayiṁsu “kiṁ ettha oloketabbaṁ atthi, sabbepime appatte vassasate",
  "tika-vin02t9:385_6": "apaṇṇattikabhāvaṁ gamissanti, amhehi pana ekaṁ mokkhadhammaṁ gavesituṁ vaṭṭatī”ti",
  "tika-vin02t9:385_7": "ārammaṇaṁ gahetvā nisīdiṁsu. Tato kolito upatissaṁ āha “samma upatissa, na tvaṁ aññadivasesu",
  "tika-vin02t9:385_8": "viya haṭṭhapahaṭṭho, anattamanadhātukosi, kiṁ te sallakkhita”nti. “Samma kolita,",
  "tika-vin02t9:385_9": "etesaṁ olokane sāro natthi, niratthakametaṁ, attano mokkhadhammaṁ gavesituṁ vaṭṭatī”ti",
  "tika-vin02t9:385_10": "idaṁ cintayanto nisinnomhīti. Tvaṁ pana kasmā anattamanoti. Sopi tatheva āha. Athassa",
  "tika-vin02t9:385_11": "attanā saddhiṁ ekajjhāsayataṁ ñatvā upatisso evamāha “amhākaṁ ubhinnaṁ sucintitaṁ,",
  "tika-vin02t9:385_12": "mokkhadhammaṁ pana gavesantehi ekā pabbajjā laddhuṁ vaṭṭati, kassa santike pabbajāmā”ti.",
  "tika-vin02t9:386_0": "Tena kho pana samayena sañcayo paribbājako rājagahe paṭivasati mahatiyā paribbājakaparisāya",
  "tika-vin02t9:386_1": "saddhiṁ. Te “tassa santike pabbajissāmā”ti pañcahi māṇavakasatehi saddhiṁ sañcayassa",
  "tika-vin02t9:386_2": "santike pabbajiṁsu. Tesaṁ pabbajitakālato paṭṭhāya sañcayo atirekalābhaggayasaggappatto",
  "tika-vin02t9:386_3": "ahosi. Te katipāheneva sabbaṁ sañcayassa samayaṁ parimadditvā “ācariya, tumhākaṁ",
  "tika-vin02t9:386_4": "jānanasamayo ettakova, udāhu uttaripi atthī”ti pucchiṁsu. Sañcayo “ettakova, sabbaṁ",
  "tika-vin02t9:386_5": "tumhehi ñāta”nti āha. Tassa kathaṁ sutvā cintayiṁsu “evaṁ sati imassa santike brahmacariyavāso",
  "tika-vin02t9:386_6": "niratthako, mayaṁ mokkhadhammaṁ gavesituṁ nikkhantā, so imassa santike uppādetuṁ",
  "tika-vin02t9:386_7": "na sakkā, mahā kho pana jambudīpo, gāmanigamarājadhāniyo carantā avassaṁ mokkhadhammadesakaṁ",
  "tika-vin02t9:386_8": "ācariyaṁ labhissāmā”ti. Te tato paṭṭhāya “yattha yattha paṇḍitā samaṇabrāhmaṇā atthī”ti",
  "tika-vin02t9:386_9": "suṇanti, tattha tattha gantvā pañhasākacchaṁ karonti, tehi puṭṭhaṁ pañhaṁ añño kathetuṁ",
  "tika-vin02t9:386_10": "samattho nāma natthi, te pana tesaṁ pañhaṁ vissajjenti. Evaṁ sakalajambudīpaṁ pariggaṇhitvā",
  "tika-vin02t9:386_11": "nivattitvā sakaṭṭhānameva āgantvā “samma kolita, yo paṭhamaṁ amataṁ adhigacchati,",
  "tika-vin02t9:386_12": "so ārocetū”ti katikaṁ akaṁsu. Imameva vatthuṁ saṅkhipitvā dassento “tatra nesaṁ mahājanaṁ",
  "tika-vin02t9:386_13": "disvā…pe… katikaṁ akaṁsū”ti āha.",
  "tika-vin02t9:387_0": "Tattha channaparibbājakassāti setapaṭadharassa paribbājakassa. Tena nāyaṁ naggaparibbājakoti",
  "tika-vin02t9:387_1": "dasseti. Pāsādikena abhikkantenātiādīsu pāsādikenāti pasādāvahena sāruppena samaṇānucchavikena.",
  "tika-vin02t9:387_2": "Abhikkantenāti gamanena. Paṭikkantenāti nivattanena. Ālokitenāti purato dassanena.",
  "tika-vin02t9:387_3": "Vilokitenāti ito cito dassanena. Samiñjitenāti pabbasaṅkocanena. Pasāritenāti tesaṁyeva",
  "tika-vin02t9:387_4": "pasāraṇena. Sabbattha itthambhūtalakkhaṇe karaṇavacanaṁ, tasmā satisampajaññakehi",
  "tika-vin02t9:387_5": "vabhisaṅkhatattā pāsādikaabhikkantapaṭikkantaālokitavilokitasamiñjitapasārito hutvāti",
  "tika-vin02t9:387_6": "vuttaṁ hoti. Okkhittacakkhūti heṭṭhākhittacakkhu. Iriyāpathasampannoti tāya pāsādikaabhikkantāditāya",
  "tika-vin02t9:387_7": "sampannairiyāpatho. Atthikehi upaññātanti “maraṇe sati amatenapi bhavitabba”nti evaṁ",
  "tika-vin02t9:387_8": "anumānañāṇena “atthī”ti upagataṁ nibbānaṁ nāma, taṁ magganto pariyesanto yannūnāhaṁ",
  "tika-vin02t9:387_9": "imaṁ bhikkhuṁ piṭṭhito piṭṭhito anubandheyyanti sambandho. Sudinnakaṇḍe vuttappakāranti",
  "tika-vin02t9:387_10": "“dānapatīnaṁ gharesu sālā honti, āsanāni cettha paññattāni honti, upaṭṭhāpitaṁ udakakañjiyaṁ,",
  "tika-vin02t9:387_11": "tattha pabbajitā piṇḍāya caritvā nisīditvā bhuñjanti. Sace icchanti, dānapatīnampi",
  "tika-vin02t9:387_12": "santakaṁ gaṇhanti, tasmā tampi aññatarassa kulassa īdisāya sālāya aññataraṁ kuṭṭamūlanti",
  "tika-vin02t9:387_13": "veditabba”nti evaṁ vuttappakāraṁ.",
  "tika-vin02t9:388_0": "Appaṁ vā bahuṁ vā bhāsassūti paribbājako “ahaṁ upatisso nāma, tvaṁ yathāsattiyā appaṁ",
  "tika-vin02t9:388_1": "vā bahuṁ vā pāvada, etaṁ nayasatena nayasahassena paṭivijjhituṁ mayhaṁ bhāro”ti cintetvā",
  "tika-vin02t9:388_2": "evamāha. Nirodho ca nirodhupāyo ca ekadesasarūpekasesanayena “nirodho”ti vuttoti",
  "tika-vin02t9:388_3": "dassento “atha vā”tiādimāha. Paṭipādentoti nigamento. Imaṁ dhammapariyāyaṁ sutvā",
  "tika-vin02t9:388_4": "virajaṁ vītamalaṁ dhammacakkhuṁ udapādīti ettha paribbājako paṭhamapadadvayameva",
  "tika-vin02t9:388_5": "sutvā sahassanayasampanne sotāpattiphale patiṭṭhahi. Itarapadadvayaṁ sotāpannakāle",
  "tika-vin02t9:388_6": "niṭṭhāsīti veditabbaṁ.",
  "tika-vin02t9:389_0": "Bahukehi kappanahutehīti ettha dasa dasakāni sataṁ, dasa satāni sahassaṁ, sahassānaṁ",
  "tika-vin02t9:389_1": "sataṁ satasahassaṁ, satasahassānaṁ sataṁ koṭi, koṭisatasahassānaṁ sataṁ pakoṭi, pakoṭisatasahassānaṁ",
  "tika-vin02t9:389_2": "sataṁ koṭipakoṭi, koṭipakoṭisatasahassānaṁ sataṁ ekanahutanti veditabbaṁ.",
  "tika-vin02t9:390_0": "61.Athakho sāriputto paribbājako yena moggallāno paribbājako tenupasaṅkamīti sotāpanno",
  "tika-vin02t9:390_1": "hutvā uparivisese appavattante “bhavissati ettha kāraṇa”nti sallakkhetvā theraṁ āha",
  "tika-vin02t9:390_2": "“bhante, mā upari dhammadesanaṁ vaḍḍhayittha, ettakameva hotu, kahaṁ amhākaṁ satthā",
  "tika-vin02t9:390_3": "vasatī”ti. Veḷuvane paribbājakāti. “Bhante, tumhe purato yātha, mayhaṁ eko sahāyako",
  "tika-vin02t9:390_4": "atthi, amhehi ca aññamaññaṁ katikā katā ‘yo paṭhamaṁ amataṁ adhigacchati, so ārocetū’ti,",
  "tika-vin02t9:390_5": "ahaṁ taṁ paṭiññaṁ mocetvā sahāyakaṁ gahetvā tumhākaṁ gatamaggeneva satthu santikaṁ",
  "tika-vin02t9:390_6": "āgamissāmī”ti pañcapatiṭṭhitena therassa pādesu nipatitvā tikkhattuṁ padakkhiṇaṁ",
  "tika-vin02t9:390_7": "katvā theraṁ uyyojetvā paribbājakārāmābhimukho agamāsi.",
  "tika-vin02t9:391_0": "62.Sāriputtaṁ paribbājakaṁ etadavocāti “ajja mayhaṁ sahāyassa mukhavaṇṇo na aññadivasesu",
  "tika-vin02t9:391_1": "viya, addhā anena amataṁ adhigataṁ bhavissatī”ti amatādhigamaṁ pucchanto etadavoca.",
  "tika-vin02t9:391_2": "Sopissa “āmāvuso, amataṁ adhigata”nti paṭijānitvā sabbaṁ pavattiṁ ārocetvā tameva",
  "tika-vin02t9:391_3": "gāthaṁ abhāsi. Gāthāpariyosāne moggallāno paribbājako sotāpattiphale patiṭṭhahi.",
  "tika-vin02t9:391_4": "Tena vuttaṁ “atha kho moggallānassa paribbājakassa…pe… dhammacakkhuṁ udapādī”ti.",
  "tika-vin02t9:391_5": "Gacchāma mayaṁ, āvuso, bhagavato santiketi “kahaṁ samma satthā vasatī”ti pucchitvā",
  "tika-vin02t9:391_6": "“veḷuvane kira samma, evaṁ no ācariyena assajittherena kathita”nti vutte evamāha.",
  "tika-vin02t9:392_0": "Sāriputtatthero ca nāmesa sadāpi ācariyapūjakova, tasmā sahāyaṁ moggallānaṁ paribbājakaṁ",
  "tika-vin02t9:392_1": "evamāha “amhehi adhigataṁ amataṁ amhākaṁ ācariyassa sañcayaparibbājakassapi kathessāma,",
  "tika-vin02t9:392_2": "bujjhamāno paṭivijjhissati, appaṭivijjhanto amhākaṁ saddahitvā satthu santikaṁ gamissati,",
  "tika-vin02t9:392_3": "buddhānaṁ desanaṁ sutvā maggaphalappaṭivedhaṁ karissatī”ti. Tato dvepi janā sañcayassa",
  "tika-vin02t9:392_4": "santikaṁ agamaṁsu. Tena vuttaṁ “atha kho sāriputtamoggallānā yena sañcayo paribbājako",
  "tika-vin02t9:392_5": "tenupasaṅkamiṁsū”ti. Upasaṅkamitvā ca “ācariya, tvaṁ kiṁ karosi, loke buddho uppanno,",
  "tika-vin02t9:392_6": "svākkhāto dhammo, suppaṭipanno saṅgho, āyāma dasabalaṁ passissāmā”ti. So “kiṁ vadatha",
  "tika-vin02t9:392_7": "tātā”ti tepi vāretvā lābhaggayasaggappavattimeva nesaṁ dīpeti. Te “amhākaṁ evarūpo",
  "tika-vin02t9:392_8": "antevāsikavāso niccameva hotu, tumhākaṁ pana gamanaṁ vā agamanaṁ vā jānāthā”ti āhaṁsu.",
  "tika-vin02t9:392_9": "Sañcayo “ime ettakaṁ jānantā mama vacanaṁ na karissantī”ti ñatvā “gacchatha tumhe",
  "tika-vin02t9:392_10": "tātā, ahaṁ mahallakakāle antevāsikavāsaṁ vasituṁ na sakkomī”ti āha. Te anekehipi",
  "tika-vin02t9:392_11": "kāraṇasatehi taṁ bodhetuṁ asakkontā attano ovāde vattamānaṁ janaṁ ādāya veḷuvanaṁ",
  "tika-vin02t9:392_12": "agamaṁsu. Pañcasu antevāsikasatesu aḍḍhateyyasatā nivattiṁsu, aḍḍhateyyasatā tehi",
  "tika-vin02t9:392_13": "saddhiṁ agamaṁsu. Tena vuttaṁ “atha kho sāriputtamoggallānā tāni aḍḍhateyyāni paribbājakasatāni",
  "tika-vin02t9:392_14": "ādāya yena veḷuvanaṁ tenupasaṅkamiṁsū”ti.",
  "tika-vin02t9:393": "Vimutteti yathāvuttalakkhaṇe nibbāne tadārammaṇāya phalavimuttiyā adhimutte ne sāriputtamoggallāne byākāsīti sambandho.",
  "tika-vin02t9:394_0": "Evaṁ byākaritvā ca satthā catuparisamajjhe dhammaṁ desento nesaṁ parisāya cariyavasena",
  "tika-vin02t9:394_1": "dhammadesanaṁ vaḍḍhesi, ṭhapetvā dve aggasāvake sabbepi aḍḍhateyyasatā paribbājakā",
  "tika-vin02t9:394_2": "arahattaṁ pāpuṇiṁsu. Satthā “etha bhikkhavo”ti hatthaṁ pasāresi, sabbesaṁ kesamassu",
  "tika-vin02t9:394_3": "antaradhāyi, iddhimayapattacīvaraṁ kāyapaṭibaddhaṁ ahosi. Aggasāvakānampi iddhimayapattacīvaraṁ",
  "tika-vin02t9:394_4": "āgataṁ, uparimaggattayakiccaṁ pana na niṭṭhāti. Kasmā? Sāvakapāramīñāṇassa mahantatāya.",
  "tika-vin02t9:394_5": "Athāyasmā mahāmoggallāno pabbajitadivasato sattame divase magadharaṭṭhe kallavāḷagāmakaṁ",
  "tika-vin02t9:394_6": "upanissāya samaṇadhammaṁ karonto thinamiddhaṁ okkamanto satthārā saṁvejito thinamiddhaṁ",
  "tika-vin02t9:394_7": "vinodetvā tathāgatena dinnaṁ dhātukammaṭṭhānaṁ suṇantova uparimaggattayakiccaṁ niṭṭhāpetvā",
  "tika-vin02t9:394_8": "sāvakapāramīñāṇassa matthakaṁ patto. Sāriputtattheropi pabbajitadivasato addhamāsaṁ",
  "tika-vin02t9:394_9": "atikkamitvā satthārā saddhiṁ tameva rājagahaṁ upanissāya sūkarakhataleṇe viharanto",
  "tika-vin02t9:394_10": "attano bhāgineyyassa dīghanakhaparibbājakassa vedanāpariggahasuttante desiyamāne",
  "tika-vin02t9:394_11": "suttānusārena ñāṇaṁ pesetvā parassa vaḍḍhitabhattaṁ bhuñjanto viya sāvakapāramīñāṇassa",
  "tika-vin02t9:394_12": "matthakaṁ patto. Tenevāha “mahāmoggallānatthero sattahi divasehi arahatte patiṭṭhito,",
  "tika-vin02t9:394_13": "sāriputtatthero addhamāsenā”ti.",
  "tika-vin02t9:395_0": "Yadipi mahāmoggallānatthero na cirasseva arahattaṁ patto, dhammasenāpati tato cirena,",
  "tika-vin02t9:395_1": "evaṁ santepi sāriputtattherova mahāpaññataro. Mahāmoggallānatthero hi sāvakānaṁ sammasanacāraṁ",
  "tika-vin02t9:395_2": "yaṭṭhikoṭiyā uppīḷento viya ekadesameva sammasanto satta divase vāyamitvā arahattaṁ",
  "tika-vin02t9:395_3": "patto. Sāriputtatthero ṭhapetvā buddhānaṁ paccekabuddhānañca sammasanacāraṁ sāvakānaṁ",
  "tika-vin02t9:395_4": "sammasanacāraṁ nippadesaṁ sammasi, evaṁ sammasanto addhamāsaṁ vāyami. Ukkaṁsagatassa",
  "tika-vin02t9:395_5": "sāvakānaṁ sammasanacārassa nippadesena pavattiyamānattā sāvakapāramīñāṇassa ca tathā",
  "tika-vin02t9:395_6": "paripācetabbattā. Yathā hi puriso “veṇuyaṭṭhiṁ gaṇhissāmī”ti mahājaṭaṁ veṇuṁ disvā",
  "tika-vin02t9:395_7": "“jaṭaṁ chindantassa papañco bhavissatī”ti antarena hatthaṁ pavesetvā sampattameva",
  "tika-vin02t9:395_8": "yaṭṭhiṁ mūle ca agge ca chinditvā ādāya pakkameyya, so kiñcāpi paṭhamataraṁ gacchati,",
  "tika-vin02t9:395_9": "yaṭṭhiṁ pana sāraṁ vā ujuṁ vā na labhati. Aparo tathārūpameva veṇuṁ disvā sace sampattayaṭṭhiṁ",
  "tika-vin02t9:395_10": "gaṇhissāmi, sāraṁ vā ujuṁ vā na labhissāmīti kacchaṁ bandhitvā mahantena satthena",
  "tika-vin02t9:395_11": "veṇujaṭaṁ chinditvā sārā ceva ujū ca yaṭṭhiyo uccinitvā ādāya pakkameyya, ayaṁ kiñcāpi",
  "tika-vin02t9:395_12": "pacchā gacchati, yaṭṭhiyo pana sārā ceva ujū ca labhati, evaṁsampadamidaṁ imesaṁ",
  "tika-vin02t9:395_13": "dvinnaṁ therānaṁ padhānaṁ.",
  "tika-vin02t9:396_0": "Sammasanacāro ca nāmettha vipassanābhūmi veditabbā sammasanaṁ carati etthāti sammasanacāroti",
  "tika-vin02t9:396_1": "katvā. Tattha buddhānaṁ sammasanacāro dasasahassalokadhātuyaṁ sattasantānagatā anindriyabaddhā",
  "tika-vin02t9:396_2": "ca saṅkhārāti vadanti. Koṭisatasahassacakkavāḷesūti apare. Tathā hi attaniyavasena",
  "tika-vin02t9:396_3": "paṭiccasamuppādanayaṁ otaritvā chattiṁsakoṭisatasahassamukhena buddhānaṁ mahāvajirañāṇaṁ",
  "tika-vin02t9:396_4": "pavattaṁ. Paccekabuddhānaṁ sasantānagatehi saddhiṁ majjhimadesavāsīsattasantānagatā",
  "tika-vin02t9:396_5": "anindriyabaddhā ca saṅkhārā sammasanacāroti vadanti. Jambudīpavāsīsantānagatāti keci.",
  "tika-vin02t9:396_6": "Sasantānagate sabbadhamme parasantānagate ca santānavibhāgaṁ akatvā bahiddhābhāvasāmaññato",
  "tika-vin02t9:396_7": "sammasanaṁ, ayaṁ sāvakānaṁ sammasanacāro. Moggallānatthero pana bahiddhā dhammepi",
  "tika-vin02t9:396_8": "sasantānavibhāgena keci keci uddharitvā sammasi, tañca kho ñāṇena phuṭṭhamattaṁ katvā.",
  "tika-vin02t9:396_9": "Tena vuttaṁ “yaṭṭhikoṭiyā uppīḷento viya ekadesameva sammasanto”ti. Tattha ñāṇena",
  "tika-vin02t9:396_10": "nāma yāvatā neyyaṁ vattitabbaṁ, tāvatā avattanato “yaṭṭhikoṭiyā uppīḷento viyā”ti",
  "tika-vin02t9:396_11": "vuttaṁ, anupadadhammavipassanāya abhāvato “ekadesameva sammasanto”ti vuttaṁ. Dhammasenāpatinopi",
  "tika-vin02t9:396_12": "yathāvuttasāvakānaṁ vipassanāya bhūmiyeva sammasanacāro. Tattha pana thero sātisayaṁ",
  "tika-vin02t9:396_13": "niravasesaṁ anupadañca sammā vipassi. Tena vuttaṁ “sāvakānaṁ sammasanacāraṁ nippadesaṁ sammasī”ti.",
  "tika-vin02t9:397_0": "Ettha ca sukkhavipassakā lokiyābhiññappattā pakatisāvakā mahāsāvakā aggasāvakā paccekabuddhā",
  "tika-vin02t9:397_1": "sammāsambuddhāti chasu janesu sukkhavipassakānaṁ jhānābhiññāhi anadhigatapaññānepuññattā",
  "tika-vin02t9:397_2": "andhānaṁ viya icchitapadesokkamanaṁ vipassanākāle icchiticchitadhammabhāvanā natthi,",
  "tika-vin02t9:397_3": "te yathāpariggahitadhammamatteyeva vipassanaṁ vaḍḍhenti. Lokiyābhiññappattā pana",
  "tika-vin02t9:397_4": "pakatisāvakā yena mukhena vipassanaṁ ārabhanti, tato aññenapi vipassanaṁ vitthārikaṁ",
  "tika-vin02t9:397_5": "kātuṁ sakkonti vipulañāṇattā. Mahāsāvakā abhinīhārasampannattā tato sātisayaṁ vipassanaṁ",
  "tika-vin02t9:397_6": "vitthārikaṁ kātuṁ sakkonti. Aggasāvakesu dutiyo abhinīhārasampattiyā samādhānassa",
  "tika-vin02t9:397_7": "sātisayattā vipassanaṁ tatopi vitthārikaṁ karoti. Paṭhamo pana tatopi mahāpaññatāya",
  "tika-vin02t9:397_8": "sāvakehi asādhāraṇaṁ katvā vipassanaṁ vitthārikaṁ karoti. Paccekabuddhā tehipi mahābhinīhāratāya",
  "tika-vin02t9:397_9": "attano abhinīhārānurūpaṁ tatopi vitthārikaṁ vipassanaṁ karonti. Buddhānaṁ sammadeva",
  "tika-vin02t9:397_10": "paripūritapaññāpāramīpabhāvitā sabbaññutaññāṇādhigamassa anurūpā yathā nāma katavālavedhaparicayena",
  "tika-vin02t9:397_11": "sarabhaṅgasadisena dhanuggahena khitto saro antarā rukkhalatādīsu asajjamāno lakkheyeva",
  "tika-vin02t9:397_12": "patati, na sajjati na virajjati, evaṁ antarā asajjamānā avirajjamānā vipassanā sammasanīyadhammesu",
  "tika-vin02t9:397_13": "yāthāvato nānānayehi pavattati, yaṁ “mahāvajirañāṇa”nti vuccati.",
  "tika-vin02t9:398_0": "Etesu ca sukkhavipassakānaṁ vipassanācāro khajjotappabhāsadiso, abhiññappattapakatisāvakānaṁ",
  "tika-vin02t9:398_1": "dīpappabhāsadiso, mahāsāvakānaṁ ukkāppabhāsadiso, aggasāvakānaṁ osadhitārakappabhāsadiso,",
  "tika-vin02t9:398_2": "paccekabuddhānaṁ candappabhāsadiso, sammāsambuddhānaṁ rasmisahassapaṭimaṇḍitasaradasūriyamaṇḍalasadiso",
  "tika-vin02t9:398_3": "hutvā upaṭṭhāti. Tathā sukkhavipassakānaṁ vipassanācāro andhānaṁ yaṭṭhikoṭiyā gamanasadiso,",
  "tika-vin02t9:398_4": "lokiyābhiññappattapakatisāvakānaṁ daṇḍakasetugamanasadiso, mahāsāvakānaṁ jaṅghasetugamanasadiso,",
  "tika-vin02t9:398_5": "aggasāvakānaṁ sakaṭasetugamanasadiso, paccekabuddhānaṁ mahājaṅghamaggagamanasadiso,",
  "tika-vin02t9:398_6": "sammāsambuddhānaṁ mahāsakaṭamaggagamanasadiso. Tathā buddhānaṁ paccekabuddhānañca",
  "tika-vin02t9:398_7": "vipassanā cintāmayañāṇasaṁvaḍḍhitattā sayambhūñāṇabhūtā, itaresaṁ sutamayañāṇasaṁvaḍḍhitattā",
  "tika-vin02t9:398_8": "paropadesasambhūtāti veditabbā.",
  "tika-vin02t9:399": "Idāni ubhinnampi therānaṁ pubbayogaṁ dassetuṁ “atīte kirā”tiādimāha. Taṁ sabbaṁ uttānatthameva.",
  "tika-vin02t9:400_0": "63.Giribbajanagaranti samantā pabbataparikkhittaṁ vajasadisaṁ hutvā tiṭṭhatīti giribbajanti",
  "tika-vin02t9:400_1": "evaṁladdhanāmaṁ rājagahanagaraṁ. Usūyanakiriyāya kammabhāvaṁ sandhāya “upayogatthe vā”ti vuttaṁ.",
  "tika-vin02t9:401": "Sāriputtamoggallānapabbajjākathāvaṇṇanā niṭṭhitā.",
  "tika-vin02t9:402": "Upajjhāyavattakathāvaṇṇanā",
  "tika-vin02t9:403_0": "64. Vajjāvajjaṁ upanijjhāyatīti upajjhāyo, natthi upajjhāyo etesanti anupajjhāyakā.",
  "tika-vin02t9:403_1": "Tenāha “vajjāvajjaṁ upanijjhāyakena garunā virahitā”ti. Tattha vajjāvajjanti khuddakaṁ",
  "tika-vin02t9:403_2": "mahantañca vajjaṁ. Vuddhiattho hi ayamakāro “phalāphala”ntiādīsu viya. Uttiṭṭhapattanti",
  "tika-vin02t9:403_3": "ettha ucchiṭṭha-saddasamānattho uttiṭṭha-saddo. Tenevāha “tasmiñhi manussā ucchiṭṭhasaññino,",
  "tika-vin02t9:403_4": "tasmā uttiṭṭhapattanti vutta”nti. Piṇḍāya caraṇakapattanti iminā pana pattassa sarūpadassanamukhena",
  "tika-vin02t9:403_5": "ucchiṭṭhakappanāya kāraṇaṁ vibhāvitaṁ. Tasminti tasmiṁ piṇḍāya caraṇakapatte.",
  "tika-vin02t9:404_0": "65.Sagāravā sappatissāti ettha garubhāvo gāravaṁ, pāsāṇacchattaṁ viya garukaraṇīyatā.",
  "tika-vin02t9:404_1": "Saha gāravenāti sagāravā. Garunā kismiñci vutte gāravavasena patissavanaṁ patisso,",
  "tika-vin02t9:404_2": "patissavabhūtaṁ taṁsabhāgañca yaṁkiñci gāravanti attho. Saha patissenāti sappatissā,",
  "tika-vin02t9:404_3": "ovādaṁ sampaṭicchantāti attho. Patissīyatīti vā patisso, garukātabbo. Tena saha patissenāti",
  "tika-vin02t9:404_4": "sappatissā. Aṭṭhakathāyaṁ pana byañjanavicāraṁ akatvā atthamattameva dassetuṁ “garukabhāvañceva",
  "tika-vin02t9:404_5": "jeṭṭhakabhāvañca upaṭṭhapetvā”ti vuttaṁ. Sāhūti sādhu. Lahūti agaru, mama tuyhaṁ",
  "tika-vin02t9:404_6": "upajjhāyabhāve bhāriyaṁ nāma natthīti attho. Opāyikanti upāyapaṭisaṁyuttaṁ te upajjhāyaggahaṇaṁ",
  "tika-vin02t9:404_7": "iminā upāyena tvaṁ me ito paṭṭhāya bhāro jātosīti vuttaṁ hoti. Patirūpanti anurūpaṁ",
  "tika-vin02t9:404_8": "tava upajjhāyaggahaṇanti attho. Pāsādikenāti pasādāvahena kāyavacīpayogena. Sampādehīti",
  "tika-vin02t9:404_9": "tividhasikkhaṁ nipphādehīti attho. Kāyena vāti hatthamuddādiṁ dassento kāyena vā",
  "tika-vin02t9:404_10": "viññāpeti. Gahito tayā…pe… viññāpetīti “sāhū”tiādīsu ekaṁ vadantoyeva imamatthaṁ",
  "tika-vin02t9:404_11": "viññāpetīti vuccati. Tenevāha “idameva hī”tiādi. Sādhūti sampaṭicchanaṁ sandhāyāti",
  "tika-vin02t9:404_12": "upajjhāyena “sāhū”ti vutte saddhivihārikassa “sādhū”ti sampaṭicchanavacanaṁ sandhāya.",
  "tika-vin02t9:404_13": "Kasmā nappamāṇanti āha “āyācanadānamattena hī”tiādi, saddhivihārikassa “upajjhāyo",
  "tika-vin02t9:404_14": "me, bhante, hohī”ti āyācanamattena, upajjhāyassa ca “sāhū”tiādinā dānavacanamattenāti",
  "tika-vin02t9:404_15": "attho. Na ettha sampaṭicchanaṁ aṅganti saddhivihārikassa sampaṭicchanavacanaṁ ettha",
  "tika-vin02t9:404_16": "upajjhāyaggahaṇe aṅgaṁ na hoti.",
  "tika-vin02t9:405_0": "66.Sammāvattanāti sammāpavatti. Assāti saddhivihārikassa. Tādisameva mukhadhovanodakaṁ",
  "tika-vin02t9:405_1": "dātabbanti utumhi sarīrasabhāve ca ekākāre tādisameva dātabbaṁ. Dve cīvarānīti pārupanaṁ",
  "tika-vin02t9:405_2": "saṅghāṭiñca sandhāya vadati. Yadi evaṁ “saṅghāṭiyo”ti kasmā vuttanti āha “sabbañhi",
  "tika-vin02t9:405_3": "cīvaraṁ saṅghaṭitattā saṅghāṭīti vuccatī”ti. Padavītihārehīti ettha padaṁ vītiharati",
  "tika-vin02t9:405_4": "etthāti padavītihāro, padavītiharaṇaṭṭhānaṁ dūtavilambitaṁ akatvā samagamane dvinnaṁ",
  "tika-vin02t9:405_5": "padānaṁ antare muṭṭhiratanamattaṁ. Padānaṁ vā vītiharaṇaṁ abhimukhaṁ haritvā nikkhepo",
  "tika-vin02t9:405_6": "padavītihāroti evamettha attho daṭṭhabbo. Ito paṭṭhāyāti “na upajjhāyassa bhaṇamānassā”ti",
  "tika-vin02t9:405_7": "ettha vutta na-kārato paṭṭhāya. Sabbattha dukkaṭāpatti veditabbāti “īdisesu gilānopi",
  "tika-vin02t9:405_8": "na muccatī”ti dassanatthaṁ vuttaṁ. Aññampi hi yathāvuttaṁ upajjhāyavattaṁ anādariyena",
  "tika-vin02t9:405_9": "akarontassa agilānassa vattabhede sabbattha dukkaṭameva. Teneva vakkhati “agilānena",
  "tika-vin02t9:405_10": "hi saddhivihārikena saṭṭhivassenapi sabbaṁ upajjhāyavattaṁ kātabbaṁ, anādarena akarontassa",
  "tika-vin02t9:405_11": "vattabhede dukkaṭaṁ. Na-kārapaṭisaṁyuttesu pana padesu gilānassapi paṭikkhittakiriyaṁ",
  "tika-vin02t9:405_12": "karontassa dukkaṭamevā”ti. Āpattiyā āsannavācanti āpattijanakameva vacanaṁ sandhāya",
  "tika-vin02t9:405_13": "vadati. Yāya hi vācāya āpattiṁ āpajjati, sā vācā tassā āpattiyā āsannāti vuccati.",
  "tika-vin02t9:406_0": "Cīvarena pattaṁ veṭhetvāti ettha “uttarāsaṅgassa ekena kaṇṇena veṭhetvā”ti gaṇṭhipadesu",
  "tika-vin02t9:406_1": "vuttaṁ. Gāmeti gāmapariyāpanne tādise kismiñci padese. Antaraghareti antogehe. Paṭikkamaneti",
  "tika-vin02t9:406_2": "āsanasālāyaṁ. Tikkhattuṁ pānīyena pucchitabboti sambandho, ādimhi majjhe anteti evaṁ",
  "tika-vin02t9:406_3": "tikkhattuṁ pucchitabboti attho. Upakaṭṭhoti āsanno. Dhotavālikāyāti nirajāya parisuddhavālikāya.",
  "tika-vin02t9:406_4": "Sace pahotīti vuttamevatthaṁ vibhāveti “na kenaci gelaññena abhibhūto hotī”ti. Pariveṇaṁ",
  "tika-vin02t9:406_5": "gantvāti upajjhāyassa pariveṇaṁ gantvā.",
  "tika-vin02t9:407": "Upajjhāyavattakathāvaṇṇanā niṭṭhitā.",
  "tika-vin02t9:408": "67. Saddhivihārikavattakathā uttānatthāyeva.",
  "tika-vin02t9:409": "Nasammāvattanādikathāvaṇṇanā",
  "tika-vin02t9:410_0": "68. Nasammāvattanādikathāyaṁ gehassitapemanti “pitā me aya”nti evaṁ uppannapemaṁ.",
  "tika-vin02t9:410_1": "Upajjhāyamhi pitucittupaṭṭhānameva hi idha gehassitapemaṁ nāma. Na hi idaṁ akusalapakkhiyaṁ",
  "tika-vin02t9:410_2": "gehassitapemaṁ sandhāya vuttaṁ paṭividdhasaccānaṁ pahīnānugedhānaṁ tadasambhavato,",
  "tika-vin02t9:410_3": "na ca bhagavā bhikkhū saṁkilese niyojeti, gehassitapemasadisattā pana pemamukhena",
  "tika-vin02t9:410_4": "mettāsineho idha vuttoti veditabbaṁ. “Tesu eko vattasampanno bhikkhu…pe… tesaṁ anāpattī”ti",
  "tika-vin02t9:410_5": "vacanato sace eko vattasampanno bhikkhu “bhante, tumhe appossukkā hotha, ahaṁ tumhākaṁ",
  "tika-vin02t9:410_6": "saddhivihārikaṁ antevāsikaṁ vā gilānaṁ upaṭṭhahissāmi, ovaditabbaṁ ovadissāmi, iti",
  "tika-vin02t9:410_7": "karaṇīyesu ussukkaṁ āpajjissāmī”ti vadati, te eva vā saddhivihārikādayo “bhante,",
  "tika-vin02t9:410_8": "tumhe kevalaṁ appossukkā hothā”ti vadanti, vattaṁ vā na sādiyanti, tato paṭṭhāya",
  "tika-vin02t9:410_9": "ācariyupajjhāyānaṁ anāpattīti vadanti. Sesamettha uttānameva.",
  "tika-vin02t9:411": "Nasammāvattanādikathāvaṇṇanā niṭṭhitā.",
  "tika-vin02t9:412": "Rādhabrāhmaṇavatthukathāvaṇṇanā",
  "tika-vin02t9:413_0": "69. Rādhabrāhmaṇavatthumhi kiso ahosīti khādituṁ vā bhuñjituṁ vā asakkonto tanuko",
  "tika-vin02t9:413_1": "ahosi appamaṁsalohito. Uppaṇḍuppaṇḍukajātoti sañjātuppaṇḍuppaṇḍukabhāvo paṇḍupalāsappaṭibhāgo.",
  "tika-vin02t9:413_2": "Dhamanisanthatagattoti pariyādinnamaṁsalohitattā sirājāleneva santharitagatto. Adhikāranti",
  "tika-vin02t9:413_3": "adhikiriyaṁ, sakkāranti vuttaṁ hoti. Kataṁ jānantīti kataññuno, kataṁ pākaṭaṁ katvā",
  "tika-vin02t9:413_4": "jānantīti katavedino. Kiṁ pana thero bhagavatā bārāṇasiyaṁ tīhi saraṇagamanehi anuññātaṁ",
  "tika-vin02t9:413_5": "pabbajjaṁ upasampadañca na jānātīti? No na jānāti. Yadi evaṁ “kathāhaṁ, bhante, taṁ",
  "tika-vin02t9:413_6": "brāhmaṇaṁ pabbājemi upasampādemī”ti kasmā āhāti imaṁ anuyogaṁ sandhāyāha “kiñcāpi",
  "tika-vin02t9:413_7": "āyasmā sāriputto”tiādi. Parimaṇḍalehīti paripuṇṇehi. Aññathā vā vattabbaṁ aññathā",
  "tika-vin02t9:413_8": "vadatīti “bhante”ti vattabbaṁ “bandhe”ti vadati.",
  "tika-vin02t9:414_0": "71-73.Samanantarāti anantaraṁ. Paṇṇattivītikkamaṁ karotīti sikkhāpadavītikkamaṁ karoti.",
  "tika-vin02t9:414_1": "Attabhāvapariharaṇatthaṁ nissīyantīti nissayā, piṇḍiyālopabhojanādikā cattāro paccayā.",
  "tika-vin02t9:414_2": "Tattha piṇḍiyālopabhojananti jaṅghapiṇḍiyabalena caritvā ālopamattaṁ laddhabhojanaṁ.",
  "tika-vin02t9:414_3": "Atirekalābhoti “piṇḍiyālopabhojanaṁ nissāyā”ti evaṁ vuttabhikkhāhāralābhato adhikalābho",
  "tika-vin02t9:414_4": "saṅghabhattādi. Tattha sakalassa saṅghassa dātabbabhattaṁ saṅghabhattaṁ. Katipaye",
  "tika-vin02t9:414_5": "bhikkhū uddisitvā dātabbabhattaṁ uddesabhattaṁ. Nimantetvā dātabbabhattaṁ nimantanaṁ.",
  "tika-vin02t9:414_6": "Salākaṁ gāhāpetvā dātabbabhattaṁ salākabhattaṁ. Ekasmiṁ pakkhe ekadivasaṁ dātabbabhattaṁ",
  "tika-vin02t9:414_7": "pakkhikaṁ. Uposathe dātabbabhattaṁ uposathikaṁ. Pāṭipadadivase dātabbabhattaṁ pāṭipadikaṁ.",
  "tika-vin02t9:414_8": "Vitthārakathā nesaṁ senāsanakkhandhakavaṇṇanāyaṁ āvi bhavissati.",
  "tika-vin02t9:415": "Vihāroti pākāraparicchinno sakalo āvāso. Aḍḍhayogoti",
  "tika-vin02t9:416_0": "Dīghapāsādo. Garuḷasaṇṭhānapāsādotipi vadanti. Pāsādoti caturassapāsādo. Hammiyanti",
  "tika-vin02t9:416_1": "muṇḍacchadanapāsādo. Apare pana bhaṇanti “vihāro nāma dīghamukhapāsādo, aḍḍhayogo",
  "tika-vin02t9:416_2": "ekapassacchadanakasenāsanaṁ, tassa kira ekapasse bhitti uccatarā hoti, itarapasse",
  "tika-vin02t9:416_3": "nīcā, tena taṁ ekapassacchadanakaṁ hoti, pāsādo āyatacaturassapāsādo, hammiyaṁ muṇḍacchadanaṁ",
  "tika-vin02t9:416_4": "candikaṅgaṇayutta”nti. Guhāti pabbataguhā. Pūtimuttanti yaṁ kiñci muttaṁ. Yathā suvaṇṇavaṇṇopi",
  "tika-vin02t9:416_5": "kāyo “pūtikāyo”ti vuccati, evaṁ abhinavampi muttaṁ pūtimuttameva. Sesamettha uttānatthameva.",
  "tika-vin02t9:417": "Rādhabrāhmaṇavatthukathāvaṇṇanā niṭṭhitā.",
  "tika-vin02t9:418": "Ācariyavattakathāvaṇṇanā",
  "tika-vin02t9:419_0": "75. Upasenavatthumhi āciṇṇanti caritaṁ vattaṁ anudhammatā. Kacci bhikkhu khamanīyanti",
  "tika-vin02t9:419_1": "bhikkhu kacci tuyhaṁ idaṁ catucakkaṁ navadvāraṁ sarīrayantaṁ khamanīyaṁ sakkā khamituṁ",
  "tika-vin02t9:419_2": "sahituṁ pariharituṁ, na kiñci dukkhaṁ uppādetīti. Kacci yāpanīyanti kacci sabbakiccesu",
  "tika-vin02t9:419_3": "yāpetuṁ sakkā, na kiñci antarāyaṁ dassetīti. Jānantāpi tathāgatātievamādi yaṁ parato",
  "tika-vin02t9:419_4": "“kati vassosi tvaṁ bhikkhū”tiādinā pucchi, tassa parihāradassanatthaṁ vuttaṁ. Tatrāyaṁ",
  "tika-vin02t9:419_5": "saṅkhepattho – tathāgatā nāma jānantāpi sace tādisaṁ pucchākāraṇaṁ hoti, pucchanti.",
  "tika-vin02t9:419_6": "Sace pana tādisaṁ pucchākāraṇaṁ natthi, jānantāpi na pucchanti. Yasmā pana buddhānaṁ",
  "tika-vin02t9:419_7": "ajānanaṁ nāma natthi, tasmā “ajānantāpī”ti na vuttaṁ. Kālaṁ viditvā pucchantīti sace",
  "tika-vin02t9:419_8": "tassā pucchāya so kālo hoti, evaṁ taṁ kālaṁ viditvā pucchanti. Sace na hoti, evampi",
  "tika-vin02t9:419_9": "kālaṁ viditvāva na pucchanti. Evaṁ pucchantāpi ca atthasaṁhitaṁ tathāgatā pucchanti,",
  "tika-vin02t9:419_10": "yaṁ atthanissitaṁ kāraṇanissitaṁ, tadeva pucchanti, no anatthasaṁhitaṁ. Kasmā? Yasmā",
  "tika-vin02t9:419_11": "anatthasaṁhite setughāto tathāgatānaṁ. Setu vuccati maggo, maggeneva tādisassa vacanassa",
  "tika-vin02t9:419_12": "ghāto samucchedoti vuttaṁ hoti.",
  "tika-vin02t9:420_0": "Idāni atthasaṁhitanti ettha yaṁ atthanissitaṁ vacanaṁ tathāgatā pucchanti, taṁ dassento",
  "tika-vin02t9:420_1": "“dvīhi ākārehī”tiādimāha. Tattha ākārehīti kāraṇehi. Dhammaṁ vā desessāmāti aṭṭhuppattiyuttaṁ",
  "tika-vin02t9:420_2": "suttaṁ vā pubbacaritakāraṇayuttaṁ jātakaṁ vā kathayissāma. Sāvakānaṁ vā sikkhāpadaṁ",
  "tika-vin02t9:420_3": "paññapessāmāti sāvakānaṁ vā tāya pucchāya vītikkamaṁ pākaṭaṁ katvā garukaṁ vā lahukaṁ",
  "tika-vin02t9:420_4": "vā sikkhāpadaṁ paññapessāma āṇaṁ ṭhapessāma. Atilahunti atisīghaṁ.",
  "tika-vin02t9:421_0": "76. Aññatitthiyavatthumhi aññatitthiyapubboti pubbe aññatitthiyo bhūtoti aññatitthiyapubbo.",
  "tika-vin02t9:421_1": "Ettha ca titthaṁ jānitabbaṁ, titthakaro jānitabbo, titthiyā jānitabbā, titthiyasāvakā",
  "tika-vin02t9:421_2": "jānitabbā. Tattha titthaṁ nāma dvāsaṭṭhi diṭṭhiyo. Ettha hi sattā taranti uppilavanti",
  "tika-vin02t9:421_3": "ummujjanimujjaṁ karonti, tasmā “tittha”nti vuccanti. Tāsaṁ diṭṭhīnaṁ uppādetā titthakaro",
  "tika-vin02t9:421_4": "nāma pūraṇakassapādiko. Tassa laddhiṁ gahetvā pabbajitā titthiyā nāma. Te hi titthe",
  "tika-vin02t9:421_5": "jātāti titthiyā, yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā,",
  "tika-vin02t9:421_6": "titthikā eva titthiyā. Tesaṁ paccayadāyakā titthiyasāvakāti veditabbā. Sahadhammikaṁ",
  "tika-vin02t9:421_7": "vuccamānoti sahadhammikena vuccamāno, karaṇatthe upayogavacanaṁ. Pañcahi sahadhammikehi",
  "tika-vin02t9:421_8": "sikkhitabbattā, tesaṁ vā santakattā “sahadhammika”nti laddhanāmena buddhapaññattena",
  "tika-vin02t9:421_9": "sikkhāpadena vuccamānoti attho. Pasūroti tassa nāmaṁ. Paribbājakoti gihibandhanaṁ",
  "tika-vin02t9:421_10": "pahāya pabbajjupagato.",
  "tika-vin02t9:422_0": "Taṁyeva titthāyatananti ettha dvāsaṭṭhidiṭṭhisaṅkhātaṁ titthameva āyatananti titthāyatanaṁ,",
  "tika-vin02t9:422_1": "titthaṁ vā etesaṁ atthīti titthino, titthiyā, tesaṁ āyatanantipi titthāyatanaṁ. Āyatananti",
  "tika-vin02t9:422_2": "ca “assānaṁ kambojo āyatanaṁ, gunnaṁ dakkhiṇapatho āyatana”nti ettha sañjātiṭṭhānaṁ āyatanaṁ nāma.",
  "tika-vin02t9:423": "“Manorame āyatane, sevanti naṁ vihaṅgamā;",
  "tika-vin02t9:424": "Chāyaṁ chāyatthino yanti, phalatthaṁ phalabhojino”ti. –",
  "tika-vin02t9:425_0": "Ettha samosaraṇaṭṭhānaṁ. “Pañcimāni, bhikkhave, vimuttāyatanānī”ti ettha kāraṇaṁ,",
  "tika-vin02t9:425_1": "taṁ idha sabbampi labbhati. Sabbepi hi diṭṭhigatikā sañjāyamānā imāsuyeva dvāsaṭṭhiyā",
  "tika-vin02t9:425_2": "diṭṭhīsu sañjāyanti, samosaramānāpi etāsuyeva samosaranti sannipatanti, diṭṭhigatikabhāve",
  "tika-vin02t9:425_3": "ca nesaṁ imāyeva dvāsaṭṭhi diṭṭhiyo kāraṇaṁ, tasmā yathāvuttaṁ titthameva sañjātiādinā",
  "tika-vin02t9:425_4": "atthena āyatananti titthāyatanaṁ, tenevatthena titthīnaṁ āyatanantipi titthāyatanaṁ.",
  "tika-vin02t9:426_0": "Āyasmato nissāya vacchāmīti ettha āyasmatoti upayogatthe sāmivacanaṁ, āyasmantaṁ",
  "tika-vin02t9:426_1": "nissāya vasissāmīti attho. Byatto…pe… vuttalakkhaṇoyevāti parisupaṭṭhāpakabahussutaṁ",
  "tika-vin02t9:426_2": "sandhāya vadati. Pañcahupāli aṅgehītiādīsu yaṁ vattabbaṁ, taṁ parato āvi bhavissati.",
  "tika-vin02t9:427": "Ācariyavattakathāvaṇṇanā niṭṭhitā.",
  "tika-vin02t9:428": "Paṇāmanākhamāpanākathāvaṇṇanā",
  "tika-vin02t9:429_0": "80. Yaṁ pubbe lakkhaṇaṁ vuttanti sambandho, “teneva lakkhaṇena nissayantevāsikassa",
  "tika-vin02t9:429_1": "āpatti veditabbā”ti potthakesu pāṭho dissati, “na teneva lakkhaṇena nissayantevāsikassa",
  "tika-vin02t9:429_2": "āpatti veditabbā”ti evaṁ panettha pāṭho veditabbo. Saddhivihārikassa vuttalakkhaṇena",
  "tika-vin02t9:429_3": "nissayantevāsikassa āpatti na veditabbāti evaṁ panettha atthopi veditabbo. Aññathā",
  "tika-vin02t9:429_4": "“nissayantevāsikena hi yāva ācariyaṁ nissāya vasati, tāva sabbaṁ ācariyavattaṁ kātabba”nti",
  "tika-vin02t9:429_5": "idaṁ virujjheyya. Idañhi vacanaṁ nissayantevāsikassa amuttanissayasseva vattaṁ akarontassa",
  "tika-vin02t9:429_6": "āpattīti dīpeti. Tasmā saddhivihārikassa yathāvuttavattaṁ akarontassa nissayamuttakassa",
  "tika-vin02t9:429_7": "amuttakassapi āpatti, nissayantevāsikassa pana amuttanissayasseva āpattīti gahetabbaṁ.",
  "tika-vin02t9:429_8": "Teneva visuddhimaggepi ñātipalibodhakathāyaṁ –",
  "tika-vin02t9:430_0": "“Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā,",
  "tika-vin02t9:430_1": "ghare mātā pitā bhaginī bhātāti evamādikā. Te gilānā imassa palibodhā honti, tasmā",
  "tika-vin02t9:430_2": "so palibodho upaṭṭhahitvā tesaṁ pākatikakaraṇena upacchinditabbo. Tattha upajjhāyo",
  "tika-vin02t9:430_3": "tāva gilāno sace lahuṁ na vuṭṭhāti, yāvajīvaṁ paṭijaggitabbo. Tathā pabbajjācariyo",
  "tika-vin02t9:430_4": "upasampadācariyo saddhivihāriko upasampāditapabbājitaantevāsikasamānupajjhāyakā ca.",
  "tika-vin02t9:430_5": "Nissayācariya uddesācariya nissayantevāsika uddesantevāsikasamānācariyakā pana yāva",
  "tika-vin02t9:430_6": "nissayauddesā anupacchinnā, tāva paṭijaggitabbā”ti –",
  "tika-vin02t9:431_0": "Vibhāgena vuttaṁ. Ayañca vibhāgo “teneva lakkhaṇena nissayantevāsikassa āpatti veditabbā”ti",
  "tika-vin02t9:431_1": "evaṁ pāṭhe sati na yujjeyya. Ayañhi pāṭho saddhivihārikassa viya nissayantevāsikassapi",
  "tika-vin02t9:431_2": "yathāvuttavattaṁ akarontassa nissayamuttakassa amuttakassapi āpattīti imamatthaṁ",
  "tika-vin02t9:431_3": "dīpeti, tasmā vuttanayenevettha pāṭho gahetabbo.",
  "tika-vin02t9:432": "Pabbajjaupasampadadhammantevāsikehi pana…pe… tāva vattaṁ kātabbanti pabbajjācariyaupasampadācariyadhammācariyānaṁ",
  "tika-vin02t9:433_0": "Etehi yathāvuttavattaṁ kātabbaṁ. Tattha yena sikkhāpadāni dinnāni, ayaṁ pabbajjācariyo.",
  "tika-vin02t9:433_1": "Yena upasampadakammavācā vuttā, ayaṁ upasampadācariyo. Yo uddesaṁ paripucchaṁ vā",
  "tika-vin02t9:433_2": "deti, ayaṁ dhammācariyoti veditabbaṁ. Sesamettha uttānameva.",
  "tika-vin02t9:434": "Paṇāmanākhamāpanākathāvaṇṇanā niṭṭhitā.",
  "tika-vin02t9:435": "Nissayapaṭippassaddhikathāvaṇṇanā",
  "tika-vin02t9:436_0": "83. Nissayapaṭippassaddhikathāyaṁ disaṁ gatoti puna āgantukāmo anāgantukāmo vā hutvā",
  "tika-vin02t9:436_1": "vāsatthāya kañci disaṁ gato. Bhikkhuno sabhāgatanti pesalabhāvaṁ. Oloketvāti upaparikkhitvā.",
  "tika-vin02t9:436_2": "Vibbhante…pe… tattha gantabbanti ettha sace kenaci karaṇīyena tadaheva gantuṁ asakkonto",
  "tika-vin02t9:436_3": "katipāhena gamissāmīti gamane saussāho hoti, rakkhatīti vadanti. Mā idha paṭikkamīti",
  "tika-vin02t9:436_4": "mā idha pavisi. Tatreva vasitabbanti tattheva nissayaṁ gahetvā vasitabbaṁ. Taṁyeva",
  "tika-vin02t9:436_5": "vihāraṁ…pe… vasituṁ vaṭṭatīti ettha upajjhāyena pariccattattā upajjhāyasamodhānaparihāro",
  "tika-vin02t9:436_6": "natthi, tasmā upajjhāyena samodhānagatassapi ācariyassa santike gahitanissayo na paṭippassambhati.",
  "tika-vin02t9:437_0": "Ācariyamhānissayapaṭippassaddhīsu ācariyo pakkanto vā hotīti ettha “pakkantoti disaṁ",
  "tika-vin02t9:437_1": "gato”tiādinā upajjhāyassa pakkamane yo vinicchayo vutto, so tattha vuttanayeneva",
  "tika-vin02t9:437_2": "idhāpi sakkā viññātunti taṁ avatvā “koci ācariyo āpucchitvā pakkamatī”tiādinā aññoyeva",
  "tika-vin02t9:437_3": "nayo āraddho, ayañca nayo upajjhāyapakkamanepi veditabboyeva. Īdisesu hi ṭhānesu",
  "tika-vin02t9:437_4": "ekattha vuttalakkhaṇaṁ aññatthāpi daṭṭhabbaṁ. Sace dve leḍḍupāte atikkamitvā nivattati,",
  "tika-vin02t9:437_5": "paṭippassaddho hotīti ettha ettāvatā disāpakkanto nāma hotīti antevāsike anikkhittadhurepi",
  "tika-vin02t9:437_6": "nissayo paṭippassambhati. Ācariyupajjhāyā dve leḍḍupāte atikkamma aññasmiṁ vihāre",
  "tika-vin02t9:437_7": "vasantīti bahiupacārasīmāyaṁ antevāsikasaddhivihārikānaṁ vasanaṭṭhānato dve leḍḍupāte",
  "tika-vin02t9:437_8": "atikkamma aññasmiṁ senāsane vasanti, antoupacārasīmāyaṁ pana dve leḍḍupāte atikkamitvāpi",
  "tika-vin02t9:437_9": "vasato nissayo na paṭippassambhati. “Sacepi ācariyo muñcitukāmova hutvā nissayapaṇāmanāya",
  "tika-vin02t9:437_10": "paṇāmetī”tiādi sabbaṁ upajjhāyassa āṇattiyampi veditabbaṁ. Sesamettha uttānameva.",
  "tika-vin02t9:438": "Nissayapaṭippassaddhikathāvaṇṇanā niṭṭhitā.",
  "tika-vin02t9:439": "Upasampādetabbapañcakakathāvaṇṇanā",
  "tika-vin02t9:440": "84.Pañcahi, bhikkhave, aṅgehi samannāgatenātiādīsu na sāmaṇero upaṭṭhāpetabboti upajjhāyena hutvā sāmaṇero na gahetabbo. Ayamattho aṅguttaranikāyaṭṭhakathāyaṁ vuttoyeva.",
  "tika-vin02t9:441": "“Attānameva paṭhamaṁ, patirūpe nivesaye;",
  "tika-vin02t9:442": "Athaññamanusāseyya, na kilisseyya paṇḍito”ti. –",
  "tika-vin02t9:443_0": "Imassa anurūpavasena paṭhamaṁ tāva attasampattiyaṁ niyojetuṁ “na asekkhena sīlakkhandhenā”tiādi",
  "tika-vin02t9:443_1": "vuttaṁ, na āpattiaṅgavasena. Tattha asekkhena sīlakkhandhenāti asekkhassa sīlakkhandho",
  "tika-vin02t9:443_2": "asekkho sīlakkhandho nāma. Asekkhassa ayanti hi asekkho, sīlakkhandho. Evaṁ sabbattha.",
  "tika-vin02t9:443_3": "Evañca katvā vimuttiñāṇadassanasaṅkhātassa paccavekkhaṇañāṇassapi asekkhatā upapannā.",
  "tika-vin02t9:443_4": "Asekkhasīlanti ca na maggaphalameva adhippetaṁ, atha kho yaṁkiñci asekkhasantāne",
  "tika-vin02t9:443_5": "pavattasīlaṁ lokiyalokuttaramissakassa sīlassa idhādhippetattā. Samādhikkhandhādīsupi",
  "tika-vin02t9:443_6": "vimuttikkhandhapariyosānesu ayameva nayo. Tasmā yathā sīlasamādhipaññakkhandhā missakā",
  "tika-vin02t9:443_7": "adhippetā, evaṁ vimuttikkhandhopīti tadaṅgavimuttiādayopi veditabbā, na paṭippassaddhivimutti",
  "tika-vin02t9:443_8": "eva. Vimuttiñāṇadassanaṁ pana lokiyameva. Teneva saṁyuttanikāyaṭṭhakathāyaṁ vuttaṁ",
  "tika-vin02t9:443_9": "“purimehi catūhi padehi lokiyalokuttarasīlasamādhipaññāvimuttiyo kathitā, vimuttiñāṇadassanaṁ",
  "tika-vin02t9:443_10": "paccavekkhaṇañāṇaṁ hoti, taṁ lokiyamevā”ti.",
  "tika-vin02t9:444_0": "Assaddhotiādīsu tīsu vatthūsu saddhā etassa natthīti assaddho. Sukkapakkhe saddahatīti",
  "tika-vin02t9:444_1": "saddho, saddhā vā etassa atthītipi saddho. Natthi etassa hirīti ahiriko, akusalasamāpattiyā",
  "tika-vin02t9:444_2": "ajigucchamānassetaṁ adhivacanaṁ. Hirī etassa atthīti hirimā. Na ottappatīti anottappī,",
  "tika-vin02t9:444_3": "akusalasamāpattiyā na bhāyatīti vuttaṁ hoti. Tabbiparīto ottappī. Kucchitaṁ sīdatīti",
  "tika-vin02t9:444_4": "kusīto, hīnavīriyassetaṁ adhivacanaṁ. Āraddhaṁ vīriyaṁ etassāti āraddhavīriyo, sammappadhānayuttassetaṁ",
  "tika-vin02t9:444_5": "adhivacanaṁ. Muṭṭhā sati etassāti muṭṭhassati, naṭṭhassatīti vuttaṁ hoti. Upaṭṭhitā",
  "tika-vin02t9:444_6": "sati etassāti upaṭṭhitassati, niccaṁ ārammaṇābhimukhappavattasatissetaṁ adhivacanaṁ.",
  "tika-vin02t9:445_0": "Adhisīlesīlavipanno ca ajjhācāre ācāravipanno ca āpajjitvā avuṭṭhito. Sassatucchedasaṅkhātaṁ",
  "tika-vin02t9:445_1": "antaṁ gaṇhāti gāhayatīti vā antaggāhikā, micchādiṭṭhi. Purimāni dve padānīti “na",
  "tika-vin02t9:445_2": "paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā,",
  "tika-vin02t9:445_3": "anabhirataṁ vūpakāsetuṁ vā vūpakāsāpetuṁ vā”ti imāni dve padāni.",
  "tika-vin02t9:446_0": "Abhivisiṭṭho uttamo samācāroti abhisamācāro, abhisamācārova sikkhitabbato sikkhāti",
  "tika-vin02t9:446_1": "ābhisamācārikā sikkhā, abhisamācāraṁ vā ārabbha paññattā sikkhā ābhisamācārikā. Maggabrahmacariyassa",
  "tika-vin02t9:446_2": "ādibhūtāti ādibrahmacariyakā, ubhatovibhaṅgapariyāpannasikkhāyetaṁ adhivacanaṁ. Teneva",
  "tika-vin02t9:446_3": "“ubhatovibhaṅgapariyāpannaṁ ādibrahmacariyakaṁ, khandhakavattapariyāpannaṁ ābhisamācārika”nti",
  "tika-vin02t9:446_4": "visuddhimagge vuttaṁ. Tasmā sekkhapaṇṇattiyanti ettha sikkhitabbato sabbāpi ubhatovibhaṅgapariyāpannā",
  "tika-vin02t9:446_5": "paṇṇattīti gahetabbā. Teneva gaṇṭhipadepi vuttaṁ “sekkhapaṇṇattiyanti pārājikamādiṁ",
  "tika-vin02t9:446_6": "katvā sikkhitabbasikkhāpadapaññattiya”nti. Sesamettha uttānatthameva.",
  "tika-vin02t9:447": "Upasampādetabbapañcakakathāvaṇṇanā niṭṭhitā.",
  "tika-vin02t9:448": "Aññatitthiyapubbavatthukathāvaṇṇanā",
  "tika-vin02t9:449_0": "86. Aññatitthiyavatthumhi ājīvako acelakoti duvidho naggaparibbājakoti āha “naggaparibbājakasseva",
  "tika-vin02t9:449_1": "ājīvakassa vā”tiādi. Tattha ājīvako upari ekameva vatthaṁ upakacchake pavesetvā paridahati,",
  "tika-vin02t9:449_2": "heṭṭhā naggo. Acelako sabbena sabbaṁ naggoyeva.",
  "tika-vin02t9:450_0": "87.Āmisakiñcikkhasampadānaṁ nāma appamattakasseva deyyadhammassa anuppadānaṁ. Rūpūpajīvikāti",
  "tika-vin02t9:450_1": "attano rūpaṁyeva nissāya jīvantiyo. Vesiyā gocaro mittasanthavavasena upasaṅkamitabbaṭṭhānaṁ",
  "tika-vin02t9:450_2": "assāti vesiyāgocaro. Esa nayo sabbattha. Yobbanappattā yobbanātītā vāti ubhayenapi",
  "tika-vin02t9:450_3": "mahallikā anividdhakumāriyova vadati. Bhikkhuniyo nāma ussannabrahmacariyā, tathā",
  "tika-vin02t9:450_4": "bhikkhūpi. Tesaṁ aññamaññavisabhāgavatthubhāvato santhavavasena upasaṅkamane katipāheneva",
  "tika-vin02t9:450_5": "brahmacariyantarāyo siyāti āha “tāhi saddhiṁ khippameva vissāso hoti, tato sīlaṁ",
  "tika-vin02t9:450_6": "bhijjatī”ti. Sesamettha uttānameva.",
  "tika-vin02t9:451": "Aññatitthiyapubbavatthukathāvaṇṇanā niṭṭhitā.",
  "tika-vin02t9:452": "Pañcābādhavatthukathāvaṇṇanā",
  "tika-vin02t9:453_0": "88. Pañcābādhavatthumhi nakhapiṭṭhippamāṇanti ettha “kaniṭṭhaṅgulinakhapiṭṭhi adhippetā”ti",
  "tika-vin02t9:453_1": "tīsupi gaṇṭhipadesu vuttaṁ. “Tañce nakhapiṭṭhippamāṇampi vaḍḍhanakapakkhe ṭhitaṁhoti,",
  "tika-vin02t9:453_2": "na pabbājetabbo”ti iminā sāmaññato lakkhaṇaṁ dassitaṁ, tasmā yattha katthaci sarīrāvayavesu",
  "tika-vin02t9:453_3": "nakhapiṭṭhippamāṇaṁ vaḍḍhanakapakkhe ṭhitañce, na vaṭṭatīti siddhaṁ. Evañca sati",
  "tika-vin02t9:453_4": "nakhapiṭṭhippamāṇampi avaḍḍhanakapakkhe ṭhitañce, sabbattha vaṭṭatīti āpannaṁ, tañca",
  "tika-vin02t9:453_5": "na sāmaññato adhippetanti padesaviseseyeva niyametvā dassento “sace panā”tiādimāha.",
  "tika-vin02t9:453_6": "Sace hi avisesena nakhapiṭṭhippamāṇaṁ avaḍḍhanakapakkhe ṭhitaṁ vaṭṭeyya, “nivāsanapārupanehi",
  "tika-vin02t9:453_7": "pakatipaacchanne ṭhāne”ti padesaniyamaṁ na kareyya, tasmā nivāsanapārupanehi pakatipaṭicchannaṭṭhānato",
  "tika-vin02t9:453_8": "aññattha nakhapiṭṭhippamāṇaṁ avaḍḍhanakapakkhe ṭhitampi na vaṭṭatīti siddhaṁ, nakhapiṭṭhippamāṇato",
  "tika-vin02t9:453_9": "khuddakataraṁ pana avaḍḍhanakapakkhe vaḍḍhanakapakkhe vā ṭhitaṁ hotu, vaṭṭati nakhapiṭṭhippamāṇato",
  "tika-vin02t9:453_10": "khuddakatarassa vaḍḍhanakapakkhe avaḍḍhanakapakkhe vā ṭhitassa mukhādīsuyeva paṭikkhittattā.",
  "tika-vin02t9:454_0": "Gaṇḍepi imināva nayena vinicchayo veditabbo. Tattha pana mukhādīsu kolaṭṭhimattato",
  "tika-vin02t9:454_1": "khuddakataropi gaṇḍo na vaṭṭatīti visuṁ na dassito. “Mukhādike appaṭicchannaṭṭhāne",
  "tika-vin02t9:454_2": "avaḍḍhanakapakkhe ṭhitopi na vaṭṭatī”ti ettakameva hi tattha vuttaṁ, tathāpi kuṭṭhe",
  "tika-vin02t9:454_3": "vuttanayena mukhādīsu kolaṭṭhippamāṇato khuddakataropi gaṇḍo na vaṭṭatīti viññāyati,",
  "tika-vin02t9:454_4": "tasmā avaḍḍhanakapakkhe ṭhitopīti ettha pi-saddo avuttasampiṇḍanattho. Tena kolaṭṭhimattato",
  "tika-vin02t9:454_5": "khuddakataropi na vaṭṭatīti ayamattho dassitoyevāti ayamamhākaṁ khanti. Pakativaṇṇe",
  "tika-vin02t9:454_6": "jāteti rogahetukassa vikāravaṇṇassa abhāvaṁ sandhāya vuttaṁ. Kolaṭṭhimattakoti badaraṭṭhippamāṇo.",
  "tika-vin02t9:454_7": "Suchaviṁ kāretvāti sañjātachaviṁ kāretvā. “Sañchaviṁ kāretvā”tipi pāṭho, vijjamānachaviṁ",
  "tika-vin02t9:454_8": "kāretvāti attho. Padumapuṇḍarīkapattavaṇṇanti rattapadumasetapadumavasena padumapattavaṇṇaṁ.",
  "tika-vin02t9:454_9": "Sosabyādhīti khayarogo.",
  "tika-vin02t9:455": "Pañcābādhavatthukathāvaṇṇanā niṭṭhitā.",
  "tika-vin02t9:456": "Rājabhaṭādivatthukathāvaṇṇanā",
  "tika-vin02t9:457_0": "90-96. Rājabhaṭādivatthūsu āhaṁsūti manussā vadiṁsu. Tasmā…pe… evamāhāti yasmā sayaṁ",
  "tika-vin02t9:457_1": "dhammassāmī, tasmā bhikkhūhi apabbājitabbaṁ coraṁ aṅgulimālaṁ pabbājetvā āyatiṁ akaraṇatthāya",
  "tika-vin02t9:457_2": "bhikkhūnaṁ sikkhāpadaṁ paññapento “na, bhikkhave, dhajabandho coro pabbājetabbo,",
  "tika-vin02t9:457_3": "yo pabbājeyya, āpatti dukkaṭassā”ti āha. Uparamantīti viramanti nivattanti. Bhinditvāti",
  "tika-vin02t9:457_4": "andubandhanaṁ bhinditvā. Chinditvāti saṅkhalikabandhanaṁ chinditvā. Muñcitvāti rajjubandhanaṁ",
  "tika-vin02t9:457_5": "muñcitvā. Vivaritvāti gāmabandhanādīsu gāmadvārādīni vivaritvā. Apassamānānaṁ vā",
  "tika-vin02t9:457_6": "palāyatīti purisaguttiyaṁ purisānaṁ apassamānānaṁ palāyati. Upaḍḍhupaḍḍhanti thokaṁ thokaṁ.",
  "tika-vin02t9:458_0": "97. Abhisekādīsu bandhanāgārādīni sodhenti, taṁ sandhāyāha “sabbasādhāraṇena vā nayenā”ti.",
  "tika-vin02t9:458_1": "Sace sayameva paṇṇaṁ āropenti, na vaṭṭatīti tā bhujissitthiyo “mayampi dāsiyo homā”ti",
  "tika-vin02t9:458_2": "sayameva dāsipaṇṇaṁ likhāpenti, na vaṭṭati. Takkaṁ sīse āsittakasadisāva hontīti",
  "tika-vin02t9:458_3": "yathā adāse karontā takkena sīsaṁ dhovitvā adāsaṁ karonti, evaṁ ārāmikavacanena dinnattā",
  "tika-vin02t9:458_4": "adāsāva teti adhippāyo. Takkāsiñcanaṁ pana sīhaḷadīpe cārittanti vadanti. Neva pabbājetabboti",
  "tika-vin02t9:458_5": "vuttanti kappiyavacanena dinnepi saṅghassa ārāmikadāsattā evaṁ vuttaṁ. Nissāmikadāso",
  "tika-vin02t9:458_6": "nāma yassa sāmikā saputtadārādayo matā honti, na koci tassa pariggāhako, sopi pabbājetuṁ",
  "tika-vin02t9:458_7": "na vaṭṭati, taṁ pana attanāpi bhujissaṁ kātuṁ vaṭṭati. Ye vā pana tasmiṁ raṭṭhe sāmino,",
  "tika-vin02t9:458_8": "tehipi kārāpetuṁ vaṭṭati. “Devadāsiputtaṁ pabbājetuṁ vaṭṭatī”ti tīsu gaṇṭhipadesu",
  "tika-vin02t9:458_9": "vuttaṁ. Dāsassa pabbajitvā attano sāmike disvā palāyantassa āpatti natthīti vadanti.",
  "tika-vin02t9:458_10": "Sesaṁ sabbattha uttānameva.",
  "tika-vin02t9:459": "Rājabhaṭādivatthukathāvaṇṇanā niṭṭhitā.",
  "tika-vin02t9:460": "Nissayamuccanakakathāvaṇṇanā",
  "tika-vin02t9:461_0": "103. Nissayamuccanakassa vattesu pañcakachakkesu pana ubhayāni kho pana…pe… anubyañjanasoti",
  "tika-vin02t9:461_1": "ettha “sabbopi cāyaṁ pabhedo mātikāṭṭhakathāyaṁ ñātāyaṁ ñāto hotī”ti tīsupi gaṇṭhipadesu",
  "tika-vin02t9:461_2": "vuttaṁ. Āpattiṁ jānātītiādīsu ca “pāṭhe avattamānepi ‘idaṁ nāma katvā idaṁ āpajjatī’ti",
  "tika-vin02t9:461_3": "jānāti ce, vaṭṭatī”ti tattheva vuttaṁ. Tañca kho pubbe pāṭhe paguṇe kateti gahetabbanti",
  "tika-vin02t9:461_4": "ca ācariyupajjhāyānampi eseva nayoti ca keci vadanti. Sesamettha uttānameva.",
  "tika-vin02t9:462": "Nissayamuccanakakathāvaṇṇanā niṭṭhitā.",
  "tika-vin02t9:463": "Rāhulavatthukathāvaṇṇanā",
  "tika-vin02t9:464_0": "105. Rāhulavatthumhi tattheva vihariṁsūti sabbepi te arahattaṁ pattakālato paṭṭhāya",
  "tika-vin02t9:464_1": "ariyā nāma majjhattāva hontīti rañño pahitasāsanaṁ dasabalassa anārocetvāva tattha",
  "tika-vin02t9:464_2": "vihariṁsu. Ekadivasaṁ jātaṁ kāḷudāyiṁ nāma amaccanti ayaṁ kira padumuttarabuddhakāle",
  "tika-vin02t9:464_3": "haṁsavatīnagare kulagehe nibbatto satthu dhammadesanaṁ suṇanto satthāraṁ ekaṁ bhikkhuṁ",
  "tika-vin02t9:464_4": "kulappasādakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ",
  "tika-vin02t9:464_5": "patthesi. So yāvajīvaṁ kusalaṁ katvā devamanussesu saṁsaranto amhākaṁ bodhisattassa",
  "tika-vin02t9:464_6": "mātukucchiyaṁ paṭisandhiggahaṇadivase kapilavatthusmiṁyeva amaccagehe paṭisandhiṁ",
  "tika-vin02t9:464_7": "gaṇhi. Jātadivase bodhisattena saddhiṁyeva jātoti taṁ divasaṁyeva dukūlacumbaṭake",
  "tika-vin02t9:464_8": "nipajjāpetvā bodhisattassa upaṭṭhānatthāya nayiṁsu. Bodhisattena hi saddhiṁ bodhirukkho",
  "tika-vin02t9:464_9": "rāhulamātā catasso nidhikumbhiyo ārohaniyahatthī kaṇḍako channo kāḷudāyīti ime satta",
  "tika-vin02t9:464_10": "ekadivase jātattā sahajātā nāma ahesuṁ. Athassa nāmaggahaṇadivase sakalanagarassa",
  "tika-vin02t9:464_11": "udaggacittadivase jātoti udāyītveva nāmaṁ akaṁsu. Thokaṁ kāḷadhātukattā pana kāḷudāyī",
  "tika-vin02t9:464_12": "nāma jāto. So bodhisattena saddhiṁ kumārakīḷaṁ kīḷanto vuddhiṁ agamāsi.",
  "tika-vin02t9:465": "Saṭṭhimattāhigāthāhīti –",
  "tika-vin02t9:466": "“Aṅgārino dāni dumā bhadante;",
  "tika-vin02t9:467": "Phalesino chadanaṁ vippahāya;",
  "tika-vin02t9:468": "Te accimantova pabhāsayanti;",
  "tika-vin02t9:469": "Samayo mahāvīra bhāgīrasānaṁ.",
  "tika-vin02t9:470": "“Nātisītaṁ nātiuṇhaṁ, nātidubbhikkhachātakaṁ;",
  "tika-vin02t9:471": "Saddalā haritā bhūmi, esa kālo mahāmunī”ti. –",
  "tika-vin02t9:472_0": "Ādikāhi saṭṭhimattāhi gāthāhi. “Pokkharavassanti pokkharapattavaṇṇamudaka”nti gaṇṭhipadesu",
  "tika-vin02t9:472_1": "vuttaṁ. Pokkharapattappamāṇaṁ majjhe uṭṭhahitvā anukkamena satapaṭalaṁ sahassapaṭalaṁ",
  "tika-vin02t9:472_2": "hutvā vassanakavassantipi vadanti. Tasmiṁ kira vassante temetukāmāva tementi, na",
  "tika-vin02t9:472_3": "itare. Ekopi rājā vā…pe… gato natthīti dhammadesanaṁ sutvā pakkantesu ñātīsu ekopi",
  "tika-vin02t9:472_4": "rājā vā rājamahāmatto vā “sve amhākaṁ bhikkhaṁ gaṇhathā”ti nimantetvā gato natthi.",
  "tika-vin02t9:472_5": "Pitāpissa suddhodanamahārājā “mayhaṁ putto mama gehaṁ anāgantvā kahaṁ gamissatī”ti",
  "tika-vin02t9:472_6": "animantetvāva agamāsi, gantvā pana gehe vīsatiyā bhikkhusahassānaṁ yāguādīni paṭiyādāpetvā āsanāni paññāpesi.",
  "tika-vin02t9:473_0": "Kulanagareti ñātikulassa nagare. Uṇhīsato paṭṭhāyāti sīsato paṭṭhāya. Uṇhīsanti hi",
  "tika-vin02t9:473_1": "uṇhīsasadisattā bhagavato paripuṇṇanalāṭassa paripuṇṇasīsassa ca etaṁ adhivacanaṁ.",
  "tika-vin02t9:473_2": "Bhagavato hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalanalāṭaṁ",
  "tika-vin02t9:473_3": "chādayamānaṁ pūrayamānaṁ gantvā vāmakaṇṇacūḷikāya patiṭṭhitaṁ saṇhatamatāya suvaṇṇavaṇṇatāya",
  "tika-vin02t9:473_4": "pabhassaratāya paripuṇṇatāya ca rañño baddhauṇhīsapaṭṭo viya virocati. Bhagavato",
  "tika-vin02t9:473_5": "kira imaṁ lakkhaṇaṁ disvā rājūnaṁ uṇhīsapaṭṭaṁ akaṁsu. Aññe pana janā aparipuṇṇasīsā",
  "tika-vin02t9:473_6": "honti, keci kappasīsā, keci phalasīsā, keci aṭṭhisīsā, keci tumbasīsā, keci kumbhasīsā,",
  "tika-vin02t9:473_7": "keci pabbhārasīsā, bhagavato pana āraggena vaṭṭetvā ṭhapitaṁ viya suparipuṇṇaṁ udakapubbuḷasadisampi",
  "tika-vin02t9:473_8": "hoti. Teneva uṇhīsaveṭhitasīsasadisattā uṇhīsaṁ viya sabbattha parimaṇḍalasīsattā",
  "tika-vin02t9:473_9": "ca uṇhīsasīsoti bhagavā vuccati.",
  "tika-vin02t9:474": "Narasīhagāthāhināma aṭṭhahi gāthāhīti –",
  "tika-vin02t9:475": "“Siniddhanīlamudukuñcitakeso;",
  "tika-vin02t9:476": "Sūriyanimmalatalābhinalāṭo;",
  "tika-vin02t9:477": "Yuttatuṅgamudukāyatanāso;",
  "tika-vin02t9:478": "Raṁsijālavitato narasīho”ti. –",
  "tika-vin02t9:479": "Evamādikāhi aṭṭhahi gāthāhi. Gaṇṭhipadesu pana –",
  "tika-vin02t9:480": "“Cakkavaraṅkitarattasupādo;",
  "tika-vin02t9:481": "Lakkhaṇamaṇḍitaāyatapaṇhi;",
  "tika-vin02t9:482": "Cāmarachattavibhūsitapādo;",
  "tika-vin02t9:483": "Esa hi tuyha pitā narasīho.",
  "tika-vin02t9:484": "“Sakyakumāravaro sukhumālo;",
  "tika-vin02t9:485": "Lakkhaṇacittikapuṇṇasarīro;",
  "tika-vin02t9:486": "Lokahitāya gato naravīro;",
  "tika-vin02t9:487": "Esa hi tuyha pitā narasīho.",
  "tika-vin02t9:488": "“Puṇṇasasaṅkanibho mukhavaṇṇo;",
  "tika-vin02t9:489": "Devanarāna piyo naranāgo;",
  "tika-vin02t9:490": "Mattagajindavilāsitagāmī;",
  "tika-vin02t9:491": "Esa hi tuyha pitā narasīho.",
  "tika-vin02t9:492": "“Khattiyasambhavaaggakulīno;",
  "tika-vin02t9:493": "Devamanussanamassitapādo;",
  "tika-vin02t9:494": "Sīlasamādhipatiṭṭhitacitto;",
  "tika-vin02t9:495": "Esa hi tuyha pitā narasīho.",
  "tika-vin02t9:496": "“Āyatayuttasusaṇṭhitanāso;",
  "tika-vin02t9:497": "Gopakhumo abhinīlasunetto;",
  "tika-vin02t9:498": "Indadhanūabhinīlabhamūko;",
  "tika-vin02t9:499": "Esa hi tuyha pitā narasīho.",
  "tika-vin02t9:500": "“Vaṭṭasuvaṭṭasusaṇṭhitagīvo ;",
  "tika-vin02t9:501": "Sīhahanū migarājasarīro;",
  "tika-vin02t9:502": "Kañcanasucchaviuttamavaṇṇo;",
  "tika-vin02t9:503": "Esa hi tuyha pitā narasīho.",
  "tika-vin02t9:504": "“Siniddhasugambhiramañjusaghoso;",
  "tika-vin02t9:505": "Hiṅgulabandhukarattasujivho;",
  "tika-vin02t9:506": "Vīsativīsatisetasudanto;",
  "tika-vin02t9:507": "Esa hi tuyha pitā narasīho.",
  "tika-vin02t9:508": "“Añjanavaṇṇasunīlasukeso ;",
  "tika-vin02t9:509": "Kañcanapaṭṭavisuddhanalāṭo;",
  "tika-vin02t9:510": "Osadhipaṇḍarasuddhasuuṇṇo;",
  "tika-vin02t9:511": "Esa hi tuyha pitā narasīho.",
  "tika-vin02t9:512": "“Gacchatinilapathe viya cando;",
  "tika-vin02t9:513": "Tāragaṇāpariveṭhitarūpo;",
  "tika-vin02t9:514": "Sāvakamajjhagato samaṇindo;",
  "tika-vin02t9:515": "Esa hi tuyha pitā narasīho”ti. –",
  "tika-vin02t9:516_0": "Imā nava gāthāyopi ettha dassitā, tā pana “aṭṭhahi gāthāhī”ti vacanena na samenti.",
  "tika-vin02t9:516_1": "Uṇhīsato paṭṭhāya yāva pādatalāti vuttānukkamopi tattha na dissati. Bhikkhāya caratīti bhikkhācāro.",
  "tika-vin02t9:517_0": "Uttiṭṭheti uttiṭṭhitvā paresaṁ gharadvāre ṭhatvā gahetabbapiṇḍe. Nappamajjheyyāti",
  "tika-vin02t9:517_1": "piṇḍacārikavattaṁ hāpetvā paṇītabhojanāni pariyesanto uttiṭṭhe pamajjati nāma, sapadānaṁ",
  "tika-vin02t9:517_2": "piṇḍāya caranto pana nappamajjati nāma, evaṁ karonto uttiṭṭhe nappamajjeyya. Dhammanti",
  "tika-vin02t9:517_3": "anesanaṁ pahāya sapadānaṁ caranto tameva bhikkhācariyadhammaṁ sucaritaṁ care. Sukhaṁ",
  "tika-vin02t9:517_4": "setīti desanāmattametaṁ, evaṁ panetaṁ bhikkhāya cariyadhammaṁ caranto dhammacārī",
  "tika-vin02t9:517_5": "idhaloke ca paraloke ca catūhipi iriyāpathehi sukhaṁ viharatīti attho.",
  "tika-vin02t9:518_0": "Dutiyagāthāya na naṁ duccaritanti vesiyādibhede agocare caranto naṁ bhikkhācariyadhammaṁ",
  "tika-vin02t9:518_1": "duccaritaṁ carati nāma, evaṁ acaritvā taṁ dhammaṁ care sucaritaṁ, na naṁ duccaritaṁ",
  "tika-vin02t9:518_2": "care. Sesamettha vuttatthameva. Imaṁ pana dutiyagāthaṁ pitu nivesanaṁ gantvā abhāsīti",
  "tika-vin02t9:518_3": "veditabbaṁ. Teneva theragāthāsaṁvaṇṇanāyaṁ ācariyadhammapālattherena vuttaṁ “dutiyadivase",
  "tika-vin02t9:518_4": "piṇḍāya paviṭṭho ‘uttiṭṭhe nappamajjeyyā’ti gāthāya pitaraṁ sotāpattiphale patiṭṭhāpetvā",
  "tika-vin02t9:518_5": "nivesanaṁ gantvā ‘dhammaṁ care sucarita’nti gāthāya mahāpajāpatiṁ sotāpattiphale",
  "tika-vin02t9:518_6": "rājānañca sakadāgāmiphale patiṭṭhāpesī”ti. Dhammapadaṭṭhakathāyampi vuttaṁ “punadivase",
  "tika-vin02t9:518_7": "piṇḍāya paviṭṭho ‘uttiṭṭhe nappamajjeyyā’ti gāthāya pitaraṁ sotāpattiphale patiṭṭhāpetvā",
  "tika-vin02t9:518_8": "‘dhammaṁ care’ti gāthāya mahāpajāpatiṁ sotāpattiphale rājānañca sakadāgāmiphale patiṭṭhāpesī”ti.",
  "tika-vin02t9:519_0": "Dhammapālajātakaṁ sutvā anāgāmiphale patiṭṭhāsīti punekadivasaṁ rājanivesane katapātarāso",
  "tika-vin02t9:519_1": "ekamantaṁ nisinnena raññā “bhante, tumhākaṁ dukkarakārikakāle ekā devatā maṁ upasaṅkamitvā",
  "tika-vin02t9:519_2": "‘putto te kālakato’ti āha. Ahaṁ tassā vacanaṁ asaddahanto ‘na mayhaṁ putto bodhiṁ",
  "tika-vin02t9:519_3": "appatvā kālaṁ karotī’ti paṭikkhipinti vutte idāni kathaṁ saddahissatha, pubbepi aṭṭhikāni",
  "tika-vin02t9:519_4": "dassetvā ‘putto te mato’ti vutte na saddahitthā”ti imissā aṭṭhuppattiyā mahādhammapālajātakaṁ",
  "tika-vin02t9:519_5": "kathesi. Taṁ sutvā rājā anāgāmiphale patiṭṭhahi.",
  "tika-vin02t9:520_0": "Kesavissajjananti kulamariyādavasena kesoropanaṁ. Paṭṭabandhoti yuvarājapaṭṭabandho.",
  "tika-vin02t9:520_1": "Abhinavagharappavesanamaho gharamaṅgalaṁ, vivāhakaraṇamaho āvāhamaṅgalaṁ. Chattamaṅgalanti",
  "tika-vin02t9:520_2": "yuvarājachattamaṅgalaṁ. Janapadakalyāṇīti janapadamhi kalyāṇī uttamā chasarīradosarahitā",
  "tika-vin02t9:520_3": "pañcakalyāṇasamannāgatā. Sā hi yasmā nātidīghā nātirassā nātikisā nātithūlā nātikāḷā",
  "tika-vin02t9:520_4": "nāccodātāti atikkantā mānusaṁ vaṇṇaṁ, appattā dibbaṁ vaṇṇaṁ, tasmā chasarīradosarahitā.",
  "tika-vin02t9:520_5": "Chavikalyāṇaṁ maṁsakalyāṇaṁ nahārukalyāṇaṁ aṭṭhikalyāṇaṁ vayakalyāṇanti imehi pana",
  "tika-vin02t9:520_6": "pañcahi kalyāṇehi samannāgatattā pañcakalyāṇasamannāgatā nāma. Tassā hi āgantukobhāsakiccaṁ",
  "tika-vin02t9:520_7": "natthi. Attano sarīrobhāseneva dvādasahatthaṭṭhāne ālokaṁ karoti, piyaṅgusāmā vā",
  "tika-vin02t9:520_8": "hoti suvaṇṇasāmā vā, ayamassā chavikalyāṇatā. Cattāro panassā hatthapādā mukhapariyosānañca",
  "tika-vin02t9:520_9": "lākhārasaparikammakataṁ viya rattapavāḷarattakambalasadisaṁ hoti, ayamassā maṁsakalyāṇatā.",
  "tika-vin02t9:520_10": "Vīsati pana nakhapattāni maṁsato amuttaṭṭhāne lākhārasapūritāni viya muttaṭṭhāne",
  "tika-vin02t9:520_11": "khīradhārāsadisāni honti, ayamassā nahārukalyāṇatā. Dvattiṁsa dantā suphusitā sudhotavajirapanti",
  "tika-vin02t9:520_12": "viya khāyanti, ayamassā aṭṭhikalyāṇatā. Vīsativassasatikāpi samānā soḷasavassuddesikā",
  "tika-vin02t9:520_13": "viya hoti nivalipalitā, ayamassā vayakalyāṇatā. Iti imehi pañcahi kalyāṇehi samannāgatattā",
  "tika-vin02t9:520_14": "janapadakalyāṇīti vuccati.",
  "tika-vin02t9:521_0": "Tuvaṭanti sīghaṁ. Sopi bhagavantaṁ “pattaṁ gaṇhathā”ti vattuṁ avisahamāno vihāraṁyeva",
  "tika-vin02t9:521_1": "agamāsīti. So kira tathāgate gāravena “pattaṁ vo bhante gaṇhathā”ti vattuṁ nāsakkhi.",
  "tika-vin02t9:521_2": "Evaṁ pana cintesi “sopānasīse pattaṁ gaṇhissatī”ti. Satthā tasmimpi ṭhāne na gaṇhi.",
  "tika-vin02t9:521_3": "Itaro “sopānapādamūle gaṇhissatī”ti cintesi. Satthā tatthāpi na gaṇhi. Itaro “rājaṅgaṇe",
  "tika-vin02t9:521_4": "gaṇhissatī”ti cintesi. Satthā tatthāpi na gaṇhi. Kumāro nivattitukāmo aruciyā gacchanto",
  "tika-vin02t9:521_5": "satthu gāravena “pattaṁ gaṇhathā”ti vattumpi asakkonto “idha gaṇhissati, ettha gaṇhissatī”ti",
  "tika-vin02t9:521_6": "cintento gacchati. Janapadakalyāṇiyā ca vuttavacanaṁ tassa hadaye tiriyaṁ patitvā",
  "tika-vin02t9:521_7": "viya ṭhitaṁ. Nandakumārañhi abhisekamaṅgalaṁ na tathā pīḷesi, yathā janapadakalyāṇiyā",
  "tika-vin02t9:521_8": "vuttavacanaṁ, tenassa cittasantāpo balavā ahosi. Atha naṁ “imasmiṁ ṭhāne nivattissati,",
  "tika-vin02t9:521_9": "imasmiṁ ṭhāne nivattissatī”ti cintentameva satthā vihāraṁ netvā “pabbajissasi nandā”ti",
  "tika-vin02t9:521_10": "āha. So buddhagāravena “na pabbajissāmī”ti avatvā “āma pabbajissāmī”ti āha. Satthā",
  "tika-vin02t9:521_11": "“tena hi nandaṁ pabbājethā”ti vatvā pabbājesi. Tena vuttaṁ “anicchamānaṁyeva bhagavā",
  "tika-vin02t9:521_12": "pabbājesī”ti. “Satthā kapilapuraṁ gantvā tatiyadivase nandaṁ pabbājesī”ti dhammapadaṭṭhakathāyaṁ",
  "tika-vin02t9:521_13": "vuttaṁ, aṅguttaranikāyaṭṭhakathāyaṁ pana –",
  "tika-vin02t9:522_0": "“Mahāsattopi sabbaññutaṁ patvā pavattitavaradhammacakko lokānuggahaṁ karonto rājagahato",
  "tika-vin02t9:522_1": "kapilavatthuṁ gantvā paṭhamadassaneneva pitaraṁ sotāpattiphale patiṭṭhāpesi, punadivase",
  "tika-vin02t9:522_2": "pitu nivesanaṁ gantvā rāhulamātāya ovādaṁ katvā sesajanassapi dhammaṁ kathesi, punadivase",
  "tika-vin02t9:522_3": "nandakumārassa abhisekagehappavesanaāvāhamaṅgalesu vattamānesu tassa nivesanaṁ gantvā",
  "tika-vin02t9:522_4": "kumāraṁ pattaṁ gāhāpetvā pabbājetuṁ vihārābhimukho pāyāsī”ti –",
  "tika-vin02t9:523_0": "Vuttaṁ, idha pana “bhagavā kapilapuraṁ āgantvā dutiyadivase nandaṁ pabbājesī”ti vuttaṁ,",
  "tika-vin02t9:523_1": "sabbampetaṁ ācariyena taṁtaṁbhāṇakānaṁ tathā tathā anussavavasena pariharitvā āgatabhāvato",
  "tika-vin02t9:523_2": "tattha tattha tathā tathā vuttanti natthettha ācariyavacane pubbāparavirodho.",
  "tika-vin02t9:524_0": "Brahmarūpavaṇṇanti brahmarūpasamānarūpaṁ. Tyassāti te assa. Vaṭṭānugatanti vaṭṭapariyāpannaṁ.",
  "tika-vin02t9:524_1": "Savighātanti dukkhasahitattā savighātaṁ, sadukkhanti attho. Sattavidhaṁ ariyadhananti –",
  "tika-vin02t9:525": "“Saddhādhanaṁ sīladhanaṁ, hiriottappiyaṁ dhanaṁ;",
  "tika-vin02t9:526": "Sutadhanañca cāgo ca, paññā ve sattamaṁ dhana”nti. –",
  "tika-vin02t9:527_0": "Evaṁ vuttaṁ sattavidhaṁ ariyadhanaṁ. Uñchācariyāyāti bhikkhācariyāya. Puttasineho",
  "tika-vin02t9:527_1": "uppajjamāno sakalasarīraṁ khobhetvā aṭṭhimiñjaṁ āhacca tiṭṭhatīti āha “puttapemaṁ",
  "tika-vin02t9:527_2": "bhante…pe… aṭṭhimiñjaṁ āhacca tiṭṭhatī”ti. Puttasineho hi balavabhāvato sahajātapītivegassa",
  "tika-vin02t9:527_3": "savipphāratāya taṁsamuṭṭhānarūpadhammehi pharaṇavasena sakalasarīraṁ āloḷetvā aṭṭhimiñjaṁ",
  "tika-vin02t9:527_4": "āhacca tiṭṭhati. Yatra hi nāmāti yo nāma. Sesamettha uttānameva.",
  "tika-vin02t9:528": "Rāhulavatthukathāvaṇṇanā niṭṭhitā.",
  "tika-vin02t9:529": "Sikkhāpadadaṇḍakammavatthukathāvaṇṇanā",
  "tika-vin02t9:530_0": "106.Anujānāmi, bhikkhave, sāmaṇerānaṁ dasa sikkhāpadānītiādīsu sikkhitabbāni padāni",
  "tika-vin02t9:530_1": "sikkhāpadāni, sikkhākoṭṭhāsāti attho. Sikkhāya vā padāni sikkhāpadāni, adhisīlaadhicittaadhipaññāsikkhāya",
  "tika-vin02t9:530_2": "adhigamupāyāti attho. Atthato pana kāmāvacarakusalacittasampayuttā viratiyo, taṁsampayuttadhammā",
  "tika-vin02t9:530_3": "panettha taggahaṇeneva gahetabbā. Saraseneva patanasabhāvassa antarā eva atipātanaṁ",
  "tika-vin02t9:530_4": "atipāto, saṇikaṁ patituṁ adatvā sīghaṁ pātananti attho. Atikkamma vā satthādīhi abhibhavitvā",
  "tika-vin02t9:530_5": "pātanaṁ atipāto, pāṇassa atipāto pāṇātipāto, pāṇavadho pāṇaghātoti vuttaṁ hoti. Pāṇoti",
  "tika-vin02t9:530_6": "cettha vohārato satto, paramatthato jīvitindriyaṁ. Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā",
  "tika-vin02t9:530_7": "kāyavacīdvārānaṁ aññatarappavattā vadhakacetanā pāṇātipāto, tato pāṇātipātā.",
  "tika-vin02t9:531_0": "Veramaṇīti verahetutāya verasaññitaṁ pāṇātipātādipāpadhammaṁ maṇati, “mayi idha ṭhitāya",
  "tika-vin02t9:531_1": "kathamāgacchasī”ti vā tajjentī viya nīharatīti veramaṇī. Viramati etāyāti vā viramaṇīti",
  "tika-vin02t9:531_2": "vattabbe niruttinayena “veramaṇī”ti vuttaṁ. Atthato pana veramaṇīti kāmāvacarakusalacittasampayuttā",
  "tika-vin02t9:531_3": "viratiyo. Sā “pāṇātipātādiṁ viramantassa yā tasmiṁ samaye pāṇātipātā ārati virati",
  "tika-vin02t9:531_4": "paṭivirati veramaṇī akiriyā akaraṇaṁ anajjhāpatti velānatikkamo setughāto”ti evamādinā",
  "tika-vin02t9:531_5": "nayena vibhaṅge vuttā. Kāmañcesā veramaṇī nāma lokuttarāpi atthi, idha pana samādānavasappavattā",
  "tika-vin02t9:531_6": "virati adhippetāti lokuttarāya viratiyā samādānavasena pavattiasambhavato kāmāvacarakusalacittasampayuttā viratiyo gahetabbā.",
  "tika-vin02t9:532_0": "Adinnādānā veramaṇītiādīsu adinnassa ādānaṁ adinnādānaṁ, parassaharaṇaṁ, theyyaṁ",
  "tika-vin02t9:532_1": "corikāti vuttaṁ hoti. Tattha adinnanti parapariggahitaṁ. Yattha paro yathākāmakāritaṁ",
  "tika-vin02t9:532_2": "āpajjanto adaṇḍāraho anupavajjo ca hoti, tasmiṁ pana parapariggahite parapariggahitasaañano",
  "tika-vin02t9:532_3": "tadādāyakaupakkamasamuṭṭhāpikā theyyacetanā adinnādānaṁ.",
  "tika-vin02t9:533_0": "Abrahmacariyaṁ nāma aseṭṭhacariyaṁ dvayaṁdvayasamāpatti. Sā hi “appassādā kāmā bahudukkhā",
  "tika-vin02t9:533_1": "bahupāyāsā, ādīnavo ettha bhiyyo”tiādinā hīḷitattā aseṭṭhā appasatthā cariyāti vā",
  "tika-vin02t9:533_2": "aseṭṭhānaṁ nihīnānaṁ itthipurisānaṁ cariyāti vā aseṭṭhacariyaṁ, aseṭṭhacariyattā",
  "tika-vin02t9:533_3": "abrahmacariyanti ca vuccati, atthato pana asaddhammasevanādhippāyena kāyadvārappavattā",
  "tika-vin02t9:533_4": "maggenamaggappaṭipattisamuṭṭhāpikā cetanā abrahmacariyaṁ.",
  "tika-vin02t9:534_0": "Musāti abhūtaṁ atacchaṁ vatthu, vādoti tassa bhūtato tacchato viññāpanaṁ. Lakkhaṇato",
  "tika-vin02t9:534_1": "pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā",
  "tika-vin02t9:534_2": "musāvādo musā vadīyati vuccati etāyāti katvā.",
  "tika-vin02t9:535_0": "Surāmerayamajjappamādaṭṭhānāti ettha surāti pūvasurā piṭṭhasurā odanasurā kiṇṇapakkhittā",
  "tika-vin02t9:535_1": "sambhārasaṁyuttāti pañca surā. Merayanti pupphāsavo phalāsavo madhvāsavo guḷāsavo",
  "tika-vin02t9:535_2": "sambhārasaṁyuttoti pañca āsavā. Tattha pūve bhājane pakkhipitvā tajjaṁ udakaṁ datvā",
  "tika-vin02t9:535_3": "madditvā katā pūvasurā. Evaṁ sesasurāpi. Kiṇṇāti pana tassā surāya bījaṁ vuccati,",
  "tika-vin02t9:535_4": "ye surāmodakāti vuccanti, te pakkhipitvā katā kiṇṇapakkhittā. Harītakīsāsapādinānāsambhārehi",
  "tika-vin02t9:535_5": "saṁyojitā sambhārasaṁyuttā. Madhukatālanāḷikerādipuppharaso ciraparivāsito pupphāsavo.",
  "tika-vin02t9:535_6": "Panasādiphalaraso phalāsavo. Muddikāraso madhvāsavo. Ucchuraso guḷāsavo. Harītakaāmalakakaṭukabhaṇḍādinānāsambhārānaṁ",
  "tika-vin02t9:535_7": "raso ciraparivāsito sambhārasaṁyutto. Taṁ sabbampi madakaraṇavasena majjaṁ pivantaṁ",
  "tika-vin02t9:535_8": "madayatīti katvā. Pamādaṭṭhānanti pamādakāraṇaṁ. Yāya cetanāya taṁ majjaṁ pivanti,",
  "tika-vin02t9:535_9": "tassā etaṁ adhivacanaṁ. Surāmerayamajje pamādaṭṭhānaṁ surāmerayamajjappamādaṭṭhānaṁ,",
  "tika-vin02t9:535_10": "tasmā surāmerayamajjappamādaṭṭhānā.",
  "tika-vin02t9:536_0": "Vikālabhojanāti aruṇuggamanato paṭṭhāya yāva majjhanhikā. Ayaṁ buddhādīnaṁ ariyānaṁ",
  "tika-vin02t9:536_1": "āciṇṇasamāciṇṇo bhojanassa kālo nāma, tadañño vikālo. Bhuñjitabbaṭṭhena bhojanaṁ,",
  "tika-vin02t9:536_2": "yāgubhattādi sabbaṁ yāvakālikavatthu. Yathā ca “rattūparato”ti ettha rattiyā bhojanaṁ",
  "tika-vin02t9:536_3": "rattīti uttarapadalopena vuccati, evamettha bhojanajjhoharaṇaṁ bhojananti. Vikāle",
  "tika-vin02t9:536_4": "bhojanaṁ vikālabhojanaṁ, tato vikālabhojanā, vikāle yāvakālikavatthussa ajjhoharaṇāti",
  "tika-vin02t9:536_5": "attho. Atha vā na ettha kammasādhano bhuñjitabbatthavācako bhojanasaddo, atha kho",
  "tika-vin02t9:536_6": "bhāvasādhano ajjhoharaṇatthavācako gahetabbo, tasmā vikāle bhojanaṁ ajjhoharaṇaṁ",
  "tika-vin02t9:536_7": "vikālabhojanaṁ. Kassa pana ajjhoharaṇanti? Yāmakālikādīnaṁ anuññātattā vikālabhojana-saddassa",
  "tika-vin02t9:536_8": "vā yāvakālikajjhoharaṇe niruḷhattā yāvakālikassāti viññāyati, atthato pana kāyadvārappavattā",
  "tika-vin02t9:536_9": "vikāle yāvakālikajjhoharaṇacetanā “vikālabhojana”nti veditabbā.",
  "tika-vin02t9:537_0": "Naccagītavāditavisūkadassanāti ettha sāsanassa ananulomattā visūkaṁ paṭāṇībhūtaṁ",
  "tika-vin02t9:537_1": "dassananti visūkadassanaṁ. Naccādīnañhi dassanaṁ sachandarāgappavattito saṅkhepato",
  "tika-vin02t9:537_2": "“sabbapāpassa akaraṇa”ntiādinayappavattaṁ bhagavato sāsanaṁ na anulometi. Naccañca",
  "tika-vin02t9:537_3": "gītañca vāditañca visūkadassanañca naccagītavāditavisūkadassanaṁ. Attanā payojiyamānaṁ",
  "tika-vin02t9:537_4": "parehi payojāpiyamānañcettha naccaṁ naccabhāvasāmaññato pāḷiyaṁ ekeneva nacca-saddena",
  "tika-vin02t9:537_5": "gahitaṁ, tathā gītavādita-saddehi gāyanagāyāpanavādanavādāpanāni, tasmā attanā naccananaccāpanādivasena",
  "tika-vin02t9:537_6": "naccā ca gītā ca vāditā ca antamaso mayūranaccādivasenapi pavattānaṁ naccādīnaṁ visūkabhūtā",
  "tika-vin02t9:537_7": "dassanā ca veramaṇīti evamettha attho daṭṭhabbo. Naccādīni attanā payojetuṁ vā parehi",
  "tika-vin02t9:537_8": "payojāpetuṁ vā payuttāni passituṁ vā neva bhikkhūnaṁ na bhikkhunīnaṁ vaṭṭati. Dassanena",
  "tika-vin02t9:537_9": "cettha savanampi saṅgahitaṁ virūpekasesanayena. Yathā sakaṁ visayaālocanasabhāvatāya",
  "tika-vin02t9:537_10": "vā pañcannaṁ viññāṇānaṁ savanakiriyāyapi dassanasaṅkhepasambhavato “dassanā” icceva",
  "tika-vin02t9:537_11": "vuttaṁ. Teneva vuttaṁ “pañcahi viññāṇehi na kañci dhammaṁ paṭivijānāti aññatra abhinipātamattā”ti.",
  "tika-vin02t9:537_12": "Dassanakamyatāya upasaṅkamitvā passato eva cettha vītikkamo hoti, ṭhitanisinnasayanokāse",
  "tika-vin02t9:537_13": "pana āgataṁ gacchantassa vā āpāthagataṁ passato siyā saṁkileso, na vītikkamo.",
  "tika-vin02t9:538_0": "Mālāgandhavilepanadhāraṇamaṇḍanavibhūsanaṭṭhānāti ettha mālāti yaṁ kiñci pupphaṁ.",
  "tika-vin02t9:538_1": "Kiñcāpi hi mālā-saddo loke baddhamālavācako, sāsane pana ruḷhiyā pupphesupi vutto,",
  "tika-vin02t9:538_2": "tasmā yaṁ kiñci pupphaṁ baddhamabaddhaṁ vā, taṁ sabbaṁ “mālā”ti daṭṭhabbaṁ. Gandhanti",
  "tika-vin02t9:538_3": "vāsacuṇṇadhūmādikaṁ vilepanato aññaṁ yaṁ kiñci gandhajātaṁ. Vilepananti vilepanatthaṁ",
  "tika-vin02t9:538_4": "pisitvā paṭiyattaṁ yaṁ kiñci chavirāgakaraṇaṁ. Piḷandhanaṁ dhāraṇaṁ, ūnaṭṭhānapūraṇaṁ",
  "tika-vin02t9:538_5": "maṇḍanaṁ, gandhavasena chavirāgavasena ca sādiyanaṁ vibhūsanaṁ. Teneva dīghanikāyaṭṭhakathāyaṁ",
  "tika-vin02t9:538_6": "majjhimanikāyaṭṭhakathāyañca “piḷandhanto dhāreti nāma, ūnaṭṭhānaṁ pūrento maṇḍeti",
  "tika-vin02t9:538_7": "nāma, gandhavasena chavirāgavasena ca sādiyanto vibhūseti nāmā”ti vuttaṁ. Paramatthajotikāyaṁ",
  "tika-vin02t9:538_8": "pana khuddakaṭṭhakathāyaṁ “mālādīsu dhāraṇādīni yathāsaṅkhyaṁ yojetabbānī”ti ettakameva",
  "tika-vin02t9:538_9": "vuttaṁ. Ṭhānaṁ vuccati kāraṇaṁ, tasmā yāya dussīlyacetanāya tāni mālādhāraṇādīni",
  "tika-vin02t9:538_10": "mahājano karoti, sā dhāraṇamaṇḍanavibhūsanaṭṭhānaṁ.",
  "tika-vin02t9:539_0": "Uccāsayanamahāsayanāti ettha uccāti ucca-saddena samānatthaṁ ekaṁ saddantaraṁ. Seti",
  "tika-vin02t9:539_1": "etthāti sayanaṁ, uccāsayanañca mahāsayanañca uccāsayanamahāsayanaṁ. Uccāsayanaṁ vuccati",
  "tika-vin02t9:539_2": "pamāṇātikkantaṁ mañcādi. Mahāsayanaṁ akappiyattharaṇehi atthataṁ āsandādi. Āsanañcettha",
  "tika-vin02t9:539_3": "sayaneneva saṅgahitanti daṭṭhabbaṁ. Yasmā pana ādhāre paṭikkhitte tadādhārā kiriyā",
  "tika-vin02t9:539_4": "paṭikkhittāva hoti, tasmā “uccāsayanamahāsayanā” icceva vuttaṁ, atthato pana tadupabhogabhūtanisajjānipajjanehi",
  "tika-vin02t9:539_5": "virati dassitāti daṭṭhabbā. Atha vā uccāsayanamahāsayanasayanāti etasmiṁ atthe ekasesanayena",
  "tika-vin02t9:539_6": "ayaṁ niddeso kato yathā “nāmarūpapaccayā saḷāyatana”nti, āsanakiriyāpubbakattā sayanakiriyāya",
  "tika-vin02t9:539_7": "sayanaggahaṇeneva āsanampi gahitanti veditabbaṁ.",
  "tika-vin02t9:540_0": "Jātarūparajatapaṭiggahaṇāti ettha jātarūpanti suvaṇṇaṁ. Rajatanti kahāpaṇo lohamāsako",
  "tika-vin02t9:540_1": "jatumāsako dārumāsakoti ye vohāraṁ gacchanti, tassa ubhayassapi paṭiggahaṇaṁ jātarūparajatapaṭiggahaṇaṁ.",
  "tika-vin02t9:540_2": "Tividhañcettha paṭiggahaṇaṁ kāyena vācāya manasāti. Tattha kāyena paṭiggahaṇaṁ uggaṇhanaṁ,",
  "tika-vin02t9:540_3": "vācāya paṭiggahaṇaṁ uggahāpanaṁ, manasā paṭiggahaṇaṁ sādiyanaṁ. Tividhampi paṭiggahaṇaṁ",
  "tika-vin02t9:540_4": "sāmaññaniddesena ekasesanayena vā gahetvā “paṭiggahaṇā”ti vuttaṁ, tasmā neva uggahetuṁ",
  "tika-vin02t9:540_5": "na uggahāpetuṁ na upanikkhittaṁ vā sādituṁ vaṭṭati. Imāni pana dasa sikkhāpadāni",
  "tika-vin02t9:540_6": "gahaṭṭhānampi sādhāraṇāni. Vuttañhetaṁ visuddhimagge “upāsakaupāsikānaṁ niccasīlavasena",
  "tika-vin02t9:540_7": "pañca sikkhāpadāni, sati vā ussāhe dasa, uposathaṅgavasena aṭṭhāti idaṁ gahaṭṭhasīla”nti.",
  "tika-vin02t9:540_8": "Ettha hi dasāti sāmaṇerehi rakkhitabbasīlamāha ghaṭikārādīnaṁ viya. Paramatthajotikāyaṁ",
  "tika-vin02t9:540_9": "pana khuddakaṭṭhakathāyaṁ “ādito dve catutthapañcamāni upāsakānaṁ sāmaṇerānañca sādhāraṇāni",
  "tika-vin02t9:540_10": "niccasīlavasena, uposathasīlavasena pana upāsakānaṁ sattamaṭṭhamaṁ cekaṁ aṅgaṁ katvā",
  "tika-vin02t9:540_11": "sabbapacchimavajjāni sabbānipi sāmaṇerehi sādhāraṇāni, pacchimaṁ pana sāmaṇerānameva",
  "tika-vin02t9:540_12": "visesabhūta”nti vuttaṁ, taṁ “sati vā ussāhe dasā”ti iminā na sameti. Nāsanavatthūti",
  "tika-vin02t9:540_13": "liṅganāsanāya vatthu, adhiṭṭhānaṁ kāraṇanti vuttaṁ hoti.",
  "tika-vin02t9:541_0": "107.Kintīti kena nu kho upāyena. “Attano pariveṇanti idaṁ puggalikaṁ sandhāya vutta”nti",
  "tika-vin02t9:541_1": "gaṇṭhipadesu vuttaṁ. Ayamettha gaṇṭhipadakārānaṁ adhippāyo – “vassaggena pattasenāsana”nti",
  "tika-vin02t9:541_2": "iminā tassa vassaggena pattaṁ saṅghikasenāsanaṁ vuttaṁ, “attano pariveṇa”nti imināpi",
  "tika-vin02t9:541_3": "tasseva puggalikasenāsanaṁ vuttanti. Ayaṁ panettha amhākaṁ khanti – “yattha vā vasatī”ti",
  "tika-vin02t9:541_4": "iminā saṅghikaṁ vā hotu puggalikaṁ vā, tassa nibaddhavasanakasenāsanaṁ vuttaṁ. “Yattha",
  "tika-vin02t9:541_5": "vā paṭikkamatī”ti iminā pana yaṁ ācariyassa upajjhāyassa vā vasanaṭṭhānaṁ upaṭṭhānādinimittaṁ",
  "tika-vin02t9:541_6": "nibaddhaṁ pavisati, taṁ ācariyupajjhāyānaṁ vasanaṭṭhānaṁ vuttaṁ. Tasmā tadubhayaṁ",
  "tika-vin02t9:541_7": "dassetuṁ “ubhayenapi attano pariveṇañca vassaggena pattasenāsanañca vutta”nti āha.",
  "tika-vin02t9:541_8": "Tattha attano pariveṇanti iminā ācariyupajjhāyānaṁ vasanaṭṭhānaṁ dassitaṁ, vassaggena",
  "tika-vin02t9:541_9": "pattasenāsananti iminā pana tassa vasanaṭṭhānaṁ. Tadubhayampi saṅghikaṁ vā hotu puggalikaṁ",
  "tika-vin02t9:541_10": "vā, āvaraṇaṁ kātabbamevāti. Mukhadvārikanti mukhadvārena bhuñjitabbaṁ. Daṇḍakammaṁ",
  "tika-vin02t9:541_11": "katvāti daṇḍakammaṁ yojetvā. Daṇḍenti vinenti etenāti daṇḍo, soyeva kātabbattā kammanti",
  "tika-vin02t9:541_12": "daṇḍakammaṁ, āvaraṇādi.",
  "tika-vin02t9:542": "Sikkhāpadadaṇḍakammavatthukathāvaṇṇanā niṭṭhitā.",
  "tika-vin02t9:543": "Anāpucchāvaraṇavatthuādikathāvaṇṇanā",
  "tika-vin02t9:544_0": "108.Daṇḍakammamassa karothāti assa daṇḍakammaṁ yojetha āṇāpetha. Daṇḍakammanti vā",
  "tika-vin02t9:544_1": "niggahakammaṁ, tasmā niggahamassa karothāti vuttaṁ hoti. Esa nayo sabbattha īdisesu",
  "tika-vin02t9:544_2": "ṭhānesu. Senāsanaggāho ca paṭippassambhatīti iminā ca chinnavasso ca hotīti dīpeti.",
  "tika-vin02t9:544_3": "Sace ākiṇṇadosova hoti, āyatiṁ saṁvare na tiṭṭhati, nikkaḍḍhitabboti ettha sace yāvatatiyaṁ",
  "tika-vin02t9:544_4": "vuccamāno na oramati, saṅghaṁ apaloketvā nāsetabbo. Puna pabbajjaṁ yācamānopi apaloketvā",
  "tika-vin02t9:544_5": "pabbājetabboti vadanti. Pacchimikāya vassāvāsikaṁ lacchatīti pacchimikāya puna vassaṁ",
  "tika-vin02t9:544_6": "upagatattā lacchati. Apaloketvā lābho dātabboti chinnavassatāya vuttaṁ. Itarāni pañca",
  "tika-vin02t9:544_7": "sikkhāpadānīti vikālabhojanādīni pañca. Accayaṁ desāpetabboti “accayo maṁ, bhante,",
  "tika-vin02t9:544_8": "accagamā”tiādinā nayena desāpetabbo.",
  "tika-vin02t9:545": "Anāpucchāvaraṇavatthuādikathāvaṇṇanā niṭṭhitā.",
  "tika-vin02t9:546": "Paṇḍakavatthukathāvaṇṇanā",
  "tika-vin02t9:547_0": "109. Paṇḍakavatthumhi “yo kāḷapakkhe itthī hoti, juṇhapakkhe puriso, ayaṁ pakkhapaṇḍako”ti",
  "tika-vin02t9:547_1": "keci vadanti, aṭṭhakathāyaṁ pana “kāḷapakkhe paṇḍako hoti, juṇhapakkhe panassa pariḷāho",
  "tika-vin02t9:547_2": "vūpasammatī”ti apaṇḍakapakkhe pariḷāhavūpasamasseva vuttattā paṇḍakapakkhe ussannapariḷāhatā",
  "tika-vin02t9:547_3": "paṇḍakabhāvāpattīti viññāyati, tasmā idamevettha sārato paccetabbaṁ. Itthibhāvo pumbhāvo",
  "tika-vin02t9:547_4": "vā natthi etassāti abhāvako. Tasmiṁ yevassa pakkhe pabbajjā vāritāti ettha “apaṇḍakapakkhe",
  "tika-vin02t9:547_5": "pabbājetvā paṇḍakapakkhe nāsetabbo”ti tīsupi gaṇṭhipadesu vuttaṁ. Keci pana “apaṇḍakapakkhe",
  "tika-vin02t9:547_6": "pabbajito sace kilesakkhayaṁ pāpuṇāti, na nāsetabbo”ti vadanti, taṁ tesaṁ matimattaṁ",
  "tika-vin02t9:547_7": "paṇḍakassa kilesakkhayāsambhavato khīṇakilesassa ca paṇḍakabhāvānupapattito. Ahetukapaṭisandhikathāyañhi",
  "tika-vin02t9:547_8": "avisesena paṇḍakassa ahetukapaṭisandhitā vuttā. Āsittausūyapakkhapaṇḍakānañca paṭisandhito",
  "tika-vin02t9:547_9": "paṭṭhāyeva paṇḍakasabhāvo, na pavattiyaṁyevāti vadanti. Teneva ahetukapaṭisandhiniddese",
  "tika-vin02t9:547_10": "jaccandhabadhirādayo viya paṇḍako jātisaddena visesetvā na niddiṭṭho. Idhāpi catutthapārājikasaṁvaṇṇanāyaṁ",
  "tika-vin02t9:547_11": "“abhabbapuggale dassentena paṇḍakatiracchānagataubhatobyañjanakā tayo vatthuvipannā",
  "tika-vin02t9:547_12": "ahetukapaṭisandhikā, tesaṁ saggo avārito, maggo pana vārito”ti avisesena vuttaṁ.",
  "tika-vin02t9:548": "Paṇḍakavatthukathāvaṇṇanā niṭṭhitā.",
  "tika-vin02t9:549": "Theyyasaṁvāsakavatthukathāvaṇṇanā",
  "tika-vin02t9:550_0": "110. Theyyasaṁvāsakavatthumhi kolaññāti mātuvaṁse pituvaṁse ca jātā mātāpituppabhutisabbañātayo.",
  "tika-vin02t9:550_1": "Theyyāya saṁvāso etassāti theyyasaṁvāsako. So ca na saṁvāsamattasseva thenako idhādhippeto,",
  "tika-vin02t9:550_2": "atha kho liṅgassa tadubhayassa ca thenakopīti āha “tayo theyyasaṁvāsakā”tiādi. Na",
  "tika-vin02t9:550_3": "yathāvuḍḍhaṁ vandanaṁ sādiyatīti yathāvuḍḍhaṁ bhikkhūnaṁ vā sāmaṇerānaṁ vā vandanaṁ",
  "tika-vin02t9:550_4": "na sādiyati. Yathāvuḍḍhaṁ vandanaṁ sādiyatīti attanā musāvādaṁ katvā dassitavassānurūpaṁ",
  "tika-vin02t9:550_5": "yathāvuḍḍhaṁ vandanaṁ sādiyati. Bhikkhuvassagaṇanādikoti iminā na ekakammādikova",
  "tika-vin02t9:550_6": "idha saṁvāso nāmāti dasseti.",
  "tika-vin02t9:551_0": "Rāja…pe… bhayenāti ettha bhaya-saddo paccekaṁ yojetabbo “rājabhayena dubbhikkhabhayenā”tiādinā.",
  "tika-vin02t9:551_1": "Saṁvāsaṁ nādhivāseti, yāva so suddhamānasoti rājabhayādīhi gahitaliṅgatāya so suddhamānaso",
  "tika-vin02t9:551_2": "yāva saṁvāsaṁ nādhivāsetīti attho. Yo hi rājabhayādiṁ vinā kevalaṁ bhikkhū vañcetvā",
  "tika-vin02t9:551_3": "tehi saddhiṁ saṁvasitukāmatāya liṅgaṁ gaṇhāti, so asuddhacittatāya liṅgaggahaṇeneva",
  "tika-vin02t9:551_4": "theyyasaṁvāsako nāma hoti. Ayaṁ pana tādisena asuddhacittena bhikkhū vañcetukāmatāya",
  "tika-vin02t9:551_5": "abhāvato yāva saṁvāsaṁ nādhivāseti, tāva theyyasaṁvāsako nāma na hoti. Teneva “rājabhayādīhi",
  "tika-vin02t9:551_6": "gahitaliṅgānaṁ ‘gihī maṁ samaṇoti jānantū’ti vañcanācitte satipi bhikkhūnaṁ vañcetukāmatāya",
  "tika-vin02t9:551_7": "abhāvā doso na jāto”ti tīsupi gaṇṭhipadesu vuttaṁ. Keci pana “vūpasantabhayatā idha",
  "tika-vin02t9:551_8": "suddhacittatā”ti vadanti, evañca sati so vūpasantabhayo yāva saṁvāsaṁ nādhivāseti,",
  "tika-vin02t9:551_9": "tāva theyyasaṁvāsako na hotīti ayamattho viññāyati. Imasmiñca atthe viññāyamāne avūpasantabhayassa",
  "tika-vin02t9:551_10": "saṁvāsasādiyanepi theyyasaṁvāsakatā na hotīti āpajjeyya, na ca aṭṭhakathāyaṁ avūpasantabhayassa",
  "tika-vin02t9:551_11": "saṁvāsasādiyanepi atheyyasaṁvāsakatā dassitā. Sabbapāsaṇḍiyabhattāni bhuñjantoti",
  "tika-vin02t9:551_12": "ca iminā avūpasantatayenapi saṁvāsaṁ asādiyanteneva vasitabbanti dīpeti. Teneva tīsupi",
  "tika-vin02t9:551_13": "gaṇṭhipadesu vuttaṁ “yasmā vihāraṁ āgantvā saṅghikaṁ gaṇhantassa saṁvāsaṁ pariharituṁ",
  "tika-vin02t9:551_14": "dukkaraṁ, tasmā sabbapāsaṇḍiyabhattāni bhuñjantoti idaṁ vutta”nti, tasmā rājabhayādīhi",
  "tika-vin02t9:551_15": "gahitaliṅgatāyevettha suddhacittatāti gahetabbaṁ.",
  "tika-vin02t9:552_0": "Sabbapāsaṇḍiyabhattānīti sabbasāmayikānaṁ sādhāraṇaṁ katvā vīthicatukkādīsu ṭhapetvā",
  "tika-vin02t9:552_1": "dātabbabhattāni. Kāyaparihāriyānīti kāyena pariharitabbāni. Abbhuggacchantīti abhimukhaṁ",
  "tika-vin02t9:552_2": "gacchanti. Kammantānuṭṭhānenāti kasigorakkhādikammakaraṇena. Tadeva pattacīvaraṁ",
  "tika-vin02t9:552_3": "ādāya vihāraṁ gacchatīti cīvarāni nivāsanapārupanavasena ādāya pattañca aṁsakūṭe",
  "tika-vin02t9:552_4": "laggetvā vihāraṁ gacchati. Nāpi sayaṁ jānātīti “yo evaṁ pabbajati, so theyyasaṁvāsako",
  "tika-vin02t9:552_5": "nāma hotī”ti vā “evaṁ kātuṁ na labhatī”ti vā “evaṁ pabbajito samaṇo na hotī”ti vā",
  "tika-vin02t9:552_6": "na jānāti. Yo evaṁ pabbajati, so theyyasaṁvāsako nāma hotīti idaṁ pana nidassanamattaṁ.",
  "tika-vin02t9:552_7": "Anupasampannakāleyevāti iminā upasampannakāle sutvā sacepi nāroceti, theyyasaṁvāsako na hotīti dīpeti.",
  "tika-vin02t9:553_0": "Sikkhaṁ appaccakkhāya…pe… theyyasaṁvāsako na hotīti idaṁ bhikkhūhi dinnaliṅgassa",
  "tika-vin02t9:553_1": "apariccattattā na liṅgathenako hoti, liṅgānurūpassa saṁvāsassa sāditattā nāpi saṁvāsathenako",
  "tika-vin02t9:553_2": "hotīti vuttaṁ. Eko bhikkhu kāsāye saussāhova odātaṁ nivāsetvāti etthāpi idameva kāraṇaṁ",
  "tika-vin02t9:553_3": "daṭṭhabbaṁ. Parato sāmaṇero saliṅge ṭhitotiādinā sāmaṇerassa vuttavidhānesupi atheyyasaṁvāsakapakkhe",
  "tika-vin02t9:553_4": "ayameva nayo. Bhikkhuniyāpi eseva nayoti vuttamevatthaṁ “sāpi hi gihibhāvaṁ patthayamānā”tiādinā",
  "tika-vin02t9:553_5": "vibhāveti. Yo koci vuḍḍhapabbajitoti sāmaṇeraṁ sandhāya vuttaṁ. Mahāpeḷādīsūti etena",
  "tika-vin02t9:553_6": "gihisantakaṁ dassitaṁ. Sayaṁ sāmaṇerova…pe… theyyasaṁvāsako na hotīti ettha kiñcāpi",
  "tika-vin02t9:553_7": "theyyasaṁvāsako na hoti, pārājikaṁ pana āpajjatiyeva. Sesamettha uttānameva.",
  "tika-vin02t9:554": "Theyyasaṁvāsakavatthukathāvaṇṇanā niṭṭhitā.",
  "tika-vin02t9:555": "Titthiyapakkantakakathāvaṇṇanā",
  "tika-vin02t9:556_0": "Titthiyapakkantakakathāyaṁ tesaṁ liṅge ādinnamatte titthiyapakkantako hotīti “titthiyo",
  "tika-vin02t9:556_1": "bhavissāmī”ti gatassa liṅgaggahaṇeneva tesaṁ laddhipi gahitāyeva hotīti katvā vuttaṁ.",
  "tika-vin02t9:556_2": "Kenaci pana “tesaṁ liṅge ādinnamatte laddhiyā gahitāyapi aggahitāyapi titthiyapakkantako",
  "tika-vin02t9:556_3": "hotī”ti vuttaṁ, taṁ na gahetabbaṁ. Na hi “titthiyo bhavissāmī”ti gatassa liṅgasampaṭicchanato",
  "tika-vin02t9:556_4": "aññaṁ laddhiggahaṇaṁ nāma atthi. Liṅgasampaṭicchaneneva hi so gahitaladdhiko hoti.",
  "tika-vin02t9:556_5": "Teneva “vīmaṁsanatthaṁ kusacīrādīni…pe… yāva na sampaṭicchati, tāva taṁ laddhi rakkhati.",
  "tika-vin02t9:556_6": "Sampaṭicchitamatte titthiyapakkantako hotī”ti vuttaṁ. Naggova ājīvakānaṁ upassayaṁ",
  "tika-vin02t9:556_7": "gacchati, padavāre padavāre dukkaṭanti “ājīvako bhavissa”nti asuddhacittena gamanapaccayā",
  "tika-vin02t9:556_8": "dukkaṭaṁ vuttaṁ. Naggena hutvā gamanapaccayāpi dukkaṭā na muccatiyeva. Kūṭavassaṁ",
  "tika-vin02t9:556_9": "gaṇentoti kūṭavassaṁ gaṇetvā saṁvāsaṁ sādiyantoti adhippāyo.",
  "tika-vin02t9:557": "Titthiyapakkantakakathāvaṇṇanā niṭṭhitā.",
  "tika-vin02t9:558": "111. Tiracchānagatavatthu uttānameva.",
  "tika-vin02t9:559": "Mātughātakādivatthukathāvaṇṇanā",
  "tika-vin02t9:560_0": "112. Mātughātakādivatthūsu apavāhananti apagamanaṁ, patikaraṇanti attho. Yathā samānajātikassa",
  "tika-vin02t9:560_1": "vikopane kammaṁ garutaraṁ, na tathā vijātikassāti āha “manussitthibhūtā”ti. Puttasambandhena",
  "tika-vin02t9:560_2": "mātupitusamaññā, dattakittimādivasenapi puttavohāro loke dissati, so ca kho pariyāyatoti",
  "tika-vin02t9:560_3": "nippariyāyasiddhataṁ dassetuṁ “janikā mātā”ti vuttaṁ. Yathā manussattabhāve ṭhitasseva",
  "tika-vin02t9:560_4": "kusaladhammānaṁ tikkhavisadasūrabhāvāpatti yathā taṁ tiṇṇampi bodhisattānaṁ bodhittayanibbattiyaṁ,",
  "tika-vin02t9:560_5": "evaṁ manussattabhāve ṭhitasseva akusaladhammānampi tikkhavisadasūrabhāvāpattīti āha",
  "tika-vin02t9:560_6": "“sayampi manussajātikenevā”ti. Cutianantaraṁ phalaṁ anantaraṁ nāma, tasmiṁ anantare",
  "tika-vin02t9:560_7": "niyuttaṁ, taṁnibbattanena anantarakaraṇasīlaṁ, anantarapayojanaṁ vā ānantariyaṁ,",
  "tika-vin02t9:560_8": "tena ānantariyena mātughātakakammena. Pitughātakepi yena manussabhūto janako pitā",
  "tika-vin02t9:560_9": "sayampi manussajātikeneva satā sañcicca jīvitā voropito, ayaṁ ānantariyena pitughātakakammena",
  "tika-vin02t9:560_10": "pitughātakotiādinā sabbaṁ veditabbanti āha “pitughātakepi eseva nayo”ti.",
  "tika-vin02t9:561_0": "Parivattitaliṅgampi mātaraṁ pitaraṁ vā jīvitā voropentassa ānantariyakammaṁ hotiyeva.",
  "tika-vin02t9:561_1": "Satipi hi liṅgaparivatte so eva ekakammanibbatto bhavaṅgappabandho jīvitindriyappabandho",
  "tika-vin02t9:561_2": "ca, nāññoti. Yo pana sayaṁ manusso tiracchānabhūtaṁ mātaraṁ vā pitaraṁ vā, sayaṁ",
  "tika-vin02t9:561_3": "vā tiracchānabhūto manussabhūtaṁ, tiracchānabhūtoyeva vā tiracchānabhūtaṁ jīvitā",
  "tika-vin02t9:561_4": "voropeti, tassa kammaṁ ānantariyaṁ na hoti, bhāriyaṁ pana hoti, ānantariyaṁ āhacceva",
  "tika-vin02t9:561_5": "tiṭṭhati. Eḷakacatukkaṁ saṅgāmacatukkaṁ coracatukkañcettha kathetabbaṁ. “Eḷakaṁ māremī”ti",
  "tika-vin02t9:561_6": "abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā",
  "tika-vin02t9:561_7": "mārento ānantariyaṁ phusati maraṇādhippāyeneva ānantariyavatthuno vikopitattā. Eḷakābhisandhinā",
  "tika-vin02t9:561_8": "pana mātāpitiaasandhinā vā eḷakaṁ mārento ānantariyaṁ na phusati ānantariyavatthuabhāvato.",
  "tika-vin02t9:561_9": "Mātāpitiabhisandhinā mātāpitaro mārento phusateva. Esa nayo itarasmimpi catukkadvaye.",
  "tika-vin02t9:561_10": "Yathā ca mātāpitūsu, evaṁ arahantepi etāni catukkāni veditabbāni. Sabbattha hi purimaṁ",
  "tika-vin02t9:561_11": "abhisandhicittaṁ appamāṇaṁ, vadhakacittaṁ pana tadārammaṇaṁ jīvitindriyañca ānantariyānānantarabhāve",
  "tika-vin02t9:561_12": "pamāṇaṁ. Katānantariyakammo ca “tassa kammassa vipākaṁ paṭibāhissāmī”ti sakalacakkavāḷaṁ",
  "tika-vin02t9:561_13": "mahācetiyappamāṇehi kañcanathūpehi pūretvāpi sakalacakkavāḷaṁ pūretvā nisinnassa",
  "tika-vin02t9:561_14": "bhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ amuñcanto vicaritvāpi",
  "tika-vin02t9:561_15": "kāyassa bhedā nirayameva upapajjati, pabbajjañca na labhati.",
  "tika-vin02t9:562_0": "115.Icchamānanti odātavatthavasanaṁ icchamānaṁ. Tenevāha “gihibhāve sampaṭicchitamatteyevā”ti.",
  "tika-vin02t9:562_1": "Saṅghabhedakakathāvitthāro parato āvi bhavissati. Catunnaṁ kammānanti apalokanādīnaṁ",
  "tika-vin02t9:562_2": "catunnaṁ kammānaṁ. Duṭṭhacittenāti vuttamevatthaṁ vibhāveti “vadhakacittenā”ti. Vadhakacetanāya",
  "tika-vin02t9:562_3": "hi dūsitacittaṁ idha duṭṭhacittaṁ nāma. Lohitaṁ uppādetīti ettha tathāgatassa abhejjakāyatāya",
  "tika-vin02t9:562_4": "parūpakkamena cammacchedaṁ katvā lohitapaggharaṇaṁ nāma natthi, sarīrassa pana antoyeva",
  "tika-vin02t9:562_5": "ekasmiṁ ṭhāne lohitaṁ samosarati, āghātena pakuppamānaṁ sañcitaṁ hoti. Devadattena",
  "tika-vin02t9:562_6": "paviddhasilato bhijjitvā gatasakkhalikāpi tathāgatassa pādantaṁ pahari, pharasunā",
  "tika-vin02t9:562_7": "pahaṭo viya pādo antolohitoyeva ahosi. Jīvako pana tathāgatassa ruciyā satthakena",
  "tika-vin02t9:562_8": "cammaṁ chinditvā tamhā ṭhānā duṭṭhalohitaṁ nīharitvā phāsumakāsi, tenassa puññakammameva",
  "tika-vin02t9:562_9": "ahosi. Tenāha “jīvako viyā”tiādi.",
  "tika-vin02t9:563_0": "Atha ye parinibbute tathāgate cetiyaṁ bhindanti, bodhiṁ chindanti, dhātumhi upakkamanti,",
  "tika-vin02t9:563_1": "tesaṁ kiṁ hotīti? Bhāriyaṁ kammaṁ hoti ānantariyasadisaṁ. Sadhātukaṁ pana thūpaṁ",
  "tika-vin02t9:563_2": "vā paṭimaṁ vā bādhamānaṁ bodhisākhaṁ chindituṁ vaṭṭati. Sacepi tattha nilīnā sakuṇā",
  "tika-vin02t9:563_3": "cetiye vaccaṁ pātenti, chindituṁ vaṭṭatiyeva. Paribhogacetiyato hi sarīracetiyaṁ",
  "tika-vin02t9:563_4": "garutaraṁ. Cetiyavatthuṁ bhinditvā gacchante bodhimūlepi chinditvā harituṁ vaṭṭati.",
  "tika-vin02t9:563_5": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labhati.",
  "tika-vin02t9:563_6": "Bodhiatthañhi gehaṁ, na gehatthāya bodhi. Āsanagharepi eseva nayo. Yasmiṁ pana āsanaghare",
  "tika-vin02t9:563_7": "dhātu nihitā hoti, tassa rakkhaṇatthāya bodhisākhaṁ chindituṁ vaṭṭati. Bodhijagganatthaṁ",
  "tika-vin02t9:563_8": "ojoharaṇasākhaṁ vā pūtiṭṭhānaṁ vā chindituṁ vaṭṭatiyeva, satthu rūpakāyapaṭijaggane viya puññampi hoti.",
  "tika-vin02t9:564": "Mātughātakādivatthukathāvaṇṇanā niṭṭhitā.",
  "tika-vin02t9:565": "Ubhatobyañjanakavatthukathāvaṇṇanā",
  "tika-vin02t9:566_0": "116.Ubhatobyañjanamassa atthīti ubhatobyañjanakoti iminā asamānādhikaraṇavisayo bāhiratthasamāsoyaṁ,",
  "tika-vin02t9:566_1": "purimapade ca vibhattialopoti dasseti. Byañjananti cettha itthinimittaṁ purisanimittañca",
  "tika-vin02t9:566_2": "adhippetaṁ. Atha ubhatobyañjanakassa ekameva indriyaṁ, udāhu dveti? Ekameva “yassa",
  "tika-vin02t9:566_3": "itthindriyaṁ uppajjati, tassa purisindriyaṁ uppajjatīti? No. Yassa vā pana purisindriyaṁ",
  "tika-vin02t9:566_4": "uppajjati, tassa itthindriyaṁ uppajjatīti? No”ti ekasmiṁ santāne indriyadvayassa",
  "tika-vin02t9:566_5": "paṭisiddhattā, tañca kho itthiubhatobyañjanakassa itthindriyaṁ, purisaubhatobyañjanakassa",
  "tika-vin02t9:566_6": "purisindriyaṁ. Yadi evaṁ dutiyabyañjanakassa abhāvo āpajjati. Indriyañhi byañjanakāraṇaṁ",
  "tika-vin02t9:566_7": "vuttaṁ, tañca tassa natthīti? Vuccate – na tassa indriyaṁ dutiyabyañjanakāraṇaṁ.",
  "tika-vin02t9:566_8": "Kasmā? Sadā abhāvato. Itthiubhatobyañjanakassa hi yadā itthiyā rāgacittaṁ uppajjati,",
  "tika-vin02t9:566_9": "tadā purisabyañjanaṁ pākaṭaṁ hoti, itthibyañjanaṁ paṭicchannaṁ guḷhaṁ hoti, tathā",
  "tika-vin02t9:566_10": "itarassa itaraṁ. Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ",
  "tika-vin02t9:566_11": "tiṭṭheyya, na pana tiṭṭhati, tasmā veditabbametaṁ “na tassa taṁ byañjanakāraṇaṁ,",
  "tika-vin02t9:566_12": "kammasahāyaṁ pana rāgacittamevettha kāraṇa”nti.",
  "tika-vin02t9:567_0": "Yasmā cassa ekameva indriyaṁ hoti, tasmā itthiubhatobyañjanako sayampi gabbhaṁ gaṇhāti,",
  "tika-vin02t9:567_1": "parampi gaṇhāpeti. Purisaubhatobyañjanako paraṁ gaṇhāpeti, sayaṁ pana na gaṇhāti.",
  "tika-vin02t9:567_2": "Yadi paṭisandhiyaṁ purisaliṅgaṁ, yadi paṭisandhiyaṁ itthiliṅganti ca paṭisandhiyaṁ",
  "tika-vin02t9:567_3": "liṅgasabbhāvo kurundiyaṁvutto, so ca ayutto. Pavattiyaṁyeva hi itthiliṅgādīni samuṭṭhahanti,",
  "tika-vin02t9:567_4": "na paṭisandhiyaṁ. Paṭisandhiyaṁ pana indriyameva samuṭṭhāti, na liṅgādīni. Na ca",
  "tika-vin02t9:567_5": "indriyameva liṅganti sakkā vattuṁ indriyaliṅgānaṁ bhinnasabhāvattā. Vuttañhetaṁ aṭṭhasāliniyaṁ –",
  "tika-vin02t9:568_0": "“Itthattaṁ itthibhāvoti ubhayaṁ ekatthaṁ, itthisabhāvoti attho. Ayaṁ kammajo paṭisandhisamuṭṭhito.",
  "tika-vin02t9:568_1": "Itthiliṅgādi pana itthindriyaṁ paṭicca pavatte samuṭṭhitaṁ. Yathā bīje sati bījaṁ",
  "tika-vin02t9:568_2": "paṭicca bījapaccayā rukkho vaḍḍhitvā sākhāviṭapasampanno hutvā ākāsaṁ pūretvā tiṭṭhati,",
  "tika-vin02t9:568_3": "evameva itthibhāvasaṅkhāte itthindriye sati itthiliṅgādīni honti. Bījaṁ viya hi itthindriyaṁ,",
  "tika-vin02t9:568_4": "bījaṁ paṭicca vaḍḍhitvā ākāsaṁ pūretvā ṭhitarukkho viya itthindriyaṁ paṭicca itthiliṅgādīni",
  "tika-vin02t9:568_5": "pavatte samuṭṭhahanti. Tattha itthindriyaṁ na cakkhuviññeyyaṁ, manoviññeyyameva.",
  "tika-vin02t9:568_6": "Itthiliṅgādīni cakkhuviññeyyānipi manoviññeyyānipī”ti.",
  "tika-vin02t9:569": "Tenevāha “tattha vicāraṇakkamo vitthārato aṭṭhasāliniyā dhammasaṅgahaṭṭhakathāya veditabbo”ti.",
  "tika-vin02t9:570": "Ubhatobyañjanakavatthukathāvaṇṇanā niṭṭhitā.",
  "tika-vin02t9:571": "Anupajjhāyakādivatthukathāvaṇṇanā",
  "tika-vin02t9:572_0": "117.Sikkhāpadaṁapaññattaṁ hotīti idheva paññattaṁ sikkhāpadaṁ sandhāya vuttaṁ. Upajjhaṁ",
  "tika-vin02t9:572_1": "aggāhāpetvāti “upajjhāyo me, bhante, hohī”ti evaṁ upajjhaṁ aggāhāpetvā. Kammavācāya",
  "tika-vin02t9:572_2": "pana upajjhāyakittanaṁ kataṁyevāti daṭṭhabbaṁ. Aññathā “puggalaṁ na parāmasatī”ti",
  "tika-vin02t9:572_3": "vuttakammavipattisambhavato kammaṁ kuppeyya, teneva “upajjhāyaṁ akittetvā”ti avatvā",
  "tika-vin02t9:572_4": "“upajjhaṁ aggāhāpetvā”icceva vuttaṁ. Yathā ca aparipuṇṇapattacīvarassa upasampādanakāle",
  "tika-vin02t9:572_5": "kammavācāya “paripuṇṇassa pattacīvara”nti asantavatthuṁ kittetvā kammavācāya katāyapi",
  "tika-vin02t9:572_6": "upasampadā ruhati, evaṁ “ayaṁ buddharakkhito āyasmato dhammarakkhitassa upasampadāpekkho”ti",
  "tika-vin02t9:572_7": "asantaṁ puggalaṁ kittetvā kevalaṁ santapadanīhārena kammavācāya katāya upasampadā",
  "tika-vin02t9:572_8": "ruhatiyevāti daṭṭhabbaṁ. Tenevāha “kammaṁ pana na kuppatī”ti. “Na, bhikkhave, anupajjhāyako",
  "tika-vin02t9:572_9": "upasampādetabbo, yo upasampādeyya, āpatti dukkaṭassā”ti ettakameva vatvā “so ca puggalo",
  "tika-vin02t9:572_10": "anupasampanno”ti avuttattā kammavipattilakkhaṇassa ca asambhavato “taṁ na gahetabba”nti",
  "tika-vin02t9:572_11": "vuttaṁ. “Pañcavaggakaraṇañce, bhikkhave, kammaṁ paṇḍakapañcamo kammaṁ kareyya, akammaṁ",
  "tika-vin02t9:572_12": "na ca karaṇīya”ntiādivacanato paṇḍakādīnampi ubhatobyañjanakapariyantānaṁ gaṇapūrakabhāveyeva",
  "tika-vin02t9:572_13": "kammaṁ kuppati, na aññathāti āha “ubhatobyañjanakupajjhāyapariyosānesupi eseva nayo”ti.",
  "tika-vin02t9:573": "Anupajjhāyakādivatthukathāvaṇṇanā niṭṭhitā.",
  "tika-vin02t9:574": "Apattakādivatthukathāvaṇṇanā",
  "tika-vin02t9:575_0": "118. Aññe vā bhikkhū dātukāmā hontīti sambandho. Anāmaṭṭhapiṇḍapātanti aggahitaaggaṁ",
  "tika-vin02t9:575_1": "piṇḍapātaṁ. Sāmaṇerabhāgasamako āmisabhāgoti ettha kiñcāpi sāmaṇerānaṁ āmisabhāgassa",
  "tika-vin02t9:575_2": "samakameva diyyamānattā visuṁ sāmaṇerabhāgo nāma natthi, heṭṭhā gacchantaṁ pana bhattaṁ",
  "tika-vin02t9:575_3": "kadāci mandaṁ bhaveyya, tasmā upari aggahetvā sāmaṇerapāḷiyāva gahetvā dātabboti",
  "tika-vin02t9:575_4": "adhippāyo. Niyatapabbajjasseva cāyaṁ bhāgo dīyati. Teneva “apakkaṁ patta”ntiādi vuttaṁ.",
  "tika-vin02t9:576": "Apattakādivatthukathāvaṇṇanā niṭṭhitā.",
  "tika-vin02t9:577": "Hatthacchinnādivatthukathāvaṇṇanā",
  "tika-vin02t9:578_0": "119.Ajapadaketi ajapadasaṇṭhāne padese. Brahmujugattoti brahmā viya ujugatto. Avaseso",
  "tika-vin02t9:578_1": "sattoti iminā lakkhaṇena rahitasatto. Etena ṭhapetvā mahāpurisaṁ cakkavattiñca itare",
  "tika-vin02t9:578_2": "sattā khujjapakkhikāti dasseti. Yebhuyyena hi sattā khandhe kaṭiyaṁ jāṇūsūti tīsu",
  "tika-vin02t9:578_3": "ṭhānesu namanti. Te kaṭiyaṁ namantā pacchato namanti, itaresu dvīsu ṭhānesu namantā",
  "tika-vin02t9:578_4": "purato namanti. Dīghasarīrā pana ekena passena vaṅkā honti, eke mukhaṁ unnāmetvā",
  "tika-vin02t9:578_5": "nakkhattāni gaṇayantā viya caranti, eke appamaṁsalohitā sūlasadisā honti, eke purato",
  "tika-vin02t9:578_6": "pabbhārā honti, pavedhamānā gacchanti. Parivaṭumoti samantato vaṭṭalo.",
  "tika-vin02t9:579_0": "Aṭṭhisirācammasarīroti aṭṭhisirācammamattasarīro. Kappasīsoti dvidhābhūtasīso. Kekaroti",
  "tika-vin02t9:579_1": "tiriyaṁ passanto. “Udakatārakā nāma udakapubbuḷa”nti gaṇṭhipadesu vuttaṁ. Akkhitārakāti",
  "tika-vin02t9:579_2": "akkhibhaṇḍakā. Nippakhumakkhīti akkhidalalomehi virahitaakkhiko. Pakhuma-saddo hi",
  "tika-vin02t9:579_3": "loke akkhidalalomesu niruḷho. Paṭaṅgamaṇḍūko nāma mahāmukhamaṇḍūko. Eḷamukhoti niccapaggharaṇakalālamukho.",
  "tika-vin02t9:579_4": "Sabbañcetanti “kacchugatto vā”tiādiṁ sandhāya vadati. Vātaṇḍikoti aṇḍakesu vuddhirogena",
  "tika-vin02t9:579_5": "samannāgato. Vikaṭoti tiriyaṁ gamanapādehi samannāgato, yassa ca caṅkamato jāṇukā",
  "tika-vin02t9:579_6": "bahi gacchanti. Paṇhoti pacchato parivattapādehi samannāgato, yassa caṅkamato jāṇukā anto pavisanti.",
  "tika-vin02t9:580_0": "Kudaṇḍapādatāya kāraṇaṁ vibhāveti “majjhe saṅkuṭitapādattā”ti. Agge saṅkuṭitapādattāti",
  "tika-vin02t9:580_1": "kuṇḍapādatāya kāraṇanidassanaṁ. Kuṇḍapādasseva gamanasabhāvaṁ vibhāveti “piṭṭhipādaggena",
  "tika-vin02t9:580_2": "caṅkamanto”ti. Mammananti khalitavacanaṁ. Yo ekameva akkharaṁ catupañcakkhattuṁ vadati,",
  "tika-vin02t9:580_3": "tassetaṁ adhivacanaṁ.",
  "tika-vin02t9:581": "Hatthacchinnādivatthukathāvaṇṇanā niṭṭhitā.",
  "tika-vin02t9:582": "Alajjīnissayavatthukathāvaṇṇanā",
  "tika-vin02t9:583_0": "120. Nissayapaṭisaṁyuttavatthūsu bhikkhūhi samāno sīlādiguṇabhāgo assāti bhikkhusabhāgo,",
  "tika-vin02t9:583_1": "tassa bhāvo bhikkhusabhāgatā. Dve tīṇi divasāni vasitvā gantukāmena anissitenavasitabbanti",
  "tika-vin02t9:583_2": "ettha “yāva bhikkhusabhāgataṁ jānāmī”ti ābhogaṁ vināpi anissitena vasituṁ vaṭṭatīti",
  "tika-vin02t9:583_3": "adhippāyo. Bhikkhusabhāgataṁ pana jānanto “sve gamissāmi, kiṁ me nissayenā”ti aruṇaṁ",
  "tika-vin02t9:583_4": "uṭṭhapetuṁ na labhati. “Purāruṇā uṭṭhahitvāva gamissāmī”ti ābhogena sayantassa sace",
  "tika-vin02t9:583_5": "aruṇo uggacchati, vaṭṭati. “Sattāhaṁ vasissāmī”ti ālayaṁ karontena pana nissayo gahetabboti",
  "tika-vin02t9:583_6": "“sattāhamattaṁ vasissāmi, kiṁ bhikkhusabhāgatājānanenā”ti jānane dhuraṁ nikkhipitvā",
  "tika-vin02t9:583_7": "vasituṁ na labhati, bhikkhusabhāgataṁ upaparikkhitvā nissayo gahetabboti attho.",
  "tika-vin02t9:584": "Gamikādinissayavatthukathāvaṇṇanā",
  "tika-vin02t9:585_0": "121.Antarāmagge vissamanto vā…pe… anāpattīti asati nissayadāyake anāpatti. Tassa",
  "tika-vin02t9:585_1": "nissāyāti pāḷianurūpato vuttaṁ, taṁ nissāyāti attho. Sace pana āsāḷhīmāse…pe… tattha",
  "tika-vin02t9:585_2": "gantabbanti ettha sace so vassūpanāyikāya āsannāya gantukāmo suṇāti “asuko mahāthero",
  "tika-vin02t9:585_3": "āgamissatī”ti, tañce āgameti, vaṭṭati. Āgamentasseva ce vassūpanāyikadivaso hoti,",
  "tika-vin02t9:585_4": "hotu, gantabbaṁ tattha, yattha nissayadāyakaṁ labhati. Keci pana “sace so gacchanto",
  "tika-vin02t9:585_5": "jīvitantarāyaṁ brahmacariyantarāyaṁ vā passati, tattheva vasitabba”nti vadanti.",
  "tika-vin02t9:586": "Gottena anussāvanānujānanakathāvaṇṇanā",
  "tika-vin02t9:587_0": "122. “Itthannāmo itthannāmassa āyasmato”ti nāmakittanassa anussāvanāya āgatattā “nāhaṁ",
  "tika-vin02t9:587_1": "ussahāmi therassa nāmaṁ gahetu”nti vuttaṁ, “āyasmato pippalissa upasampadāpekkho”ti",
  "tika-vin02t9:587_2": "evaṁ nāmaṁ gahetuṁ na ussahāmīti attho. “Gottenapi anussāvetu”nti vacanato yena vohārena",
  "tika-vin02t9:587_3": "voharati, tena vaṭṭatīti siddhaṁ. “Konāmo te upajjhāyo”ti puṭṭhenapi gottameva nāmaṁ",
  "tika-vin02t9:587_4": "katvā vattabbanti siddhaṁ hoti, tasmā catubbidhesu nāmesu yena kenaci nāmena anussāvanā",
  "tika-vin02t9:587_5": "kātabbāti vadanti. Ekassa bahūni nāmāni honti, tattha ekaṁ nāmaṁ ñattiyā, ekaṁ anussāvanāya",
  "tika-vin02t9:587_6": "kātuṁ na vaṭṭati, atthato byañjanato ca abhinnāhi anussāvanāhi bhavitabbanti. Kiñcāpi",
  "tika-vin02t9:587_7": "“itthannāmo itthannāmassa āyasmato”ti pāḷiyaṁ “āyasmato”ti padaṁ pacchā vuttaṁ, kammavācāpāḷiyaṁ",
  "tika-vin02t9:587_8": "pana “ayaṁ buddharakkhito āyasmato dhammarakkhitassā”ti paṭhamaṁ likhitanti taṁ uppaṭipāṭiyā",
  "tika-vin02t9:587_9": "vuttanti na paccetabbaṁ. Pāḷiyañhi “itthannāmo itthannāmassa āyasmato”ti atthamattaṁ",
  "tika-vin02t9:587_10": "dassitaṁ, tasmā pāḷiyaṁ avuttopi “ayaṁ buddharakkhito āyasmato dhammarakkhitassā”ti",
  "tika-vin02t9:587_11": "kammavācāpāḷiyaṁ payogo dassito. “Na me diṭṭho ito pubbe iccāyasmā sāriputto”ti ca",
  "tika-vin02t9:587_12": "“āyasmā sāriputto atthakusalo”ti ca paṭhamaṁ “āyasmā”ti payogassa dassanatoti vadanti.",
  "tika-vin02t9:587_13": "Katthaci “āyasmato buddharakkhitattherassā”ti vatvā katthaci kevalaṁ “buddharakkhitassā”ti",
  "tika-vin02t9:587_14": "sāveti, sāvanaṁ hāpetīti na vuccati nāmassa ahāpitattāti eke. Sace katthaci “āyasmato",
  "tika-vin02t9:587_15": "buddharakkhitassā”ti vatvā katthaci “buddharaakhatassāyasmato”ti sāveti, pāṭhānurūpattā",
  "tika-vin02t9:587_16": "khettameva otiṇṇantipi eke. Byañjanabhedappasaṅgato anussāvanānaṁ taṁ na vaṭṭatīti",
  "tika-vin02t9:587_17": "vadanti. Sace pana sabbaṭṭhānepi eteneva pakārena vadati, vaṭṭati.",
  "tika-vin02t9:588": "Dveupasampadāpekkhādivatthukathāvaṇṇanā",
  "tika-vin02t9:589_0": "123.Ekānussāvaneti ettha ekato anussāvanaṁ etesanti ekānussāvanāti asamānādhikaraṇavisayo",
  "tika-vin02t9:589_1": "bāhiratthasamāsoti daṭṭhabbaṁ. Tenevāha “dve ekatoanussāvane”ti. Tattha ekatoti ekakkhaṇeti",
  "tika-vin02t9:589_2": "attho, vibhattialopena cāyaṁ niddeso. Purimanayeneva ekatoanussāvane kātunti “ekena",
  "tika-vin02t9:589_3": "ekassa, aññena itarassā”tiādinā pubbe vuttanayena dvīhi vā tīhi vā ācariyehi ekena",
  "tika-vin02t9:589_4": "vā ekatoanussāvane kātuṁ.",
  "tika-vin02t9:590": "Upasampadāvidhikathāvaṇṇanā",
  "tika-vin02t9:591": "126.Vajjāvajjaṁ upanijjhāyatīti upajjhāti iminā upajjhāyasaddasamānattho upajjhāsaddopīti dasseti.",
  "tika-vin02t9:592": "Cattāronissayādikathāvaṇṇanā",
  "tika-vin02t9:593_0": "130.Sambhogeti dhammasambhoge āmisasambhoge ca. Anāpatti sambhoge saṁvāseti ettha",
  "tika-vin02t9:593_1": "ca ayamadhippāyo – yasmā ayaṁ osāraṇakammassa katattā pakatattaṭṭhāne ṭhito, tasmā",
  "tika-vin02t9:593_2": "na ukkhittakena saddhiṁ sambhogādipaccayā pācittiyaṁ, nāpi alajjinā saddhiṁ paribhogapaccayā",
  "tika-vin02t9:593_3": "dukkaṭaṁ alajjīlakkhaṇānupapattito. Yo hi ucchurasakasaṭānaṁ sattāhakālikayāvajīvikattā",
  "tika-vin02t9:593_4": "vaṭṭati vikāle ucchu khāditunti saññaṁ uppādetvā taṁ khāditvā tappaccayā pācittiyaṁ",
  "tika-vin02t9:593_5": "na passati “vaṭṭatī”ti tathāsaññitāya, yo vā pana āpattimāpannabhāvaṁ paṭijānitvā",
  "tika-vin02t9:593_6": "“na paṭikaromī”ti abhinivisati, ayaṁ –",
  "tika-vin02t9:594": "“Sañcicca āpattiṁ āpajjati, āpattiṁ parigūhati;",
  "tika-vin02t9:595": "Agatigamanañca gacchati, ediso vuccati alajjīpuggalo”ti. –",
  "tika-vin02t9:596_0": "Vuttalakkhaṇe apatanato alajjī nāma na hoti. Tasmā yathā pubbe yāva ukkhepanīyakammaṁ",
  "tika-vin02t9:596_1": "kataṁ, tāva tena saddhiṁ sambhoge saṁvāse ca anāpatti, evamidhāpīti sabbathā anāpattiṭṭhāneyeva",
  "tika-vin02t9:596_2": "anāpatti vuttāti veditabbaṁ. Na hi bhagavā alajjinā saddhiṁ sambhogapaccayā āpattisambhave",
  "tika-vin02t9:596_3": "sati “anāpatti sambhoge saṁvāse”ti vadati. Tato yamettha kenaci “anāpatti sambhoge",
  "tika-vin02t9:596_4": "saṁvāse”ti iminā pācittiyena anāpatti vuttā, “alajjīparibhogapaccayā dukkaṭaṁ pana",
  "tika-vin02t9:596_5": "āpajjatiyevā”ti vatvā bahudhā papañcitaṁ, na taṁ sārato paccetabbaṁ. Sesamettha uttānameva.",
  "tika-vin02t9:597": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t9:598": "Mahākhandhakavaṇṇanā niṭṭhitā."
}