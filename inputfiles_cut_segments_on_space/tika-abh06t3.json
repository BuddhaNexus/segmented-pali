{
  "tika-abh06t3:0": "3. Tatiyo paricchedo",
  "tika-abh06t3:1": "Cetasikavibhāganiddeso",
  "tika-abh06t3:2": "89.",
  "tika-abh06t3:3": "Sabbe cetasikā vuttā, buddhenādiccabandhunā;",
  "tika-abh06t3:4": "Nāmasāmaññatoyeva, dvepaññāsa bhavanti te.",
  "tika-abh06t3:5_0": "Seyyathidaṁ – phasso vedanā saññā cetanā vitakko vicāro pīti cittekaggatā vīriyaṁ",
  "tika-abh06t3:5_1": "jīvitaṁ chando adhimokkho manasikāro tatramajjhattatā saddhā sati hirī ottappaṁ alobho",
  "tika-abh06t3:5_2": "adoso amoho kāyappassaddhiādīni cha yugāni, tisso viratiyo, karuṇā muditā lobho doso",
  "tika-abh06t3:5_3": "moho uddhaccaṁ māno diṭṭhi issā macchariyaṁ kukkuccaṁ thinaṁ middhaṁ vicikicchā ahirikaṁ anottappañcāti.",
  "tika-abh06t3:6": "90.",
  "tika-abh06t3:7": "Catupaññāsadhā kāme, rūpe pañcadaseritā;",
  "tika-abh06t3:8": "Te honti dvādasārūpe, cattālīsamanāsavā.",
  "tika-abh06t3:9": "91.",
  "tika-abh06t3:10": "Ekavīsasataṁ sabbe, cittuppādā samāsato;",
  "tika-abh06t3:11": "Etesu tesamuppattiṁ, uddharitvā panekakaṁ.",
  "tika-abh06t3:12": "92.",
  "tika-abh06t3:13": "Phassādīnaṁ tu dhammānaṁ, pavakkhāmi ito paraṁ;",
  "tika-abh06t3:14": "Pāṭavatthāya bhikkhūnaṁ, cittacetasikesvahaṁ.",
  "tika-abh06t3:15": "93.",
  "tika-abh06t3:16": "Ekaggatā manakkāro, jīvitaṁ phassapañcakaṁ;",
  "tika-abh06t3:17": "Aṭṭhete avinibbhogā, ekuppādā sahakkhayā.",
  "tika-abh06t3:18": "94.",
  "tika-abh06t3:19": "Phasso ca vedanā saññā, cetanā jīvitindriyaṁ;",
  "tika-abh06t3:20": "Ekaggatā manakkāro, sabbasādhāraṇā ime.",
  "tika-abh06t3:21": "95.",
  "tika-abh06t3:22": "Vitakko pañcapaññāsa-cittesu samudīrito;",
  "tika-abh06t3:23": "Cāro chasaṭṭhicittesu, jāyate natthi saṁsayo.",
  "tika-abh06t3:24": "96.",
  "tika-abh06t3:25": "Ekapaññāsacittesu, pīti tesaṭṭhiyā sukhaṁ;",
  "tika-abh06t3:26": "Upekkhā pañcapaññāsa-citte dukkhaṁ tu tīsu hi.",
  "tika-abh06t3:27": "97.",
  "tika-abh06t3:28": "Hoti dvāsaṭṭhicittesu, somanassindriyaṁ pana;",
  "tika-abh06t3:29": "Dukkhindriyaṁ panekasmiṁ, tathekamhi sukhindriyaṁ.",
  "tika-abh06t3:30": "98.",
  "tika-abh06t3:31": "Pañcuttarasate citte, vīriyaṁ āha nāyako;",
  "tika-abh06t3:32": "Catuttarasate citte, samādhindriyamabravi.",
  "tika-abh06t3:33": "99.",
  "tika-abh06t3:34": "Sabbāhetukacittāni, ṭhapetvā cekahetuke;",
  "tika-abh06t3:35": "Ekuttarasate citte, chandassuppattimuddise.",
  "tika-abh06t3:36": "100.",
  "tika-abh06t3:37": "Ṭhapetvā dasa viññāṇe, vicikicchāyutampi ca;",
  "tika-abh06t3:38": "Dasuttarasate citte, adhimokkho udīrito.",
  "tika-abh06t3:39": "101.",
  "tika-abh06t3:40": "Saddhā sati hirottappaṁ, alobhādosamajjhatā;",
  "tika-abh06t3:41": "Chaḷeva yugaḷā cāti, dhammā ekūnavīsati.",
  "tika-abh06t3:42": "102.",
  "tika-abh06t3:43": "Ekanavutiyā citte, jāyanti niyatā ime;",
  "tika-abh06t3:44": "Ahetukesu cittesu, apuññesu na jāyare.",
  "tika-abh06t3:45": "103.",
  "tika-abh06t3:46": "Ekūnāsītiyā citte, paññā jāyati sabbadā;",
  "tika-abh06t3:47": "Aṭṭhavīsatiyā citte, karuṇāmuditā siyuṁ.",
  "tika-abh06t3:48": "104.",
  "tika-abh06t3:49": "Kāmāvacarapuññesu, sabbalokuttaresu ca;",
  "tika-abh06t3:50": "Cattālīsavidhe citte, sāṭṭhake viratittayaṁ.",
  "tika-abh06t3:51": "105.",
  "tika-abh06t3:52": "Saddhā sati hirottappaṁ, alobhādittayampi ca;",
  "tika-abh06t3:53": "Yugaḷāni cha majjhattaṁ, karuṇāmuditāpi ca.",
  "tika-abh06t3:54": "106.",
  "tika-abh06t3:55": "Tathā viratiyo tisso, sabbe te pañcavīsati;",
  "tika-abh06t3:56": "Kusalābyākatā cāpi, kusalena pakāsitā.",
  "tika-abh06t3:57": "107.",
  "tika-abh06t3:58": "Ahirīkamanottappaṁ, moho uddhaccameva ca;",
  "tika-abh06t3:59": "Dvādasāpuññacittesu, niyatāyeva jāyare.",
  "tika-abh06t3:60": "108.",
  "tika-abh06t3:61": "Lobho doso ca moho ca, māno diṭṭhi ca saṁsayo;",
  "tika-abh06t3:62": "Middhamuddhaccakukkuccaṁ, thinaṁ macchariyampi ca.",
  "tika-abh06t3:63": "109.",
  "tika-abh06t3:64": "Ahirīkamanottappaṁ, issā ca domanassakaṁ;",
  "tika-abh06t3:65": "Ete akusalā vuttā, ekantena mahesinā.",
  "tika-abh06t3:66": "110.",
  "tika-abh06t3:67": "Lobho aṭṭhasu niddiṭṭho, vuttā catūsu diṭṭhitu;",
  "tika-abh06t3:68": "Māno diṭṭhiviyuttesu, dosodvīsveva jāyate.",
  "tika-abh06t3:69": "111.",
  "tika-abh06t3:70": "Issāmaccherakukkuccā, dvīsu jāyanti no saha;",
  "tika-abh06t3:71": "Vicikicchā panekasmiṁ, thinamiddhaṁ tu pañcasu.",
  "tika-abh06t3:72": "112.",
  "tika-abh06t3:73": "Phasso ca vedanā saññā, cetanā jīvitaṁ mano;",
  "tika-abh06t3:74": "Vitakko ca vicāro ca, pīti vīriyasamādhi ca.",
  "tika-abh06t3:75": "113.",
  "tika-abh06t3:76": "Chando cevādhimokkho ca, manasikāro ca cuddasa;",
  "tika-abh06t3:77": "Kusalākusalā ceva, honti abyākatāpi ca.",
  "tika-abh06t3:78": "114.",
  "tika-abh06t3:79": "Ekūnatiṁsacittesu, jhānaṁ pañcaṅgikaṁ mataṁ;",
  "tika-abh06t3:80": "Catujhānaṅgayuttāni, sattatiṁsāti niddise.",
  "tika-abh06t3:81": "115.",
  "tika-abh06t3:82": "Ekādasavidhaṁ cittaṁ, tivaṅgikamudīritaṁ;",
  "tika-abh06t3:83": "Catutiṁsavidhaṁ cittaṁ, duvaṅgikamudīritaṁ.",
  "tika-abh06t3:84": "116.",
  "tika-abh06t3:85": "Sabhāvenāvitakkesu, jhānaṅgāni na uddhare;",
  "tika-abh06t3:86": "Sabbāhetukacittesu, maggaṅgāni na uddhare.",
  "tika-abh06t3:87": "117.",
  "tika-abh06t3:88": "Tīṇi soḷasacittesu, indriyāni vade budho;",
  "tika-abh06t3:89": "Ekasmiṁ pana cattāri, pañca terasasuddhare.",
  "tika-abh06t3:90": "118.",
  "tika-abh06t3:91": "Satta dvādasacittesu, indriyāni jinobravi;",
  "tika-abh06t3:92": "Ekenūnesu aṭṭheva, cattālīsamanesu ca.",
  "tika-abh06t3:93": "119.",
  "tika-abh06t3:94": "Cattālīsāya cittesu, navakaṁ nāyakobravi;",
  "tika-abh06t3:95": "Evaṁ indriyayogopi, veditabbo vibhāvinā.",
  "tika-abh06t3:96": "120.",
  "tika-abh06t3:97": "Amaggaṅgāni nāmettha, aṭṭhārasa ahetukā;",
  "tika-abh06t3:98": "Jhānaṅgāni na vijjanti, viññāṇesu dvipañcasu.",
  "tika-abh06t3:99": "121.",
  "tika-abh06t3:100": "Ekaṁ cittaṁ dumaggaṅgaṁ, timaggaṅgāni sattasu;",
  "tika-abh06t3:101": "Cattālīsāya cittesu, maggo so caturaṅgiko.",
  "tika-abh06t3:102": "122.",
  "tika-abh06t3:103": "Pañcaddasasu cittesu, maggo pañcaṅgiko mato;",
  "tika-abh06t3:104": "Vutto dvattiṁsacittesu, maggo sattaṅgikopi ca.",
  "tika-abh06t3:105": "123.",
  "tika-abh06t3:106": "Maggo aṭṭhasu cittesu, mato aṭṭhaṅgikoti hi;",
  "tika-abh06t3:107": "Evaṁ tu sabbacittesu, maggaṅgāni samuddhare.",
  "tika-abh06t3:108": "124.",
  "tika-abh06t3:109": "Balāni dve dvicittesu, ekasmiṁ tīṇi dīpaye;",
  "tika-abh06t3:110": "Ekādasasu cattāri, cha dvādasasu niddise.",
  "tika-abh06t3:111": "125.",
  "tika-abh06t3:112": "Ekūnāsītiyā satta, soḷasevābalāni tu;",
  "tika-abh06t3:113": "Cittamevaṁ tu viññeyyaṁ, sabalaṁ abalampi ca.",
  "tika-abh06t3:114": "126.",
  "tika-abh06t3:115": "Jhānaṅgamaggaṅgabalindriyāni,",
  "tika-abh06t3:116": "Cittesu jāyanti hi yesu yāni;",
  "tika-abh06t3:117": "Mayā samāsena samuddharitvā,",
  "tika-abh06t3:118": "Vuttāni sabbānipi tāni tesu.",
  "tika-abh06t3:119": "Iti abhidhammāvatāre cetasikavibhāganiddeso nāma",
  "tika-abh06t3:120": "Tatiyo paricchedo."
}