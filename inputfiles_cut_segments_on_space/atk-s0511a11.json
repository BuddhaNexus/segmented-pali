{
  "atk-s0511a11:0": "11. Nāradabuddhavaṁsavaṇṇanā",
  "atk-s0511a11:1_0": "Padumabuddhe pana parinibbute tassa sāsane ca antarahite vassasatasahassāyukā manussā",
  "atk-s0511a11:1_1": "anukkamena parihāyamānā dasavassāyukā ahesuṁ. Puna vaḍḍhitvā asaṅkhyeyyāyukā hutvā",
  "atk-s0511a11:1_2": "parihāyamānā navutivassasahassāyukā ahesuṁ. Tadā dasabaladharo tevijjo catuvesārajjavisārado",
  "atk-s0511a11:1_3": "vimuttisārado nārado nāma narasattuttamo satthā loke udapādi. So cattāri asaṅkhyeyyāni",
  "atk-s0511a11:1_4": "kappasatasahassañca pāramiyo pūretvā tusitabhavane nibbattitvā tato cavitvā dhaññavatī",
  "atk-s0511a11:1_5": "nāma nagare sakavīriyavijitavāsudevassa sudevassa nāma rañño kule aggamahesiyā nirūpamāya",
  "atk-s0511a11:1_6": "anomāya nāma deviyā kucchismiṁ paṭisandhiṁ aggahesi. So dasannaṁ māsānaṁ accayena",
  "atk-s0511a11:1_7": "dhanañjayuyyāne mātukucchito nikkhami. Nāmaggahaṇadivase pana nāmakaraṇe kayiramāne",
  "atk-s0511a11:1_8": "sakalajambudīpe manussānaṁ upabhogakkhamāni anurūpāni ābharaṇāni ākāsato kapparukkhādīhi",
  "atk-s0511a11:1_9": "patiṁsu. Tenassa narānaṁ arahāni ābharaṇāni adāsīti “nārado”ti nāmaṁ akaṁsu.",
  "atk-s0511a11:2_0": "So navavassasahassāni agāramajjhe vasi. Vijito vijitāvī vijitābhirāmoti tiṇṇaṁ utūnaṁ",
  "atk-s0511a11:2_1": "anucchavikā tayo pāsādā ahesuṁ. Tassa nāradakumārassa kulasīlācārarūpasampannaṁ manonukūlaṁ",
  "atk-s0511a11:2_2": "vijitasenaṁ nāma ativiya dhaññaṁ khattiyakaññaṁ aggamahesiṁ akaṁsu. Taṁ ādiṁ katvā",
  "atk-s0511a11:2_3": "vīsatisahassādhikaṁ itthīnaṁ satasahassaṁ ahosi. Tassā vijitasenāya deviyā sabbalokānandakare",
  "atk-s0511a11:2_4": "nanduttarakumāre nāma jāte so cattāri nimittāni disvā caturaṅginiyā mahatiyā senāya",
  "atk-s0511a11:2_5": "parivuto nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo",
  "atk-s0511a11:2_6": "paramasurabhigandhakusumasamalaṅkato padasāva uyyānaṁ gantvā sabbābharaṇāni omuñcitvā",
  "atk-s0511a11:2_7": "bhaṇḍāgārikassa hatthe datvā sayameva vimalanīlakuvalayadalasadisenātinisitenāsinā",
  "atk-s0511a11:2_8": "paramaruciraratanavicittaṁ sakesamakuṭaṁ chinditvā gaganatale khipi. Taṁ sakko devarājā",
  "atk-s0511a11:2_9": "suvaṇṇacaṅkoṭakena paṭiggahetvā tāvatiṁsabhavanaṁ netvā tiyojanubbedhaṁ sinerumuddhani",
  "atk-s0511a11:2_10": "sattaratanamayaṁ cetiyaṁ akāsi.",
  "atk-s0511a11:3_0": "Mahāpuriso pana devadattāni kāsāyāni vatthāni paridahitvā tattheva uyyāne pabbaji.",
  "atk-s0511a11:3_1": "Purisasatasahassā ca taṁ anupabbajiṁsu. So sattāhaṁ tattheva padhānacariyaṁ caritvā",
  "atk-s0511a11:3_2": "visākhapuṇṇamāya vijitasenāya aggamahesiyā dinnaṁ pāyāsaṁ paribhuñjitvā tattheva",
  "atk-s0511a11:3_3": "uyyāne divāvihāraṁ katvā sudassanuyyānapālena dinnā aṭṭha tiṇamuṭṭhiyo gahetvā mahāsoṇabodhiṁ",
  "atk-s0511a11:3_4": "padakkhiṇaṁ katvā aṭṭhapaṇṇāsahatthavitthataṁ tiṇasantharaṁ santharitvā nisīditvā",
  "atk-s0511a11:3_5": "mārabalaṁ vidhamitvā tīsu yāmesu tisso vijjā uppādetvā sabbaññutaññāṇaṁ paṭivijjhitvā",
  "atk-s0511a11:3_6": "– “anekajātisaṁsāraṁ…pe… taṇhānaṁ khayamajjhagā”ti udānaṁ udānetvā sattasattāhāni",
  "atk-s0511a11:3_7": "vītināmetvā brahmuno yācito paṭiññaṁ datvā dhanañjayuyyāne attanā saha pabbajitehi",
  "atk-s0511a11:3_8": "satasahassabhikkhūhi parivuto tattha dhammacakkaṁ pavattesi. Tadā koṭisatasahassānaṁ",
  "atk-s0511a11:3_9": "dhammābhisamayo ahosi. Tena vuttaṁ –",
  "atk-s0511a11:4": "1.",
  "atk-s0511a11:5": "“Padumassa aparena, sambuddho dvipaduttamo;",
  "atk-s0511a11:6": "Nārado nāma nāmena, asamo appaṭipuggalo.",
  "atk-s0511a11:7": "2.",
  "atk-s0511a11:8": "“So buddho cakkavattissa, jeṭṭho dayitaoraso;",
  "atk-s0511a11:9": "Āmukkamālābharaṇo, uyyānaṁ upasaṅkami.",
  "atk-s0511a11:10": "3.",
  "atk-s0511a11:11": "“Tatthāsi rukkho yasavipulo, abhirūpo brahmā suci;",
  "atk-s0511a11:12": "Tamajjhappatvā upanisīdi, mahāsoṇassa heṭṭhato.",
  "atk-s0511a11:13": "4.",
  "atk-s0511a11:14": "“Tattha ñāṇavaruppajji, anantaṁ vajirūpamaṁ;",
  "atk-s0511a11:15": "Tena vicini saṅkhāre, ukkujjamavakujjakaṁ.",
  "atk-s0511a11:16": "5.",
  "atk-s0511a11:17": "“Tattha sabbakilesāni, asesamabhivāhayi;",
  "atk-s0511a11:18": "Pāpuṇī kevalaṁ bodhiṁ, buddhañāṇe ca cuddasa.",
  "atk-s0511a11:19": "6.",
  "atk-s0511a11:20": "“Pāpuṇitvāna sambodhiṁ, dhammacakkaṁ pavattayi;",
  "atk-s0511a11:21": "Koṭisatasahassānaṁ, paṭhamābhisamayo ahū”ti.",
  "atk-s0511a11:22_0": "Tattha cakkavattissāti cakkavattirañño. Jeṭṭhoti pubbajo. Dayitaorasoti dayito piyo",
  "atk-s0511a11:22_1": "oraso putto, dayito orasi gahetvā lālito putto dayitaoraso nāma. Āmukkamālābharaṇoti",
  "atk-s0511a11:22_2": "āmukkamuttāhārakeyūrakaṭakamakuṭakuṇḍalamālo. Uyyānanti bahinagare dhanañjayuyyānaṁ nāmārāmaṁ agamāsi.",
  "atk-s0511a11:23_0": "Tatthāsi rukkhoti tasmiṁ uyyāne eko kira rukkho rattasoṇo nāma ahosi. So kira navutihatthubbedho",
  "atk-s0511a11:23_1": "samavaṭṭakkhandho sampannavividhaviṭapasākho nīlabahalavipulapalāso sandacchāyo devatādhivuṭṭhattā",
  "atk-s0511a11:23_2": "vigatavividhavihagagaṇasañcāro dharaṇītalatilakabhūto tarurajjaṁ viya kurumāno paramaramaṇīyadassano",
  "atk-s0511a11:23_3": "rattakusumasamalaṅkatasabbasākho devamanussanayanarasāyanabhūto ahosi. Yasavipuloti",
  "atk-s0511a11:23_4": "vipulayaso, sabbalokavikhyāto attano sampattiyā sabbattha pākaṭo vissutoti attho.",
  "atk-s0511a11:23_5": "Keci “tatthāsi rukkho vipulo”ti paṭhanti. Brahāti mahanto, devānaṁ pāricchattakasadisoti",
  "atk-s0511a11:23_6": "attho. Tamajjhappatvāti taṁ soṇarukkhaṁ patvā adhipatvā upagammāti attho. Heṭṭhatoti",
  "atk-s0511a11:23_7": "tassa rukkhassa heṭṭhā.",
  "atk-s0511a11:24_0": "Ñāṇavaruppajjīti ñāṇavaraṁ udapādi. Anantanti appameyyaṁ appamāṇaṁ. Vajirūpamanti",
  "atk-s0511a11:24_1": "vajirasadisaṁ tikhiṇaṁ, aniccānupassanādikassa vipassanāñāṇassetaṁ adhivacanaṁ. Tena",
  "atk-s0511a11:24_2": "vicini saṅkhāreti tena vipassanāñāṇena rūpādike saṅkhāre vicini. Ukkujjamavakujjakanti",
  "atk-s0511a11:24_3": "saṅkhārānaṁ udayañca vayañca vicinīti attho. Tasmā paccayākāraṁ sammasitvā ānāpānacatutthajjhānato",
  "atk-s0511a11:24_4": "vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni",
  "atk-s0511a11:24_5": "disvā yāva gotrabhuñāṇaṁ vipassanaṁ vaḍḍhetvā ariyamaggānukkamena sakale buddhaguṇe paṭilabhīti attho.",
  "atk-s0511a11:25_0": "Tatthāti soṇarukkhe. Sabbakilesānīti sabbepi kilese, liṅgavipariyāsaṁ katvā vuttaṁ.",
  "atk-s0511a11:25_1": "Keci “tattha sabbakilesehī”ti paṭhanti. Asesanti niravasesaṁ. Abhivāhayīti maggodhinā",
  "atk-s0511a11:25_2": "ca kilesodhinā ca sabbe kilese abhivāhayi, vināsamupanesīti attho. Bodhīti arahattamaggañāṇaṁ.",
  "atk-s0511a11:25_3": "Buddhañāṇe ca cuddasāti buddhañāṇāni cuddasa. Tāni katamānīti? Maggaphalañāṇāni aṭṭha,",
  "atk-s0511a11:25_4": "cha asādhāraṇañāṇānīti evamimāni cuddasa buddhañāṇāni nāma, ca-saddo sampiṇḍanattho,",
  "atk-s0511a11:25_5": "tena aparānipi catasso paṭisambhidāñāṇāni catuvesārajjañāṇāni catuyoniparicchedakañāṇāni",
  "atk-s0511a11:25_6": "pañcagatiparicchedakañāṇāni dasabalañāṇāni sakale ca buddhaguṇe pāpuṇīti attho.",
  "atk-s0511a11:26_0": "Evaṁ buddhattaṁ patvā brahmāyācanaṁ adhivāsetvā dhanañjayuyyāne attanā saha pabbajite",
  "atk-s0511a11:26_1": "satasahassabhikkhū sammukhe katvā dhammacakkaṁ pavattesi. Tadā koṭisatasahassassa",
  "atk-s0511a11:26_2": "paṭhamābhisamayo ahosi. Tadā kira mahādoṇanagare doṇo nāma nāgarājā gaṅgātīre paṭivasati",
  "atk-s0511a11:26_3": "mahiddhiko mahānubhāvo mahājanena sakkato garukato mānito pūjito. So yasmiṁ visaye",
  "atk-s0511a11:26_4": "janapadavāsino manussā tassa balikammaṁ na karonti, tesaṁ visayaṁ avassena vā ativassena",
  "atk-s0511a11:26_5": "vā sakkharavassena vā vināseti.",
  "atk-s0511a11:27_0": "Atha tīradassano nārado satthā doṇassa nāgarājassa vinayane bahūnaṁ pāṇīnaṁ upanissayaṁ",
  "atk-s0511a11:27_1": "disvā mahatā bhikkhusaṅghena parivārito tassa nāgarājassa nivāsaṭṭhānamagamāsi. Tato",
  "atk-s0511a11:27_2": "taṁ manussā disvā evamāhaṁsu – “bhagavā, ettha ghoraviso uggatejo mahiddhiko mahānubhāvo",
  "atk-s0511a11:27_3": "nāgarājā paṭivasati, so taṁ mā viheṭhessati na gantabba”nti. Bhagavā pana tesaṁ vacanaṁ",
  "atk-s0511a11:27_4": "asuṇanto viya agamāsi. Gantvā ca tatthassa nāgarājassa sakkāratthāya kate paramasurabhigandhe",
  "atk-s0511a11:27_5": "pupphasanthare nisīdi. Mahājano kira “nāradassa ca munirājassa doṇassa ca nāgarājassa",
  "atk-s0511a11:27_6": "dvinnampi yuddhaṁ passissāmā”ti sannipati.",
  "atk-s0511a11:28_0": "Atha ahināgo munināgaṁ tathā nisinnaṁ disvā makkhaṁ asahamāno sandissamānakāyo hutvā",
  "atk-s0511a11:28_1": "padhūpāyi. Dasabalopi padhūpāyi. Puna nāgarājā pajjali. Munirājāpi pajjali. Atha",
  "atk-s0511a11:28_2": "so nāgarājā dasabalassa sarīrato nikkhantāhi dhūmajālāhi ativiya kilantasarīro dukkhaṁ",
  "atk-s0511a11:28_3": "asahamāno “visavegena naṁ māressāmī”ti visaṁ vissajjesi. Visassa vegena sakalopi",
  "atk-s0511a11:28_4": "jambudīpo vinasseyya. Taṁ pana visaṁ dasabalassa sarīre ekalomampi kampetuṁ nāsakkhi.",
  "atk-s0511a11:28_5": "Atha so nāgarājā – “kā nu kho samaṇassa pavattī”ti olokento saradasamaye sūriyaṁ",
  "atk-s0511a11:28_6": "viya candaṁ viya ca paripuṇṇaṁ chabbaṇṇāhi buddharasmīhi virocamānaṁ vippasannavadanasobhaṁ",
  "atk-s0511a11:28_7": "bhagavantaṁ disvā – “aho! Mahiddhiko vatāyaṁ samaṇo, mayā pana attano balaṁ ajānantena",
  "atk-s0511a11:28_8": "aparaddha”nti cintetvā tāṇaṁ gavesī bhagavantaṁyeva saraṇamupagañchi. Atha nārado",
  "atk-s0511a11:28_9": "munirājā taṁ nāgarājaṁ vinetvā tattha sannipatitassa mahājanassa cittappasādanatthaṁ",
  "atk-s0511a11:28_10": "yamakapāṭihāriyaṁ akāsi. Tadā pāṇīnaṁ navutikoṭisahassāni arahatte patiṭṭhahiṁsu.",
  "atk-s0511a11:28_11": "So dutiyo abhisamayo ahosi. Tena vuttaṁ –",
  "atk-s0511a11:29": "7.",
  "atk-s0511a11:30": "“Mahādoṇaṁ nāgarājaṁ, vinayanto mahāmuni;",
  "atk-s0511a11:31": "Pāṭiheraṁ tadākāsi, dassayanto sadevake.",
  "atk-s0511a11:32": "8.",
  "atk-s0511a11:33": "“Tadā devamanussānaṁ, tamhi dhammappakāsane;",
  "atk-s0511a11:34": "Navutikoṭisahassāni, tariṁsu sabbasaṁsaya”nti.",
  "atk-s0511a11:35_0": "Tattha pāṭiheraṁ tadākāsīti akāsi yamakapāṭihāriyanti attho. Ayameva vā pāṭho. “Tadā",
  "atk-s0511a11:35_1": "devamanussā vā”tipi pāṭho. Tattha devamanussānanti sāmiatthe paccattaṁ. Tasmā devānaṁ",
  "atk-s0511a11:35_2": "manussānañca navutikoṭisahassānīti attho. Tariṁsūti atikkamiṁsu.",
  "atk-s0511a11:36": "Yadā pana attano puttaṁ nanduttarakumāraṁ ovadi, tadā asītiyā koṭisahassānaṁ tatiyābhisamayo ahosi. Tena vuttaṁ –",
  "atk-s0511a11:37": "9.",
  "atk-s0511a11:38": "“Yamhi kāle mahāvīro, ovadī sakamatrajaṁ;",
  "atk-s0511a11:39": "Asītikoṭisahassānaṁ, tatiyābhisamayo ahū”ti.",
  "atk-s0511a11:40_0": "Yadā pana thullakoṭṭhitanagare bhaddasālo ca vijitamitto ca dve brāhmaṇasahāyakā",
  "atk-s0511a11:40_1": "amatarahadaṁ gavesamānā parisati nisinnaṁ ativisāradaṁ nāradasammāsambuddhaṁ addasaṁsu.",
  "atk-s0511a11:40_2": "Te bhagavato kāye dvattiṁsamahāpurisalakkhaṇāni disvā – “ayaṁ loke vivaṭacchado sammāsambuddho”ti",
  "atk-s0511a11:40_3": "niṭṭhaṁ gantvā bhagavati sañjātasaddhā saparivārā bhagavato santike pabbajiṁsu. Tesu",
  "atk-s0511a11:40_4": "pabbajitvā arahattaṁ pattesu bhagavā bhikkhūnaṁ koṭisatasahassamajjhe pātimokkhaṁ",
  "atk-s0511a11:40_5": "uddisi, so paṭhamo sannipāto ahosi. Tena vuttaṁ –",
  "atk-s0511a11:41": "10.",
  "atk-s0511a11:42": "“Sannipātā tayo āsuṁ, nāradassa mahesino;",
  "atk-s0511a11:43": "Koṭisatasahassānaṁ, paṭhamo āsi samāgamo”ti.",
  "atk-s0511a11:44": "Yasmiṁ samaye nārado sammāsambuddho ñātisamāgame attano paṇidhānato paṭṭhāya buddhavaṁsaṁ kathesi, tadā navutikoṭibhikkhusahassānaṁ dutiyo sannipāto ahosi. Tena vuttaṁ –",
  "atk-s0511a11:45": "11.",
  "atk-s0511a11:46": "“Yadā buddho buddhaguṇaṁ, sanidānaṁ pakāsayi;",
  "atk-s0511a11:47": "Navutikoṭisahassāni, samiṁsu vimalā tadā”ti.",
  "atk-s0511a11:48": "Tattha vimalāti vigatamalā, khīṇāsavāti attho.",
  "atk-s0511a11:49_0": "Yadā pana mahādoṇanāgarājassa vinayane pasanno verocano nāma nāgarājā gaṅgāya nadiyā",
  "atk-s0511a11:49_1": "tigāvutappamāṇaṁ sattaratanamayaṁ maṇḍapaṁ nimminitvā saparivāraṁ bhagavantaṁ tattha",
  "atk-s0511a11:49_2": "nisīdāpetvā saparivāro sajanapade attano dānaggadassanatthāya nimantetvā nāganāṭakāni",
  "atk-s0511a11:49_3": "ca tāḷāvacare vividhavesālaṅkāradhare sannipātetvā mahāsakkārena bhagavato saparivārassa",
  "atk-s0511a11:49_4": "mahādānaṁ adāsi. Bhojanāvasāne bhagavā mahāgaṅgaṁ otārento viya anumodanamakāsi.",
  "atk-s0511a11:49_5": "Tadā bhattānumodane dhammaṁ sutvā pasannānaṁ ehibhikkhupabbajjāya pabbajitānaṁ asītibhikkhusatasahassānaṁ",
  "atk-s0511a11:49_6": "majjhe pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a11:50": "12.",
  "atk-s0511a11:51": "“Yadā verocano nāgo, dānaṁ dadāti satthuno;",
  "atk-s0511a11:52": "Tadā samiṁsu jinaputtā, asītisatasahassiyo”ti.",
  "atk-s0511a11:53": "Tattha asītisatasahassiyoti satasahassānaṁ asītiyo.",
  "atk-s0511a11:54_0": "Tadā amhākaṁ bodhisatto isipabbajjaṁ pabbajitvā himavantapasse assamaṁ māpetvā pañcasu",
  "atk-s0511a11:54_1": "abhiññāsu aṭṭhasu samāpattīsu ca ciṇṇavasī hutvā paṭivasati. Atha tasmiṁ anukampāya",
  "atk-s0511a11:54_2": "nārado bhagavā asītiyā arahantakoṭīhi dasahi ca anāgāmiphalaṭṭhehi upāsakasahassehi",
  "atk-s0511a11:54_3": "parivuto taṁ assamapadaṁ agamāsi. Tāpaso bhagavantaṁ disvāva pamuditahadayo saparivārassa",
  "atk-s0511a11:54_4": "bhagavato nivāsatthāya assamaṁ māpetvā sakalarattiṁ satthuguṇaṁ kittetvā bhagavato",
  "atk-s0511a11:54_5": "dhammakathaṁ sutvā punadivase uttarakuruṁ gantvā tato āhāraṁ āharitvā saparivārassa",
  "atk-s0511a11:54_6": "buddhassa mahādānaṁ adāsi. Evaṁ sattāhaṁ mahādānaṁ datvā himavantato anagghaṁ lohitacandanaṁ",
  "atk-s0511a11:54_7": "āharitvā tena lohitacandanena bhagavantaṁ pūjesi. Tadā naṁ dasabalo amaranaraparivuto",
  "atk-s0511a11:54_8": "dhammakathaṁ kathetvā – “anāgate gotamo nāma buddho bhavissatī”ti byākāsi. Tena vuttaṁ –",
  "atk-s0511a11:55": "13.",
  "atk-s0511a11:56": "“Ahaṁ tena samayena, jaṭilo uggatāpano;",
  "atk-s0511a11:57": "Antalikkhacaro āsiṁ, pañcābhiññāsu pāragū.",
  "atk-s0511a11:58": "14.",
  "atk-s0511a11:59": "“Tadāpāhaṁ asamasamaṁ, sasaṅghaṁ saparijjanaṁ;",
  "atk-s0511a11:60": "Annapānena tappetvā, candanenābhipūjayiṁ.",
  "atk-s0511a11:61": "15.",
  "atk-s0511a11:62": "“Sopi maṁ tadā byākāsi, nārado lokanāyako;",
  "atk-s0511a11:63": "Aparimeyyito kappe, buddho loke bhavissati.",
  "atk-s0511a11:64": "16.",
  "atk-s0511a11:65": "“Padhānaṁ padahitvāna…pe… hessāma sammukhā imaṁ.",
  "atk-s0511a11:66": "17.",
  "atk-s0511a11:67": "“Tassāpi vacanaṁ sutvā, bhiyyo hāsetva mānasaṁ;",
  "atk-s0511a11:68": "Adhiṭṭhahiṁ vataṁ uggaṁ, dasapāramipūriyā”ti.",
  "atk-s0511a11:69_0": "Tattha tadāpāhanti tadāpi ahaṁ. Asamasamanti asamā nāma atītā buddhā, tehi asamehi",
  "atk-s0511a11:69_1": "samaṁ tulyaṁ asamasamaṁ. Atha vā asamā visamā, samā avisamā sādhavo, tesu asamasamesu",
  "atk-s0511a11:69_2": "samo “asamasamasamo”ti vattabbe ekassa samasaddassa lopaṁ katvā vuttanti veditabbaṁ,",
  "atk-s0511a11:69_3": "asamāvisamasamanti attho. Saparijjananti saupāsakajanaṁ. “Sopi maṁ tadā naramarūnaṁ,",
  "atk-s0511a11:69_4": "majjhe byākāsi cakkhumā”tipi pāṭho, so uttānatthova. Bhiyyo hāsetva mānasanti uttarimpi",
  "atk-s0511a11:69_5": "hāsetvā tosetvā hadayaṁ. Adhiṭṭhahiṁ vataṁ ugganti uggaṁ vataṁ adhiṭṭhāsiṁ. “Uttariṁ",
  "atk-s0511a11:69_6": "vatamadhiṭṭhāsiṁ, dasapāramipūriyā”tipi pāṭho.",
  "atk-s0511a11:70_0": "Tassa pana bhagavato nāradassa dhaññavatī nāma nagaraṁ ahosi, sudevo nāma khattiyo",
  "atk-s0511a11:70_1": "pitā, anomā nāma mātā, bhaddasālo ca jitamitto ca dve aggasāvakā, vāseṭṭho nāma upaṭṭhāko,",
  "atk-s0511a11:70_2": "uttarā ca phaggunī ca dve aggasāvikā, mahāsoṇarukkho bodhi, sarīraṁ aṭṭhāsītihatthubbedhaṁ",
  "atk-s0511a11:70_3": "ahosi. Tassa sarīrappabhā niccaṁ yojanaṁ pharati, navutivassasahassāni āyu, tassa",
  "atk-s0511a11:70_4": "pana vijitasenā nāma aggamahesī, nanduttarakumāro nāmassa putto ahosi, vijito vijitāvī",
  "atk-s0511a11:70_5": "vijitābhirāmoti tayo pāsādā ahesuṁ. So navavassasahassāni agāraṁ ajjhāvasi. So padasāva",
  "atk-s0511a11:70_6": "mahābhinikkhamanaṁ nikkhamīti. Tena vuttaṁ –",
  "atk-s0511a11:71": "18.",
  "atk-s0511a11:72": "“Nagaraṁ dhaññavatī nāma, sudevo nāma khattiyo;",
  "atk-s0511a11:73": "Anomā nāma janikā, nāradassa mahesino.",
  "atk-s0511a11:74": "23.",
  "atk-s0511a11:75": "“Bhaddasālo jitamitto, ahesuṁ aggasāvakā;",
  "atk-s0511a11:76": "Vāseṭṭho nāmupaṭṭhāko, nāradassa mahesino.",
  "atk-s0511a11:77": "24.",
  "atk-s0511a11:78": "“Uttarā phaggunī ceva, ahesuṁ aggasāvikā;",
  "atk-s0511a11:79": "Bodhi tassa bhagavato, mahāsoṇoti vuccati.",
  "atk-s0511a11:80": "26.",
  "atk-s0511a11:81": "“Aṭṭhāsītiratanāni, accuggato mahāmuni;",
  "atk-s0511a11:82": "Kañcanagghiyasaṅkāso, dasasahassī virocati.",
  "atk-s0511a11:83": "27.",
  "atk-s0511a11:84": "“Tassa byāmappabhā kāyā, niddhāvati disodisaṁ;",
  "atk-s0511a11:85": "Nirantaraṁ divārattiṁ, yojanaṁ pharate sadā.",
  "atk-s0511a11:86": "28.",
  "atk-s0511a11:87": "“Na keci tena samayena, samantā yojane janā;",
  "atk-s0511a11:88": "Ukkāpadīpe ujjālenti, buddharaṁsīhi otthaṭā.",
  "atk-s0511a11:89": "29.",
  "atk-s0511a11:90": "“Navutivassasahassāni, āyu vijjati tāvade;",
  "atk-s0511a11:91": "Tāvatā tiṭṭhamāno so, tāresi janataṁ bahuṁ.",
  "atk-s0511a11:92": "30.",
  "atk-s0511a11:93": "“Yathā uḷūhi gaganaṁ, vicittaṁ upasobhati;",
  "atk-s0511a11:94": "Tatheva sāsanaṁ tassa, arahantehi sobhati.",
  "atk-s0511a11:95": "31.",
  "atk-s0511a11:96": "“Saṁsārasotaṁ taraṇāya, sesake paṭipannake;",
  "atk-s0511a11:97": "Dhammasetuṁ daḷhaṁ katvā, nibbuto so narāsabho.",
  "atk-s0511a11:98": "32.",
  "atk-s0511a11:99": "“Sopi buddho asamasamo, tepi khīṇāsavā atulatejā;",
  "atk-s0511a11:100": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a11:101_0": "Tattha kañcanagghiyasaṅkāsoti vividharatanavicittakañcanamayagghikasadisarūpasobho.",
  "atk-s0511a11:101_1": "Dasasahassī virocatīti tassa pabhāya dasasahassīpi lokadhātu virocati, virājatīti",
  "atk-s0511a11:101_2": "attho. Tamevatthaṁ pakāsento bhagavā “tassa byāmappabhā kāyā, niddhāvati disodisa”nti",
  "atk-s0511a11:101_3": "āha. Tattha byāmappabhā kāyāti byāmappabhā viyāti byāmappabhā, amhākaṁ bhagavato",
  "atk-s0511a11:101_4": "byāmappabhā viyāti attho.",
  "atk-s0511a11:102_0": "Na kecīti ettha na-kāro paṭisedhattho, tassa ujjālenti-saddena sambandho daṭṭhabbo.",
  "atk-s0511a11:102_1": "Ukkāti daṇḍadīpikā. Ukkā vā padīpe vā kecipi janā na ujjālenti na pajjālenti. Kasmāti",
  "atk-s0511a11:102_2": "ce? Buddhasarīrappabhāya obhāsitattā. Buddharaṁsīhīti buddharasmīhi. Otthaṭāti adhigatā.",
  "atk-s0511a11:103_0": "Uḷūhīti tārāhi, yathā tārāhi gaganatalaṁ vicittaṁ sobhati, tatheva tassa sāsanaṁ",
  "atk-s0511a11:103_1": "arahantehi vicittaṁ upasobhatīti attho. Saṁsārasotaṁ taraṇāyāti saṁsārasāgarassa",
  "atk-s0511a11:103_2": "taraṇatthaṁ. Sesake paṭipannaketi arahante ṭhapetvā kalyāṇaputhujjanehi saddhiṁ sese",
  "atk-s0511a11:103_3": "sekkhapuggaleti attho. Dhammasetunti maggasetuṁ, sesapuggale saṁsārato tāretuṁ dhammasetuṁ",
  "atk-s0511a11:103_4": "ṭhapetvā katasabbakicco hutvā parinibbāyīti attho. Sesaṁ heṭṭhā vuttattā sabbattha uttānamevāti.",
  "atk-s0511a11:104": "Nāradabuddhavaṁsavaṇṇanā niṭṭhitā.",
  "atk-s0511a11:105": "Niṭṭhito navamo buddhavaṁso."
}