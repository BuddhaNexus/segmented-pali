{
  "atk-s0403a21:0": "(22) 2. Akkosakavaggo",
  "atk-s0403a21:1": "1. Akkosakasuttavaṇṇanā",
  "atk-s0403a21:2_0": "211. Dutiyassa paṭhame akkosakaparibhāsakoti dasahi akkosavatthūhi akkosako, bhayadassanena",
  "atk-s0403a21:2_1": "paribhāsako. Chinnaparipanthoti lokuttaraparipanthassa chinnattā chinnaparipantho.",
  "atk-s0403a21:2_2": "Rogātaṅkanti rogoyeva kicchajīvikāyāvahanato rogātaṅko nāma.",
  "atk-s0403a21:3": "2. Bhaṇḍanakārakasuttavaṇṇanā",
  "atk-s0403a21:4": "212. Dutiye adhikaraṇakārakoti catunnaṁ adhikaraṇānaṁ aññatarassa kārako. Anadhigatanti pubbe appattavisesaṁ.",
  "atk-s0403a21:5": "3. Sīlasuttavaṇṇanā",
  "atk-s0403a21:6_0": "213. Tatiye dussīloti asīlo nissīlo. Sīlavipannoti vipannasīlo bhinnasaṁvaro. Pamādādhikaraṇanti",
  "atk-s0403a21:6_1": "pamādakāraṇā. Idañca suttaṁ gahaṭṭhānaṁ vasena āgataṁ, pabbajitānampi pana labbhateva.",
  "atk-s0403a21:6_2": "Gahaṭṭho hi yena yena sippaṭṭhānena jīvikaṁ kappeti, yadi kasiyā, yadi vaṇijjāya,",
  "atk-s0403a21:6_3": "pāṇātipātādivasena pamatto taṁ taṁ yathākālaṁ sampādetuṁ na sakkoti, athassa mūlaṁ",
  "atk-s0403a21:6_4": "vinassati. Māghātakālepi pāṇātipātaṁ adinnādānādīni ca karonto daṇḍavasena mahatiṁ",
  "atk-s0403a21:6_5": "bhogajāniṁ nigacchati. Pabbajito dussīlo pamādakāraṇā sīlato buddhavacanato jhānato",
  "atk-s0403a21:6_6": "sattaariyadhanato ca jāniṁ nigacchati. Gahaṭṭhassa “asuko asukakule jāto dussīlo",
  "atk-s0403a21:6_7": "pāpadhammo pariccattaidhalokaparaloko salākabhattamattampi na detī”ti catuparisamajjhe",
  "atk-s0403a21:6_8": "pāpako kittisaddo abbhuggacchati. Pabbajitassa “asuko nāsakkhi sīlaṁ rakkhituṁ buddhavacanaṁ",
  "atk-s0403a21:6_9": "gahetuṁ, vejjakammādīhi jīvati, chahi agāravehi samannāgato”ti evaṁ abbhuggacchati.",
  "atk-s0403a21:7_0": "Avisāradoti gahaṭṭho tāva “avassaṁ bahūnaṁ sannipātaṭṭhāne koci mama kammaṁ jānissati,",
  "atk-s0403a21:7_1": "atha maṁ niggaṇhissanti vā, rājakulassa vā dassantī”ti sabhayo upasaṅkamati. Maṅkubhūto",
  "atk-s0403a21:7_2": "ca patitakkhandho adhomukho aṅguṭṭhakena bhūmiṁ kasanto nisīdati, visārado hutvā",
  "atk-s0403a21:7_3": "kathetuṁ na sakkoti. Pabbajitopi “bahū bhikkhū sannipatitā, avassaṁ koci mama kammaṁ",
  "atk-s0403a21:7_4": "jānissati, atha me uposathampi pavāraṇampi ṭhapetvā sāmaññā cāvetvā nikkaḍḍhissantī”ti",
  "atk-s0403a21:7_5": "sabhayo upasaṅkamati, visārado hutvā kathetuṁ na sakkoti. Ekacco pana dussīlopi dappito",
  "atk-s0403a21:7_6": "viya carati, sopi ajjhāsayena maṅku hotiyeva.",
  "atk-s0403a21:8_0": "Sammūḷho kālaṁ karotīti tassa hi maraṇamañce nipannassa dussīlakammaṁ samādāya vattitaṭṭhānaṁ",
  "atk-s0403a21:8_1": "āpāthaṁ āgacchati. So ummīletvā idhalokaṁ passati, nimmīletvā paralokaṁ. Tassa cattāro",
  "atk-s0403a21:8_2": "apāyā upaṭṭhahanti, sattisatena sīse pahariyamāno viya hoti. So “vāretha vārethā”ti",
  "atk-s0403a21:8_3": "viravanto marati. Tena vuttaṁ – “sammūḷho kālaṁ karotī”ti. Pañcamapadaṁ uttānameva.",
  "atk-s0403a21:8_4": "Ānisaṁsakathā vuttavipariyāyena veditabbā.",
  "atk-s0403a21:9": "4. Bahubhāṇisuttavaṇṇanā",
  "atk-s0403a21:10": "214. Catutthe bahubhāṇisminti paññāya aparicchinditvā bahuṁ bhaṇante. Mantabhāṇisminti mantā vuccati paññā, tāya paricchinditvā bhaṇante.",
  "atk-s0403a21:11": "5. Paṭhamaakkhantisuttavaṇṇanā",
  "atk-s0403a21:12": "215. Pañcame verabahuloti puggalaverenapi akusalaverenapi bahuvero. Vajjabahuloti dosabahulo.",
  "atk-s0403a21:13": "6. Dutiyaakkhantisuttavaṇṇanā",
  "atk-s0403a21:14": "216. Chaṭṭhe luddoti dāruṇo kakkhaḷo. Vippaṭisārīti maṅkubhāvena samannāgato.",
  "atk-s0403a21:15": "7.Paṭhamaapāsādikasuttavaṇṇanā",
  "atk-s0403a21:16": "217. Sattame apāsādiketi apāsādikehi kāyakammādīhi samannāgate. Pāsādiketi pasādāvahe parisuddhasamācāre. Aṭṭhamanavamāni uttānatthāneva.",
  "atk-s0403a21:17": "10. Madhurāsuttavaṇṇanā",
  "atk-s0403a21:18_0": "220. Dasame pañcime, bhikkhave, ādīnavā madhurāyanti ekaṁ samayaṁ bhagavā bhikkhusaṅghaparivuto",
  "atk-s0403a21:18_1": "cārikaṁ caramāno madhurānagaraṁ sampāpuṇitvā antonagaraṁ pavisituṁ ārabhi. Athekā",
  "atk-s0403a21:18_2": "micchādiṭṭhikā yakkhinī acelā hutvā dve hatthe pasāretvā jivhaṁ nillāletvā dasabalassa",
  "atk-s0403a21:18_3": "purato aṭṭhāsi. Satthā antonagaraṁ appavisitvā tatova nikkhamitvā vihāraṁ agamāsi.",
  "atk-s0403a21:18_4": "Mahājano khādanīyabhojanīyañceva sakkārasammānañca ādāya vihāraṁ gantvā buddhappamukhassa",
  "atk-s0403a21:18_5": "bhikkhusaṅghassa dānaṁ adāsi. Satthā tassa nagarassa niggaṇhanatthāya imaṁ suttaṁ",
  "atk-s0403a21:18_6": "ārabhi. Tattha visamāti na samatalā. Bahurajāti vātapaharaṇakāle uddhatena rajakkhandhena",
  "atk-s0403a21:18_7": "pariyonaddhā viya hoti. Sesaṁ sabbattha uttānamevāti.",
  "atk-s0403a21:19": "Akkosakavaggo dutiyo."
}