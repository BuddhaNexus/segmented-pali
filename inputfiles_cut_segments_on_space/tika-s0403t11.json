{
  "tika-s0403t11:0": "(12) 2. Andhakavindavaggo",
  "tika-s0403t11:1": "1-4. Kulūpakasuttādivaṇṇanā",
  "tika-s0403t11:2_0": "111-114. Dutiyassa paṭhame asanthavesu kulesu vissāso etassāti asanthavavissāsī.",
  "tika-s0403t11:2_1": "Anissaro hutvā vikappeti saṁvidahati sīlenāti anissaravikappī. Vissaṭṭhāni visuṁ",
  "tika-s0403t11:2_2": "khittāni bhedena avatthitāni kulāni ghaṭanatthāya upasevati sīlenāti vissaṭṭhupasevī.",
  "tika-s0403t11:2_3": "Dutiyādīni uttānatthāneva.",
  "tika-s0403t11:3": "Kulūpakasuttādivaṇṇanā niṭṭhitā.",
  "tika-s0403t11:4": "5-13. Maccharinīsuttādivaṇṇanā",
  "tika-s0403t11:5_0": "115-123. Pañcame āvāsamacchariyādīni pañca idha bhikkhuniyā vasena āgatāni, bhikkhussa",
  "tika-s0403t11:5_1": "vasenapi tāni veditabbāni. Āvāsamacchariyena hi samannāgato bhikkhu āgantukaṁ disvā",
  "tika-s0403t11:5_2": "“ettha cetiyassa vā saṅghassa vā parikkhāro ṭhapito”tiādīni vatvā saṅghikaāvāsaṁ",
  "tika-s0403t11:5_3": "na deti. Kulamacchariyena samannāgato bhikkhu tehi tehi kāraṇehi ādīnavaṁ dassetvā",
  "tika-s0403t11:5_4": "attano upaṭṭhāke kule aññesaṁ pavesampi nivāreti. Lābhamacchariyena samannāgato saṅghikampi",
  "tika-s0403t11:5_5": "lābhaṁ maccharāyanto yathā aññe na labhanti, evaṁ karoti attanā visamanissitatāya",
  "tika-s0403t11:5_6": "balavanissitatāya ca. Vaṇṇamacchariyena samannāgato attano vaṇṇaṁ vaṇṇeti, paresaṁ",
  "tika-s0403t11:5_7": "vaṇṇe “kiṁ vaṇṇo eso”ti taṁ taṁ dosaṁ vadati. Vaṇṇoti cettha sarīravaṇṇopi, guṇavaṇṇopi veditabbo.",
  "tika-s0403t11:6_0": "Dhammamacchariyena samannāgato – “imaṁ dhammaṁ pariyāpuṇitvā eso maṁ abhibhavissatī”ti",
  "tika-s0403t11:6_1": "aññassa na deti. Yo pana – “ayaṁ imaṁ dhammaṁ uggahetvā aññathā atthaṁ viparivattetvā",
  "tika-s0403t11:6_2": "nāsessatī”ti dhammanuggahena vā – “ayaṁ imaṁ dhammaṁ uggahetvā uddhato unnaḷo avūpasantacitto",
  "tika-s0403t11:6_3": "apuññaṁ pasavissatī”ti puggalānuggahena vā na deti, na taṁ macchariyaṁ. Dhammoti",
  "tika-s0403t11:6_4": "cettha pariyattidhammo adhippeto. Paṭivedhadhammo hi ariyānaṁyeva hoti, te ca naṁ",
  "tika-s0403t11:6_5": "na maccharāyanti macchariyassa sabbaso pahīnattāti tassa asambhavo eva. Tattha āvāsamacchariyena",
  "tika-s0403t11:6_6": "lohagehe paccati, yakkho vā peto vā hutvā tasseva āvāsassa saṅkāraṁ sīsena ukkhipitvā",
  "tika-s0403t11:6_7": "carati. Kulamacchariyena appabhogo hoti. Lābhamacchariyena gūthaniraye nibbattati,",
  "tika-s0403t11:6_8": "saṅghassa vā gaṇassa vā lābhaṁ maccharāyitvā puggalikaparibhogena vā paribhuñjitvā",
  "tika-s0403t11:6_9": "yakkho vā peto vā mahāajagaro vā hutvā nibbattati. Vaṇṇamacchariyena bhavesu nibbattassa",
  "tika-s0403t11:6_10": "vaṇṇo nāma na hoti. Dhammamacchariyena kukkuḷaniraye nibbattati. Chaṭṭhādīni uttānatthāneva.",
  "tika-s0403t11:7": "Maccharinīsuttādivaṇṇanā niṭṭhitā.",
  "tika-s0403t11:8": "Andhakavindavaggavaṇṇanā niṭṭhitā."
}