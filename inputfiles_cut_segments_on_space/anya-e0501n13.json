{
  "anya-e0501n13:0": "14. Vipākapaccayo",
  "anya-e0501n13:1_0": "Chattiṁsavidhā vipākabhūtā sahajātacittacetasikā dhammā vipāka paccayo. Teyeva aññamaññañca",
  "anya-e0501n13:1_1": "paṭisandhikkhaṇe kammajarūpāni ca pavattikkhaṇe vipāka cittajātāni cittajarūpāni",
  "anya-e0501n13:1_2": "ca vipākapaccayuppannā.",
  "anya-e0501n13:2_0": "Kenaṭṭhena vipākoti. Vipaccanaṭṭhena vipāko. Vipaccanaṁ nāma mudutaruṇabhāvaṁ atikkamma",
  "anya-e0501n13:2_1": "vipakkabhāvaṁ āpajjanaṁ. Kassa pana dhammassa mudutaruṇabhāvo, kassa vipakkabhāvoti.",
  "anya-e0501n13:2_2": "Nānākkhaṇikakammapaccaya saṅkhātassa atītakammassa mudutaruṇabhāvo, tasseva kammassa vipakkabhāvo.",
  "anya-e0501n13:3": "Tattha ekassa kammassa catasso avatthāyo honti cetanā vatthā kammāvatthā nimittāvatthā vipākāvatthāti.",
  "anya-e0501n13:4": "Tattha tāya cetanāya niruddhāyapi tassā kiriyā viseso na nirujjhati, taṁ cittasantānaṁ anugacchatiyeva. Ayaṁ kammāvatthā nāma.",
  "anya-e0501n13:5_0": "Nimittāvatthāti taṁ kammaṁ yadā vipaccituṁ okāsaṁ labhati, tadā maraṇāsannakāle tassa",
  "anya-e0501n13:5_1": "puggalassa tameva kammaṁ vā paccupaṭṭhāti, so puggalo tadā dānaṁ dento viya sīlaṁ",
  "anya-e0501n13:5_2": "rakkhanto viya pāṇaghātaṁ vā karonto viya hoti. Kammanimittaṁ vā paccupaṭṭhāti, dāna",
  "anya-e0501n13:5_3": "vatthuādikaṁ vā satthādikaṁ vā aññaṁ vāpi pubbe tassa kammassa upakaraṇabhūtaṁ ārammaṇaṁ",
  "anya-e0501n13:5_4": "tadā tassa puggalassa hatthagataṁ viya hoti. Gatinimittaṁ vā paccupaṭṭhāti, dibbavimānādikaṁ",
  "anya-e0501n13:5_5": "vā nirayaggijālādikaṁ vā uppajjamānabhave upalabhitabbaṁ vā anubhavitabbaṁ vā ārammaṇaṁ",
  "anya-e0501n13:5_6": "tadā dissamānaṁ hoti. Ayaṁ nimittā vatthā nāma.",
  "anya-e0501n13:6_0": "Vipākāvatthāti sace so puggalo tathā paccupaṭṭhitaṁ taṁ kammaṁ vā kammanimittaṁ vā",
  "anya-e0501n13:6_1": "gatinimittaṁ vā ekaṁ ārammaṇaṁ amuñcamāno marati, tadā taṁ kammaṁ tasmiṁbhave vipaccati,",
  "anya-e0501n13:6_2": "taṁ kammaṁ tasmiṁbhave eko attabhāvo hutvā pātubhavati . Tattha purimāsu tīsu avatthāsu",
  "anya-e0501n13:6_3": "taṁ kammaṁ mudutaruṇabhūtaṁ hoti, pacchimaṁ pana vipākāvatthaṁ patvā vipakkabhūtaṁ",
  "anya-e0501n13:6_4": "hoti. Tena vuttaṁ vipaccanaṁ nāma mudutaruṇabhāvaṁ atikkamma vipakkabhāvaṁ āpajjananti.",
  "anya-e0501n13:6_5": "Evaṁ vipakkabhāvaṁ āpanno citta cetasikadhammasamūho vipāko nāma.",
  "anya-e0501n13:7_0": "Tattha yathā ambapphalāni nāma yadā vipakkabhāvaṁ āpajjanti, tadā sabbaso siniddharūpāni",
  "anya-e0501n13:7_1": "honti. Evamevaṁ vipākadhammā nāma nirussāhā nibyāpārā hutvā sabbaso santarūpā honti.",
  "anya-e0501n13:7_2": "Tesaṁ santarūpattāyeva bhavaṅgacittānaṁ ārammaṇaṁ avibhūtaṁ hoti, bhavaṅgato vuṭṭhānakāle",
  "anya-e0501n13:7_3": "taṁ ārammaṇaṁ na jānāti. Tathāhi rattiyaṁ niddāyantassa purimabhave maraṇāsannakāle",
  "anya-e0501n13:7_4": "yathāgahitaṁ kammādikaṁ ārammaṇaṁ ārabbha bhavaṅgasotaṁ pavattamānaṁpi tassa bhavaṅgasotassa",
  "anya-e0501n13:7_5": "taṁ ārammaṇaṁ ārabbha idaṁ nāma me purimabhave ārammaṇaṁ diṭṭhanti kassaci jānanavīthicittassa",
  "anya-e0501n13:7_6": "uppattiyā paccayo na hoti. So puggalo niddāyanakālepi uṭṭhānakālepi purimabhavasiddhaṁ",
  "anya-e0501n13:7_7": "taṁ nimittaṁ na jānāti. Evaṁ nirussāhanibyāpārasantarūpa bhāvena upakārakatā vipākapaccayatā",
  "anya-e0501n13:7_8": "nāmāti. Vipāka paccayadīpanā niṭṭhitā."
}