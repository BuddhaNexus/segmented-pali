{
  "tha-ap403:0.1": "Therāpadāna ",
  "tha-ap403:0.2": "Metteyyavagga ",
  "tha-ap403:0.3": "1. Tissametteyyattheraapadāna ",
  "tha-ap403:1.1": "“Pabbhārakūṭaṁ nissāya, ",
  "tha-ap403:1.2": "sobhito nāma tāpaso; ",
  "tha-ap403:1.3": "Pavattaphalaṁ bhuñjitvā, ",
  "tha-ap403:1.4": "vasati pabbatantare. ",
  "tha-ap403:2.1": "Aggiṁ dāruṁ āharitvā, ",
  "tha-ap403:2.2": "ujjālesiṁ ahaṁ tadā; ",
  "tha-ap403:2.3": "Uttamatthaṁ gavesanto, ",
  "tha-ap403:2.4": "brahmalokūpapattiyā. ",
  "tha-ap403:3.1": "Padumuttaro lokavidū, ",
  "tha-ap403:3.2": "āhutīnaṁ paṭiggaho; ",
  "tha-ap403:3.3": "Mamuddharitukāmo so, ",
  "tha-ap403:3.4": "āgacchi mama santike. ",
  "tha-ap403:4.1": "‘Kiṁ karosi mahāpuñña, ",
  "tha-ap403:4.2": "dehi me aggidārukaṁ; ",
  "tha-ap403:4.3": "Ahamaggiṁ paricare, ",
  "tha-ap403:4.4": "tato me suddhi hohiti’. ",
  "tha-ap403:5.1": "‘Subhaddako tvaṁ manuje, ",
  "tha-ap403:5.2": "devate tvaṁ pajānasi; ",
  "tha-ap403:5.3": "Tuvaṁ aggiṁ paricara, ",
  "tha-ap403:5.4": "handa te aggidārukaṁ’. ",
  "tha-ap403:6.1": "Tato kaṭṭhaṁ gahetvāna, ",
  "tha-ap403:6.2": "aggiṁ ujjālayī jino; ",
  "tha-ap403:6.3": "Na tattha kaṭṭhaṁ pajjhāyi, ",
  "tha-ap403:6.4": "pāṭiheraṁ mahesino. ",
  "tha-ap403:7.1": "‘Na te aggi pajjalati, ",
  "tha-ap403:7.2": "āhutī te na vijjati; ",
  "tha-ap403:7.3": "Niratthakaṁ vataṁ tuyhaṁ, ",
  "tha-ap403:7.4": "aggiṁ paricarassu me’. ",
  "tha-ap403:8.1": "‘Kīdiso so mahāvīra, ",
  "tha-ap403:8.2": "aggi tava pavuccati; ",
  "tha-ap403:8.3": "Mayhampi kathayassetaṁ, ",
  "tha-ap403:8.4": "ubho paricarāmase’. ",
  "tha-ap403:9.1": "‘Hetudhammanirodhāya, ",
  "tha-ap403:9.2": "kilesasamaṇāya ca; ",
  "tha-ap403:9.3": "Issāmacchariyaṁ hitvā, ",
  "tha-ap403:9.4": "tayo ete mamāhutī’. ",
  "tha-ap403:10.1": "‘Kīdiso tvaṁ mahāvīra, ",
  "tha-ap403:10.2": "kathaṁ gottosi mārisa; ",
  "tha-ap403:10.3": "Ācārapaṭipatti te, ",
  "tha-ap403:10.4": "bāḷhaṁ kho mama ruccati’. ",
  "tha-ap403:11.1": "‘Khattiyamhi kule jāto, ",
  "tha-ap403:11.2": "abhiññāpāramiṁ gato; ",
  "tha-ap403:11.3": "Sabbāsavaparikkhīṇo, ",
  "tha-ap403:11.4": "natthi dāni punabbhavo’. ",
  "tha-ap403:12.1": "‘Yadi buddhosi sabbaññū, ",
  "tha-ap403:12.2": "pabhaṅkara tamonuda; ",
  "tha-ap403:12.3": "Namassissāmi taṁ deva, ",
  "tha-ap403:12.4": "dukkhassantakaro tuvaṁ’. ",
  "tha-ap403:13.1": "Pattharitvājinacammaṁ, ",
  "tha-ap403:13.2": "nisīdanamadāsahaṁ; ",
  "tha-ap403:13.3": "Nisīda nātha sabbaññu, ",
  "tha-ap403:13.4": "upaṭṭhissāmahaṁ tuvaṁ. ",
  "tha-ap403:14.1": "Nisīdi bhagavā tattha, ",
  "tha-ap403:14.2": "ajinamhi suvitthate; ",
  "tha-ap403:14.3": "Nimantayitvā sambuddhaṁ, ",
  "tha-ap403:14.4": "pabbataṁ agamāsahaṁ. ",
  "tha-ap403:15.1": "Khāribhārañca pūretvā, ",
  "tha-ap403:15.2": "tindukaphalamāhariṁ; ",
  "tha-ap403:15.3": "Madhunā yojayitvāna, ",
  "tha-ap403:15.4": "phalaṁ buddhassadāsahaṁ. ",
  "tha-ap403:16.1": "Mama nijjhāyamānassa, ",
  "tha-ap403:16.2": "paribhuñji tadā jino; ",
  "tha-ap403:16.3": "Tattha cittaṁ pasādesiṁ, ",
  "tha-ap403:16.4": "pekkhanto lokanāyakaṁ. ",
  "tha-ap403:17.1": "Padumuttaro lokavidū, ",
  "tha-ap403:17.2": "āhutīnaṁ paṭiggaho; ",
  "tha-ap403:17.3": "Mamassame nisīditvā, ",
  "tha-ap403:17.4": "imā gāthā abhāsatha. ",
  "tha-ap403:18.1": "‘Yo maṁ phalena tappesi, ",
  "tha-ap403:18.2": "pasanno sehi pāṇibhi; ",
  "tha-ap403:18.3": "Tamahaṁ kittayissāmi, ",
  "tha-ap403:18.4": "suṇātha mama bhāsato. ",
  "tha-ap403:19.1": "Pañcavīsatikkhattuṁ so, ",
  "tha-ap403:19.2": "devarajjaṁ karissati; ",
  "tha-ap403:19.3": "Sahassakkhattuṁ rājā ca, ",
  "tha-ap403:19.4": "cakkavattī bhavissati. ",
  "tha-ap403:20.1": "Tassa saṅkappamaññāya, ",
  "tha-ap403:20.2": "pubbakammasamaṅgino; ",
  "tha-ap403:20.3": "Annaṁ pānañca vatthañca, ",
  "tha-ap403:20.4": "sayanañca mahārahaṁ. ",
  "tha-ap403:21.1": "Puññakammena saṁyuttā, ",
  "tha-ap403:21.2": "nibbattissanti tāvade; ",
  "tha-ap403:21.3": "Sadā pamudito cāyaṁ, ",
  "tha-ap403:21.4": "bhavissati anāmayo. ",
  "tha-ap403:22.1": "Upapajjati yaṁ yoniṁ, ",
  "tha-ap403:22.2": "devattaṁ atha mānusaṁ; ",
  "tha-ap403:22.3": "Sabbattha sukhito hutvā, ",
  "tha-ap403:22.4": "manussattaṁ gamissati. ",
  "tha-ap403:23.1": "Ajjhāyako mantadharo, ",
  "tha-ap403:23.2": "tiṇṇaṁ vedāna pāragū; ",
  "tha-ap403:23.3": "Sambuddhaṁ upagantvāna, ",
  "tha-ap403:23.4": "arahā so bhavissati’. ",
  "tha-ap403:24.1": "Yato sarāmi attānaṁ, ",
  "tha-ap403:24.2": "yato pattosmi viññutaṁ; ",
  "tha-ap403:24.3": "Bhoge me ūnatā natthi, ",
  "tha-ap403:24.4": "phaladānassidaṁ phalaṁ. ",
  "tha-ap403:25.1": "Varadhammamanuppatto, ",
  "tha-ap403:25.2": "rāgadose samūhaniṁ; ",
  "tha-ap403:25.3": "Sabbāsavaparikkhīṇo, ",
  "tha-ap403:25.4": "natthi dāni punabbhavo. ",
  "tha-ap403:26.1": "Kilesā jhāpitā mayhaṁ, ",
  "tha-ap403:26.2": "bhavā sabbe samūhatā; ",
  "tha-ap403:26.3": "Nāgova bandhanaṁ chetvā, ",
  "tha-ap403:26.4": "viharāmi anāsavo. ",
  "tha-ap403:27.1": "Svāgataṁ vata me āsi, ",
  "tha-ap403:27.2": "mama buddhassa santike; ",
  "tha-ap403:27.3": "Tisso vijjā anuppattā, ",
  "tha-ap403:27.4": "kataṁ buddhassa sāsanaṁ. ",
  "tha-ap403:28.1": "Paṭisambhidā catasso, ",
  "tha-ap403:28.2": "vimokkhāpi ca aṭṭhime; ",
  "tha-ap403:28.3": "Chaḷabhiññā sacchikatā, ",
  "tha-ap403:28.4": "kataṁ buddhassa sāsanaṁ”. ",
  "tha-ap403:29.1": "Itthaṁ sudaṁ āyasmā tissametteyyo thero imā gāthāyo abhāsitthāti. ",
  "tha-ap403:30.1": "Tissametteyyattherassāpadānaṁ paṭhamaṁ. "
}