{
  "tika-vin08t15:0": "15. Bhūtagāmavinicchayakathā",
  "tika-vin08t15:1_0": "75. Evaṁ pathavivinicchayaṁ kathetvā idāni bhūtagāmavinicchayaṁ kathetuṁ ‘‘bhūtagāmo’’tiādimāha.",
  "tika-vin08t15:1_1": "Tattha bhavanti ahuvuñcāti bhūtā, jāyanti vaḍḍhanti jātā vaḍḍhitā cāti attho. Gāmoti",
  "tika-vin08t15:1_2": "rāsi, bhūtānaṁ gāmoti bhūtagāmo, bhūtā eva vā gāmo bhūtagāmo, patiṭṭhitaharitatiṇarukkhādīnametaṁ",
  "tika-vin08t15:1_3": "adhivacanaṁ. Tattha ‘‘bhavantī’’ti imassa vivaraṇaṁ ‘‘jāyanti vaḍḍhantī’’ti , ‘‘ahuvu’’nti",
  "tika-vin08t15:1_4": "imassa ‘‘jātā vaḍḍhitā’’ti. Evaṁ bhūta-saddo paccuppannātītavisayo hoti. Tenāha vimativinodaniyaṁ",
  "tika-vin08t15:1_5": "(vi. vi. ṭī. pācittiya 2.90) ‘‘bhavantīti vaḍḍhanti, ahuvunti babhuvū’’ti. Idāni",
  "tika-vin08t15:1_6": "taṁ bhūtagāmaṁ dassento ‘‘bhūtagāmoti pañcahi bījehi jātānaṁ rukkhalatādīnametaṁ",
  "tika-vin08t15:1_7": "adhivacana’’nti āha. Latādīnanti ādi-saddena osadhigacchādayo veditabbā.",
  "tika-vin08t15:2_0": "Idāni tāni bījāni sarūpato dassento ‘‘tatrimāni pañca bījānī’’tiādimāha. Tattha mūlameva",
  "tika-vin08t15:2_1": "bījaṁ mūlabījaṁ. Evaṁ sesesupi. Atha vā mūlaṁ bījaṁ etassāti mūlabījaṁ, mūlabījato",
  "tika-vin08t15:2_2": "vā nibbattaṁ mūlabījaṁ. Evaṁ sesesupi. Tattha paṭhamena viggahena bījagāmo eva labbhati,",
  "tika-vin08t15:2_3": "dutiyatatiyehi bhūtagāmo. Idāni te bhūtagāme sarūpato dassento ‘‘tattha mūlabījaṁ",
  "tika-vin08t15:2_4": "nāmā’’tyādimāha. Tattha tesu pañcasu mūlabījādīsu haliddi…pe… bhaddamuttakaṁ mūlabījaṁ",
  "tika-vin08t15:2_5": "nāma. Na kevalaṁ imāniyeva mūlabījāni, atha kho ito aññānipi yāni vā pana bhūtagāmajātāni",
  "tika-vin08t15:2_6": "atthi santi, mūle jāyanti, mūle sañjāyanti, etaṁ bhūtagāmajātaṁ mūlabījaṁ nāma hotīti",
  "tika-vin08t15:2_7": "yojanā. Sesesupi eseva nayo. Vuttañhi aṭṭhakathāyaṁ (pāci. aṭṭha. 91) ‘‘idāni taṁ",
  "tika-vin08t15:2_8": "bhūtagāmaṁ vibhajitvā dassento ‘bhūtagāmo nāma pañca bījajātānī’tiādimāhā’’ti. Tattha",
  "tika-vin08t15:2_9": "bhūtagāmo nāmāti bhūtagāmaṁ uddharitvā yasmiṁ sati bhūtagāmo hoti, taṁ dassetuṁ ‘‘pañca",
  "tika-vin08t15:2_10": "bījajātānīti āhā’’ti aṭṭhakathāsu vuttaṁ. Evaṁ santepi ‘‘yāni vā panaññānipi atthi,",
  "tika-vin08t15:2_11": "mūle jāyantī’’tiādīni na samenti. Na hi mūlabījādīni mūlādīsu jāyanti. Mūlādīsu jāyamānāni",
  "tika-vin08t15:2_12": "pana tāni bījajātāni, tasmā evamatthavaṇṇanā veditabbā – bhūtagāmo nāmāti vibhajitabbapadaṁ.",
  "tika-vin08t15:2_13": "Pañcāti tassa vibhāgaparicchedo. Bījajātānīti paricchinnadhammanidassanaṁ, yato bījehi",
  "tika-vin08t15:2_14": "jātāni bījajātāni, rukkhādīnaṁ etaṁ adhivacananti ca. Yathā ‘‘sālīnaṁ cepi odanaṁ",
  "tika-vin08t15:2_15": "bhuñjatī’’tiādīsu (ma. ni. 1.76) sālitaṇḍulānaṁ odano sāliodanoti vuccati, evaṁ bījato",
  "tika-vin08t15:2_16": "sambhūto bhūtagāmo ‘‘bīja’’nti vuttoti veditabboti ca.",
  "tika-vin08t15:3_0": "Phaḷubījanti pabbabījaṁ. Paccayantarasamavāye sadisaphaluppattiyā visesakāraṇabhāvato",
  "tika-vin08t15:3_1": "viruhaṇasamatthe sāraphale niruḷho bīja-saddo tadatthasaṁsiddhiyā mūlādīsupi kesuci",
  "tika-vin08t15:3_2": "pavattatīti mūlādito nivattanatthaṁ ekena bījasaddena visesetvā vuttaṁ ‘‘bīja’’nti",
  "tika-vin08t15:3_3": "‘‘rūparūpaṁ, dukkhadukkha’’nti ca yathā. Niddese ‘‘yāni vā panaññānipi atthi, mūle",
  "tika-vin08t15:3_4": "jāyanti mūle sañjāyantī’’ti ettha bījato nibbattena bījaṁ dassitaṁ, tasmā evamettha",
  "tika-vin08t15:3_5": "attho daṭṭhabbo – yāni vā panaññānipi atthi, āluvakaserukamalanīluppalapuṇḍarīkakuvalayakundapāṭalimūlādibhede",
  "tika-vin08t15:3_6": "mūle gacchavallirukkhādīni jāyanti sañjāyanti, tāni, yamhi mūle jāyanti ceva sañjāyanti",
  "tika-vin08t15:3_7": "ca, tañca pāḷiyaṁ (pāci. 91) vuttahaliddādi ca, sabbampi etaṁ mūlabījaṁ nāma, etena",
  "tika-vin08t15:3_8": "kāriyopacārena kāraṇaṁ dassitanti dasseti. Esa nayo khandhabījādīsu. Yevāpanakakhandhabījesu",
  "tika-vin08t15:3_9": "panettha ambāṭakaindasālanuhipālibhaddakakaṇikārādīni khandhabījāni . Ambilāvallicaturassavallikaṇaverādīni",
  "tika-vin08t15:3_10": "phaḷubījāni. Makacimallikāsumanajayasumanādīni aggabījāni. Ambajambupanasaṭṭhiādīni",
  "tika-vin08t15:3_11": "bījabījānīti daṭṭhabbāni. Bhūtagāme bhūtagāmasaññī chindati vā chedāpeti vāti satthakāni",
  "tika-vin08t15:3_12": "gahetvā sayaṁ vā chindati, aññena vā chedāpeti. Bhindati vā bhedāpeti vāti pāsāṇādīni",
  "tika-vin08t15:3_13": "gahetvā sayaṁ vā bhindati, aññena vā bhedāpeti. Pacati vā pacāpeti vāti aggiṁ upasaṁharitvā",
  "tika-vin08t15:3_14": "sayaṁ vā pacati, aññena vā pacāpeti, pācittiyaṁ hotīti sambandho. Tattha āpattibhedaṁ",
  "tika-vin08t15:3_15": "dassento ‘‘bhūtagāmañhī’’tiādimāha. Tattha bhūtagāmaparimocitanti bhūtagāmato viyojitaṁ.",
  "tika-vin08t15:4_0": "76.Sañcicca ukkhipituṁ na vaṭṭatīti ettha ‘‘sañciccā’’ti vuttattā sarīre laggabhāvaṁ",
  "tika-vin08t15:4_1": "ñatvāpi uṭṭhahati, ‘‘taṁ uddharissāmī’’ti saññāya abhāvato vaṭṭati. Anantakaggahaṇena",
  "tika-vin08t15:4_2": "sāsapamattikā gahitā. Nāmañhetaṁ tassā sevālajātiyā. Mūlapaṇṇānaṁ abhāvena ‘‘asampuṇṇabhūtagāmo",
  "tika-vin08t15:4_3": "nāmā’’ti vuttaṁ. Abhūtagāmamūlattāti ettha bhūtagāmo mūlaṁ kāraṇaṁ etassāti bhūtagāmamūlo,",
  "tika-vin08t15:4_4": "bhūtagāmassa vā mūlaṁ kāraṇanti bhūtagāmamūlaṁ. Bījagāmo hi nāma bhūtagāmato sambhavati,",
  "tika-vin08t15:4_5": "bhūtagāmassa ca kāraṇaṁ hoti. Ayaṁ pana tādiso na hotīti ‘‘abhūtagāmamūlattā’’ti vuttaṁ.",
  "tika-vin08t15:5_0": "Kiñcāpi hi tālanāḷikerādīnaṁ khāṇu uddhaṁ avaḍḍhanato bhūtagāmassa kāraṇaṁ na hoti,",
  "tika-vin08t15:5_1": "tathāpi bhūtagāmasaṅkhyūpagatanibbattapaṇṇamūlabījato sambhūtattā bhūtagāmato uppanno",
  "tika-vin08t15:5_2": "nāma hotīti bījagāmena saṅgahaṁ gacchati. So bījagāmena saṅgahitoti avaḍḍhamānepi",
  "tika-vin08t15:5_3": "bhūtagāmamūlattā vuttaṁ.",
  "tika-vin08t15:6_0": "‘‘Aṅkure harite’’ti vatvā tamevatthaṁ vibhāveti ‘‘nīlavaṇṇe jāte’’ti, nīlapaṇṇassa",
  "tika-vin08t15:6_1": "vaṇṇasadise paṇṇe jāteti attho, ‘‘nīlavaṇṇe jāte’’ti vā pāṭho gahetabbo. Amūlakabhūtagāme",
  "tika-vin08t15:6_2": "saṅgahaṁ gacchatīti idaṁ nāḷikerassa āveṇikaṁ katvā vadati. ‘‘Pānīyaghaṭādīnaṁ bahi",
  "tika-vin08t15:6_3": "sevālo udake aṭṭhitattā bījagāmānulomattā ca dukkaṭavatthū’’ti vadanti. Kaṇṇakampi",
  "tika-vin08t15:6_4": "abbohārikamevāti nīlavaṇṇampi abbohārikameva.",
  "tika-vin08t15:7_0": "77.Seleyyakaṁ nāma silāya sambhūtā ekā gandhajāti. Pupphitakālato paṭṭhāyāti vikasitakālato",
  "tika-vin08t15:7_1": "pabhuti. Ahicchattakaṁ gaṇhantoti vikasitaṁ gaṇhanto. Makuḷaṁ pana rukkhattacaṁ akopentenapi",
  "tika-vin08t15:7_2": "gahetuṁ na vaṭṭati. ‘‘Rukkhattacaṁ vikopetīti vuttattā rukkhe jātaṁ yaṁ kiñci ahicchattakaṁ",
  "tika-vin08t15:7_3": "rukkhattacaṁ avikopetvā matthakato chinditvā gahetuṁ vaṭṭatī’’ti vadanti, tadayuttaṁ",
  "tika-vin08t15:7_4": "‘‘ahicchattakaṁ yāva makuḷaṁ hoti, tāva dukkaṭavatthū’’ti vuttattā. Rukkhato muccitvāti",
  "tika-vin08t15:7_5": "ettha ‘‘yadipi kiñcimattaṁ rukkhe allīnā hutvā tiṭṭhati, rukkhato gayhamānā pana",
  "tika-vin08t15:7_6": "rukkhacchaviṁ na vikopeti, vaṭṭatī’’ti vadanti. Allarukkhato na vaṭṭatīti etthāpi",
  "tika-vin08t15:7_7": "rukkhattacaṁ avikopetvā matthakato tacchetvā gahetuṁ vaṭṭatīti veditabbaṁ. Hatthakukkuccenāti",
  "tika-vin08t15:7_8": "hatthacāpallena. Pānīyaṁ na vāsetabbanti idaṁ attano atthāya nāmitaṁ sandhāya vuttaṁ.",
  "tika-vin08t15:7_9": "Kevalaṁ anupasampannassa atthāya nāmite pana pacchā tato labhitvā na vāsetabbanti",
  "tika-vin08t15:7_10": "natthi. Vimativinodaniyaṁ (vi. vi. ṭī. pācittiya 2.92) pana ‘‘pānīyaṁ na vāsetabbanti",
  "tika-vin08t15:7_11": "idaṁ attano pivanapānīyaṁ sandhāya vuttaṁ, aññesaṁ pana vaṭṭati anuggahitattā. Tenāha",
  "tika-vin08t15:7_12": "attanā khāditukāmenā’’ti vuttaṁ. ‘‘Yesaṁ rukkhānaṁ sākhā ruhatīti vuttattā yesaṁ",
  "tika-vin08t15:7_13": "sākhā na ruhati, tattha kappiyakaraṇakiccaṁ natthī’’ti vadanti. Vimativinodaniyampi",
  "tika-vin08t15:7_14": "‘‘yesaṁ rukkhānaṁ sākhāruhatīti mūlaṁ anotāretvā paṇṇamattaniggamanamattenāpi vaḍḍhati,",
  "tika-vin08t15:7_15": "tattha kappiyampi akaronto chinnanāḷikeraveḷudaṇḍādayo kopetuṁ vaṭṭatī’’ti vuttaṁ.",
  "tika-vin08t15:7_16": "‘‘Caṅkamitaṭṭhānaṁ dassessāmī’’ti vuttattā kevalaṁ caṅkamanādhippāyena vā maggagamanādhippāyena",
  "tika-vin08t15:7_17": "vā akkamantassa, tiṇānaṁ upari nisīdanādhippāyena nisīdantassa ca doso natthi.",
  "tika-vin08t15:8_0": "78.Samaṇakappehīti samaṇānaṁ kappiyavohārehi. Kiñcāpi bījādīnaṁ agginā phuṭṭhamattena,",
  "tika-vin08t15:8_1": "nakhādīhi vilikhanamattena ca aviruḷhidhammatā na hoti, tathāpi evaṁ kateyeva samaṇānaṁ",
  "tika-vin08t15:8_2": "kappatīti aggiparijitādayo samaṇavohārā nāma jātā, tasmā tehi samaṇavohārehi karaṇabhūtehi",
  "tika-vin08t15:8_3": "phalaṁ paribhuñjituṁ anujānāmīti adhippāyo. Abījanibbaṭṭabījānipi samaṇānaṁ kappantīti",
  "tika-vin08t15:8_4": "paññattapaṇṇattibhāvato samaṇavohārāicceva saṅkhaṁ gatāni. Atha vā aggiparijitādīnaṁ",
  "tika-vin08t15:8_5": "pañcannaṁ kappiyabhāvatoyeva pañcahi samaṇakappiyabhāvasaṅkhātehi kāraṇehi phalaṁ",
  "tika-vin08t15:8_6": "paribhuñjituṁ anujānāmīti evamettha adhippāyo veditabbo. Aggiparijitantiādīsu ‘‘paricita’’ntipi",
  "tika-vin08t15:8_7": "paṭhanti. Abījaṁ nāma taruṇaambaphalādi. Nibbaṭṭabījaṁ nāma ambapanasādi, yaṁ bījaṁ",
  "tika-vin08t15:8_8": "nibbaṭṭetvā visuṁ katvā paribhuñjituṁ sakkā hoti. Nibbaṭṭetabbaṁ viyojetabbaṁ bījaṁ",
  "tika-vin08t15:8_9": "yasmiṁ, taṁ panasādi nibbaṭṭabījaṁ nāma. ‘‘Kappiya’’nti vatvāva kātabbanti yo kappiyaṁ",
  "tika-vin08t15:8_10": "karoti, tena kattabbapakārasseva vuttattā bhikkhunā avuttepi kātuṁ vaṭṭatīti na gahetabbaṁ.",
  "tika-vin08t15:8_11": "Puna ‘‘kappiyaṁ kāretabba’’nti kārāpanassa paṭhamameva kathitattā bhikkhunā ‘‘kappiyaṁ",
  "tika-vin08t15:8_12": "karohī’’ti vutteyeva anupasampannena ‘‘kappiya’’nti vatvā aggiparijitādi kātabbanti",
  "tika-vin08t15:8_13": "gahetabbaṁ. ‘‘Kappiyanti vacanaṁ pana yāya kāyaci bhāsāya vattuṁ vaṭṭatī’’ti vadanti.",
  "tika-vin08t15:8_14": "‘‘Kappiyanti vatvāva kātabba’’nti vacanato paṭhamaṁ ‘‘kappiya’’nti vatvā pacchā aggiādinā",
  "tika-vin08t15:8_15": "phusanādi kātabbanti veditabbaṁ. ‘‘Paṭhamaṁ aggimhi nikkhipitvā, nakhādinā vā vijjhitvā",
  "tika-vin08t15:8_16": "taṁ anuddharitvāva kappiyanti vattuṁ vaṭṭatī’’tipi vadanti.",
  "tika-vin08t15:9_0": "Vimativinodaniyaṁ (vi. vi. ṭī. pācittiya 2.92) pana ‘‘kappiyanti vatvāvāti pubbakālakiriyāvasena",
  "tika-vin08t15:9_1": "vuttepi vacanakkhaṇeva aggisatthādinā bījagāme vaṇaṁ kātabbanti vacanato pana pubbe",
  "tika-vin08t15:9_2": "kātuṁ na vaṭṭati, tañca dvidhā akatvā chedanabhedanameva dassetabbaṁ. Karontena ca",
  "tika-vin08t15:9_3": "bhikkhunā ‘kappiyaṁ karohī’ti yāya kāyaci bhāsāya vutteyeva kātabbaṁ. Bījagāmaparimocanatthaṁ",
  "tika-vin08t15:9_4": "puna kappiyaṁ kāretabbanti kārāpanassa paṭhamameva adhikatattā’’ti vuttaṁ.",
  "tika-vin08t15:10_0": "Ekasmiṁ bīje vātiādīsu ‘‘ekaṁyeva kāremīti adhippāye satipi ekābaddhattā sabbaṁ katameva",
  "tika-vin08t15:10_1": "hotī’’ti vadanti. Dāruṁ vijjhatīti ettha ‘‘jānitvāpi vijjhati vā vijjhāpeti vā, vaṭṭatiyevā’’ti",
  "tika-vin08t15:10_2": "vadanti. Bhattasitthe vijjhatīti etthāpi eseva nayo. ‘‘Taṁ vijjhati, na vaṭṭatīti",
  "tika-vin08t15:10_3": "rajjuādīnaṁ bhājanagatikattā’’ti vadanti. Marīcapakkādīhi ca missetvāti ettha bhattasitthasambandhavasena",
  "tika-vin08t15:10_4": "ekābaddhatā veditabbā, na phalānaṁyeva aññamaññasambandhavasena. ‘‘Kaṭāhepi kātuṁ",
  "tika-vin08t15:10_5": "vaṭṭatī’’ti vuttattā kaṭāhato nīhaṭāya miñjāya vā bīje vā yattha katthaci vijjhituṁ",
  "tika-vin08t15:10_6": "vaṭṭati eva. Bhindāpetvā kappiyaṁ kārāpetabbanti bījato muttassa kaṭāhassa bhājanagatikattā vuttaṁ.",
  "tika-vin08t15:11": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t15:12": "Bhūtagāmavinicchayakathālaṅkāro nāma",
  "tika-vin08t15:13": "Pannarasamo paricchedo."
}