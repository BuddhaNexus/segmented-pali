{
  "atk-s0403a43:0": "5. Mahāyaññavaggo",
  "atk-s0403a43:1": "1-2. Sattaviññāṇaṭṭhitisuttādivaṇṇanā",
  "atk-s0403a43:2_0": "44-45. Pañcamassa paṭhame viññāṇaṭṭhitiyoti paṭisandhiviññāṇassa ṭhānāni. Seyyathāpīti",
  "atk-s0403a43:2_1": "nidassanatthe nipāto, yathā manussāti attho. Aparimāṇesu hi cakkavāḷesu aparimāṇānaṁ",
  "atk-s0403a43:2_2": "manussānaṁ vaṇṇasaṇṭhānādivasena dvepi ekasadisā natthi. Yepi hi katthaci yamakabhātaro",
  "atk-s0403a43:2_3": "vaṇṇena vā saṇṭhānena vā sadisā honti, tesampi ālokitavilokitakathitahasitagamanaṭṭhānādīhi",
  "atk-s0403a43:2_4": "viseso hotiyeva. Tasmā nānattakāyāti vuttā. Paṭisandhisaññā pana nesaṁ tihetukāpi",
  "atk-s0403a43:2_5": "dvihetukāpi ahetukāpi hoti. Tasmā nānattasaññinoti vuttā. Ekacce ca devāti cha kāmāvacaradevā.",
  "atk-s0403a43:2_6": "Tesu hi kesañci kāyo nīlo hoti, kesañci pītakādivaṇṇo. Saññā pana tesaṁ dvihetukāpi",
  "atk-s0403a43:2_7": "tihetukāpi hoti, ahetukā natthi. Ekacceca vinipātikāti catuapāyavinimuttā uttaramātā",
  "atk-s0403a43:2_8": "yakkhinī, piyaṅkaramātā, phussamittā, dhammaguttāti evamādikā aññe ca vemānikā petā.",
  "atk-s0403a43:2_9": "Etesañhi pītaodātakāḷamaṅguracchavisāmavaṇṇādivasena ceva kisa thūlarassadīghavasena",
  "atk-s0403a43:2_10": "ca kāyo nānā hoti, manussānaṁ viya dvihetukatihetukaahetukavasena saññāpi. Te pana",
  "atk-s0403a43:2_11": "devā viya na mahesakkhā, kapaṇamanussā viya appesakkhā dullabhaghāsacchādanā dukkhapīḷitā",
  "atk-s0403a43:2_12": "viharanti. Ekacce kāḷapakkhe dukkhitā juṇhapakkhe sukhitā honti. Tasmā sukhasamussayato",
  "atk-s0403a43:2_13": "vinipatitattā vinipātikāti vuttā. Ye panettha tihetukā, tesaṁ dhammābhisamayopi hoti",
  "atk-s0403a43:2_14": "piyaṅkaramātādīnaṁ viya.",
  "atk-s0403a43:3_0": "Brahmakāyikāti brahmapārisajjabrahmapurohitamahābrahmāno. Paṭhamābhinibbattāti te",
  "atk-s0403a43:3_1": "sabbepi paṭhamajjhānena abhinibbattā. Brahmapārisajjā pana parittena abhinibbattā,",
  "atk-s0403a43:3_2": "tesaṁ kappassa tatiyo bhāgo āyuppamāṇaṁ. Brahmapurohitā majjhimena, tesaṁ upaḍḍhakappo",
  "atk-s0403a43:3_3": "āyuppamāṇaṁ, kāyo ca tesaṁ vipphārikataro hoti. Mahābrahmāno paṇītena, tesaṁ kappo",
  "atk-s0403a43:3_4": "āyuppamāṇaṁ, kāyo ca pana tesaṁ ativipphārikova hoti. Iti te kāyassa nānattā paṭhamajjhānavasena",
  "atk-s0403a43:3_5": "saññāya ekattā nānattakāyā ekattasaññinoti veditabbā.",
  "atk-s0403a43:4_0": "Yathā ca te, evaṁ catūsu apāyesu sattā. Nirayesu hi kesañci gāvutaṁ, kesañci aḍḍhayojanaṁ,",
  "atk-s0403a43:4_1": "kesañci yojanaṁ attabhāvo hoti, devadattassa pana yojanasatiko jāto. Tiracchānesupi",
  "atk-s0403a43:4_2": "keci khuddakā, keci mahantā. Pettivisayesupi keci saṭṭhihatthā, keci asītihatthā",
  "atk-s0403a43:4_3": "honti, keci suvaṇṇā, keci dubbaṇṇā. Tathā kālakañcikā asurā. Apicettha dīghapiṭṭhikapetā",
  "atk-s0403a43:4_4": "nāma saṭṭhiyojanikāpi honti. Saññā pana sabbesampi akusalavipākāhetukāva hoti. Iti",
  "atk-s0403a43:4_5": "āpāyikāpi nānattakāyā ekattasaññinotveva saṅkhyaṁ gacchanti.",
  "atk-s0403a43:5_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī",
  "atk-s0403a43:5_1": "viya sarati vissaratīti ābhassarā. Tesu pañcakanaye dutiyatatiyajjhānadvayaṁ parittaṁ",
  "atk-s0403a43:5_2": "bhāvetvā upapannā parittābhā nāma honti, tesaṁ dve kappā āyuppamāṇaṁ. Majjhimaṁ bhāvetvā",
  "atk-s0403a43:5_3": "upapannā appamāṇābhā nāma honti, tesaṁ cattāro kappā āyuppamāṇaṁ. Paṇītaṁ bhāvetvā",
  "atk-s0403a43:5_4": "upapannā ābhassarā nāma honti, tesaṁ aṭṭha kappā āyuppamāṇaṁ. Idha pana ukkaṭṭhaparicchedavasena",
  "atk-s0403a43:5_5": "sabbeva te gahitā. Sabbesañhi tesaṁ kāyo ekavipphārova hoti, saññā pana avitakkavicāramattā",
  "atk-s0403a43:5_6": "vā avitakkaavicārā vāti nānā.",
  "atk-s0403a43:6_0": "Subhakiṇhāti subhena vokiṇṇā vikiṇṇā, subhena sarīrappabhāvaṇṇena ekagghanāti attho.",
  "atk-s0403a43:6_1": "Etesañhi na ābhassarānaṁ viya chijjitvā chijjitvā pabhā gacchati. Pañcakanaye pana",
  "atk-s0403a43:6_2": "parittamajjhimapaṇītassa catutthajjhānassa vasena soḷasabāttiṁsacatussaṭṭhikappāyukā",
  "atk-s0403a43:6_3": "parittaappamāṇasubhakiṇhā nāma hutvā nibbattanti. Iti sabbepi te ekattakāyā ceva",
  "atk-s0403a43:6_4": "catutthajjhānasaññāya ekattasaññino cāti veditabbā. Vehapphalāpi catutthaviññāṇaṭṭhitimeva",
  "atk-s0403a43:6_5": "bhajanti. Asaññasattā viññāṇābhāvā ettha saṅgahaṁ na gacchanti, sattāvāsesu gacchanti.",
  "atk-s0403a43:7_0": "Suddhāvāsā vivaṭṭapakkhe ṭhitā na sabbakālikā, kappasatasahassampi asaṅkheyyampi",
  "atk-s0403a43:7_1": "buddhasuññe loke na uppajjanti. Soḷasakappasahassaabbhantare buddhesu uppannesuyeva",
  "atk-s0403a43:7_2": "uppajjanti. Dhammacakkappavattissa bhagavato khandhāvāraṭṭhānasadisā honti. Tasmā",
  "atk-s0403a43:7_3": "neva viññāṇaṭṭhitiṁ na sattāvāsaṁ bhajanti. Mahāsīvatthero pana ‘‘na kho pana so,",
  "atk-s0403a43:7_4": "sāriputta, āvāso sulabharūpo, yo mayā anāvutthapubbo iminā dīghena addhunā aññatra",
  "atk-s0403a43:7_5": "suddhāvāsehi devehī’’ti (ma. ni. 1.160) iminā suttena suddhāvāsāpi catutthaviññāṇaṭṭhitiṁ",
  "atk-s0403a43:7_6": "catutthasattāvāsañca bhajantīti vadati, taṁ appatibāhiyattā suttassa anuññātaṁ.",
  "atk-s0403a43:8_0": "Nevasaññānāsaññāyatanaṁ yatheva saññāya, evaṁ viññāṇassāpi sukhumattā neva viññāṇaṁ",
  "atk-s0403a43:8_1": "nāviññāṇaṁ. Tasmā viññāṇaṭṭhitīsu na vuttaṁ. Dutiye samādhiparikkhārāti maggasamādhissa sambhārā.",
  "atk-s0403a43:9": "3. Paṭhamaaggisuttavaṇṇanā",
  "atk-s0403a43:10_0": "46. Tatiye sabbepi rāgādayo anuḍahanaṭṭhena aggī. Āhuneyyaggītiādīsu panettha āhunaṁ",
  "atk-s0403a43:10_1": "vuccati sakkāro, āhunaṁ arahantīti āhuneyyā. Mātāpitaro hi puttānaṁ bahupakārattā",
  "atk-s0403a43:10_2": "āhunaṁ arahanti, tesu vippaṭipajjamānā puttā nirayādīsu nibbattanti. Tasmā kiñcāpi",
  "atk-s0403a43:10_3": "mātāpitaro na anuḍahanti, anuḍahanassa pana paccayā honti. Iti anuḍahanaṭṭheneva",
  "atk-s0403a43:10_4": "āhuneyyaggīti vuccanti. Gahapatīti pana gehasāmiko vuccati, so mātugāmassa sayanavatthālaṅkārādianuppadānena",
  "atk-s0403a43:10_5": "bahupakāro. Taṁ aticaranto mātugāmo nirayādīsu nibbattati. Tasmā sopi purimanayeneva",
  "atk-s0403a43:10_6": "anuḍahanaṭṭhena gahapataggīti vutto. Dakkhiṇeyyaggīti ettha pana dakkhiṇāti cattāro",
  "atk-s0403a43:10_7": "paccayā, bhikkhusaṅgho dakkhiṇeyyo. So hi gihīnaṁ tīsu saraṇesu pañcasu sīlesu dasasu",
  "atk-s0403a43:10_8": "sīlesu mātāpitupaṭṭhāne dhammikasamaṇabrāhmaṇupaṭṭhāneti evamādīsu kalyāṇadhammesu",
  "atk-s0403a43:10_9": "niyojanena bahupakāro. Tasmiṁ micchāpaṭipannā gihī bhikkhusaṅghaṁ akkositvā paribhāsitvā",
  "atk-s0403a43:10_10": "nirayādīsu nibbattanti. Tasmā sopi purimanayeneva anuḍahanaṭṭhena dakkhiṇeyyaggīti",
  "atk-s0403a43:10_11": "vutto. Kaṭṭhato nibbatto pākatikova aggi kaṭṭhaggi nāma.",
  "atk-s0403a43:11": "4. Dutiyaaggisuttavaṇṇanā",
  "atk-s0403a43:12_0": "47. Catutthe uggatasarīrassāti so kira brāhmaṇamahāsālo attabhāvenapi bhogehipi uggato",
  "atk-s0403a43:12_1": "sārappatto ahosi, tasmā uggatasarīrotveva paññāyittha. Upakkhaṭoti paccupaṭṭhito.",
  "atk-s0403a43:12_2": "Thūṇūpanītānīti yūpasaṅkhātaṁ thūṇaṁ upanītāni. Yaññatthāyāti vadhitvā yajanatthāya.",
  "atk-s0403a43:12_3": "Upasaṅkamīti so kira sabbaṁ taṁ yaññasambhāraṁ sajjetvā cintesi – ‘‘samaṇo kira gotamo",
  "atk-s0403a43:12_4": "mahāpañño, kiṁ nu kho me yaññassa vaṇṇaṁ kathessati udāhu avaṇṇaṁ, pucchitvā jānissāmī’’ti",
  "atk-s0403a43:12_5": "iminā kāraṇena yena bhagavā tenupasaṅkami. Aggissaādānanti yaññayajanatthāya navassa",
  "atk-s0403a43:12_6": "maṅgalaggino ādiyanaṁ. Sabbena sabbanti sabbena sutena sabbaṁ sutaṁ sameti saṁsandati,",
  "atk-s0403a43:12_7": "ekasadisaṁ hotīti dasseti. Satthānīti vihiṁsanaṭṭhena satthāni viyāti satthāni. Sayaṁ",
  "atk-s0403a43:12_8": "paṭhamaṁ samārambhatīti attanāva paṭhamataraṁ ārabhati. Hantunti hanituṁ.",
  "atk-s0403a43:13_0": "Pahātabbāti pariharitabbā. Atohayanti ato hi mātāpitito ayaṁ. Āhutoti āgato. Sambhūtoti",
  "atk-s0403a43:13_1": "uppanno. Ayaṁ vuccati, brāhmaṇa, gahapataggīti ayaṁ puttadārādigaṇo yasmā, gahapati,",
  "atk-s0403a43:13_2": "viya gehasāmiko viya hutvā aggati vicarati, tasmā gahapataggīti vuccati. Attānanti",
  "atk-s0403a43:13_3": "cittaṁ. Damentīti indriyadamanena damenti. Samentīti rāgādisamanena samenti. Tesaññeva",
  "atk-s0403a43:13_4": "parinibbāpanena parinibbāpenti. Nikkhipitabboti yathā na vinassati, evaṁ ṭhapetabbo.",
  "atk-s0403a43:13_5": "Upavāyatanti upavāyatu. Evañca pana vatvā brāhmaṇo sabbesampi tesaṁ pāṇānaṁ jīvitaṁ",
  "atk-s0403a43:13_6": "datvā yaññasālaṁ viddhaṁsetvā satthu sāsane opānabhūto ahosīti.",
  "atk-s0403a43:14": "5-6. Saññāsuttadvayavaṇṇanā",
  "atk-s0403a43:15_0": "48-49. Pañcame amatogadhāti nibbānapatiṭṭhā. Amatapariyosānāti nibbānāvasānā. Chaṭṭhe",
  "atk-s0403a43:15_1": "methunadhammasamāpattiyāti methunadhammena samaṅgibhāvato. Nhārudaddulanti nhārukhaṇḍaṁ",
  "atk-s0403a43:15_2": "nhāruvilekhanaṁ vā. Anusandatīti pavattati. Natthi me pubbenāparaṁ visesoti natthi",
  "atk-s0403a43:15_3": "mayhaṁ pubbena abhāvitakālena saddhiṁ aparaṁ bhāvitakāle viseso. Lokacitresūti tidhātukalokasannivāsasaṅkhātesu",
  "atk-s0403a43:15_4": "lokacitresu. Ālasyeti ālasiyabhāve. Vissaṭṭhiyeti vissaṭṭhabhāve. Ananuyogeti yogassa",
  "atk-s0403a43:15_5": "ananuyuñjane. Ahaṅkāramamaṅkāramānāpagatanti ahaṅkāradiṭṭhito ca mamaṅkārataṇhāto",
  "atk-s0403a43:15_6": "ca navavidhamānato ca apagataṁ. Vidhāsamatikkantanti tisso vidhā atikkantaṁ. Santanti",
  "atk-s0403a43:15_7": "tappaccanīkakilesehi santaṁ. Suvimuttanti pañcahi vimuttīhi suṭṭhu vimuttaṁ.",
  "atk-s0403a43:16": "7. Methunasuttavaṇṇanā",
  "atk-s0403a43:17_0": "50. Sattame upasaṅkamīti bhuttapātarāso dāsakammakaraparivuto upasaṅkami. Bhavampinoti",
  "atk-s0403a43:17_1": "bhavampi nu. Brahmacārī paṭijānātīti ‘‘ahaṁ brahmacārī’’ti evaṁ brahmacariyavāsaṁ",
  "atk-s0403a43:17_2": "paṭijānātīti pucchati. Evaṁ kirassa ahosi – ‘‘brāhmaṇasamaye vedaṁ uggaṇhantā aṭṭhacattālīsa",
  "atk-s0403a43:17_3": "vassāni brahmacariyaṁ caranti. Samaṇo pana gotamo agāraṁ ajjhāvasanto tīsu pāsādesu",
  "atk-s0403a43:17_4": "tividhanāṭakaratiyā abhirami, idāni kiṁ nu kho vakkhatī’’ti imamatthaṁ sandhāyevaṁ",
  "atk-s0403a43:17_5": "pucchati. Tato bhagavā mantena kaṇhasappaṁ gaṇhanto viya amittaṁ gīvāya pādena akkamanto",
  "atk-s0403a43:17_6": "viya attano saṁkilesakāle chabbassāni padhānacariyāya rajjasukhaṁ vā pāsādesu nāṭakasampattiṁ",
  "atk-s0403a43:17_7": "vā ārabbha vitakkamattassāpi anuppannabhāvaṁ sandhāya sīhanādaṁ nadanto yañhi taṁ",
  "atk-s0403a43:17_8": "brāhmaṇātiādimāha. Tattha dvayaṁdvayasamāpattinti dvīhi dvīhi samāpajjitabbabhāvaṁ.",
  "atk-s0403a43:17_9": "Dukkhasmāti sakalavaṭṭadukkhato. Sañjagghatīti hasitakathaṁ katheti. Saṁkīḷatīti",
  "atk-s0403a43:17_10": "keḷiṁ karoti. Saṁkeḷāyatīti mahāhasitaṁ hasati. Cakkhunā cakkhunti attano cakkhunā",
  "atk-s0403a43:17_11": "tassā cakkhuṁ paṭivijjhitvā upanijjhāyati. Tirokuṭṭaṁ vā tiropākāraṁ vāti parakuṭṭe",
  "atk-s0403a43:17_12": "vā parapākāre vā. Devoti eko devarājā. Devaññataroti aññataro devaputto. Anuttaraṁ",
  "atk-s0403a43:17_13": "sammāsambodhinti arahattañceva sabbaññutaññāṇañca.",
  "atk-s0403a43:18": "8. Saṁyogasuttavaṇṇanā",
  "atk-s0403a43:19_0": "51. Aṭṭhame saṁyogavisaṁyoganti saṁyogavisaṁyogasādhakaṁ. Dhammapariyāyanti dhammakāraṇaṁ.",
  "atk-s0403a43:19_1": "Ajjhattaṁ itthindriyanti niyakajjhatte itthibhāvaṁ. Itthikuttanti itthikiriyaṁ. Itthākappanti",
  "atk-s0403a43:19_2": "nivāsanapārupanādiitthiākappaṁ. Itthividhanti itthiyā mānavidhaṁ. Itthichandanti",
  "atk-s0403a43:19_3": "itthiyā ajjhāsayacchandaṁ. Itthissaranti itthisaddaṁ. Itthālaṅkāranti itthiyā pasādhanabhaṇḍaṁ.",
  "atk-s0403a43:19_4": "Purisindriyādīsupi eseva nayo. Bahiddhā saṁyoganti purisena saddhiṁ samāgamaṁ. Ativattatīti",
  "atk-s0403a43:19_5": "anabhiratāti evaṁ vuttāya balavavipassanāya ariyamaggaṁ patvā ativattati. Imasmiṁ",
  "atk-s0403a43:19_6": "sutte vaṭṭavivaṭṭaṁ kathitaṁ.",
  "atk-s0403a43:20": "9. Dānamahapphalasuttavaṇṇanā",
  "atk-s0403a43:21_0": "52. Navame sāpekhoti sataṇho. Paṭibaddhacittoti vipāke baddhacitto. Sannidhipekhoti",
  "atk-s0403a43:21_1": "nidhānapekho hutvā. Peccāti paralokaṁ gantvā. Taṁ kammaṁ khepetvāti taṁ kammavipākaṁ",
  "atk-s0403a43:21_2": "khepetvā. Iddhinti vipākiddhiṁ. Yasanti parivārasampadaṁ. Ādhipaccanti jeṭṭhabhāvakāraṇaṁ.",
  "atk-s0403a43:21_3": "Āgantā itthattanti itthabhāvaṁ ime pañcakkhandhe puna āgantā, na tatrūpapattiko na",
  "atk-s0403a43:21_4": "uparūpapattiko, heṭṭhāgāmīyeva hotīti attho. Sāhu dānanti dānaṁ nāmetaṁ sādhu bhaddakaṁ",
  "atk-s0403a43:21_5": "sundaraṁ. Tāni mahāyaññānīti tāni sappinavanītadadhimadhuphāṇitādīhi niṭṭhānaṁ gatāni",
  "atk-s0403a43:21_6": "mahādānāni. Cittālaṅkāracittaparikkhāranti samathavipassanācittassa alaṅkārabhūtañceva",
  "atk-s0403a43:21_7": "parivārabhūtañca. Brahmakāyikānaṁ devānaṁ sahabyatanti na sakkā tattha dānena upapajjituṁ.",
  "atk-s0403a43:21_8": "Yasmā pana taṁ samathavipassanācittassa alaṅkārabhūtaṁ, tasmā tena dānālaṅkatena",
  "atk-s0403a43:21_9": "cittena jhānañceva ariyamaggañca nibbattetvā jhānena tattha upapajjati. Anāgāmī hotīti",
  "atk-s0403a43:21_10": "jhānānāgāmī nāma hoti. Anāgantā itthattanti puna itthabhāvaṁ na āgantā, uparūpapattiko",
  "atk-s0403a43:21_11": "vā tatrūpapattiko vā hutvā tattheva parinibbāyati. Iti imesu dānesu paṭhamaṁ taṇhuttariyadānaṁ,",
  "atk-s0403a43:21_12": "dutiyaṁ cittīkāradānaṁ, tatiyaṁ hirottappadānaṁ, catutthaṁ niravasesadānaṁ , pañcamaṁ",
  "atk-s0403a43:21_13": "dakkhiṇeyyadānaṁ, chaṭṭhaṁ somanassupavicāradānaṁ, sattamaṁ alaṅkāraparivāradānaṁ nāmāti.",
  "atk-s0403a43:22": "10. Nandamātāsuttavaṇṇanā",
  "atk-s0403a43:23_0": "53. Dasamaṁ atthuppattivasena desitaṁ. Satthā kira vutthavasso pavāretvā dve aggasāvake",
  "atk-s0403a43:23_1": "ohāya ‘‘dakkhiṇāgiriṁ cārikaṁ gamissāmī’’ti nikkhami, rājā pasenadi kosalo, anāthapiṇḍiko",
  "atk-s0403a43:23_2": "gahapati, visākhā mahāupāsikā, aññe ca bahujanā dasabalaṁ nivattetuṁ nāsakkhiṁsu.",
  "atk-s0403a43:23_3": "Anāthapiṇḍiko gahapati ‘‘satthāraṁ nivattetuṁ nāsakkhi’’nti raho cintayamāno nisīdi.",
  "atk-s0403a43:23_4": "Atha naṁ puṇṇā nāma dāsī disvā ‘‘kiṁ nu kho te, sāmi, na pubbe viya indriyāni vippasannānī’’ti",
  "atk-s0403a43:23_5": "pucchi. Āma, puṇṇe, satthā cārikaṁ pakkanto, tamahaṁ nivattetuṁ nāsakkhiṁ. Na kho",
  "atk-s0403a43:23_6": "pana sakkā jānituṁ puna sīghaṁ āgaccheyya vā na vā, tenāhaṁ cintayamāno nisinnoti.",
  "atk-s0403a43:23_7": "Sacāhaṁ dasabalaṁ nivatteyyaṁ, kiṁ me kareyyāsīti? Bhujissaṁ taṁ karissāmīti. Sā",
  "atk-s0403a43:23_8": "gantvā satthāraṁ vanditvā ‘‘nivattatha, bhante’’ti āha. Mama nivattanapaccayā tvaṁ",
  "atk-s0403a43:23_9": "kiṁ karissasīti? Tumhe, bhante, mama parādhīnabhāvaṁ jānātha, aññaṁ kiñci kātuṁ na",
  "atk-s0403a43:23_10": "sakkomi, saraṇesu pana patiṭṭhāya pañca sīlāni rakkhissāmīti. Sādhu sādhu puṇṇeti,",
  "atk-s0403a43:23_11": "satthā dhammagāravena ekapadasmiññeva nivatti. Vuttañhetaṁ – ‘‘dhammagaru, bhikkhave,",
  "atk-s0403a43:23_12": "tathāgato dhammagāravo’’ti (a. ni. 5.99).",
  "atk-s0403a43:24_0": "Satthā nivattitvā jetavanamahāvihāraṁ pāvisi. Mahājano puṇṇāya sādhukārasahassāni",
  "atk-s0403a43:24_1": "adāsi. Satthā tasmiṁ samāgame dhammaṁ desesi, caturāsītipāṇasahassāni amatapānaṁ",
  "atk-s0403a43:24_2": "piviṁsu. Puṇṇāpi seṭṭhinā anuññātā bhikkhuniupassayaṁ gantvā pabbaji. Sammāsambuddho",
  "atk-s0403a43:24_3": "sāriputtamoggallāne āmantetvā ‘‘ahaṁ yaṁ disaṁ cārikāya nikkhanto, tattha na gacchāmi.",
  "atk-s0403a43:24_4": "Tumhe tumhākaṁ parisāya saddhiṁ taṁ disaṁ cārikaṁ gacchathā’’ti vatvā uyyojesi. Imissaṁ",
  "atk-s0403a43:24_5": "atthuppattiyaṁ ekaṁ samayaṁ āyasmā sāriputtotiādi vuttaṁ.",
  "atk-s0403a43:25_0": "Tattha veḷukaṇḍakīti veḷukaṇṭakanagaravāsinī. Tassa kira nagarassa pākāraguttatthāya",
  "atk-s0403a43:25_1": "pākārapariyantena veḷū ropitā, tenassa veḷukaṇṭakanteva nāmaṁ jātaṁ. Pārāyananti",
  "atk-s0403a43:25_2": "nibbānasaṅkhātapāraṁ ayanato pārāyananti laddhavohāraṁ dhammaṁ. Sarena bhāsatīti",
  "atk-s0403a43:25_3": "sattabhūmikassa pāsādassa uparimatale susaṁvihitārakkhaṭṭhāne nisinnā samāpattibalena",
  "atk-s0403a43:25_4": "rattibhāgaṁ vītināmetvā samāpattito vuṭṭhāya ‘‘imaṁ rattāvasesaṁ katarāya ratiyā",
  "atk-s0403a43:25_5": "vītināmessāmī’’ti cintetvā ‘‘dhammaratiyā’’ti katasanniṭṭhānā tīṇi phalāni pattā",
  "atk-s0403a43:25_6": "ariyasāvikā aḍḍhateyyagāthāsataparimāṇaṁ pārāyanasuttaṁ madhurena sarabhaññena bhāsati.",
  "atk-s0403a43:25_7": "Assosi khoti ākāsaṭṭhakavimānāni pariharitvā tassa pāsādassa uparibhāgaṁ gatena maggena",
  "atk-s0403a43:25_8": "naravāhanayānaṁ āruyha gacchamāno assosi. Kathāpariyosānaṁ āgamayamāno aṭṭhāsīti",
  "atk-s0403a43:25_9": "‘‘kiṁ saddo esa bhaṇe’’ti pucchitvā ‘‘nandamātāya upāsikāya sarabhaññasaddo’’ti vutte",
  "atk-s0403a43:25_10": "otaritvā ‘‘idamavocā’’ti idaṁ desanāpariyosānaṁ olokento avidūraṭṭhāne ākāse aṭṭhāsi.",
  "atk-s0403a43:26_0": "Sādhu bhagini, sādhu bhaginīti ‘‘suggahitā te bhagini dhammadesanā sukathitā, pāsāṇakacetiye",
  "atk-s0403a43:26_1": "nisīditvā soḷasannaṁ pārāyanikabrāhmaṇānaṁ sammāsambuddhena kathitadivase ca ajja",
  "atk-s0403a43:26_2": "ca na kiñci antaraṁ passāmi, majjhe bhinnasuvaṇṇaṁ viya te satthu kathitena saddhiṁ",
  "atk-s0403a43:26_3": "sadisameva kathita’’nti vatvā sādhukāraṁ dadanto evamāha. Ko paneso bhadramukhāti",
  "atk-s0403a43:26_4": "imasmiṁ susaṁvihitārakkhaṭṭhāne evaṁ mahantena saddena ko nāmesa, bhadramukha, laddhamukha,",
  "atk-s0403a43:26_5": "kiṁ nāgo supaṇṇo devo māro brahmāti suvaṇṇapaṭṭavaṇṇaṁ vātapānaṁ vivaritvā vigatasārajjā",
  "atk-s0403a43:26_6": "tīṇi phalāni pattā ariyasāvikā vessavaṇena saddhiṁ kathayamānā evamāha. Ahaṁ te bhagini",
  "atk-s0403a43:26_7": "bhātāti sayaṁ sotāpannattā anāgāmiariyasāvikaṁ jeṭṭhikaṁ maññamāno ‘‘bhaginī’’ti",
  "atk-s0403a43:26_8": "vatvā puna taṁ paṭhamavaye ṭhitattā attano kaniṭṭhaṁ, attānaṁ pana navutivassasatasahassāyukattā",
  "atk-s0403a43:26_9": "mahallakataraṁ maññamāno ‘‘bhātā’’ti āha. Sādhu bhadramukhāti, bhadramukha, sādhu",
  "atk-s0403a43:26_10": "sundaraṁ, svāgamanaṁ te āgamanaṁ, āgantuṁ yuttaṭṭhānamevasi āgatoti attho. Idaṁ te",
  "atk-s0403a43:26_11": "hotu ātitheyyanti idameva dhammabhaṇanaṁ tava atithipaṇṇākāro hotu, na hi te aññaṁ",
  "atk-s0403a43:26_12": "ito uttaritaraṁ dātabbaṁ passāmīti adhippāyo . Evañceva me bhavissati ātitheyyanti",
  "atk-s0403a43:26_13": "evaṁ attano pattidānaṁ yācitvā ‘‘ayaṁ te dhammakathikasakkāro’’ti aḍḍhateḷasāni koṭṭhasatāni",
  "atk-s0403a43:26_14": "rattasālīnaṁ pūretvā ‘‘yāvāyaṁ upāsikā carati, tāva mā khayaṁ gamiṁsū’’ti adhiṭṭhahitvā",
  "atk-s0403a43:26_15": "pakkāmi. Yāva upāsikā aṭṭhāsi, tāva koṭṭhānaṁ heṭṭhimatalaṁ nāma daṭṭhuṁ nāsakkhiṁsu.",
  "atk-s0403a43:26_16": "Tato paṭṭhāya ‘‘nandamātāya koṭṭhāgāraṁ viyā’’ti vohāro udapādi.",
  "atk-s0403a43:27_0": "Akatapātarāsoti abhuttapātarāso. Puññanti pubbacetanā ca muñcanacetanā ca. Puññamahīti",
  "atk-s0403a43:27_1": "aparacetanā. Sukhāya hotūti sukhatthāya hitatthāya hotu. Evaṁ attano dāne vessavaṇassa pattiṁ adāsi.",
  "atk-s0403a43:28_0": "Pakaraṇeti kāraṇe. Okkassa pasayhāti ākaḍḍhitvā abhibhavitvā. Yakkhayoninti bhummadevatābhāvaṁ.",
  "atk-s0403a43:28_1": "Teneva purimena attabhāvena uddassetīti purimasarīrasadisameva sarīraṁ māpetvā alaṅkatapaṭiyatto",
  "atk-s0403a43:28_2": "sirigabbhasayanatale attānaṁ dasseti. Upāsikā paṭidesitāti upāsikā ahanti evaṁ upāsikābhāvaṁ",
  "atk-s0403a43:28_3": "desesiṁ. Yāvadeti yāvadeva. Sesaṁ sabbattha uttānamevāti.",
  "atk-s0403a43:29": "Mahāyaññavaggo pañcamo.",
  "atk-s0403a43:30": "Paṇṇāsakaṁ niṭṭhitaṁ."
}