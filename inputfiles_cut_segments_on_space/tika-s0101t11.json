{
  "tika-s0101t11:0": "11. Kevaṭṭasuttavaṇṇanā",
  "tika-s0101t11:1": "Kevaṭṭagahapatiputtavatthuvaṇṇanā",
  "tika-s0101t11:2_0": "481.Pāvārikambavaneti pāvārikaseṭṭhino ambabahule upavane. Taṁ kira so seṭṭhī bhagavato",
  "tika-s0101t11:2_1": "anucchavikaṁ gandhakuṭiṁ, bhikkhusaṅghassa ca rattiṭṭhānadivāṭṭhānakuṭimaṇḍapādīni",
  "tika-s0101t11:2_2": "sampādetvā pākāraparikkhittaṁ dvārakoṭṭhakasampannaṁ katvā buddhappamukhassa saṅghassa",
  "tika-s0101t11:2_3": "niyyātesi, purimavohārena pana “pāvārikambavana”nti vuccati, tasmiṁ pāvārikambavane.",
  "tika-s0101t11:2_4": "Kevaṭṭoti idaṁ tassa nāmaṁ kevaṭṭehi saṁrakkhitattā, tesaṁ vā santike saṁvaḍḍhitattāti",
  "tika-s0101t11:2_5": "keci. “Gahapatiputtassā”ti ettha kāmaṁ tadā so gahapatiṭṭhāne ṭhito, pitu panassa",
  "tika-s0101t11:2_6": "acirakālaṁkatatāya purimasamaññāya “gahapatiputto” tveva voharīyati, tenāha “gahapati",
  "tika-s0101t11:2_7": "mahāsālo”ti. Mahāvibhavatāya mahāsāro, gahapatīti attho ra-kārassa la-kāraṁ katvā",
  "tika-s0101t11:2_8": "“mahāsālo sukhumālo aha”ntiādīsu viya. Saddhāsampannoti pothujjanikāya saddhāya vasena saddhā samannāgato.",
  "tika-s0101t11:3_0": "Samiddhāti sammadeva iddhā, iddhiyā vibhavasampattiyā vepullappattāti attho. “Ehi",
  "tika-s0101t11:3_1": "tvaṁ bhikkhu anvaddhamāsaṁ, anumāsaṁ, anusaṁvaccharaṁ vā manussānaṁ pasādāya iddhipāṭihāriyaṁ",
  "tika-s0101t11:3_2": "karohī”ti ekassa bhikkhuno āṇāpanaṁ tasmiṁ ṭhāne tassa ṭhapanaṁ nāma hotīti āha “ṭhānantare",
  "tika-s0101t11:3_3": "ṭhapetū”ti. Uttarimanussānaṁdhammatoti uttarimanussānaṁ buddhādīnaṁ adhigamadhammato.",
  "tika-s0101t11:3_4": "Niddhāraṇe cetaṁ nissakkaṁ. Iddhipāṭihāriyañhi tato niddhāreti. Manussadhammato uttarīti",
  "tika-s0101t11:3_5": "pakatimanussadhammato upari. Pajjalitapadīpoti pajjalanto padīpo.",
  "tika-s0101t11:4": "482.Na dhaṁsemīti guṇasampattito na cāvemi, tenāha “sīlabheda”ntiādi. Vissāsaṁ vaḍḍhetvā bhagavati attano vissatthabhāvaṁ brūhetvā vibhūtaṁ pākaṭaṁ katvā.",
  "tika-s0101t11:5": "Iddhipāṭihāriyavaṇṇanā",
  "tika-s0101t11:6_0": "483-4.Ādīnavanti dosaṁ. Gandhārīti cūḷagandhārī, mahāgandhārīti dve gandhārīvijjā.",
  "tika-s0101t11:6_1": "Tattha cūḷagandhārī nāma tivassato oraṁ matānaṁ sattānaṁ upapannaṭṭhānajānanavijjā.",
  "tika-s0101t11:6_2": "Mahāgandhārī tampi jānāti tato uttaripi iddhividhañāṇakappaṁ yebhuyyena iddhividhakiccaṁ",
  "tika-s0101t11:6_3": "sādheti. Tassā kira vijjāya sādhako puggalo tādise desakāle mantaṁ parijappitvā bahudhāpi",
  "tika-s0101t11:6_4": "attānaṁ dasseti, hatthiādīnipi dasseti, dassanīyopi hoti, aggithambhampi karoti,",
  "tika-s0101t11:6_5": "jalathambhampi karoti, ākāsepi attānaṁ dasseti. Sabbaṁ indajālasadisaṁ daṭṭhabbaṁ.",
  "tika-s0101t11:6_6": "Aṭṭoti dukkhito bādhito, tenāha “pīḷito”ti.",
  "tika-s0101t11:7": "Ādesanāpāṭihāriyavaṇṇanā",
  "tika-s0101t11:8_0": "485. Kāmaṁ “cetasika”nti padaṁ ye cetasi niyuttā cittena sampayuttā, tesaṁ sādhāraṇavacanaṁ,",
  "tika-s0101t11:8_1": "sādhāraṇe pana gahite cittaviseso gahitova hoti, sāmaññajotanā ca visese avatiṭṭhatīti",
  "tika-s0101t11:8_2": "cetasikaggahaṇassa adhippāyaṁ vivaranto “somanassadomanassaṁ adhippeta”nti āha. Somanassaggahaṇena",
  "tika-s0101t11:8_3": "cettha tadekaṭṭhā rāgādayo, saddhādayo ca dassitā honti, domanassaggahaṇena dosādayo.",
  "tika-s0101t11:8_4": "Vitakkavicārā pana sarūpeneva dassitā. Evaṁ tava manoti iminā ākārena tava mano pavattoti",
  "tika-s0101t11:8_5": "attho. Kena pakārena pavattoti āha “somanassito vā”tiādi. “Evaṁ tava mano”ti idaṁ",
  "tika-s0101t11:8_6": "pana somanassitatādimattadassanaṁ, na pana yena yena somanassito vā domanassito vā,",
  "tika-s0101t11:8_7": "taṁ taṁ dassanaṁ. Dutiyanti “itthampi te mano”ti idaṁ. Itipīti ettha iti-saddo nidassanattho",
  "tika-s0101t11:8_8": "“atthīti kho, kaccāna, ayameko anto”tiādīsu viya, tenāha “imañca imañca atthaṁ cintayamāna”nti",
  "tika-s0101t11:8_9": "pi-saddo vuttatthasampiṇḍanattho. Parassa cintaṁ manati jānāti etenāti cintāmaṇi.",
  "tika-s0101t11:8_10": "Tassā kira vijjāya sādhako puggalo tādise desakāle mantaṁ parijappitvā yassa cittaṁ",
  "tika-s0101t11:8_11": "jānitukāmo, tassa diṭṭhasutādivisesasañjānanamukhena cittācāraṁ anuminanto kathetīti",
  "tika-s0101t11:8_12": "keci. Apare “vācaṁ niccharāpetvā tattha akkharasallakkhaṇavasenā”ti vadanti.",
  "tika-s0101t11:9": "Anusāsanīpāṭihāriyavaṇṇanā",
  "tika-s0101t11:10_0": "486.Pavattentāti pavattanakā hutvā, pavattanavasenāti attho. “Eva”nti hi padaṁ yathānusiṭṭhāya",
  "tika-s0101t11:10_1": "anusāsaniyā vidhivasena, paṭisedhavasena ca pavattiākāraparāmasanaṁ, sā ca sammāvitakkānaṁ",
  "tika-s0101t11:10_2": "micchāvitakkānañca pavattiākāradassanavasena pavattati tattha ānisaṁsassa ādīnavassa",
  "tika-s0101t11:10_3": "ca vibhāvanatthaṁ. Aniccasaññameva na niccasaññanti attho. Paṭiyogīnivattanatthañhi",
  "tika-s0101t11:10_4": "eva-kāraggahaṇaṁ. Idhāpi evaṁ saddaggahaṇassa attho, payojanañca vuttanayeneva veditabbaṁ.",
  "tika-s0101t11:10_5": "Idaṁgahaṇepi eseva nayo. Pañcakāmaguṇikarāganti nidassanamattaṁ daṭṭhabbaṁ, tadaññarāgassa,",
  "tika-s0101t11:10_6": "dosādīnañca pahānassa icchitattā, tappahānassa ca tadaññarāgādikhepanassa upāyabhāvato",
  "tika-s0101t11:10_7": "tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti",
  "tika-s0101t11:10_8": "avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ",
  "tika-s0101t11:10_9": "tadaññesaṁ anavajjadhammānaṁ nānantariyabhāvato. Iddhividhaṁ iddhipāṭihāriyanti dasseti",
  "tika-s0101t11:10_10": "iddhidassanena parasantāne pasādādīnaṁ paṭipakkhassa haraṇato. Iminā nayena sesapadadvayepi",
  "tika-s0101t11:10_11": "attho veditabbo. Satataṁ dhammadesanāti sabbakālaṁ desetabbadhammadesanā.",
  "tika-s0101t11:11_0": "Iddhipāṭihāriyenāti sahayoge karaṇavacanaṁ, iddhipāṭihāriyena saddhinti attho. Ādesanāpāṭihāriyenāti",
  "tika-s0101t11:11_1": "etthāpi eseva nayo. Dhammasenāpatissa āciṇṇanti yojanā. “Cittācāraṁ ñatvā”ti iminā",
  "tika-s0101t11:11_2": "ādesanāpāṭihāriyaṁ dasseti. “Dhammaṁ desesī”ti iminā anusāsanīpāṭihāriyaṁ “buddhānaṁ",
  "tika-s0101t11:11_3": "satataṁ dhammadesanā”ti anusāsanīpāṭihāriyassa tattha sātisayatāya vuttaṁ. Saupārambhāni",
  "tika-s0101t11:11_4": "patirūpena upārambhitabbato. Sadosāni dosasamucchindanassa anupāyabhāvato. Sadosattā",
  "tika-s0101t11:11_5": "eva addhānaṁ na tiṭṭhanti cirakālaṭṭhāyīni na honti. Addhānaṁ atiṭṭhanato na niyyantīti",
  "tika-s0101t11:11_6": "phalena hetuno anumānaṁ. Aniyyānikatāya hi tāni anaddhaniyāni. Anusāsanīpāṭihāriyaṁ",
  "tika-s0101t11:11_7": "anupārambhaṁ visuddhippabhavato, visuddhinissayato ca. Tato eva niddosaṁ. Na hi tattha",
  "tika-s0101t11:11_8": "pubbāparavirodhādidosasambhavo. Niddosattā eva addhānaṁ tiṭṭhati paravādavātehi,",
  "tika-s0101t11:11_9": "kilesavātehi ca anupahantabbato. Tasmāti yathāvuttakāraṇato, tena saupārambhādiṁ,",
  "tika-s0101t11:11_10": "anupārambhādiṁ cāti ubhayaṁ ubhayattha yathākkamaṁ gārayhapāsaṁsabhāvānaṁ hetubhāvena paccāmasati.",
  "tika-s0101t11:12": "Bhūtanirodhesakavatthuvaṇṇanā",
  "tika-s0101t11:13_0": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu",
  "tika-s0101t11:13_1": "pāṭihāriyesu vasippatto kusalopi samāno mahābhūtānaṁ aparisesanirodhasaṅkhātaṁ nibbānaṁ",
  "tika-s0101t11:13_2": "nāvabujjhi, tasmā tāni niyyānāvahatābhāvato aniyyānikānīti tesaṁ aniyyānikabhāvadassanatthaṁ.",
  "tika-s0101t11:13_3": "Tatiyaṁ pana takkarassa ekantato niyyānāvahanti tasseva niyyānikabhāvadassanatthaṁ.",
  "tika-s0101t11:14_0": "Evametissā desanāya mukhyapayojanaṁ dassetvā idāni anusaṅgikampi dassetuṁ “apicā”tiādi",
  "tika-s0101t11:14_1": "āraddhaṁ. Mahābhūte pariyesantoti aparisesaṁ nirujjhanavasena mahābhūte gavesanto,",
  "tika-s0101t11:14_2": "tesaṁ anavasesanirodhaṁ vīmaṁsantoti attho. Vicaritvāti dhammatāya codiyamāno vicaritvā.",
  "tika-s0101t11:14_3": "Dhammatāsiddhaṁ kiretaṁ, yadidaṁ tassa bhikkhuno tathā vicaraṇaṁ, yathā abhijātiyaṁ",
  "tika-s0101t11:14_4": "mahāpathavikampādi. Mahantabhāvappakāsanatthanti sadevake loke anaññasādhāraṇassa",
  "tika-s0101t11:14_5": "buddhānaṁ mahantabhāvassa mahānubhāvatāya dīpanatthaṁ. Idañca kāraṇanti sabbesampi",
  "tika-s0101t11:14_6": "buddhānaṁ sāsane īdiso eko bhikkhu tadānubhāvappakāsano hotīti idampi kāraṇaṁ dassento.",
  "tika-s0101t11:15_0": "Katthāti nimitte bhummaṁ, tasmā katthāti kismiṁ ṭhāne kāraṇabhūte. Kiṁ āgammāti kiṁ",
  "tika-s0101t11:15_1": "ārammaṇaṁ paccayabhūtaṁ adhigantvā, tenāha “kiṁ pattassā”ti. Teti mahābhūtā. Appavattivasenāti",
  "tika-s0101t11:15_2": "anuppajjanavasena. Sabbākārenāti vacanatthalakkhaṇādisamuṭṭhānakalāpacuṇṇanānattekattavinibbhogāvinibbhoga-",
  "tika-s0101t11:15_3": "sabhāgavisabhāgaajjhattikabāhirasaṅgahapaccayasamannāhārapaccayavibhāgākārato, sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato",
  "tika-s0101t11:15_4": "cāti sabbena ākārena.",
  "tika-s0101t11:16_0": "488. Dibbanti ettha pañcahi kāmaguṇehi samaṅgībhūtā hutvā vicaranti, kīḷanti, jotanti",
  "tika-s0101t11:16_1": "cāti devo, devaloko. Taṁ yanti upagacchanti etenāti devayāniyo. Vasaṁ vattentoti",
  "tika-s0101t11:16_2": "ettha vasavattanaṁ nāma yathicchitaṭṭhānagamanaṁ. Cattāro mahārājāno etesaṁ issarāti",
  "tika-s0101t11:16_3": "cātumahārājikā yā devatā maggaphalalābhino tā tamatthaṁ ekadesena jāneyyuṁ buddhavisayo",
  "tika-s0101t11:16_4": "panāyaṁ pañhoti cintetvā “na jānāmā”ti āhaṁsu, tenāha “buddhavisaye”tiādi. Ajjhottharaṇaṁ",
  "tika-s0101t11:16_5": "nāmettha nippīḷananti āha “punappunaṁ pucchatī”ti. Abhikkantatarāti rūpasampattiyā",
  "tika-s0101t11:16_6": "ceva paññāpaṭibhānādiguṇehi ca amhe abhibhuyya paresaṁ kāmanīyatarā. Paṇītatarāti",
  "tika-s0101t11:16_7": "uḷāratarā, tenāha “uttamatarā”ti.",
  "tika-s0101t11:17_0": "491-3.Devayāniyasadiso iddhividhañāṇasseva adhippetattā. “Devayāniyamaggoti vā …pe…",
  "tika-s0101t11:17_1": "sabbametaṁ iddhividhañāṇasseva nāma”nti idaṁ pāḷiyaṁ aṭṭhakathāsu ca tattha tattha",
  "tika-s0101t11:17_2": "āgataruḷhivasena vuttaṁ.",
  "tika-s0101t11:18": "494.Āgamanapubbabhāge nimittanti brahmuno āgamanassa pubbabhāge uppajjananimittaṁ. Pāturahosīti āvi bhavi. Pākaṭo ahosīti pakāso ahosi.",
  "tika-s0101t11:19_0": "497.Padesenāti ekadesena, upādinnakavasena, sattasantānapariyāpannenāti attho. Anupādinnakepīti",
  "tika-s0101t11:19_1": "anindriyabaddhepi. Nippadesato anavasesato. Pucchāmūḷhassāti pucchituṁ ajānantassa.",
  "tika-s0101t11:19_2": "Pucchāya dosaṁ dassetvāti tena katapucchāya pucchitākāre dosaṁ vibhāvetvā. Yasmā",
  "tika-s0101t11:19_3": "vissajjanaṁ nāma pucchānurūpaṁ pucchāsabhāgena vissajjetabbato, na ca tathāgatā virajjhitvā",
  "tika-s0101t11:19_4": "katapucchānurūpaṁ vissajjenti, atthasabhāgatāya ca vissajjanassa pucchakā tadatthaṁ",
  "tika-s0101t11:19_5": "anavabujjhantā sammuyhanti, tasmā pucchāya sikkhāpanaṁ buddhāciṇṇaṁ, tenāha “pucchaṁ sikkhāpetvā”tiādi.",
  "tika-s0101t11:20_0": "498.Appatiṭṭhāti appaccayā, sabbaso samucchinnakāraṇāti attho. Upādinnaṁ yevāti indriyabaddhameva.",
  "tika-s0101t11:20_1": "Yasmā ekadisābhimukhaṁ santānavasena saṇṭhite rūpappabandhe dīghasamaññā taṁ upādāya",
  "tika-s0101t11:20_2": "tato appake rassasamaññā tadubhayañca visesato rūpaggahaṇamukhena gayhati, tasmā",
  "tika-s0101t11:20_3": "āha “dīghañca rassañcāti saṇṭhānavasena upādārūpaṁ vutta”nti. Appaparimāṇe rūpasaṅghāte",
  "tika-s0101t11:20_4": "aṇusamaññā, taṁ upādāya tato mahati thūlasamaññā. Idampi dvayaṁ visesato rūpaggahaṇamukhena",
  "tika-s0101t11:20_5": "gayhati, tenāha “imināpī”tiādi. Pi-saddena cettha “saṇṭhānavasena upādārūpaṁ vutta”nti",
  "tika-s0101t11:20_6": "etthāpi vaṇṇamattameva kathitanti imamatthaṁ samuccinatīti vadanti. Subhanti sundaraṁ,",
  "tika-s0101t11:20_7": "iṭṭhanti attho. Asubhanti asundaraṁ, aniṭṭhanti vuttaṁ hoti. Tenevāha “iṭṭhāniṭṭhārammaṇaṁ",
  "tika-s0101t11:20_8": "panevaṁ kathita”nti. Dīghaṁ rassaṁ, aṇuṁ thūlaṁ, subhāsubhanti tīsu ṭhānesu upādārūpasseva",
  "tika-s0101t11:20_9": "gahaṇaṁ, bhūtarūpānaṁ visuṁ gahitattā. Nāmanti vedanādikkhandhacatukkaṁ tañhi ārammaṇābhimukhaṁ",
  "tika-s0101t11:20_10": "namanato, nāmakaraṇato ca “nāma”nti vuccati. Heṭṭhā “dīghaṁ rassa”ntiādinā vuttameva",
  "tika-s0101t11:20_11": "idha ruppanaṭṭhena “rūpa”nti gahitanti āha “dīghādibhedaṁ rūpañcā”ti. Dīghādīti ca",
  "tika-s0101t11:20_12": "ādi-saddena āpādīnañca saṅgaho daṭṭhabbo. Yasmā vā dīghādisamaññā na rūpāyatanavatthukāva,",
  "tika-s0101t11:20_13": "atha kho bhūtarūpavatthukāpi. Tathā hi saṇṭhānaṁ phusanamukhenapi gayhati, tasmā",
  "tika-s0101t11:20_14": "dīgharassādiggahaṇena bhūtarūpampi gayhatevāti “dīghādibhedaṁ rūpa”micceva vuttaṁ.",
  "tika-s0101t11:20_15": "Kiṁ āgammāti kiṁ adhigantvā kissa adhigamahetu. “Uparujjhatī”ti idaṁ anuppādanirodhaṁ",
  "tika-s0101t11:20_16": "sandhāya vuttaṁ, na khaṇanirodhanti āha “asesametaṁ nappavattatī”ti.",
  "tika-s0101t11:21_0": "499.Viññātabbanti visiṭṭhena ñātabbaṁ, ñāṇuttamena ariyamaggañāṇena paccakkhato jānitabbanti",
  "tika-s0101t11:21_1": "attho, tenāha “nibbānassetaṁ nāma”nti. Nidissatīti nidassanaṁ, cakkhuviññeyyaṁ. Na",
  "tika-s0101t11:21_2": "nidassanaṁ anidassanaṁ, acakkhuviññeyyanti etamatthaṁ vadanti. Nidassanaṁ vā upamā,",
  "tika-s0101t11:21_3": "taṁ etassa natthīti anidassanaṁ. Na hi nibbānassa niccassa ekassa accantasantapaṇītasabhāvassa",
  "tika-s0101t11:21_4": "sadisaṁ nidassanaṁ kutoci labbhatīti. Yaṁ ahutvā sambhoti, hutvā paṭiveti taṁ saṅkhataṁ",
  "tika-s0101t11:21_5": "udayavayantehi saantaṁ, asaṅkhatassa pana nibbānassa niccassa te ubhopi antā na santi,",
  "tika-s0101t11:21_6": "tato eva navabhāvāpagamasaṅkhāto jarantopi tassa natthīti āha “uppādanto…pe… ananta”nti.",
  "tika-s0101t11:21_7": "“Titthassa nāma”nti vatvā tattha nibbacanaṁ dassetuṁ “papanti etthāti papa”nti vuttaṁ.",
  "tika-s0101t11:21_8": "Ettha hi papanti pānatitthaṁ. Bha-kāro kato niruttinayena. Visuddhaṭṭhena vā sabbatopabhaṁ,",
  "tika-s0101t11:21_9": "kenaci anupakkiliṭṭhatāya samantato pabhassaranti attho. Yena nibbānaṁ adhigataṁ,",
  "tika-s0101t11:21_10": "taṁ santatipariyāpannānaṁyeva idha anuppādanirodho adhippetoti vuttaṁ “upādinnakadhammajātaṁ",
  "tika-s0101t11:21_11": "nirujjhati appavattaṁ hotī”ti.",
  "tika-s0101t11:22_0": "Tatthāti “viññāṇassa nirodhenā”ti yaṁ padaṁ vuttaṁ, tasmiṁ. “Viññāṇa”nti viññāṇaṁ",
  "tika-s0101t11:22_1": "uddharati vibhattabbattā etthetaṁ uparujjhatīti etasmiṁ nibbāne etaṁ nāmarūpaṁ carimakaviññāṇanirodhena",
  "tika-s0101t11:22_2": "anuppādavasena nirujjhati anupādisesāya nibbānadhātuyā, tenāha “vijjhātadīpasikhā",
  "tika-s0101t11:22_3": "viya apaṇṇattikabhāvaṁ yātī”ti. “Carimakaviññāṇa”nti hi arahato cuticittaṁ adhippetaṁ.",
  "tika-s0101t11:22_4": "“Abhisaṅkhāraviññāṇassāpī”tiādināpi saupādisesanibbānamukhena anupādisesanibbānameva",
  "tika-s0101t11:22_5": "vadati nāmarūpassa anavasesato uparujjhanassa adhippetattā, tenāha “anuppādavasena",
  "tika-s0101t11:22_6": "uparujjhatī”ti. Sotāpattimaggañāṇenāti kattari, karaṇe vā karaṇavacanaṁ. Nirodhenāti",
  "tika-s0101t11:22_7": "pana hetumhi. Etthāti etasmiṁ nibbāne. Sesamettha yaṁ atthato na vibhattaṁ, taṁ suviññeyyameva.",
  "tika-s0101t11:23": "Kevaṭṭasuttavaṇṇanāya līnatthappakāsanā."
}