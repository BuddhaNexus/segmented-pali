{
  "atk-s0402a43:0": "(8) 3. Apaṇṇakavaggo",
  "atk-s0402a43:1": "1. Padhānasuttavaṇṇanā",
  "atk-s0402a43:2": "71. Tatiyavaggassa paṭhame apaṇṇakappaṭipadanti aviraddhappaṭipadaṁ. Yoni cassa āraddhā hotīti kāraṇañcassa paripuṇṇaṁ hoti. Āsavānaṁ khayāyāti arahattatthāya. Dutiyaṁ uttānameva.",
  "atk-s0402a43:3": "3. Sappurisasuttavaṇṇanā",
  "atk-s0402a43:4_0": "73. Tatiye avaṇṇoti aguṇo. Pātukarotīti katheti, pākaṭaṁ karoti. Pañhābhinītoti pañhatthāya",
  "atk-s0402a43:4_1": "abhinīto. Ahāpetvā alambitvāti aparihīnaṁ alambitaṁ katvā. Ettha ca asappuriso pāpicchatāya",
  "atk-s0402a43:4_2": "attano avaṇṇaṁ chādeti, sappuriso lajjitāya attano vaṇṇaṁ. Idāni yasmā asappuriso",
  "atk-s0402a43:4_3": "hirottapparahito saṁvāsena avajānāti, sappuriso pana hirottappasamannāgato saṁvāsenāpi",
  "atk-s0402a43:4_4": "nāvajānāti. Tasmā asappurisabhāvasādhakaṁ adhunāgatavadhukopammaṁ dassetuṁ seyyathāpi,",
  "atk-s0402a43:4_5": "bhikkhave, vadhukātiādimāha. Tattha vadhukāti suṇisā. Tibbanti bahalaṁ. Sesamettha uttānatthamevāti.",
  "atk-s0402a43:5": "4-5. Aggasuttadvayavaṇṇanā",
  "atk-s0402a43:6_0": "74-75. Catutthe sīlagganti aggappattaṁ uttamasīlaṁ. Eseva nayo sabbattha. Pañcame",
  "atk-s0402a43:6_1": "rūpagganti yaṁ rūpaṁ sammasitvā arahattaṁ pāpuṇāti, idaṁ rūpaggaṁ nāma. Sesesupi",
  "atk-s0402a43:6_2": "eseva nayo. Bhavagganti ettha pana yasmiṁ attabhāve ṭhito arahattaṁ pāpuṇāti, etaṁ bhavaggaṁ nāmāti.",
  "atk-s0402a43:7": "6. Kusinārasuttavaṇṇanā",
  "atk-s0402a43:8_0": "76. Chaṭṭhe upavattaneti pācīnagatāya sālapantiyā uttarena nivattitvā ṭhitāya vemajjhaṭṭhāne.",
  "atk-s0402a43:8_1": "Antarena yamakasālānanti dvinnaṁ sālarukkhānaṁ antare. Kaṅkhāti dveḷhakaṁ. Vimatīti",
  "atk-s0402a43:8_2": "vinicchituṁ asamatthatā. “Buddho nu kho na buddho nu kho, dhammo nu kho na dhammo",
  "atk-s0402a43:8_3": "nu kho, saṅgho nu kho na saṅgho nu kho, maggo nu kho na maggo nu kho, paṭipadā nu",
  "atk-s0402a43:8_4": "kho na paṭipadā nu kho”ti yassa saṁsayo uppajjeyya, taṁ vo vadāmi pucchatha, bhikkhaveti",
  "atk-s0402a43:8_5": "ayamettha saṅkhepattho. Satthugāravenapi na puccheyyāthāti “mayaṁ satthu santike",
  "atk-s0402a43:8_6": "pabbajimha, cattāro paccayāpi no satthu santakāva. Te mayaṁ ettakaṁ kālaṁ kaṅkhaṁ",
  "atk-s0402a43:8_7": "akatvā na arahāma ajja pacchime kāle kaṅkhaṁ kātu”nti sace evaṁ satthari gāravena",
  "atk-s0402a43:8_8": "na pucchatha. Sahāyakopi, bhikkhave, sahāyakassa ārocetūti tumhākaṁ yo yassa bhikkhussa",
  "atk-s0402a43:8_9": "sandiṭṭho sambhatto, so tassa ārocetu, ahaṁ ekassa bhikkhussa kathessāmi, tassa kathaṁ",
  "atk-s0402a43:8_10": "sutvā sabbe nikkaṅkhā bhavathāti dasseti. Evaṁ pasannoti evaṁ saddahāmi ahanti attho.",
  "atk-s0402a43:8_11": "Ñāṇamevāti nikkaṅkhabhāvapaccakkhakaraṇañāṇaṁyeva ettha tathāgatassa, na saddhāmattanti",
  "atk-s0402a43:8_12": "attho. Imesañhi, ānandāti imesaṁ antosāṇiyaṁ nisinnānaṁ pañcannaṁ bhikkhusatānaṁ.",
  "atk-s0402a43:8_13": "Yo pacchimakoti yo guṇavasena pacchimako, ānandattheraṁyeva sandhāyāha.",
  "atk-s0402a43:9": "7. Acinteyyasuttavaṇṇanā",
  "atk-s0402a43:10_0": "77. Sattame acinteyyānīti cintetuṁ ayuttāni. Na cintetabbānīti acinteyyattāyeva na",
  "atk-s0402a43:10_1": "cintetabbāni. Yāni cintentoti yāni kāraṇāni cintento. Ummādassāti ummattakabhāvassa.",
  "atk-s0402a43:10_2": "Vighātassāti dukkhassa. Buddhavisayoti buddhānaṁ visayo, sabbaññutaññāṇādīnaṁ buddhaguṇānaṁ",
  "atk-s0402a43:10_3": "pavatti ca ānubhāvo ca. Jhānavisayoti abhiññājhānavisayo. Kammavipākoti diṭṭhadhammavedanīyādīnaṁ",
  "atk-s0402a43:10_4": "kammānaṁ vipāko. Lokacintāti “kena nu kho candimasūriyā katā, kena mahāpathavī, kena",
  "atk-s0402a43:10_5": "mahāsamuddo, kena sattā uppāditā, kena pabbatā, kena ambatālanāḷikerādayo”ti evarūpā lokacintā.",
  "atk-s0402a43:11": "8. Dakkhiṇasuttavaṇṇanā",
  "atk-s0402a43:12_0": "78. Aṭṭhame dakkhiṇāvisuddhiyoti dānasaṅkhātāya dakkhiṇāya visujjhanakāraṇāni. Dāyakato",
  "atk-s0402a43:12_1": "visujjhatīti mahapphalabhāvena visujjhati, mahapphalā hotīti attho. Kalyāṇadhammoti",
  "atk-s0402a43:12_2": "sucidhammo. Pāpadhammoti lāmakadhammo. Dāyakato visujjhatīti ettha vessantaramahārājā",
  "atk-s0402a43:12_3": "kathetabbo. So hi jūjakabrāhmaṇassa dārake datvā mahāpathaviṁ kampesi. Paṭiggāhakato",
  "atk-s0402a43:12_4": "visujjhatīti ettha kalyāṇīnadīmukhadvāravāsī kevaṭṭo kathetabbo. So kira dīghasumattherassa",
  "atk-s0402a43:12_5": "tikkhattuṁ piṇḍapātaṁ datvā maraṇamañce nipanno “ayyassa maṁ dīghasumattherassa dinnapiṇḍapāto",
  "atk-s0402a43:12_6": "uddharatī”ti āha. Neva dāyakatoti ettha vaḍḍhamānavāsī luddako kathetabbo. So kira",
  "atk-s0402a43:12_7": "petadakkhiṇaṁ dento ekassa dussīlasseva tayo vāre adāsi. Tatiyavāre “amanusso dussīlo",
  "atk-s0402a43:12_8": "maṁ vilumpatī”ti viravi. Ekassa sīlavato bhikkhuno datvā pāpitakāleyevassa pāpuṇi.",
  "atk-s0402a43:12_9": "Dāyakato ceva visujjhati paṭiggāhakato cāti ettha asadisadānaṁ kathetabbanti.",
  "atk-s0402a43:13": "9. Vaṇijjasuttavaṇṇanā",
  "atk-s0402a43:14_0": "79. Navame tādisā vāti taṁsadisāva taṁsarikkhakāva. Chedagāminī hotīti chedaṁ gacchati.",
  "atk-s0402a43:14_1": "Yaṁ patthitaṁ, taṁ sabbaṁ nassatīti attho. Na yathādhippāyā hotīti yathājjhāsayā",
  "atk-s0402a43:14_2": "na hoti. Parādhippāyā hotīti parajjhāsayā ajjhāsayato adhikataraphalā hoti. Samaṇaṁ",
  "atk-s0402a43:14_3": "vā brāhmaṇaṁ vāti ettha samitapāpabāhitapāpatāhi samaṇabrāhmaṇatā veditabbā. Vadatu,",
  "atk-s0402a43:14_4": "bhante, paccayenāti, bhante, catubbidhena cīvarādinā paccayena vadeyyāsīti evaṁ pavāreti",
  "atk-s0402a43:14_5": "nimanteti. Yena pavāretīti paricchinditvā yattakena pavāreti. Taṁ na detīti taṁ sabbasova",
  "atk-s0402a43:14_6": "na deti. Na yathādhippāyaṁ detīti yathā tassa ajjhāsayo, evaṁ dātuṁ na sakkoti, hāpetvā",
  "atk-s0402a43:14_7": "appakaṁ deti. Yathādhippāyaṁ detīti yattakaṁ so icchati, tattakameva deti. Parādhippāyaṁ",
  "atk-s0402a43:14_8": "detīti appakaṁ pavāretvā avattharitvā bahuṁ deti.",
  "atk-s0402a43:15": "10. Kambojasuttavaṇṇanā",
  "atk-s0402a43:16_0": "80. Dasame neva sabhāyaṁ nisīdatīti vinicchayakaraṇatthaṁ vinicchayasabhāyaṁ neva",
  "atk-s0402a43:16_1": "nisīdati. Na kammantaṁ payojetīti kasivaṇijjādimahākammantaṁ nappayojeti. Na kambojaṁ",
  "atk-s0402a43:16_2": "gacchatīti bhoge sambharaṇatthāya kambojaraṭṭhaṁ na gacchati. Desanāmattameva cetaṁ,",
  "atk-s0402a43:16_3": "yaṁ kiñci tiroraṭṭhaṁ na gacchatīti attho. Kodhanotiādīsu kodhanatāya kodhapariyuṭṭhito",
  "atk-s0402a43:16_4": "atthānatthaṁ na jānāti, issukitāya parasampattiṁ na sahati, maccharitāya dhanaṁ datvā",
  "atk-s0402a43:16_5": "kiccaṁ kātuṁ na sakkoti, nippaññatāya kiccaṁ saṁvidhātuṁ na sakkoti. Tasmā etāni",
  "atk-s0402a43:16_6": "sabhānisīdanādīni na karotīti.",
  "atk-s0402a43:17": "Apaṇṇakavaggo tatiyo."
}