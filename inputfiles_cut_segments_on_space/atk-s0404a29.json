{
  "atk-s0404a29:0": "(21) 1. Karajakāyavaggo",
  "atk-s0404a29:1": "211. Pañcamassa paṭhamādīni uttānatthāneva.",
  "atk-s0404a29:2": "6. Saṁsappanīyasuttavaṇṇanā",
  "atk-s0404a29:3_0": "216. Chaṭṭhe saṁsappanīyapariyāyaṁ vo, bhikkhave, dhammapariyāyanti saṁsappanassa",
  "atk-s0404a29:3_1": "kāraṇaṁ desanāsaṅkhātaṁ dhammadesanaṁ. Saṁsappatīti taṁ kammaṁ karonto āsappati parisappati",
  "atk-s0404a29:3_2": "vipphandati. Jimhāgatīti tena kammena yaṁ gatiṁ gamissati, sā jimhā hoti. Jimhupapattīti",
  "atk-s0404a29:3_3": "tassa yaṁ gatiṁ upapajjissati, sāpi jimhāva hoti. Saṁsappajātikāti saṁsappanasabhāvā.",
  "atk-s0404a29:3_4": "Bhūtā bhūtassa upapatti hotīti bhūtasmā sabhāvato vijjamānakammā sattassa nibbatti",
  "atk-s0404a29:3_5": "hoti. Phassā phusantīti vipākaphassā phusanti.",
  "atk-s0404a29:4": "7-8. Sañcetanikasuttadvayavaṇṇanā",
  "atk-s0404a29:5_0": "217-218. Sattame sañcetanikānanti cetetvā pakappetvā katānaṁ. Upacitānanti citānaṁ",
  "atk-s0404a29:5_1": "vaḍḍhitānaṁ. Appaṭisaṁveditvāti tesaṁ kammānaṁ vipākaṁ avediyitvā. Byantībhāvanti",
  "atk-s0404a29:5_2": "vigatantabhāvaṁ tesaṁ kammānaṁ paricchedaparivaṭumatākaraṇaṁ. Tañca kho diṭṭheva",
  "atk-s0404a29:5_3": "dhammeti tañca kho vipākaṁ diṭṭhadhammavedanīyaṁ diṭṭheva dhamme. Upapajjanti upapajjavedanīyaṁ",
  "atk-s0404a29:5_4": "anantare attabhāve. Apare vā pariyāyeti aparapariyāyavedanīyaṁ pana saṁsārappavatte",
  "atk-s0404a29:5_5": "sati sahassimepi attabhāveti. Iminā idaṁ dasseti “saṁsārappavatte paṭiladdhavipākārahakamme",
  "atk-s0404a29:5_6": "na vijjati so jagatippadeso, yattha ṭhito mucceyya pāpakammā”ti. Tividhāti tippakārā.",
  "atk-s0404a29:5_7": "Kāyakammantasandosabyāpattīti kāyakammantasaṅkhātā vipatti. Iminā nayena sabbapadāni",
  "atk-s0404a29:5_8": "veditabbāni. Aṭṭhame apaṇṇako maṇīti samantato caturasso pāsako.",
  "atk-s0404a29:6": "9. Karajakāyasuttavaṇṇanā",
  "atk-s0404a29:7_0": "219. Navame dukkhassāti vipākadukkhassa, vaṭṭadukkhasseva vā. Imasmiṁ sutte maṇiopammaṁ",
  "atk-s0404a29:7_1": "natthi. Evaṁ vigatābhijjhoti evanti nipātamattaṁ. Yathā vā mettaṁ bhāventā vigatābhijjhā",
  "atk-s0404a29:7_2": "bhavanti, evaṁ vigatābhijjho. Evamassa vigatābhijjhatādīhi nīvaraṇavikkhambhanaṁ",
  "atk-s0404a29:7_3": "dassetvā idāni akusalanissaraṇāni kathento mettāsahagatenātiādimāha. Appamāṇanti",
  "atk-s0404a29:7_4": "appamāṇasattārammaṇatāya ciṇṇavasitāya vā appamāṇaṁ. Pamāṇakataṁ kammaṁ nāma kāmāvacarakammaṁ.",
  "atk-s0404a29:7_5": "Na taṁ tatrāvatiṭṭhatīti taṁ mahogho parittaṁ udakaṁ viya attano okāsaṁ gahetvā ṭhātuṁ",
  "atk-s0404a29:7_6": "na sakkoti, atha kho naṁ oghe parittaṁ udakaṁ viya idameva appamāṇaṁ kammaṁ ajjhottharitvā",
  "atk-s0404a29:7_7": "attano vipākaṁ nibbatteti. Daharataggeti daharakālato paṭṭhāya.",
  "atk-s0404a29:8_0": "Nāyaṁ kāyo ādāyagamaniyoti imaṁ kāyaṁ gahetvā paralokaṁ gantuṁ nāma na sakkāti attho.",
  "atk-s0404a29:8_1": "Cittantaroti cittakāraṇo, atha vā citteneva antariko. Ekasseva hi cuticittassa anantarā",
  "atk-s0404a29:8_2": "dutiye paṭisandhicitte devo nāma hoti, nerayiko nāma hoti, tiracchānagato nāma hoti.",
  "atk-s0404a29:8_3": "Purimanayepi cittena kāraṇabhūtena devo nerayiko vā hotīti attho. Sabbaṁ taṁ idha",
  "atk-s0404a29:8_4": "vedanīyanti diṭṭhadhammavedanīyakoṭṭhāsavanetaṁ vuttaṁ. Na taṁ anugaṁ bhavissatīti",
  "atk-s0404a29:8_5": "mettāya upapajjavedanīyabhāvassa upacchinnattā upapajjavedanīyavasena na anugataṁ",
  "atk-s0404a29:8_6": "bhavissati. Idaṁ sotāpannasakadāgāmiariyapuggalānaṁ paccavekkhaṇaṁ veditabbaṁ. Anāgāmitāyāti",
  "atk-s0404a29:8_7": "jhānānāgāmitāya. Idhapaññassāti imasmiṁ sāsane paññā idhapaññā nāma, sāsanacaritāya",
  "atk-s0404a29:8_8": "ariyapaññāya ṭhitassa ariyasāvakassāti attho. Uttarivimuttinti arahattaṁ. Dasamaṁ uttānatthamevāti.",
  "atk-s0404a29:9": "Karajakāyavaggo paṭhamo."
}