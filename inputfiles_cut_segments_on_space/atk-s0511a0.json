{
  "atk-s0511a0:0": "Namo tassa bhagavato arahato sammāsambuddhassa",
  "atk-s0511a0:1": "Khuddakanikāye",
  "atk-s0511a0:2": "Buddhavaṁsa-aṭṭhakathā",
  "atk-s0511a0:3": "Ganthārambhakathā",
  "atk-s0511a0:4": "Anantañāṇaṁ karuṇālayaṁ layaṁ, malassa buddhaṁ susamāhitaṁ hitaṁ;",
  "atk-s0511a0:5": "Namāmi dhammaṁ bhavasaṁvaraṁ varaṁ, guṇākarañceva niraṅgaṇaṁ gaṇaṁ.",
  "atk-s0511a0:6": "Paññāya seṭṭho jinasāvakānaṁ, yaṁ dhammasenāpati dhammarājaṁ;",
  "atk-s0511a0:7": "Apucchi satthāramapārapāraguṁ, niraṅgaṇaṁ ñātigaṇassa majjhe.",
  "atk-s0511a0:8": "Subuddhavaṁsenidha buddhavaṁso, visuddhavaṁsena vināyakena;",
  "atk-s0511a0:9": "Hatāvakāsena pakāsito yo, samādhivāsena tathāgatena.",
  "atk-s0511a0:10": "Yāvajjakālā avināsayantā, pāḷikkamañceva ca pāḷiyatthaṁ;",
  "atk-s0511a0:11": "Kathānusandhiṁ sugatassa puttā, yathāsutaṁyeva samāhariṁsu.",
  "atk-s0511a0:12": "Tasseva sambuddhavaranvayassa, sadā janānaṁ savanāmatassa;",
  "atk-s0511a0:13": "Pasādapaññājananassa yasmā, saṁvaṇṇanānukkamato pavattā.",
  "atk-s0511a0:14": "Sakkaccasaddhammaratena buddhasīhena sīlādiguṇoditena;",
  "atk-s0511a0:15": "Āyācitohaṁ sucirampi kālaṁ, tasmāssa saṁvaṇṇanamārabhissaṁ.",
  "atk-s0511a0:16": "Sadā janānaṁ kalināsanassa, ciraṭṭhitatthaṁ jinasāsanassa;",
  "atk-s0511a0:17": "Mamāpi puññodayavuddhiyatthaṁ, pasādanatthañca mahājanassa.",
  "atk-s0511a0:18": "Mahāvihārāgatapāḷimaggasannissitā saṅkaradosahīnā;",
  "atk-s0511a0:19": "Samāsatoyaṁ pana buddhavaṁsasaṁvaṇṇanā hessati sārabhūtā.",
  "atk-s0511a0:20": "Sotabbarūpaṁ pana buddhavaṁsakathāya aññaṁ idha natthi yasmā;",
  "atk-s0511a0:21": "Pasādanaṁ buddhaguṇe ratānaṁ, pavāhanaṁ pāpamahāmalassa.",
  "atk-s0511a0:22": "Tasmā hi sakkaccasamādhiyuttā, vihāya vikkhepamanaññacittā;",
  "atk-s0511a0:23": "Saṁvaṇṇanaṁ vaṇṇayato suvaṇṇaṁ, nidhāya kaṇṇaṁ madhuraṁ suṇātha.",
  "atk-s0511a0:24": "Sabbampi hitvā pana kiccamaññaṁ, sakkacca maccenidha niccakālaṁ;",
  "atk-s0511a0:25": "Sotuṁ kathetumpi budhena yuttā, kathā panāyaṁ atidullabhāti.",
  "atk-s0511a0:26_0": "Tattha “buddhavaṁsasaṁvaṇṇanā hessati sārabhūtā”ti vuttattā buddhavaṁso tāva vavatthapetabbo.",
  "atk-s0511a0:26_1": "Tatridaṁ vavatthānaṁ – ito heṭṭhā kappasatasahassādhikesu catūsu asaṅkhyeyyesu uppannānaṁ",
  "atk-s0511a0:26_2": "pañcavīsatiyā buddhānaṁ uppannakappādiparicchedavasena paveṇivitthārakathā “buddhavaṁso nāmā”ti veditabbo.",
  "atk-s0511a0:27_0": "Svāyaṁ kappaparicchedo nāmaparicchedo gottaparicchedo jātiparicchedo nagaraparicchedo",
  "atk-s0511a0:27_1": "pituparicchedo mātuparicchedo bodhirukkhaparicchedo dhammacakkappavattanaparicchedo",
  "atk-s0511a0:27_2": "abhisamayaparicchedo sāvakasannipātaparicchedo aggasāvakaparicchedo upaṭṭhākaparicchedo",
  "atk-s0511a0:27_3": "aggasāvikāparicchedo parivārabhikkhuparicchedo raṁsiparicchedo sarīrappamāṇaparicchedo",
  "atk-s0511a0:27_4": "bodhisattādhikāraparicchedo byākaraṇaparicchedo bodhisattapadhānaparicchedo āyuparicchedo",
  "atk-s0511a0:27_5": "parinibbānaparicchedoti imehi pāḷiyā āgatehi bāvīsatiyā paricchedehi paricchinno vavatthito.",
  "atk-s0511a0:28_0": "Pāḷianāruḷho pana sambahulavāropettha ānetabbo. So agāravāsaparicchedo pāsādattayaparicchedo",
  "atk-s0511a0:28_1": "nāṭakitthiparicchedo aggamahesiparicchedo puttaparicchedo yānaparicchedo abhinikkhamanaparicchedo",
  "atk-s0511a0:28_2": "padhānaparicchedo upaṭṭhākaparicchedo vihāraparicchedoti dasadhā vavatthito hoti.",
  "atk-s0511a0:29": "Taṁ sambahulavārampi, yathāṭṭhāne mayaṁ pana;",
  "atk-s0511a0:30": "Dassetvāva gamissāma, tattha tattha samāsato.",
  "atk-s0511a0:31": "So evaṁ vavatthito pana –",
  "atk-s0511a0:32": "Kenāyaṁ desito kattha, kassatthāya ca desito;",
  "atk-s0511a0:33": "Kimatthāya kadā kassa, vacanaṁ kena cābhato.",
  "atk-s0511a0:34": "Sabbametaṁ vidhiṁ vatvā, pubbameva samāsato;",
  "atk-s0511a0:35": "Pacchāhaṁ buddhavaṁsassa, karissāmatthavaṇṇananti.",
  "atk-s0511a0:36_0": "Tattha kenāyaṁ desitoti ayaṁ buddhavaṁso kena desito? Sabbadhammesu appaṭihatañāṇacārena",
  "atk-s0511a0:36_1": "dasabalena catuvesārajjavisāradena dhammarājena dhammassāminā tathāgatena sabbaññunā",
  "atk-s0511a0:36_2": "sammāsambuddhena desito.",
  "atk-s0511a0:37": "Kattha desitoti? Kapilavatthumahānagare nigrodhārāmamahāvihāre paramarucirasandassane devamanussanayananipātabhūte ratanacaṅkame caṅkamantena desito.",
  "atk-s0511a0:38": "Kassatthāyaca desitoti? Dvāsītiyā ñātisahassānaṁ anekakoṭīnañca devamanussānaṁ atthāya desito.",
  "atk-s0511a0:39": "Kimatthāya desitoti? Caturoghanittharaṇatthāya desito.",
  "atk-s0511a0:40_0": "Kadā desitoti bhagavā hi paṭhamabodhiyaṁ vīsativassāni anibaddhavāso hutvā yattha",
  "atk-s0511a0:40_1": "yattha phāsukaṁ hoti, tattha tattheva gantvā vasi. Kathaṁ? Paṭhamaṁ vassaṁ isipatane",
  "atk-s0511a0:40_2": "dhammacakkaṁ pavattetvā aṭṭhārasa brahmakoṭiyo amatapānaṁ pāyetvā bārāṇasiṁ upanissāya",
  "atk-s0511a0:40_3": "isipatane migadāye vasi. Dutiyaṁ vassaṁ rājagahaṁ upanissāya veḷuvane mahāvihāre.",
  "atk-s0511a0:40_4": "Tatiyacatutthānipi tattheva. Pañcamaṁ vesāliṁ upanissāya mahāvane kūṭāgārasālāyaṁ.",
  "atk-s0511a0:40_5": "Chaṭṭhaṁ makulapabbate. Sattamaṁ tāvatiṁsabhavane. Aṭṭhamaṁ bhaggesu saṁsumāragiriṁ",
  "atk-s0511a0:40_6": "upanissāya bhesakaḷāvane. Navamaṁ kosambiyaṁ. Dasamaṁ pālileyyakavanasaṇḍe. Ekādasamaṁ",
  "atk-s0511a0:40_7": "nāḷāyaṁ brāhmaṇagāme. Dvādasamaṁ verañjāyaṁ. Terasamaṁ cāliyapabbate. Cuddasamaṁ",
  "atk-s0511a0:40_8": "jetavanamahāvihāre. Pañcadasamaṁ kapilavatthumahānagare. Soḷasamaṁ āḷavakaṁ dametvā",
  "atk-s0511a0:40_9": "caturāsītipāṇasahassāni amatapānaṁ pāyetvā āḷaviyaṁ. Sattarasamaṁ rājagaheyeva. Aṭṭhārasamaṁ",
  "atk-s0511a0:40_10": "cāliyapabbateyeva. Tathā ekūnavīsatimaṁ vīsatimaṁ pana vassaṁ rājagaheyeva vasi.",
  "atk-s0511a0:40_11": "Tena vuttaṁ – “bhagavā hi paṭhamabodhiyaṁ vīsativassāni anibaddhavāso hutvā yattha",
  "atk-s0511a0:40_12": "yattha phāsukaṁ hoti, tattha tattheva gantvā vasī”ti. Tato paṭṭhāya pana sāvatthiṁyeva",
  "atk-s0511a0:40_13": "upanissāya jetavanamahāvihāre ca pubbārāme ca dhuvaparibhogavasena vasi.",
  "atk-s0511a0:41_0": "Yadā pana satthā buddho hutvā bārāṇasiyaṁ isipatane migadāye paṭhamaṁ vassaṁ vasitvā",
  "atk-s0511a0:41_1": "vuṭṭhavasso pavāretvā uruvelaṁ gantvā tattha tayo māse vasanto tebhātikajaṭile dametvā",
  "atk-s0511a0:41_2": "bhikkhusahassehi kataparivāro phussamāsapuṇṇamāyaṁ rājagahaṁ gantvā dve māse tattheva",
  "atk-s0511a0:41_3": "vasi, tadā bārāṇasito nikkhantassa panassa pañca māsā jātā. Sakalo hemanto atikkanto.",
  "atk-s0511a0:41_4": "Udāyittherassa āgatadivasato sattaṭṭhadivasā vītivattā. So pana phaggunīpuṇṇamāsiyaṁ",
  "atk-s0511a0:41_5": "cintesi – “atikkanto hemanto, vasantakālo anuppatto, samayo tathāgatassa kapilapuraṁ",
  "atk-s0511a0:41_6": "gantu”nti. So evaṁ cintetvā kulanagaragamanatthāya saṭṭhimattāhi gāthāhi gamanavaṇṇaṁ",
  "atk-s0511a0:41_7": "vaṇṇesi. Atha satthā cassa vacanaṁ sutvā ñātisaṅgahaṁ kātukāmo hutvā aṅgamagadhavāsīnaṁ",
  "atk-s0511a0:41_8": "kulaputtānaṁ dasahi sahassehi kapilavatthuvāsīnaṁ dasahi sahassehīti sabbeheva vīsatiyā",
  "atk-s0511a0:41_9": "khīṇāsavasahassehi parivuto rājagahato nikkhamitvā divase divase yojanaṁ gacchanto",
  "atk-s0511a0:41_10": "rājagahato saṭṭhiyojanaṁ kapilavatthupuraṁ dvīhi māsehi sampāpuṇitvā tattha ñātīnaṁ",
  "atk-s0511a0:41_11": "vandāpanatthaṁ yamakapāṭihāriyaṁ akāsi. Tadāyaṁ buddhavaṁso desito.",
  "atk-s0511a0:42": "Kassa vacananti? Sāvakapaccekabuddhānaṁ asādhāraṇaṁ sammāsambuddhasseva vacanaṁ.",
  "atk-s0511a0:43_0": "Kenābhatoti? Ācariyaparamparāya ābhato. Ayañhi sāriputtatthero bhaddajī tisso kosiyaputto",
  "atk-s0511a0:43_1": "siggavo moggaliputto sudatto dhammiko dāsako soṇako revatoti evamādīhi yāva tatiyasaṅgītikālā",
  "atk-s0511a0:43_2": "ābhato, tato uddhampi tesaṁyeva sissānusissehīti evaṁ tāva ācariyaparamparāya yāvajjakālā ābhatoti veditabbo.",
  "atk-s0511a0:44": "Ettāvatā –",
  "atk-s0511a0:45": "“Kenāyaṁ desito kattha, kassatthāya ca desito;",
  "atk-s0511a0:46": "Kimatthāya kadā kassa, vacanaṁ kena cābhato”ti. –",
  "atk-s0511a0:47": "Ayaṁ gāthā vuttatthā hoti.",
  "atk-s0511a0:48": "Nidānakathā",
  "atk-s0511a0:49": "Bāhiranidānaṁ",
  "atk-s0511a0:50_0": "Evaṁ ābhatassa panassa idāni atthavaṇṇanā hoti, sā panāyaṁ atthavaṇṇanā yasmā dūrenidānaṁ",
  "atk-s0511a0:50_1": "avidūrenidānaṁ santikenidānanti, imāni tīṇi nidānāni dassetvāva vaṇṇitā suvaṇṇitā",
  "atk-s0511a0:50_2": "nāma hoti. Ye ca naṁ suṇanti, tehi samudāgamato paṭṭhāya viññātattā suviññātāva hoti,",
  "atk-s0511a0:50_3": "tasmā tāni nidānāni dassetvāva vaṇṇayissāma.",
  "atk-s0511a0:51_0": "Tattha ādito paṭṭhāya tāva tesaṁ nidānānaṁ paricchedo veditabbo. Tatrāyaṁ saṅkhepato",
  "atk-s0511a0:51_1": "atthadīpanā – dīpaṅkaradasabalassa pādamūle katābhinīhārassa mahāsattassa yāva vessantarattabhāvā",
  "atk-s0511a0:51_2": "cavitvā tusitabhavane nibbatti, tāva pavattā kathā dūrenidānaṁ nāma. Tusitabhavanato",
  "atk-s0511a0:51_3": "cavitvā yāva bodhimaṇḍe sabbaññutaññāṇappatti, tāva pavattā kathā avidūrenidānaṁ",
  "atk-s0511a0:51_4": "nāma. “Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme”ti",
  "atk-s0511a0:51_5": "ca, “rājagahe viharati veḷuvane kalandakanivāpe”ti ca, “vesāliyaṁ viharati mahāvane",
  "atk-s0511a0:51_6": "kūṭāgārasālāya”nti ca evaṁ mahābodhimaṇḍe sabbaññutaññāṇappattito yāva parinibbānamañcā",
  "atk-s0511a0:51_7": "etasmiṁ antare bhagavā yattha yattha vihāsi, taṁ taṁ santikenidānaṁ nāmāti veditabbaṁ.",
  "atk-s0511a0:51_8": "Ettāvatā saṅkhepeneva tiṇṇaṁ dūrāvidūrasantikenidānānaṁ vasena bāhiranidānavaṇṇanā samattā hotīti.",
  "atk-s0511a0:52": "Abbhantaranidānaṁ"
}