{
  "tika-vin07t32:0": "6. Senāsanakkhandhako",
  "tika-vin07t32:1": "Vihārānujānanakathāvaṇṇanā",
  "tika-vin07t32:2_0": "295. Senāsanakkhandhake sisireti sisirakāle himapātavasena sattāhavaddalikādivassapātavassena",
  "tika-vin07t32:2_1": "ca uppanno kharo sītasamphasso adhippetoti āha ‘‘samphusitako’’ti. ‘‘Tato’’ti idaṁ",
  "tika-vin07t32:2_2": "kattuatthe nissakkavacanaṁ, tena ca vihārena vātātapo paṭihaññatīti atthoti āha ‘‘vihārena paṭihaññatī’’ti.",
  "tika-vin07t32:3_0": "296.Āviñchanachiddanti yattha aṅguliṁ vā rajjusaṅkhalikādiṁ vā pavesetvā kavāṭaṁ",
  "tika-vin07t32:3_1": "ākaḍḍhantā dvārabāhaṁ phusāpenti, tassetaṁ adhivacanaṁ. Senāsanaparibhoge akappiyaṁ",
  "tika-vin07t32:3_2": "nāma natthīti dassanatthaṁ ‘‘sacepi dīpinaṅguṭṭhenā’’tiādi vuttaṁ. Cetiye vedikāsadisanti",
  "tika-vin07t32:3_3": "vātapānadāruṁ vā jālaṁ vā aṭṭhapetvā dāruṭṭhāne cetiye vedikāya paṭṭādīni viya iṭṭhakādīhi",
  "tika-vin07t32:3_4": "uddhaṁ, tiriyañca paṭṭikādayo dassetvā catuchiddayuttaṁ kataṁ. Thambhakavātapānaṁ",
  "tika-vin07t32:3_5": "nāma tiriyaṁ dārūni adatvā uddhaṁ ṭhapitadārūhi eva kataṁ. Coḷakapādapuñchanaṁ bandhitunti",
  "tika-vin07t32:3_6": "vātapānappamāṇena pādapuñchanasadisaṁ coḷakādinā bandhitvā vagguliādippavesananivāraṇatthaṁ,",
  "tika-vin07t32:3_7": "kathetunti attho. Miḍḍhakanti mañcākārena kaṭṭhamattikādīhi katavedikākāraṁ.",
  "tika-vin07t32:4_0": "297.Caturassapīṭhanti samacaturassaṁ. Aṭṭhaṅgulapādakaṁ vaṭṭatīti aṭṭhaṅgulapādakameva",
  "tika-vin07t32:4_1": "vaṭṭati. Pamāṇātikkantopi vaṭṭatīti samacaturassameva sandhāya vuttaṁ. Āyatacaturassā",
  "tika-vin07t32:4_2": "pana sattaṅgapañcaṅgāpi uccapādā na vaṭṭanti. Vetteheva caturassādiākārena kataṁ",
  "tika-vin07t32:4_3": "bhaddapīṭhanti āha ‘‘vettamayaṁ pīṭha’’nti. Dārupaṭṭikāya uparīti aṭaniākārena ṭhitadārupaṭalassa",
  "tika-vin07t32:4_4": "heṭṭhā uddhaṁ pādaṁ katvā. Pavesanakālañhi sandhāya ‘‘uparī’’ti vuttaṁ. Eḷakassa",
  "tika-vin07t32:4_5": "pacchimapādadvayaṁ viya vaṅkākārena ṭhitattā panetaṁ ‘‘eḷakapādapīṭha’’nti vuttaṁ.",
  "tika-vin07t32:4_6": "Paloṭhentīti saha mañcehi pavaṭṭenti. Rukkhe , latā ca muñcitvā avasesaṁ gacchādikaṁ",
  "tika-vin07t32:4_7": "sabbampi tiṇajāti evāti āha ‘‘yesaṁ kesañci tiṇajātikāna’’ntiādi.",
  "tika-vin07t32:5_0": "Upadahantīti ṭhapenti. Sīsappamāṇaṁ nāma yattha gīvāya saha sakalaṁ sīsaṁ ṭhapetuṁ",
  "tika-vin07t32:5_1": "sakkā, tassa ca muṭṭhiratanaṁ vitthārappamāṇanti dassento ‘‘vitthārato’’tiādimāha.",
  "tika-vin07t32:5_2": "Idañca bimbohanassa ubhosu antesu ṭhapetabbacoḷappamāṇadassanaṁ. Tassa vasena bimbohanassa",
  "tika-vin07t32:5_3": "vitthārappamāṇaṁ paricchijjati, taṁ vaṭṭaṁ vā caturassaṁ vā katvā sibbitaṁ yathā",
  "tika-vin07t32:5_4": "koṭito koṭi vitthārato puthulaṭṭhānaṁ muṭṭhiratanappamāṇaṁ hoti, evaṁ sibbitabbaṁ.",
  "tika-vin07t32:5_5": "Ito adhikaṁ na vaṭṭati, taṁ pana antesu ṭhapitacoḷaṁ koṭiyā koṭiṁ āhacca diguṇaṁ",
  "tika-vin07t32:5_6": "kataṁ tikaṇṇaṁ hoti. Tesu tīsu kaṇṇesu dvinnaṁ kaṇṇānamantaraṁ vidatthicaturaṅgulaṁ",
  "tika-vin07t32:5_7": "hoti, majjhaṭṭhānaṁ koṭito koṭiṁ āhacca muṭṭhiratanaṁ hoti, idamassa ukkaṭṭhappamāṇaṁ.",
  "tika-vin07t32:5_8": "Tenāha ‘‘tīsu kaṇṇesū’’tiādi.",
  "tika-vin07t32:6": "‘‘Kambalameva…pe… uṇṇabhisisaṅkhyameva gacchatī’’ti sāmaññato vuttattā gonakādiakappiyampi uṇṇamayattharaṇaṁ bhisiyaṁ pakkhipitvā sayituṁ vaṭṭatīti daṭṭhabbaṁ.",
  "tika-vin07t32:7_0": "Masūraketi cammamayabhisiyaṁ. Cammamayaṁ pana bimbohanaṁ tūlapuṇṇampi na vaṭṭati.",
  "tika-vin07t32:7_1": "Pāḷiyaṁ senāsanaparikkhāradussanti senāsanaparikkhārakaraṇatthāya dussaṁ. Bhisiṁ",
  "tika-vin07t32:7_2": "onandhitunti bhisitthavikāya pakkhipitvā bandhituṁ. Paribhijjatīti mañcādito sāriyamānā",
  "tika-vin07t32:7_3": "pīṭhakoṭiādīsu nisīdantehi ghaṁsiyamānā bhisi paribhijjati. Onaddhamañcanti bhisiṁ",
  "tika-vin07t32:7_4": "ekābaddhaṁ katvā baddhamañcaṁ. Pāḷiyaṁ chaviṁ uppāṭetvā harantīti bhisicchaviṁ corā",
  "tika-vin07t32:7_5": "haranti. Phositunti corehi haritassa pacchā haritasaññāṇaphusitabindūni dātuṁ. Bhittikammanti",
  "tika-vin07t32:7_6": "nānāvaṇṇehi vibhittirājikaraṇaṁ. Hatthakammanti hatthena yaṁ kiñci saññākaraṇaṁ.",
  "tika-vin07t32:8": "298. Pāḷiyaṁ na nipatatīti na allīyati. Paṭibāhetvāti ghaṁsitvā. Na nibandhatīti anibandhanīyo, na lagganakoti attho.",
  "tika-vin07t32:9_0": "299.‘‘Karohī’’ti vattumpi na labbhatīti āṇattiyā eva paṭikkhittattā dvārapālaṁ ‘‘kiṁ",
  "tika-vin07t32:9_1": "na karosī’’tiādinā pariyāyena vattuṁ vaṭṭati. Jātakapakaraṇanti jātakapaṭisaṁyuttaṁ",
  "tika-vin07t32:9_2": "itthipurisādi yaṁ kiñci rūpaṁ adhippetaṁ. ‘‘Parehi kārāpetu’’nti vuttattā buddharūpampi",
  "tika-vin07t32:9_3": "sayaṁ kātuṁ na labhati. Pāḷiyaṁ pañcapaṭikanti jātiādipañcappakāravaṇṇamaṭṭhaṁ.",
  "tika-vin07t32:10_0": "300.Upacārona hotīti gabbhassa bahi samantā anuparigamanassa okāso nappahoti. Rukkhaṁ",
  "tika-vin07t32:10_1": "vijjhitvāti tacchitasāradāruṁ aggasamīpe vijjhitvā. Katvāti chidde katvā. Kappakataṁ",
  "tika-vin07t32:10_2": "viya sārakhāṇuke ākoṭetvā evaṁ katameva ‘‘āharimaṁ bhittipāda’’nti vuttaṁ. Upatthambhanatthaṁ",
  "tika-vin07t32:10_3": "bhūmiyaṁ patiṭṭhāpetunti jiṇṇabhittipādena bahi samānabhāraṁ khāṇukappasīsena ussāpetvā",
  "tika-vin07t32:10_4": "mūlena bhūmiyaṁ patiṭṭhāpetuṁ. Parittāṇatthanti ullittāvalittakuṭiyā ovassanaṭṭhānassa",
  "tika-vin07t32:10_5": "parittāṇatthaṁ. Kiṭikanti tālapaṇṇādīhi katapadalaṁ. Madditamattikanti ovassanachiddassa",
  "tika-vin07t32:10_6": "pidahanatthaṁ vuttaṁ.",
  "tika-vin07t32:11_0": "Ubhatokuṭṭaṁ nīharitvā katapadesassāti yathā bahi ṭhitā ujukaṁ anto nisinne na passanti,",
  "tika-vin07t32:11_1": "evaṁ dvārābhimukhaṁ pidahanavasena bhittiñca aññato dvārañca yojetvā kataṭṭhānaṁ",
  "tika-vin07t32:11_2": "vadati. Samantā pariyāgāroti samantato āviddhapamukhaṁ. Vaṁsaṁ datvāti purisappamāṇe",
  "tika-vin07t32:11_3": "pāde nikhaṇitvā tesaṁ upari piṭṭhivaṁsasadisaṁ passavaṁsaṁ ṭhapetvā osāretvā. Ekaṁ",
  "tika-vin07t32:11_4": "daṇḍakoṭiṁ atiuccāya vihārabhittikoṭiyā ekaṁ koṭiṁ nīce vaṁsapiṭṭhiyaṁ ṭhapanavasena",
  "tika-vin07t32:11_5": "daṇḍake pasāretvā. Cakkalayutto kiṭikoti kavāṭaṁ viya vivaraṇathakanasukhatthaṁ cakkalabandhakiṭikaṁ.",
  "tika-vin07t32:11_6": "Pāḷiyaṁ ugghāṭanakiṭikanti āpaṇādīsu anatthikakāle ukkhipitvā, upari ca bandhitvā",
  "tika-vin07t32:11_7": "pacchā otaraṇakiṭikaṁ, kappasīsehi vā upatthambhanīhi ukkhipitvā pacchā otaraṇakiṭikampi.",
  "tika-vin07t32:12": "301.Pānīyaṁ otappatīti pānīyabhājanesu ṭhapitapānīyaṁ ātapena santappati.",
  "tika-vin07t32:13": "303.Tayo vāṭeti tayo parikkhepe. Veḷuvāṭanti sabbaṁ dāruparikkhepaṁ saṅgaṇhāti. Kaṇṭakavāṭanti sabbasākhāparikkhepaṁ.",
  "tika-vin07t32:14_0": "305.Āloko antaradhāyīti yo buddhārammaṇāya pītiyā ānubhāvena mahanto obhāso ahosi,",
  "tika-vin07t32:14_1": "yena cassa padīpasahassena viya vigatandhakāro maggo ahosi, so bahinagare chavasarīrasamākulaṁ",
  "tika-vin07t32:14_2": "duggandhaṁ bībhacchaṁ āmakasusānaṁ pattassa bhayena pītivege mandībhūte antaradhāyi.",
  "tika-vin07t32:15_0": "Sataṁhatthīti gāthāya hatthino satasahassānīti evaṁ paccekaṁ sahassa-saddena yojetvā",
  "tika-vin07t32:15_1": "attho ñātabbo. Padavītihārassāti ‘‘buddhaṁ vandissāmī’’ti ratanattayaṁ uddissa gacchato",
  "tika-vin07t32:15_2": "ekapadavītihārassa , tappaccayakusalaphalassāti attho. Tassa soḷasamo bhāgo kalaṁ",
  "tika-vin07t32:15_3": "nāma, taṁ soḷasiṁ kalaṁ yathāvuttā hatthiādayo sabbe nāgghanti nārahanti, nidassanamattañcetaṁ.",
  "tika-vin07t32:15_4": "Anekasatasahassabhāgampi nāgghanti.",
  "tika-vin07t32:16": "Andhakāro antaradhāyīti puna balavapītiyā āloke samuppanne antaradhāyi. Āsattiyoti taṇhāyo. Vayakaraṇanti deyyadhammamūlaṁ navakammaṁ.",
  "tika-vin07t32:17": "309.Dadeyyāti navakammaṁ adhiṭṭhātuṁ vihāre issariyaṁ dadeyyāti attho. Dinnoti navakammaṁ kātuṁ vihāro dinno, vihāre navakammaṁ dinnanti vā attho.",
  "tika-vin07t32:18": "313-4.Santhāgāreti sannipātamaṇḍape. Okāseti nivāsokāse. Uddissa katanti saṅghaṁ uddissa kataṁ. Gihivikaṭanti gihīhi kataṁ paññattaṁ, gihisantakanti attho.",
  "tika-vin07t32:19": "Vihārānujānanakathāvaṇṇanā niṭṭhitā.",
  "tika-vin07t32:20": "Senāsanaggāhakathāvaṇṇanā",
  "tika-vin07t32:21_0": "318.‘‘Chamāsaccayena chamāsaccayenā’’ti idaṁ dvikkhattuṁ paccayadānakālaparicchedadassanaṁ,",
  "tika-vin07t32:21_1": "evaṁ uparipi. ‘‘Taṁ na gāhetabba’’nti vacanassa kāraṇamāha ‘‘paccayeneva hi ta’’ntiādinā,",
  "tika-vin07t32:21_2": "paccayaññeva nissāya tattha vasitvā paṭijagganā bhavissantīti adhippāyo.",
  "tika-vin07t32:22_0": "Ubbhaṇḍikāti ukkhittabhaṇḍā bhavissanti. Dīghasālāti caṅkamanasālā. Maṇḍalamāḷoti",
  "tika-vin07t32:22_1": "upaṭṭhānasālā. Anudahatīti pīḷeti. ‘‘Adātuṁ na labbhatī’’ti iminā sañcicca adadantassa",
  "tika-vin07t32:22_2": "paṭibāhane pavisanato dukkaṭanti dīpeti.",
  "tika-vin07t32:23_0": "‘‘Na gocaragāmo ghaṭṭetabbo’’ti vuttamevatthaṁ vibhāvetuṁ ‘‘na tattha manussā vattabbā’’tiādi",
  "tika-vin07t32:23_1": "vuttaṁ. Vitakkaṁ chinditvāti ‘‘iminā nīhārena gacchantaṁ disvā nivāretvā paccaye",
  "tika-vin07t32:23_2": "dassantī’’ti evarūpaṁ vitakkaṁ anuppādetvā. Bhaṇḍappaṭicchādananti paṭicchādanabhaṇḍaṁ.",
  "tika-vin07t32:23_3": "Sarīrappaṭicchādanacīvaranti attho. ‘‘Suddhacittattāva anavajja’’nti idaṁ pucchitakkhaṇe",
  "tika-vin07t32:23_4": "kāraṇācikkhanaṁ sandhāya vuttaṁ na hoti asuddhacittassapi pucchitapañhavisajjane",
  "tika-vin07t32:23_5": "dosābhāvā. Evaṁ pana gate maṁ pucchissantītisaññāya agamanaṁ sandhāya vuttanti daṭṭhabbaṁ.",
  "tika-vin07t32:24_0": "Paṭijaggitabbānīti khaṇḍaphullapaṭisaṅkharaṇasammajjanādīhi paṭijaggitabbāni. Muddavedikāyāti",
  "tika-vin07t32:24_1": "cetiyassa hammiyavedikāya ghaṭākārassa upari caturassavedikāya. Kasmā pucchitabbantiādi",
  "tika-vin07t32:24_2": "yato pakatiyā labhati. Tatthāpi pucchanassa kāraṇasandassanatthaṁ vuttaṁ.",
  "tika-vin07t32:25_0": "Paṭikkammāti vihārato apasakkitvā. Tamatthaṁ dassento ‘‘yojanadviyojanantare hotī’’ti",
  "tika-vin07t32:25_1": "āha. Upanikkhepaṁ ṭhapetvāti vaḍḍhiyā kahāpaṇādiṁ ṭhapetvā, khettādīni vā niyametvā.",
  "tika-vin07t32:25_2": "Iti saddhādeyyeti evaṁ heṭṭhā vuttanayena saddhāya dātabbe vassāvāsikalābhavisayeti attho.",
  "tika-vin07t32:26_0": "Vatthu panāti tatruppāde uppannarūpiyaṁ, tañca ‘‘tato catupaccayaṁ paribhuñjathā’’ti",
  "tika-vin07t32:26_1": "dinnakhettādito uppannattā kappiyakārakānaṁ hatthe ‘‘kappiyabhaṇḍaṁ paribhuñjathā’’ti",
  "tika-vin07t32:26_2": "dāyakehi dinnavatthusadisaṁ hotīti āha ‘‘kappiyakārakānaṁ hī’’tiādi.",
  "tika-vin07t32:27": "Saṅghasuṭṭhutāyāti saṅghassa hitāya. Puggalavasenāti ‘‘bhikkhū cīvarena kilamantī’’ti evaṁ puggalaparāmāsavasena, na ‘‘saṅgho kilamatī’’ti evaṁ saṅghaparāmāsavasena.",
  "tika-vin07t32:28_0": "‘‘Kappiyabhaṇḍavasenā’’ti sāmaññato vuttamevatthaṁ vibhāvetuṁ ‘‘cīvarataṇḍulādivaseneva",
  "tika-vin07t32:28_1": "cā’’ti vuttaṁ. Ca-kāro cettha pana-saddatthe vattati, na samuccayattheti daṭṭhabbaṁ.",
  "tika-vin07t32:28_2": "Puggalavaseneva, kappiyabhaṇḍavasena ca apalokanappakāraṁ dassetuṁ ‘‘taṁ pana evaṁ",
  "tika-vin07t32:28_3": "kattabba’’ntiādi vuttaṁ.",
  "tika-vin07t32:29_0": "Cīvarapaccayaṁ sallakkhetvāti saddhādeyyatatruppādādivasena tasmiṁ vassāvāse labbhamānaṁ",
  "tika-vin07t32:29_1": "cīvarasaṅkhātaṁ paccayaṁ ‘‘ettaka’’nti paricchinditvā. Senāsanassāti senāsanaggāhāpanassa.",
  "tika-vin07t32:29_2": "‘‘Navako vuḍḍhatarassa, vuḍḍho canavakassā’’ti idaṁ senāsanaggāhassa attanāva attano",
  "tika-vin07t32:29_3": "gahaṇaṁ asāruppanti vuttaṁ, dve aññamaññaṁ gāhessantīti adhippāyo. Aṭṭhapi soḷasapi",
  "tika-vin07t32:29_4": "jane sammannituṁ vaṭṭatīti ekakammavācāya sabbepi ekato sammannituṁ vaṭṭati. Niggahakammameva",
  "tika-vin07t32:29_5": "hi saṅgho saṅghassa na karoti. Teneva sattasatikakkhandhake ‘‘ubbāhikakammasammutiyaṁ",
  "tika-vin07t32:29_6": "aṭṭhapi janā ekatova sammatāti.",
  "tika-vin07t32:30": "Āsanagharanti paṭimāgharaṁ. Maggoti upacārasīmabbhantaragate gāmābhimukhamagge katasālā vuccati. Evaṁ pokkharaṇīrukkhamūlādīsupi.",
  "tika-vin07t32:31_0": "Labhantīti tatravāsino bhikkhū labhanti. Vijaṭetvāti ‘‘ekekassa pahonakappamāṇena",
  "tika-vin07t32:31_1": "viyojetvā. Āvāsesu pakkhipitvāti ‘‘ito uppannaṁ asukasmiṁ asukasmiñca āvāse vasantā",
  "tika-vin07t32:31_2": "pāpetvā gaṇhantū’’ti vācāya upasaṁharitvā. Pavisitabbanti mahālābhe pariveṇe vasitvāva",
  "tika-vin07t32:31_3": "lābho gahetabboti adhippāyo.",
  "tika-vin07t32:32_0": "Ayampīti ettha yo paṁsukūliko paccayaṁ vissajjeti. Teneva vissaṭṭho ayaṁ cīvarapaccayopīti",
  "tika-vin07t32:32_1": "yojanā. Pādamūle ṭhapetvā sāṭakaṁ dentīti paccayadāyakā denti. Etena gahaṭṭhehi pādamūle",
  "tika-vin07t32:32_2": "ṭhapetvā dinnampi paṁsukūlikānampi vaṭṭatīti dasseti. Atha vassāvāsikaṁ demāti vadantīti",
  "tika-vin07t32:32_3": "ettha paṁsukūlikānaṁ na vaṭṭatīti ajjhāharitvā yojetabbaṁ. Vassaṁvutthabhikkhūnanti",
  "tika-vin07t32:32_4": "paṁsukūlikato aññesaṁ bhikkhūnaṁ.",
  "tika-vin07t32:33": "Upanibandhitvā gāhāpetabbanti idha rukkhādīsu vasitvā cīvaraṁ gaṇhathāti paṭibandhaṁ katvā gāhetabbaṁ.",
  "tika-vin07t32:34_0": "Pāṭipadaaruṇatotiādi vassūpanāyikadivasaṁ sandhāya vuttaṁ. Antarāmuttakaṁ pana pāṭipadaṁ",
  "tika-vin07t32:34_1": "atikkamitvāpi gāhetuṁ vaṭṭati. Nibaddhavattaṁ ṭhapetvāti sajjhāyamanasikārādīsu nirantarakaraṇīyesu",
  "tika-vin07t32:34_2": "kattabbaṁ katikavattaṁ katvā. Kasāvaparibhaṇḍanti kasāvarasehi bhūmiparikammaṁ.",
  "tika-vin07t32:35_0": "Tividhampīti pariyattipaṭipattipaṭivedhavasena tividhampi. Sodhetvāti ācārādīsu upaparikkhitvā.",
  "tika-vin07t32:35_1": "Ekacārikavattanti bhāvanākammaṁ. Tañhi gaṇasaṅgaṇikaṁ pahāya ekacārikeneva vattitabbattā",
  "tika-vin07t32:35_2": "evaṁ vuttaṁ. Dasavatthukakathā nāma appicchakathā, santuṭṭhi, paviveka, asaṁsagga,",
  "tika-vin07t32:35_3": "vīriyārambha, sīla, samādhi, paññā, vimutti, vimuttiñāṇadassanakathāti imā dasa.",
  "tika-vin07t32:36_0": "Dantakaṭṭhakhādanavattanti dantakaṭṭhamāḷake nikkhittesu dantakaṭṭhesu ‘‘divase divase",
  "tika-vin07t32:36_1": "ekameva dantakaṭṭhaṁ gahetabba’’ntiādinā (pārā. aṭṭha. 1.109) adinnādāne dantaponakathāyaṁ",
  "tika-vin07t32:36_2": "vuttaṁ vattaṁ. Pattaṁ vā…pe… na kathetabbanti pattaguttatthāya vuttaṁ. Visabhāgakathāti",
  "tika-vin07t32:36_3": "tiracchānakathā. Khandhakavattanti vattakkhandhake (cūḷava. 365) āgataṁ piṇḍacārikavattato",
  "tika-vin07t32:36_4": "avasiṭṭhavattaṁ tassa ‘‘bhikkhācāravatta’’nti visuṁ gahitattā.",
  "tika-vin07t32:37_0": "Idāni yaṁ dāyakā pacchimavassaṁvutthānaṁ vassāvāsikaṁ denti, tattha paṭipajjanavidhiṁ",
  "tika-vin07t32:37_1": "dassetuṁ ‘‘pacchimavassūpanāyikadivase panā’’ti āraddhaṁ. Āgantuko sace bhikkhūti",
  "tika-vin07t32:37_2": "cīvare gāhite pacchā āgato āgantuko bhikkhu. Pattaṭṭhāneti vassaggena pattaṭṭhāne.",
  "tika-vin07t32:37_3": "Paṭhamavassūpagatāti āgantukassa āgamanato puretarameva pacchimikāya vassūpanāyikāya",
  "tika-vin07t32:37_4": "vassūpagatā. Laddhaṁ laddhanti punappunaṁ dāyakānaṁ santikā āgatāgatasāṭakaṁ.",
  "tika-vin07t32:38_0": "Neva vassāvāsikassa sāminoti chinnavassattā vuttaṁ. Paṭhamameva katikāya katattā",
  "tika-vin07t32:38_1": "‘‘neva adātuṁ labhantī’’ti vuttaṁ, dātabbaṁ vārentānaṁ gīvā hotīti adhippāyo. Tesameva",
  "tika-vin07t32:38_2": "dātabbanti vassūpagatesu aladdhavassāvāsikānaṁ ekaccānameva dātabbaṁ.",
  "tika-vin07t32:39_0": "Bhatiniviṭṭhanti pānīyupaṭṭhānādibhatiṁ katvā laddhaṁ. Saṅghikaṁ panātiādi kesañci",
  "tika-vin07t32:39_1": "vādadassanaṁ. Tattha apalokanakammaṁ katvā gāhitanti ‘‘chinnavassānaṁ vassāvāsikañca",
  "tika-vin07t32:39_2": "idāni uppajjanakavassāvāsikañca imesaṁ dātuṁ ruccatī’’ti anantare vuttanayena apalokanaṁ",
  "tika-vin07t32:39_3": "katvā gāhitaṁ saṅghena dinnattā vibbhantopi labhati. Pageva chinnavasso. Paccayavasena",
  "tika-vin07t32:39_4": "gāhitaṁ pana temāsaṁ vasitvā gahetuṁ attanā, dāyakehi ca anumatattā bhatiniviṭṭhampi",
  "tika-vin07t32:39_5": "chinnavassopi vibbhantopi na labhatīti keci ācariyā vadanti. Idañca pacchā vuttattā",
  "tika-vin07t32:39_6": "pamāṇaṁ. Teneva vassūpanāyikadivase eva dāyakehi dinnavassāvāsikaṁ gahitabhikkhuno",
  "tika-vin07t32:39_7": "vassacchedaṁ akatvā vāsova heṭṭhā vihito, na pānīyupaṭṭhānādibhatikaraṇavattaṁ. Yadi",
  "tika-vin07t32:39_8": "hi taṁ niviṭṭhameva siyā, bhatikaraṇameva vidhātabbaṁ. Tasmā vassaggena gāhitaṁ chinnavassādayo",
  "tika-vin07t32:39_9": "na labhantīti veditabbaṁ.",
  "tika-vin07t32:40_0": "‘‘Saṅghikaṁ hotī’’ti etena vutthavassānampi vassāvāsikabhāgo saṅghikato amocito tesaṁ",
  "tika-vin07t32:40_1": "vibbhamena saṅghiko hotīti dasseti. Labhatīti ‘‘mama pattabhāgaṁ etassa dethā’’ti",
  "tika-vin07t32:40_2": "dāyake sampaṭicchāpenteneva saṅghikato viyojitaṁ hotīti vuttaṁ.",
  "tika-vin07t32:41": "Varabhāgaṁ sāmaṇerassāti tassa paṭhamagāhattā, therena pubbe paṭhamabhāgassa gahitattā, idāni gayhamānassa dutiyabhāgattā ca vuttaṁ.",
  "tika-vin07t32:42": "Senāsanaggāhakathāvaṇṇanā niṭṭhitā.",
  "tika-vin07t32:43": "Upanandavatthukathāvaṇṇanā",
  "tika-vin07t32:44": "319. Pāḷiyaṁ ubhayattha paribāhiroti kamena ubhayassapi muttattā vuttaṁ, na sabbathā ubhayato paribāhirattā. Tenāha ‘‘pacchime…pe… tiṭṭhatī’’ti.",
  "tika-vin07t32:45_0": "320.Yaṁ tiṇṇaṁ pahotīti mañcapīṭhavinimuttaṁ yaṁ āsanaṁ tiṇṇaṁ sukhaṁ nisīdituṁ pahoti,",
  "tika-vin07t32:45_1": "idaṁ pacchimadīghāsanaṁ. Ettha mañcapīṭharahitesu asamānāsanikāpi tayo nisīdituṁ",
  "tika-vin07t32:45_2": "labhanti. Mañcapīṭhesu pana dve. Adīghāsanesu mañcapīṭhesu samānāsanikā eva dve nisīdituṁ",
  "tika-vin07t32:45_3": "labhanti duvaggasseva anuññātattā.",
  "tika-vin07t32:46_0": "Hatthinakho heṭṭhābhāge etassa atthīti hatthinakho, pāsādo. Pāsādassa nakho nāma",
  "tika-vin07t32:46_1": "heṭṭhimabhāgo pādanakhasadisattā, so sabbadisāsu anekehi hatthirūpehi samalaṅkato",
  "tika-vin07t32:46_2": "ṭhito. Tassūpari kato pāsādo hatthikumbhe patiṭṭhito viya hotīti āha ‘‘hatthikumbhe",
  "tika-vin07t32:46_3": "patiṭṭhita’’nti. Suvaṇṇarajatādivicitrānīti saṅghikasenāsanaṁ sandhāya vuttaṁ. Puggalikaṁ",
  "tika-vin07t32:46_4": "pana suvaṇṇādivicitraṁ bhikkhussa sampaṭicchitumeva na vaṭṭati ‘‘na kenaci pariyāyena",
  "tika-vin07t32:46_5": "jātarūparajataṁ sāditabba’’nti (mahāva. 299) vuttattā. Tenevettha aṭṭhakathāyaṁ ‘‘saṅghikavihāre",
  "tika-vin07t32:46_6": "vā puggalikavihāre vā’’ti na vuttaṁ, gonakādiakappiyabhaṇḍavisaye eva vuttaṁ ekabhikkhussāpi",
  "tika-vin07t32:46_7": "tesaṁ gahaṇe dosābhāvā. Gihivikaṭanīhārenāti gihīhi katanīhārena, gihīhi attano santakaṁ",
  "tika-vin07t32:46_8": "attharitvā dinnaniyāmenāti attho. Labbhantīti nisīdituṁ labbhanti.",
  "tika-vin07t32:47": "Upanandavatthukathāvaṇṇanā niṭṭhitā.",
  "tika-vin07t32:48": "Avissajjiyavatthukathāvaṇṇanā",
  "tika-vin07t32:49": "321.Arañjaroti bahuudakagaṇhanikā mahācāṭi, jalaṁ gaṇhitumalanti arañjaro.",
  "tika-vin07t32:50_0": "Thāvarena ca thāvarantiādīsu pañcasu koṭṭhāsesu purimadvayaṁ thāvaraṁ, pacchimattayaṁ",
  "tika-vin07t32:50_1": "garubhaṇḍanti veditabbaṁ. Samakameva detīti ettha ūnakaṁ dentampi vihāravatthusāmantaṁ",
  "tika-vin07t32:50_2": "gahetvā dūrataraṁ dukkhagopaṁ vissajjetuṁ vaṭṭatīti daṭṭhabbaṁ. Vakkhati hi ‘‘bhikkhūnaṁ",
  "tika-vin07t32:50_3": "ce mahagghataraṁ…pe… sampaṭicchituṁ vaṭṭatī’’ti (cūḷava. aṭṭha. 321). Jānāpetvāti",
  "tika-vin07t32:50_4": "bhikkhusaṅghassa jānāpetvā, apaloketvāti attho. ‘‘Nanu tumhākaṁ bahutarā rukkhāti",
  "tika-vin07t32:50_5": "vattabba’’nti idaṁ sāmikesu attano bhaṇḍassa mahagghataṁ ajānitvā dentesu taṁ ñatvā",
  "tika-vin07t32:50_6": "theyyacittena gaṇhato avahāro hotīti vuttaṁ.",
  "tika-vin07t32:51_0": "Vihārena vihāro parivattetabboti savatthukena aññesaṁ bhūmiyaṁ katapāsādādinā, avatthukena",
  "tika-vin07t32:51_1": "vā savatthukaṁ parivattetabbaṁ. Avatthukaṁ pana avatthukeneva parivattetabbaṁ. Kevalaṁ",
  "tika-vin07t32:51_2": "pāsādassa bhūmito athāvarattā. Evaṁ thāvaresupi thāvaravibhāgaṁ ñatvāva parivattetabbaṁ.",
  "tika-vin07t32:52_0": "‘‘Kappiyamañcā sampaṭicchitabbā’’ti iminā suvaṇṇādivicittaṁ akappiyamañcaṁ ‘‘saṅghassā’’ti",
  "tika-vin07t32:52_1": "vuttepi sampaṭicchituṁ na vaṭṭatīti dasseti. ‘‘Vihārassa demā’’ti vutte saṅghassa",
  "tika-vin07t32:52_2": "vaṭṭati, na puggalassa khettādi viyāti daṭṭhabbaṁ. Etesūti mañcādīsu. Kappiyākappiyaṁ",
  "tika-vin07t32:52_3": "vuttanayamevāti āsandītūlikādivinicchayesu vuttanayameva. Akappiyaṁ vāti āsandīādi,",
  "tika-vin07t32:52_4": "pamāṇātikkantaṁ bimbohanādi ca. Mahagghaṁ kappiyaṁ vāti suvaṇṇādivicittaṁ kappiyavohārena dinnaṁ.",
  "tika-vin07t32:53_0": "‘‘Kāḷaloha…pe… bhājetabbo’’ti vuttattā vaṭṭakaṁsalohamayampi bhājanaṁ puggalikampi",
  "tika-vin07t32:53_1": "sampaṭicchitumpi pariharitumpi vaṭṭati puggalapariharitabbasseva bhājetabbattāti",
  "tika-vin07t32:53_2": "vadanti. Taṁ upari ‘‘kaṁsalohavaṭṭalohabhājanavikati saṅghikaparibhogena vā gihivikaṭā",
  "tika-vin07t32:53_3": "vā vaṭṭatī’’tiādikena mahāpaccarivacanena virujjhati. Imassa hi ‘‘vaṭṭalohakaṁsalohānaṁ",
  "tika-vin07t32:53_4": "yena kenaci kato sīhaḷadīpe pādaggaṇhanako bhājetabbo’’ti vuttassa mahāaṭṭhakathāvacanassa",
  "tika-vin07t32:53_5": "paṭikkhepāya taṁ mahāpaccarivacanaṁ pacchā dassitaṁ. Tasmā vaṭṭalohakaṁsalohamayaṁ",
  "tika-vin07t32:53_6": "yaṁ kiñci pādaggaṇhanakavārakampi upādāya abhājanīyameva. Gihīhi diyyamānampi puggalassa",
  "tika-vin07t32:53_7": "sampaṭicchitumpi na vaṭṭati. Pārihāriyaṁ na vaṭṭatīti pattādiparikkhāraṁ viya sayameva",
  "tika-vin07t32:53_8": "paṭisāmetvā paribhuñjituṁ na vaṭṭati. Gihisantakaṁ viya ārāmikādayo ce sayameva gopetvā",
  "tika-vin07t32:53_9": "viniyogakāle ānetvā paṭinenti, paribhuñjituṁ vaṭṭati. ‘‘Paṭisāmetvā bhikkhūnaṁ dethā’’ti vattumpi vaṭṭati.",
  "tika-vin07t32:54_0": "Paṇṇasūci nāma lekhanīti vadanti. ‘‘Attanā laddhānipī’’tiādinā paṭiggahaṇe doso natthi,",
  "tika-vin07t32:54_1": "pariharitvā paribhogova āpattikaroti dasseti. Yathā cettha, evaṁ upari abhājanīyavāsiādīsu attano santakesupi.",
  "tika-vin07t32:55_0": "Anāmāsampīti suvaṇṇādimayampi sabbaṁ taṁ āmasitvāpi paribhuñjituṁ vaṭṭati. Upakkhareti",
  "tika-vin07t32:55_1": "upakaraṇe. Aḍḍhabāhuppamāṇā nāma aḍḍhabāhumattā. Aḍḍhabyāmamattātipi vadanti. Yottānīti cammarajjukā.",
  "tika-vin07t32:56": "Aṭṭhaṅgulasūcidaṇḍamattopīti tasaradaṇḍādisūciākāratanudaṇḍakamattopi. Rittapotthakopīti alikhitapotthako. Idañca paṇṇappasaṅgena vuttaṁ.",
  "tika-vin07t32:57_0": "‘‘Ghaṭṭanaphalakaṁ ghaṭṭanamuggaro’’ti idaṁ rajitacīvaraṁ ekasmiṁ maṭṭhe daṇḍamuggare",
  "tika-vin07t32:57_1": "veṭhetvā ekassa maṭṭhaphalakassa upari ṭhapetvā upari aparena maṭṭhaphalakena nikujjitvā",
  "tika-vin07t32:57_2": "eko upari akkamitvā tiṭṭhati. Dve janā upari phalakaṁ dvīsu koṭīsu gahetvā aparāparaṁ",
  "tika-vin07t32:57_3": "ākaḍḍhanavikaḍḍhanaṁ karonti, etaṁ sandhāya vuttaṁ. Hatthe ṭhapāpetvā hatthena paharaṇaṁ",
  "tika-vin07t32:57_4": "pana niṭṭhitarajanassa cīvarassa allakāle kātabbaṁ. Idaṁ pana phalakamuggarehi ghaṭṭanaṁ",
  "tika-vin07t32:57_5": "sukkhakāle thaddhabhāvavimocanatthanti daṭṭhabbaṁ. Ambaṇanti ekadoṇikanāvāphalakehi",
  "tika-vin07t32:57_6": "pokkharaṇīsadisaṁ kataṁ. Pānīyabhājanantipi vadanti. Rajanadoṇīti ekadārunāva kataṁ",
  "tika-vin07t32:57_7": "rajanabhājanaṁ. Udakadoṇīpi ekadārunāva kataṁ udakabhājanaṁ.",
  "tika-vin07t32:58_0": "Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Tattha bhūmattharaṇasaṅkhepena",
  "tika-vin07t32:58_1": "sayitumpi vaṭṭatiyeva. ‘‘Paccattharaṇagatika’’nti iminā mañcādīsu attharitabbaṁ mahācammaṁ",
  "tika-vin07t32:58_2": "eḷakacammaṁ nāmāti dasseti.",
  "tika-vin07t32:59": "Chattamuṭṭhipaṇṇanti tālapaṇṇaṁ sandhāya vuttaṁ. Pattakaṭāhanti pattapacanakaṭāhaṁ.",
  "tika-vin07t32:60": "Avissajjiyavatthukathāvaṇṇanā niṭṭhitā.",
  "tika-vin07t32:61": "Navakammadānakathāvaṇṇanā",
  "tika-vin07t32:62_0": "323. Pāḷiyaṁ piṇḍanikkhepanamattenātiādīsu khaṇḍaphullaṭṭhāne mattikāpiṇḍaṭṭhapanaṁ",
  "tika-vin07t32:62_1": "piṇḍanikkhepanaṁ nāma. Navakammanti navakammasammuti. Aggaḷavaṭṭi nāma kavāṭabandho.",
  "tika-vin07t32:62_2": "Chādanaṁ nāma tiṇādīhi gehacchādanaṁ. Bandhanaṁ nāma daṇḍavalliādīhi chadanabandhanameva.",
  "tika-vin07t32:62_3": "Catuhatthavihāreti vitthārappamāṇato vuttaṁ. Ubbedhato pana anekabhūmakattā vaḍḍhakīhatthena",
  "tika-vin07t32:62_4": "vīsatihatthopi nānāsaṇṭhānavicittopi hoti. Tenassa catuvassikaṁ navakammaṁ vuttaṁ. Evaṁ sesesupi.",
  "tika-vin07t32:63_0": "Pāḷiyaṁ sabbe vihāreti bhummatthe upayogabahuvacanaṁ. Ekassa sabbesu vihāresu navakammaṁ",
  "tika-vin07t32:63_1": "detīti attho. Sabbakālaṁ paṭibāhantīti navakammikā attano gāhitaṁ varaseyyaṁ sampattānaṁ",
  "tika-vin07t32:63_2": "yathāvuḍḍhaṁ akatvā utukālepi paṭibāhanti.",
  "tika-vin07t32:64_0": "‘‘Sace so āvāso jīratī’’tiādi pāḷimuttakavinicchayo. Mañcaṭṭhānaṁ datvāti mañcaṭṭhānaṁ",
  "tika-vin07t32:64_1": "puggalikaṁ datvā. Tibhāganti tatiyabhāgaṁ. Evaṁ vissajjanampi thāvarena thāvaraparivattanaṭṭhāne",
  "tika-vin07t32:64_2": "eva pavisati, na itarathā sabbasenāsanānaṁ vinassanato. Sace saddhivihārikānaṁ dātukāmo",
  "tika-vin07t32:64_3": "hotīti sace so saṅghassa bhaṇḍakaṭṭhapanaṭṭhānaṁ vā aññesaṁ bhikkhūnaṁ vasanaṭṭhānaṁ",
  "tika-vin07t32:64_4": "vā dātuṁ na icchati, attano saddhivihārikānaññeva dātukāmo hoti, tādisassa tuyhaṁ",
  "tika-vin07t32:64_5": "puggalikameva katvā jaggāti na sabbaṁ tassa dātabbanti adhippāyo. Tattha pana kattabbavidhiṁ",
  "tika-vin07t32:64_6": "dassento āha ‘‘kamma’’ntiādi. Evañhītiādimhi vayānurūpaṁ tatiyabhāge vā upaḍḍhabhāge",
  "tika-vin07t32:64_7": "vā gahite taṁ bhāgaṁ dātuṁ labhatīti attho.",
  "tika-vin07t32:65_0": "Yenāti tesu dvīsu bhikkhūsu yena. So sāmīti tassā bhūmiyā vihārakaraṇe sova sāmī,",
  "tika-vin07t32:65_1": "taṁ paṭibāhitvā itarena na kātabbanti adhippāyo. So hi paṭhamaṁ gahito. Akataṭṭhāneti",
  "tika-vin07t32:65_2": "cayādīnaṁ akatapubbaṭṭhāne. Cayaṁ vā pamukhaṁ vāti saṅghikasenāsanaṁ nissāya tato",
  "tika-vin07t32:65_3": "bahi cayaṁ bandhitvā, ekaṁ senāsanaṁ vā. Bahikuṭṭeti kuṭṭato bahi, attano kataṭṭhāneti attho.",
  "tika-vin07t32:66": "Navakammadānakathāvaṇṇanā niṭṭhitā.",
  "tika-vin07t32:67": "Aññatraparibhogapaṭikkhepādikathāvaṇṇanā",
  "tika-vin07t32:68": "324.Vaḍḍhikammatthāyāti yathā tammūlagghato na parihāyati, evaṁ kattabbassa evaṁ nipphādetabbassa mañcapīṭhādino atthāya.",
  "tika-vin07t32:69": "Cakkalikanti pādapuñchanatthaṁ cakkākārena kataṁ. Paribhaṇḍakatabhūmi vāti kāḷavaṇṇādikatasaṇhabhūmi vā. Senāsanaṁ vāti mañcapīṭhādi vā.",
  "tika-vin07t32:70": "‘‘Tathevavaḷañjetuṁ vaṭṭatī’’ti iminā nevāsikehi dhotapādādīhi vaḷañjanaṭṭhāne sañcicca adhotapādādīhi vaḷañjantasseva āpatti paññattāti dasseti.",
  "tika-vin07t32:71": "‘‘Dvārampī’’tiādinā sāmaññato vuttattā dvāravātapānādayo aparikammakatāpi na apassayitabbā. Ajānitvā apassayantassapi idha lomagaṇanāya āpatti.",
  "tika-vin07t32:72": "Aññatraparibhogapaṭikkhepādikathāvaṇṇanā niṭṭhitā.",
  "tika-vin07t32:73": "Saṅghabhattādianujānanakathāvaṇṇanā",
  "tika-vin07t32:74": "325.Uddesabhattaṁnimantananti imaṁ vohāraṁ pattānīti ettha iti-saddo ādiattho, uddesabhattaṁ nimantanantiādivohāraṁ pattānīti attho. Tampīti saṅghabhattampi.",
  "tika-vin07t32:75": "Saṅghabhattādianujānanakathāvaṇṇanā niṭṭhitā.",
  "tika-vin07t32:76": "Uddesabhattakathāvaṇṇanā",
  "tika-vin07t32:77": "Bhojanasālāyāti bhattuddesaṭṭhānaṁ sandhāya vuttaṁ. Ekavaḷañjanti ekadvārena vaḷañjitabbaṁ. Nānānivesanesūti nānākulassa nānūpacāresu nivesanesu.",
  "tika-vin07t32:78": "Nisinnassapi niddāyantassapīti anādare sāmivacanaṁ, vuḍḍhatare niddāyante navakassa gāhitaṁ suggahitanti attho.",
  "tika-vin07t32:79_0": "Vissaṭṭhadūtoti yathāruci vattuṁ labhanato nirāsaṅkadūto. Pucchāsabhāgenāti pucchāvacanapaṭibhāgena.",
  "tika-vin07t32:79_1": "‘‘Ekā kūṭaṭṭhitikā nāmā’’ti vuttamevatthaṁ vibhāvetuṁ ‘‘rañño vā hī’’tiādi vuttaṁ.",
  "tika-vin07t32:80": "Sabbaṁ pattassāmikassa hotīti cīvarādikampi sabbaṁ pattassāmikasseva hoti, mayā bhattameva sandhāya vuttaṁ, na cīvarādinti vatvā gahetuṁ na vaṭṭatīti attho.",
  "tika-vin07t32:81": "Akatabhāgonāmāti āgantukabhāgo nāma, adinnapubbabhāgoti attho.",
  "tika-vin07t32:82": "Kiṁ āharīyatīti avatvāti ‘‘katarabhattaṁ vā tayā āharīyatī’’ti dāyakaṁ apucchitvā. Pakatiṭṭhitikāyāti uddesabhattaṭṭhitikāya.",
  "tika-vin07t32:83": "Uddesabhattakathāvaṇṇanā niṭṭhitā.",
  "tika-vin07t32:84": "Nimantanabhattakathāvaṇṇanā",
  "tika-vin07t32:85": "Vicchinditvāti ‘‘bhattaṁ gaṇhathā’’ti padaṁ avatvā. Tenevāha ‘‘bhattanti avadantenā’’ti.",
  "tika-vin07t32:86": "Ālopasaṅkhepenāti ekekapiṇḍavasena, evañca bhājanaṁ uddesabhatte na vaṭṭati. Tattha hi ekassa pahonakappamāṇeneva bhājetabbaṁ.",
  "tika-vin07t32:87_0": "Āruḷhāyeva mātikaṁ, saṅghato aṭṭha bhikkhūti ettha ye mātikaṁ āruḷhā, te aṭṭha bhikkhūti",
  "tika-vin07t32:87_1": "yojetabbaṁ. Uddesabhattanimantanabhattādisaṅghikabhattamātikāsu nimantanabhattamātikāya",
  "tika-vin07t32:87_2": "ṭhitivasena āruḷhe bhattuddesakena vā sayaṁ vā saṅghato uddisāpetvā gahetvā gantabbaṁ,",
  "tika-vin07t32:87_3": "na attano rucite gahetvāti adhippāyo. Mātikaṁ āropetvāti ‘‘saṅghato gaṇhāmī’’tiādinā",
  "tika-vin07t32:87_4": "vuttamātikābhedaṁ dāyakassa viññāpetvāti attho.",
  "tika-vin07t32:88": "Paṭibaddhakālato pana paṭṭhāyāti tattheva vāsassa nibaddhakālato paṭṭhāya.",
  "tika-vin07t32:89": "Nimantanabhattakathāvaṇṇanā niṭṭhitā.",
  "tika-vin07t32:90": "Salākabhattakathāvaṇṇanā",
  "tika-vin07t32:91": "Upanibandhitvāti likhitvā. Gāmavasenapīti yebhuyyena samalābhagāmavasenapi. Bahūni salākabhattānīti tiṁsaṁ vā cattārīsaṁ vā bhattāni. ‘‘Sace hontī’’ti ajjhāharitvā yojetabbaṁ.",
  "tika-vin07t32:92_0": "Sallakkhetvāti tāni bhattāni pamāṇavasena sallakkhetvā. Niggahena datvāti dūraṁ gantuṁ",
  "tika-vin07t32:92_1": "anicchantassa niggahena sampaṭicchāpetvā datvā. Puna vihāraṁ āgantvāti ettha vihāraṁ",
  "tika-vin07t32:92_2": "anāgantvā bhattaṁ gahetvā pacchā vihāre attano pāpetvā bhuñjitumpi vaṭṭati.",
  "tika-vin07t32:93": "Ekagehavasenāti vīthiyampi ekapasse gharapāḷiyā vasena. Uddisitvāpīti asukakule salākabhattāni tuyhaṁ pāpuṇantīti vatvā.",
  "tika-vin07t32:94_0": "Vāragāmeti atidūrattā vārena gantabbagāme. Saṭṭhito vā paṇṇāsato vāti daṇḍakammatthāya",
  "tika-vin07t32:94_1": "udakaghaṭaṁ sandhāya vuttaṁ. Vihāravāroti sabbabhikkhūsu bhikkhatthāya gatesu vihārarakkhaṇavāro.",
  "tika-vin07t32:95": "Tesanti vihāravārikānaṁ. Phātikammamevāti vihārarakkhaṇakiccassa pahonakapaṭipādanameva. Ekasseva pāpuṇantīti divase divase ekekasseva pāpitānīti attho.",
  "tika-vin07t32:96_0": "Rasasalākanti ucchurasasalākaṁ. ‘‘Salākavasena gāhitattā pana na sāditabbā’’ti idaṁ",
  "tika-vin07t32:96_1": "asāruppavasena vuttaṁ, na dhutaṅgabhedavasena. ‘‘Saṅghato nirāmisasalākā…pe… vaṭṭatiyevā’’ti",
  "tika-vin07t32:96_2": "(visuddhi. 1.26) hi visuddhimagge vuttaṁ. Aggabhikkhāmattanti ekakaṭacchubhikkhāmattaṁ.",
  "tika-vin07t32:96_3": "Laddhā vā aladdhā vā svepi gaṇheyyāsīti laddhepi appamattatāya vuttaṁ. Tenāha ‘‘yāvadatthaṁ",
  "tika-vin07t32:96_4": "labhati…pe… alabhitvā ‘sve gaṇheyyāsī’ti vattabbo’’ti.",
  "tika-vin07t32:97_0": "Tatthāti tasmiṁ disābhāge. Taṁ gahetvāti taṁ vāragāme salākaṁ attano gahetvā. Tenāti",
  "tika-vin07t32:97_1": "disaṁgamikato aññena tasmiṁ disaṁgamike. Devasikaṁ pāpetabbāti upacārasīmāya ṭhitassa",
  "tika-vin07t32:97_2": "yassa kassaci vassaggena pāpetabbā. Evaṁ etesu agatesu āsannavihāre bhikkhūnaṁ bhuñjituṁ",
  "tika-vin07t32:97_3": "vaṭṭati itarathā saṅghikato.",
  "tika-vin07t32:98_0": "Amhākaṁ gocaragāmevāti salākabhattadāyakānaṁ gāmaṁ sandhāya vuttaṁ. Vihāre therassa",
  "tika-vin07t32:98_1": "pattasalākabhattanti vihāre ekekasseva ohīnattherassa sabbasalākānaṁ attano pāpanavasena pattasalākabhattaṁ.",
  "tika-vin07t32:99": "Salākabhattakathāvaṇṇanā niṭṭhitā.",
  "tika-vin07t32:100": "Pakkhikabhattādikathāvaṇṇanā",
  "tika-vin07t32:101_0": "‘‘Svepakkho’’ti ajja pakkhikaṁ na gāhetabbanti aṭṭhamiyā bhuñjitabbaṁ sattamiyā bhuñjanatthāya",
  "tika-vin07t32:101_1": "na gāhetabbaṁ, dāyakehi niyamitadivaseneva gāhetabbanti attho. Tenāha ‘‘sace panā’’tiādi.",
  "tika-vin07t32:101_2": "Sve lūkhanti ajja āvāhamaṅgalādikaraṇato atipaṇītabhojanaṁ karīyati, sve tathā na",
  "tika-vin07t32:101_3": "bhavissati, ajjeva bhikkhū bhojessāmīti adhippāyo.",
  "tika-vin07t32:102": "Pakkhikabhattato uposathikassa bhedaṁ dassento āha ‘‘uposathaṅgāni samādiyitvā’’tiādi. Nibandhāpitanti ‘‘asukavihāre āgantukā bhuñjantū’’ti niyamitaṁ.",
  "tika-vin07t32:103_0": "Gamiko āgantukabhattampīti gāmantarato āgantvā avūpasantena gamikacittena vasitvā",
  "tika-vin07t32:103_1": "puna aññattha gacchantaṁ sandhāya vuttaṁ. Āvāsikassa pana gantukāmassa gamikabhattameva",
  "tika-vin07t32:103_2": "labbhati. ‘‘Lesaṁ oḍḍetvā’’ti vuttattā lesābhāve yāva gamanaparibandho vigacchati,",
  "tika-vin07t32:103_3": "tāva bhuñjituṁ vaṭṭatīti ñāpitanti daṭṭhabbaṁ.",
  "tika-vin07t32:104": "Taṇḍulādīni pesenti…pe… vaṭṭatīti abhihaṭabhikkhattā vaṭṭati. Tathā paṭiggahitattāti bhikkhānāmena paṭiggahitattā.",
  "tika-vin07t32:105": "Avibhattaṁ saṅghikaṁ bhaṇḍanti kukkuccuppattiākāradassanaṁ. Evaṁ kukkuccaṁ katvā pucchitabbakiccaṁ natthi, apucchitvā dātabbanti adhippāyo.",
  "tika-vin07t32:106": "Pakkhikabhattādikathāvaṇṇanā niṭṭhitā.",
  "tika-vin07t32:107": "Senāsanakkhandhakavaṇṇanānayo niṭṭhito."
}