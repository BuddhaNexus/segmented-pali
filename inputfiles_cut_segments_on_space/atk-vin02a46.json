{
  "atk-vin02a46:0": "Paṭhamagāthāsaṅgaṇikaṁ",
  "atk-vin02a46:1": "Sattanagaresu paññattasikkhāpadavaṇṇanā",
  "atk-vin02a46:2_0": "335.Ekaṁsaṁcīvaraṁ katvāti ekasmiṁ aṁsakūṭe cīvaraṁ katvā; sādhukaṁ uttarāsaṅgaṁ",
  "atk-vin02a46:2_1": "katvāti attho. Paggaṇhitvāna añjalinti dasanakhasamodhānasamujjalaṁ añjaliṁ ukkhipitvā.",
  "atk-vin02a46:2_2": "Āsīsamānarūpo vāti paccāsīsamānarūpo viya. Kissa tvaṁ idha māgatoti kena kāraṇena",
  "atk-vin02a46:2_3": "kimatthaṁ patthayamāno tvaṁ idha āgato. Ko evamāha? Sammāsambuddho. Kaṁ evamāha?",
  "atk-vin02a46:2_4": "Āyasmantaṁ upāliṁ. Iti āyasmā upāli bhagavantaṁ upasaṅkamitvā ‘‘dvīsu vinayesū’’ti",
  "atk-vin02a46:2_5": "imaṁ gāthaṁ pucchi. Athassa bhagavā ‘‘bhaddako te ummaṅgo’’tiādīni vatvā taṁ vissajjesi.",
  "atk-vin02a46:2_6": "Esa nayo sabbattha. Iti ime sabbapañhe buddhakāle upālitthero pucchi. Bhagavā byākāsi.",
  "atk-vin02a46:2_7": "Saṅgītikāle pana mahākassapatthero pucchi. Upālitthero byākāsi.",
  "atk-vin02a46:3_0": "Tattha bhaddako te ummaṅgoti bhaddakā te pañhā; pañhā hi avijjandhakārato ummujjitvā",
  "atk-vin02a46:3_1": "ṭhitattā ‘‘ummaṅgo’’ti vuccati. Tagghāti kāraṇatthe nipāto. Yasmā maṁ pucchasi, tasmā",
  "atk-vin02a46:3_2": "te ahamakkhissanti attho. Sampaṭicchanatthe vā, ‘‘tagghā’’ti hi iminā vacanaṁ sampaṭicchitvā",
  "atk-vin02a46:3_3": "akkhissanti āha. ‘‘Samādahitvā visibbenti, sāmisena, sasitthaka’’nti imāni tīṇiyeva",
  "atk-vin02a46:3_4": "sikkhāpadāni bhaggesu paññattāni.",
  "atk-vin02a46:4": "Catuvipattivaṇṇanā",
  "atk-vin02a46:5": "336.Yaṁ taṁ pucchimhāti yaṁ tvaṁ apucchimhā. Akittayīti abhāsi. Noti amhākaṁ . Taṁ taṁ byākatanti yaṁ yaṁ puṭṭhaṁ, taṁ tadeva byākataṁ. Anaññathāti aññathā akatvā byākataṁ.",
  "atk-vin02a46:6_0": "Ye duṭṭhullā sā sīlavipattīti ettha kiñcāpi sīlavipatti nāma pañhe natthi, atha kho",
  "atk-vin02a46:6_1": "duṭṭhullaṁ vissajjetukāmatāyetaṁ vuttaṁ. Catūsu hi vipattīsu duṭṭhullaṁ ekāya vipattiyā",
  "atk-vin02a46:6_2": "saṅgahitaṁ, aduṭṭhullaṁ tīhi vipattīhi saṅgahitaṁ. Tasmā ‘‘ye duṭṭhullā sā sīlavipattī’’ti",
  "atk-vin02a46:6_3": "vatvā tameva vitthārato dassetuṁ ‘‘pārājikaṁ saṅghādiseso sīlavipattīti vuccatī’’ti āha.",
  "atk-vin02a46:7": "Idāni tissannaṁ vipattīnaṁ vasena aduṭṭhullaṁ dassetuṁ ‘‘thullaccaya’’ntiādimāha. Tattha yo cāyaṁ, akkosati hasādhippāyoti idaṁ dubbhāsitassa vatthudassanatthaṁ vuttaṁ.",
  "atk-vin02a46:8": "Abbhācikkhantīti ‘‘tathāhaṁ bhagavatā dhammaṁ desitaṁ ājānāmī’’ti vadantā abbhācikkhanti.",
  "atk-vin02a46:9": "Ayaṁ sā ājīvavipattisammatāti ayaṁ chahi sikkhāpadehi saṅgahitā ājīvavipatti nāma catutthā vipatti sammatāti ettāvatā ‘‘aduṭṭhulla’’nti idaṁ vissajjitaṁ hoti.",
  "atk-vin02a46:10": "Idāni ‘‘ye ca yāvatatiyakā’’ti pañhaṁ vissajjetuṁ ‘‘ekādasā’’tiādimāha.",
  "atk-vin02a46:11": "Chedanakādivaṇṇanā",
  "atk-vin02a46:12_0": "337. Yasmā pana ‘‘ye ca yāvatatiyakā’’ti ayaṁ pañho ‘‘ekādasa yāvatatiyakā’’ti evaṁ",
  "atk-vin02a46:12_1": "saṅkhāvasena vissajjito, tasmā saṅkhānusandhivaseneva ‘‘kati chedanakānī’’tiādike",
  "atk-vin02a46:12_2": "aññe antarāpañhe pucchi. Tesaṁ vissajjanatthaṁ ‘‘cha chedanakānī’’tiādi vuttaṁ. Tattha",
  "atk-vin02a46:12_3": "‘‘ekaṁ bhedanakaṁ, ekaṁ uddālanakaṁ, sodasa jānanti paññattā’’ti idameva apubbaṁ.",
  "atk-vin02a46:12_4": "Sesaṁ mahāvagge vibhattameva. Yaṁ panetaṁ apubbaṁ tattha ekaṁ bhedanakanti sūcigharaṁ.",
  "atk-vin02a46:12_5": "Ekaṁ uddālanakanti tūlonaddhamañcapīṭhaṁ. Sodasāti soḷasa. Jānanti paññattāti ‘‘jāna’’nti",
  "atk-vin02a46:12_6": "evaṁ vatvā paññattā, te evaṁ veditabbā – ‘‘jānaṁ saṅghikaṁ lābhaṁ pariṇataṁ attano",
  "atk-vin02a46:12_7": "pariṇāmeyya, jānaṁ pubbupagataṁ bhikkhuṁ anupakhajja nisajjaṁ kappeyya, jānaṁ sappāṇakaṁ",
  "atk-vin02a46:12_8": "udakaṁ tiṇaṁ vā mattikaṁ vā siñceyya vā siñcāpeyya vā, jānaṁ bhikkhuniparipācitaṁ",
  "atk-vin02a46:12_9": "piṇḍapātaṁ bhuñjeyya, jānaṁ āsādanāpekkho bhuttasmiṁ pācittiyaṁ, jānaṁ sappāṇakaṁ",
  "atk-vin02a46:12_10": "udakaṁ paribhuñjeyya, jānaṁ yathādhammaṁ nihatādhikaraṇaṁ, jānaṁ duṭṭhullaṁ āpattiṁ",
  "atk-vin02a46:12_11": "paṭicchādeyya, jānaṁ ūnavīsativassaṁ puggalaṁ upasampādeyya, jānaṁ theyyasatthena",
  "atk-vin02a46:12_12": "saddhiṁ, jānaṁ tathāvādinā bhikkhunā akatānudhammena, jānaṁ tathānāsitaṁ samaṇuddesaṁ,",
  "atk-vin02a46:12_13": "jānaṁ saṅghikaṁ lābhaṁ pariṇataṁ puggalassa pariṇāmeyya, jānaṁ pārājikaṁ dhammaṁ",
  "atk-vin02a46:12_14": "ajjhāpannaṁ bhikkhuniṁ neva attanā paṭicodeyya, jānaṁ coriṁ vajjhaṁ viditaṁ anapaloketvā,",
  "atk-vin02a46:12_15": "jānaṁ sabhikkhukaṁ ārāmaṁ anāpucchā paviseyyā’’ti.",
  "atk-vin02a46:13": "Asādhāraṇādivaṇṇanā",
  "atk-vin02a46:14_0": "338. Idāni ‘‘sādhāraṇaṁ asādhāraṇa’’nti imaṁ purimapañhaṁ vissajjento ‘‘vīsaṁ dve",
  "atk-vin02a46:14_1": "satānī’’tiādimāha. Tattha bhikkhunīhi asādhāraṇesu cha saṅghādisesāti vissaṭṭhi,",
  "atk-vin02a46:14_2": "kāyasaṁsaggo, duṭṭhullaṁ, attakāma, kuṭi, vihāroti. Dve aniyatehi aṭṭhāti dvīhi aniyatehi saddhiṁ aṭṭha ime.",
  "atk-vin02a46:15": "Nissaggiyāni dvādasāti –",
  "atk-vin02a46:16": "Dhovanañca paṭiggaho, koseyyasuddhadvebhāgā;",
  "atk-vin02a46:17": "Chabbassāni nisīdanaṁ, dve lomā paṭhamo patto;",
  "atk-vin02a46:18": "Vassikā āraññakena cāti – ime dvādasa.",
  "atk-vin02a46:19": "Dvevīsati khuddakāti –",
  "atk-vin02a46:20": "Sakalo bhikkhunīvaggo, paramparañca bhojanaṁ;",
  "atk-vin02a46:21": "Anatirittaṁ abhihaṭaṁ, paṇītañca acelakaṁ;",
  "atk-vin02a46:22": "Ūnaṁ duṭṭhullachādanaṁ.",
  "atk-vin02a46:23": "Mātugāmena saddhiñca, yā ca anikkhantarājake;",
  "atk-vin02a46:24": "Santaṁ bhikkhuṁ anāpucchā, vikāle gāmappavesanā.",
  "atk-vin02a46:25": "Nisīdane ca yā sikkhā, vassikā yā ca sāṭikā;",
  "atk-vin02a46:26": "Dvāvīsati imā sikkhā, khuddakesu pakāsitāti.",
  "atk-vin02a46:27_0": "Bhikkhūhi asādhāraṇesupi saṅghamhā dasa nissareti ‘‘saṅghamhā nissārīyatī’’ti evaṁ",
  "atk-vin02a46:27_1": "vibhaṅge vuttā, mātikāyaṁ pana ‘‘nissāraṇīyaṁ saṅghādisesa’’nti evaṁ āgatā dasa.",
  "atk-vin02a46:27_2": "Nissaggiyāni dvādasāti bhikkhunivibhaṅge vibhattāni nissaggiyāneva. Khuddakāpi tattha",
  "atk-vin02a46:27_3": "vibhattakhuddakā eva. Tathā cattāro pāṭidesanīyā, iti satañceva tiṁsañca sikkhā vibhaṅge",
  "atk-vin02a46:27_4": "bhikkhunīnaṁ bhikkhūhi asādhāraṇā. Sesaṁ imasmiṁ sādhāraṇāsādhāraṇavissajjane uttānameva.",
  "atk-vin02a46:28_0": "Idāni vipattiyo ca ‘‘yehi samathehi sammantī’’ti idaṁ pañhaṁ vissajjento aṭṭheva",
  "atk-vin02a46:28_1": "pārājikātiādimāha. Tattha durāsadāti iminā tesaṁ sappaṭibhayataṁ dasseti. Kaṇhasappādayo",
  "atk-vin02a46:28_2": "viya hi ete durāsadā durūpagamanā durāsajjanā, āpajjiyamānā mūlacchedāya saṁvattanti.",
  "atk-vin02a46:28_3": "Tālavatthusamūpamāti sabbaṁ tālaṁ uddharitvā tālassa vatthumattakaraṇena samūpamā.",
  "atk-vin02a46:28_4": "Yathā vatthumattakato tālo na puna pākatiko hoti, evaṁ na puna pākatikā honti.",
  "atk-vin02a46:29_0": "Evaṁ sādhāraṇaṁ upamaṁ dassetvā puna ekekassa vuttaṁ upamaṁ dassento paṇḍupalāsotiādimāha.",
  "atk-vin02a46:29_1": "Aviruḷhī bhavanti teti yathā ete paṇḍupalāsādayo punaharitādibhāvena aviruḷhidhammā",
  "atk-vin02a46:29_2": "honti; evaṁ pārājikāpi puna pakatisīlābhāvena aviruḷhidhammā hontīti attho. Ettāvatā",
  "atk-vin02a46:29_3": "‘‘vipattiyo ca yehi samathehi sammantī’’ti ettha imā tāva aṭṭha pārājikavipattiyo",
  "atk-vin02a46:29_4": "kehici samathehi na sammantīti evaṁ dassitaṁ hoti. Yā pana vipattiyo sammanti, tā",
  "atk-vin02a46:29_5": "dassetuṁ tevīsati saṅghādisesātiādi vuttaṁ. Tattha tīhi samathehīti sabbasaṅgāhikavacanametaṁ.",
  "atk-vin02a46:29_6": "Saṅghādisesā hi dvīhi samathehi sammanti, na tiṇavatthārakena. Sesā tīhipi sammanti.",
  "atk-vin02a46:30_0": "Dve uposathā dve pavāraṇāti idaṁ bhikkhūnañca bhikkhunīnañca vasena vuttaṁ. Vibhattimattadassaneneva",
  "atk-vin02a46:30_1": "cetaṁ vuttaṁ, na samathehi vūpasamanavasena. Bhikkhuuposatho, bhikkhuniuposatho,",
  "atk-vin02a46:30_2": "bhikkhupavāraṇā, bhikkhunipavāraṇāti imāpi hi catasso vibhattiyo ; vibhajanānīti",
  "atk-vin02a46:30_3": "attho. Cattāri kammānīti adhammenavaggādīni uposathakammāni. Pañceva uddesā caturo",
  "atk-vin02a46:30_4": "bhavanti anaññathāti bhikkhūnaṁ pañca uddesā bhikkhunīnaṁ caturo bhavanti, aññathā",
  "atk-vin02a46:30_5": "na bhavanti; imā aparāpi vibhattiyo. Āpattikkhandhā ca bhavanti satta, adhikaraṇāni",
  "atk-vin02a46:30_6": "cattārīti imā pana vibhattiyo samathehi sammanti, tasmā sattahi samathehītiādimāha.",
  "atk-vin02a46:30_7": "Atha vā ‘‘dve uposathā dve pavāraṇā cattāri kammāni pañceva uddesā caturo bhavanti,",
  "atk-vin02a46:30_8": "anaññathā’’ti imāpi catasso vibhattiyo nissāya ‘‘nassantete vinassantete’’tiādinā",
  "atk-vin02a46:30_9": "nayena yā āpattiyo āpajjanti, tā yasmā vuttappakāreheva samathehi sammanti, tasmā",
  "atk-vin02a46:30_10": "taṁmūlakānaṁ āpattīnaṁ samathadassanatthampi tā vibhattiyo vuttāti veditabbā. Kiccaṁ",
  "atk-vin02a46:30_11": "ekenāti kiccādhikaraṇaṁ ekena samathena sammati.",
  "atk-vin02a46:31": "Pārājikādiāpattivaṇṇanā",
  "atk-vin02a46:32_0": "339. Evaṁ pucchānukkamena sabbapañhe vissajjetvā idāni ‘‘āpattikkhandhā ca bhavanti",
  "atk-vin02a46:32_1": "sattā’’ti ettha saṅgahitaāpattikkhandhānaṁ paccekaṁ nibbacanamattaṁ dassento pārājikantiādimāha.",
  "atk-vin02a46:32_2": "Tattha pārājikanti gāthāya ayamattho – yadidaṁ puggalāpattisikkhāpadapārājikesu āpattipārājikaṁ",
  "atk-vin02a46:32_3": "nāma vuttaṁ, taṁ āpajjanto puggalo yasmā parājito parājayamāpanno saddhammā cuto",
  "atk-vin02a46:32_4": "paraddho bhaṭṭho niraṅkato ca hoti, anihate tasmiṁ puggale puna uposathappavāraṇādibhedo",
  "atk-vin02a46:32_5": "saṁvāso natthi. Tenetaṁ iti vuccatīti tena kāraṇena etaṁ āpattipārājikanti vuccati.",
  "atk-vin02a46:32_6": "Ayañhettha saṅkhepattho – yasmā parājito hoti tena, tasmā etaṁ pārājikanti vuccati.",
  "atk-vin02a46:33_0": "Dutiyagāthāyapi byañjanaṁ anādiyitvā atthamattameva dassetuṁ saṅghova deti parivāsantiādi",
  "atk-vin02a46:33_1": "vuttaṁ. Ayaṁ panettha attho – imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ",
  "atk-vin02a46:33_2": "tassa ādimhi ceva parivāsadānatthāya ādito sese majjhe mānattadānatthāya mūlāyapaṭikassanena",
  "atk-vin02a46:33_3": "vā saha mānattadānatthāya, avasāne abbhānatthāya ca saṅgho icchitabbo, na hettha",
  "atk-vin02a46:33_4": "ekampi kammaṁ vinā saṅghena sakkā kātunti saṅgho, ādimhi ceva sese ca icchitabbo",
  "atk-vin02a46:33_5": "assāti saṅghādiseso.",
  "atk-vin02a46:34_0": "Tatiyagāthāya aniyato na niyatoti yasmā na niyato, tasmā aniyato ayamāpattikkhandhoti",
  "atk-vin02a46:34_1": "attho. Kiṁ kāraṇā na niyatoti? Anekaṁsikataṁpadaṁ, yasmā idaṁ sikkhāpadaṁ anekaṁsena",
  "atk-vin02a46:34_2": "katanti attho. Kathaṁ anekaṁsena? Tiṇṇamaññataraṁ ṭhānaṁ, tiṇṇaṁ dhammānaṁ aññatarena",
  "atk-vin02a46:34_3": "kāretabboti hi tattha vuttaṁ, tasmā ‘‘aniyato’’ti pavuccati, so āpattikkhandho aniyatoti",
  "atk-vin02a46:34_4": "vuccati. Yathā ca tiṇṇaṁ aññataraṁ ṭhānaṁ, evaṁ dvinnaṁ dhammānaṁ aññataraṁ ṭhānaṁ",
  "atk-vin02a46:34_5": "yattha vuttaṁ, sopi aniyato eva.",
  "atk-vin02a46:35": "Catutthagāthāya accayo tena samo natthīti desanāgāminīsu accayesu tena samo thūlo accayo natthi, tenetaṁ iti vuccati; thūlattā accayassa etaṁ thullaccayanti vuccatīti attho.",
  "atk-vin02a46:36": "Pañcamagāthāya nissajjitvāna deseti tenetanti nissajjitvā desetabbato nissaggiyanti vuccatīti attho.",
  "atk-vin02a46:37_0": "Chaṭṭhagāthāya pāteti kusalaṁ dhammanti sañcicca āpajjantassa kusaladhammasaṅkhātaṁ",
  "atk-vin02a46:37_1": "kusalacittaṁ pāteti, tasmā pāteti cittanti pācittiyaṁ. Yaṁ pana cittaṁ pāteti, taṁ",
  "atk-vin02a46:37_2": "yasmā ariyamaggaṁ aparajjhati, cittasammohakāraṇañca hoti, tasmā ‘‘ariyamaggaṁ aparajjhati,",
  "atk-vin02a46:37_3": "cittasammohanaṭṭhāna’’nti ca vuttaṁ.",
  "atk-vin02a46:38_0": "Pāṭidesanīyagāthāsu ‘‘gārayhaṁ āvuso dhammaṁ āpajji’’nti vuttagārayhabhāvakāraṇadassanatthameva",
  "atk-vin02a46:38_1": "bhikkhu aññātako santotiādi vuttaṁ. Paṭidesetabbato pana sā āpatti pāṭidesanīyāti vuccati.",
  "atk-vin02a46:39_0": "Dukkaṭagāthāya aparaddhaṁ viraddhañca khalitanti sabbametaṁ ‘‘yañca dukkaṭa’’nti",
  "atk-vin02a46:39_1": "ettha vuttassa dukkaṭassa pariyāyavacanaṁ. Yañhi duṭṭhu kataṁ virūpaṁ vā kataṁ, taṁ",
  "atk-vin02a46:39_2": "dukkaṭaṁ. Taṁ panetaṁ yathā satthārā vuttaṁ; evaṁ akatattā aparaddhaṁ, kusalaṁ virajjhitvā",
  "atk-vin02a46:39_3": "pavattattā viraddhaṁ, ariyavattapaṭipadaṁ anāruḷhattā khalitaṁ. Yaṁ manusso kareti",
  "atk-vin02a46:39_4": "idaṁ panassa opammanidassanaṁ. Tassattho – yathā hi yaṁ loke manusso āvi vā yadi",
  "atk-vin02a46:39_5": "vā raho pāpaṁ karoti, taṁ dukkaṭanti pavedenti; evamidampi buddhappaṭikuṭṭhena lāmakabhāvena",
  "atk-vin02a46:39_6": "pāpaṁ, tasmā dukkaṭanti veditabbaṁ.",
  "atk-vin02a46:40_0": "Dubbhāsitagāthāya dubbhāsitaṁ durābhaṭṭhanti duṭṭhu ābhaṭṭhaṁ bhāsitaṁ lapitanti",
  "atk-vin02a46:40_1": "durābhaṭṭhaṁ. Yaṁ durābhaṭṭhaṁ, taṁ dubbhāsitanti attho. Kiñca bhiyyo? Saṁkiliṭṭhañca",
  "atk-vin02a46:40_2": "yaṁ padaṁ, saṁkiliṭṭhaṁ yasmā taṁ padaṁ hotīti attho. Tathā yañca viññū garahanti,",
  "atk-vin02a46:40_3": "yasmā ca naṁ viññū garahantīti attho. Tenetaṁ iti vuccatīti tena saṁkiliṭṭhabhāvena",
  "atk-vin02a46:40_4": "ca viññugarahanenāpi ca etaṁ iti vuccati; ‘‘dubbhāsita’’nti evaṁ vuccatīti attho.",
  "atk-vin02a46:41_0": "Sekhiyagāthāya ‘‘ādi cetaṁ caraṇañcā’’tiādinā nayena sekhassa santakabhāvaṁ dīpeti.",
  "atk-vin02a46:41_1": "Tasmā sekhassa idaṁ sekhiyanti ayamettha saṅkhepattho. Idaṁ ‘‘garukalahukañcāpī’’tiādipañhehi",
  "atk-vin02a46:41_2": "asaṅgahitassa ‘‘handa vākyaṁ suṇoma te’’ti iminā pana āyācanavacanena saṅgahitassa",
  "atk-vin02a46:41_3": "atthassa dīpanatthaṁ vuttanti veditabbaṁ.",
  "atk-vin02a46:42_0": "Channamativassatītiādimhipi eseva nayo. Tattha channamativassatīti gehaṁ tāva tiṇādīhi",
  "atk-vin02a46:42_1": "acchannaṁ ativassati. Idaṁ pana āpattisaṅkhātaṁ gehaṁ channaṁ ativassati; mūlāpattiñhi",
  "atk-vin02a46:42_2": "chādento aññaṁ navaṁ āpattiṁ āpajjati. Vivaṭaṁ nātivassatīti gehaṁ tāva avivaṭaṁ",
  "atk-vin02a46:42_3": "succhannaṁ nātivassati. Idaṁ pana āpattisaṅkhātaṁ gehaṁ vivaṭaṁ nātivassati; mūlāpattiñhi",
  "atk-vin02a46:42_4": "vivaranto desanāgāminiṁ desetvā vuṭṭhānagāminito vuṭṭhahitvā suddhante patiṭṭhāti.",
  "atk-vin02a46:42_5": "Āyatiṁ saṁvaranto aññaṁ āpattiṁ nāpajjati. Tasmā channaṁ vivarethāti tena kāraṇena",
  "atk-vin02a46:42_6": "desanāgāminiṁ desento vuṭṭhānagāminito ca vuṭṭhahanto channaṁ vivaretha. Evaṁ taṁ",
  "atk-vin02a46:42_7": "nātivassatīti evañcetaṁ vivaṭaṁ nātivassatīti attho.",
  "atk-vin02a46:43_0": "Gati migānaṁ pavananti ajjhokāse byagghādīhi paripātiyamānānaṁ migānaṁ pavanaṁ rukkhādigahanaṁ",
  "atk-vin02a46:43_1": "araññaṁ gati paṭisaraṇaṁ hoti, taṁ patvā te assāsanti. Eteneva nayena ākāso pakkhīnaṁ",
  "atk-vin02a46:43_2": "gati. Avassaṁ upagamanaṭṭhena pana vibhavo gati dhammānaṁ, sabbesampi saṅkhatadhammānaṁ",
  "atk-vin02a46:43_3": "vināsova tesaṁ gati. Na hi te vināsaṁ agacchantā ṭhātuṁ sakkonti. Sucirampi ṭhatvā",
  "atk-vin02a46:43_4": "pana nibbānaṁ arahato gati, khīṇāsavassa arahato anupādisesanibbānadhātu ekaṁsena gatīti attho.",
  "atk-vin02a46:44": "Paṭhamagāthāsaṅgaṇikavaṇṇanā niṭṭhitā."
}