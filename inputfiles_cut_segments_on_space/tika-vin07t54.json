{
  "tika-vin07t54:0": "Aparadutiyagāthāsaṅgaṇikaṁ",
  "tika-vin07t54:1": "Kāyikādiāpattivaṇṇanā",
  "tika-vin07t54:2_0": "474.“Katiāpattiyo”tiādinā upālittherena vinayassa pāṭavatthaṁ sayameva pucchitvā",
  "tika-vin07t54:2_1": "vissajjanaṁ kataṁ. Bhikkhunīnaṁyeva…pe… aṭṭhavatthukā nāmāti bhikkhunīnaṁ paññattā",
  "tika-vin07t54:2_2": "ekā eva āpatti aṭṭhavatthukā nāmāti attho.",
  "tika-vin07t54:3_0": "475.Kammañca kammapādakā cāti ettha yasmā ñattikammesu ñatti sayameva kammaṁ hoti,",
  "tika-vin07t54:3_1": "ñattidutiyañatticatutthesu kammesu anussāvanasaṅkhātassa kammassa ñattipādakabhāvena",
  "tika-vin07t54:3_2": "tiṭṭhati, tasmā imāni dve “ñattikiccānī”ti vuttāni.",
  "tika-vin07t54:4_0": "Pācittiyena saddhiṁ dukkaṭā katāti dasasupi sikkhāpadesu ekatoupasampannāya vasena",
  "tika-vin07t54:4_1": "vuttadukkaṭaṁ sandhāya vuttaṁ. Paṭhamasikkhāpadamhīti bhikkhunovādavaggassa paṭhamasikkhāpadavibhaṅge.",
  "tika-vin07t54:4_2": "Adhammakammeti bhikkhunovādakasammutikamme adhammakamme jāte āpajjitabbā dve āpattinavakā,",
  "tika-vin07t54:4_3": "dhammakamme dve āpattinavakāti cattāro navakā vuttā. Āmakadhaññaṁ viññāpetvā bhuñjantiyā",
  "tika-vin07t54:4_4": "viññāpanādipubbapayoge dukkaṭaṁ, ajjhohāre pācittiyaṁ. Pācittiyena saddhiṁ dukkaṭā katāyevāti vuttaṁ.",
  "tika-vin07t54:5_0": "Vijahantī tiṭṭhatītiādīsu yadā bhikkhuniyā ekena pādena hatthapāsaṁ vijahitvā ṭhatvā",
  "tika-vin07t54:5_1": "kiñci kammaṁ katvā tato aparena pādena vijahitvā ṭhātukāmatā uppajjati, tadā sā yathākkamaṁ",
  "tika-vin07t54:5_2": "“vijahantī tiṭṭhati, vijahitvā tiṭṭhatī”ti imaṁ vohāraṁ labhati. Aññathā hissā gāmūpacāramokkantiyā",
  "tika-vin07t54:5_3": "viseso na siyā hatthapāsavijahanassāpi gamanattā. Nisīdati vā nipajjati vāti etthāpi",
  "tika-vin07t54:5_4": "yathāvuttādhippāyena addhāsanena hatthapāsaṁ vijahantī nisīdati, sakalena vā āsanena",
  "tika-vin07t54:5_5": "vijahitvā nisīdati, addhasarīrena vijahantī nipajjati, sakalena sarīrena vijahitvā",
  "tika-vin07t54:5_6": "nipajjatīti yojetabbaṁ.",
  "tika-vin07t54:6": "Kāyikādiāpattivaṇṇanā niṭṭhitā.",
  "tika-vin07t54:7": "Pācittiyavaṇṇanā",
  "tika-vin07t54:8_0": "476.Sabbāninānāvatthukānīti sappinavanītādīnaṁ pañcannaṁ vatthūnaṁ bhedena pācittiyāni",
  "tika-vin07t54:8_1": "pañca nānāvatthukāni. Esa nayo paṇītabhojanavisaye nava pācittiyānītiādīsupi. Etena",
  "tika-vin07t54:8_2": "bhesajjapaṇītabhojanasikkhāpadāni ekekasikkhāpadavasena paññattānipi vatthubhedena",
  "tika-vin07t54:8_3": "paccekaṁ pañcasikkhāpadanavasikkhāpadasadisāni bhikkhunīnaṁ pāṭidesanīyāpattiyo viyāti",
  "tika-vin07t54:8_4": "dasseti. Teneva “nānāvatthukānī”ti vuttaṁ. Sappiṁ eva paṭiggahetvā anekabhājanesu",
  "tika-vin07t54:8_5": "ṭhapetvā sattāhaṁ atikkāmentassa bhājanagaṇanāya sambhavantiyo bahukāpi āpattiyo",
  "tika-vin07t54:8_6": "ekavatthukā eva honti, evaṁ sappibhojanameva bahūsu ṭhānesu viññāpetvā ekato vā visuṁ",
  "tika-vin07t54:8_7": "visumeva vā bhuñjantassa āpattiyo ekavatthukā evāti daṭṭhabbā.",
  "tika-vin07t54:9": "Pāḷiyaṁ ekavācāya deseyya, vuttā ādiccabandhunāti ettha “deseyyāti vuttā”ti iti-saddaṁ ajjhāharitvā yojetabbaṁ. Evaṁ sesesupi.",
  "tika-vin07t54:10_0": "Bhedānuvattakānanti ettha ādi-saddo luttaniddiṭṭho. Yāvatatiyakā ca sabbe ubhatovibhaṅge",
  "tika-vin07t54:10_1": "āgatā, saṅghādisesasāmaññena ekaṁ, pācittiyasāmaññena ca ekaṁ katvā “yāvatatiyake",
  "tika-vin07t54:10_2": "tisso”ti vuttanti daṭṭhabbaṁ. Ettha ca ñattiyā dukkaṭaṁ, dvīhi kammavācāhi thullaccayāpi",
  "tika-vin07t54:10_3": "santi eva. Tāni mātikāya na āgatāni. Mātikāgatavasena hettha “tisso”ti vuttaṁ.",
  "tika-vin07t54:11_0": "Saṅghādīhīti saṅghagaṇapuggalehi kāraṇabhūtehi. Abbhuṇhasīloti parisuddhabhāvūpagamanena",
  "tika-vin07t54:11_1": "abhinavuppannasīlo. Abhinavuppannañhi “abbhuṇha”nti vuccati, parisuddhasīloti attho.",
  "tika-vin07t54:11_2": "Tenāha “pākatiko”ti.",
  "tika-vin07t54:12_0": "“Kosambakakkhandhake vuttānisaṁse”ti idaṁ kosambakakkhandhake “sace maṁ ime bhikkhū",
  "tika-vin07t54:12_1": "āpattiyā adassane ukkhipissanti, na mayā saddhiṁ uposathaṁ karissantī”tiādinā āpattiyā",
  "tika-vin07t54:12_2": "adassane ādīnavaṁ dassetvā paresampi saddhāya āpattidesanāvidhānamukhena sāmatthiyato",
  "tika-vin07t54:12_3": "pakāsito. Ekato uposathakaraṇa, pavāraṇākaraṇa, saṅghakammakaraṇa, āsanenisīdana,",
  "tika-vin07t54:12_4": "yāgupānenisīdana, bhattaggenisīdana, ekacchannesayana, yathāvuḍḍhaabhivādanādikaraṇasaṅkhāte",
  "tika-vin07t54:12_5": "aṭṭhānisaṁse sandhāya vuttaṁ.",
  "tika-vin07t54:13_0": "Catunnanti vinayapiṭake āgatānaṁ vasena vuttaṁ. Katamā pana sāti sā catubbidhā accayadesanā",
  "tika-vin07t54:13_1": "katamāti attho. Abhimārānanti māraṇatthāya payojitadhanuggahānaṁ. Upaṭṭhāyikāyāti",
  "tika-vin07t54:13_2": "sahaseyyasikkhāpadavatthusmiṁ āgatāya.",
  "tika-vin07t54:14_0": "Aṭṭhannaṁ bhikkhunīnanti therāsanato paṭṭhāya aṭṭhahi bhikkhunīhi itarāya āgatāya",
  "tika-vin07t54:14_1": "vuḍḍhāya bhikkhuniyā āsanaṁ dātabbaṁ. Aṭṭhannaṁ pana bhikkhunīnaṁ navakāya āgatāya",
  "tika-vin07t54:14_2": "adātumpi vaṭṭati. Tāya pana saṅghanavakāsane laddhokāse nisīditabbaṁ. Atha vā aṭṭhannaṁ",
  "tika-vin07t54:14_3": "vuḍḍhānaṁ bhikkhunīnaṁ itarāya navakatarāya āsanaṁ dātabbaṁ. Kammāni navāti osāraṇādīni nava eva.",
  "tika-vin07t54:15": "Pācittiyavaṇṇanā niṭṭhitā.",
  "tika-vin07t54:16": "Avandanīyapuggalādivaṇṇanā",
  "tika-vin07t54:17": "477.Dasa janāti “dasa ime, bhikkhave, avandiyā”tiādinā vuttā navakaanupasampannanānāsaṁvāsakamātugāmapaṇḍakā pañca, pārivāsikādayo ca pañcāti dasa janā.",
  "tika-vin07t54:18": "Dvādasa kammadosāti dosayuttakammāni dvādasāti attho. Kammasampattiyoti sampannakammāni, visuddhakammānīti attho. Etadevāti dhammena samaggameva.",
  "tika-vin07t54:19": "Anantaṁ nibbānaṁ ajini jinitvā paṭilabhatīti anantajinoti āha “pariyanta”iccādi. Svevāti so eva bhagavā.",
  "tika-vin07t54:20_0": "“Vinayaṁ paṭijānantassa, vinayāni suṇoma te”tiādinā upālitthereneva ekaṁ vinayadharaṁ",
  "tika-vin07t54:20_1": "sammukhe ṭhitaṁ pucchantena viya pucchitvā tena vissajjitaṁ viya vissajjanaṁ kataṁ.",
  "tika-vin07t54:20_2": "Tattha vinayaṁ paṭijānantassāti vinayaṁ jānāmīti paṭijānantassa. Vinayānīti vinaye",
  "tika-vin07t54:20_3": "tayā vuccamāne suṇoma.",
  "tika-vin07t54:21": "478. Pāḷiyaṁ pārājikātiādi ubhatovibhaṅgesu āgatesu aggahitaggahaṇavasena vuttaṁ.",
  "tika-vin07t54:22": "Avandanīyapuggalādivaṇṇanā niṭṭhitā."
}