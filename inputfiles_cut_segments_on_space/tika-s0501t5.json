{
  "tika-s0501t5:0": "Sāsanapaṭṭhānavibhāvanā",
  "tika-s0501t5:1_0": "89. ‘‘Tattha katamaṁ nayasamuṭṭhāna’’ntiādinā ācariyena sabbathā nayasamuṭṭhānaṁ",
  "tika-s0501t5:1_1": "ṭhapitaṁ, amhehi ca ñātaṁ, ‘‘soḷasahārapañcanayaaṭṭhārasamūlapadesu aṭṭhārasa mūlapadā",
  "tika-s0501t5:1_2": "kathaṁ vibhattā, kuhiṁ amhehi daṭṭhabbā’’ti vattabbabhāvato ‘‘tattha aṭṭhārasa mūlapadā",
  "tika-s0501t5:1_3": "kuhiṁ daṭṭhabbā’’tiādi vuttaṁ. Tatthāti tesu soḷasahārapañcanayaaṭṭhārasamūlapadesu",
  "tika-s0501t5:1_4": "aṭṭhārasa mūlapadā kena padena ācariyena vibhattā, kuhiṁ amhehi vitthārato daṭṭhabbāti",
  "tika-s0501t5:1_5": "pucchati. Aṭṭhārasa mūlapadā sāsanapaṭṭhāne mayā vibhattā, tumhehi ca vitthārato",
  "tika-s0501t5:1_6": "sāsanapaṭṭhāne daṭṭhabbāti vissajjeti. Vibhattāyeva hi aṭṭhārasa mūlapadā daṭṭhabbā",
  "tika-s0501t5:1_7": "bhavanti. Aṭṭhakathāyaṁ (netti. aṭṭha. 89) pana –",
  "tika-s0501t5:2_0": "‘‘Evaṁ sabbathā nayasamuṭṭhānaṁ vibhajitvā idāni sāsanapaṭṭhānaṁ vibhajanto yasmā",
  "tika-s0501t5:2_1": "saṅgahavārādīsu mūlapadeheva paṭṭhānaṁ saṅgahetvā sarūpato na dassitaṁ, tasmā yathā",
  "tika-s0501t5:2_2": "mūlapadehi paṭṭhānaṁ niddhāretabbaṁ, evaṁ paṭṭhānatopi mūlapadāni niddhāretabbānīti",
  "tika-s0501t5:2_3": "dassanatthaṁ ‘aṭṭhārasa mūlapadā kuhiṁ daṭṭhabbā? Sāsanapaṭṭhāne’ti āhā’’ti –",
  "tika-s0501t5:3_0": "Vuttaṁ. Sāsanapaṭṭhāne aṭṭhārasa mūlapadā daṭṭhabbāti ācariyena vuttā, ‘‘katamaṁ",
  "tika-s0501t5:3_1": "taṁ sāsanapaṭṭhāna’’nti pucchitabbattā ‘‘tattha katamaṁ sāsanapaṭṭhāna’’ntiādi vuttaṁ.",
  "tika-s0501t5:3_2": "Tatthāti tesu aṭṭhārasamūlapadasāsanapaṭṭhānesu katamaṁ taṁ sāsanapaṭṭhānanti idāni",
  "tika-s0501t5:3_3": "mayā niddhāriyamānaṁ bhagavatā desitaṁ saṁkilesabhāgiyādisuttaṁ sāsanapaṭṭhānaṁ nāmāti",
  "tika-s0501t5:3_4": "vissajjeti. Sāsananti pariyattisāsanaṁ. Paṭṭhānanti tassa pariyattisāsanassa saṁkilesabhāgiyatādīhi",
  "tika-s0501t5:3_5": "pakārehi ṭhānaṁ pavattanaṁ paṭṭhānaṁ, taṁdīpanasuttaṁ pana idha paṭṭhānaṁ nāma. Tena",
  "tika-s0501t5:3_6": "vuttaṁ – ‘‘saṁkilesabhāgiyaṁ sutta’’ntiādi. Atha vā sāsananti adhisīlaadhicittaadhipaññāsikkhattayaṁ",
  "tika-s0501t5:3_7": "sāsanaṁ nāma, taṁ sikkhattayaṁ patiṭṭhahati etena saṁkilesādināti paṭṭhānaṁ, sikkhattayassa",
  "tika-s0501t5:3_8": "sāsanassa paṭṭhānanti sāsanapaṭṭhānaṁ. Tadādhārabhūtaṁ suttampi ṭhānyūpacārato sāsanapaṭṭhānaṁ",
  "tika-s0501t5:3_9": "nāma. Taṁ sāsanapaṭṭhānasuttaṁ sarūpato dassetuṁ –",
  "tika-s0501t5:4_0": "‘‘Saṁkilesabhāgiyaṁ suttaṁ, vāsanābhāgiyaṁ suttaṁ, nibbedhabhāgiyaṁ suttaṁ, asekkhabhāgiyaṁ",
  "tika-s0501t5:4_1": "suttaṁ, saṁkilesabhāgiyañca vāsanābhāgiyañca suttaṁ, saṁkilesabhāgiyañca nibbedhabhāgiyañca",
  "tika-s0501t5:4_2": "suttaṁ, saṁkilesabhāgiyañca asekkhabhāgiyañca suttaṁ, saṁkilesabhāgiyañca nibbedhabhāgiyañca",
  "tika-s0501t5:4_3": "asekkhabhāgiyañca suttaṁ, saṁkilesabhāgiyañca vāsanābhāgiyañca nibbedhabhāgiyañca",
  "tika-s0501t5:4_4": "suttaṁ, vāsanābhāgiyañca nibbedhabhāgiyañca suttaṁ, taṇhāsaṁkilesabhāgiyaṁ suttaṁ,",
  "tika-s0501t5:4_5": "diṭṭhisaṁkilesabhāgiyaṁ suttaṁ, duccaritasaṁkilesabhāgiyaṁ suttaṁ, taṇhāvodānabhāgiyaṁ",
  "tika-s0501t5:4_6": "suttaṁ, diṭṭhivodānabhāgiyaṁ suttaṁ, duccaritavodānabhāgiyaṁ sutta’’nti –",
  "tika-s0501t5:5_0": "Vuttaṁ. ‘‘Tesu suttesu ye saṁkilesādayo bhagavatā vuttā, tesu saṁkilesādīsu saṁkileso",
  "tika-s0501t5:5_1": "kittako’’ti pucchitabbattā ‘‘tattha saṁkileso tividho taṇhāsaṁkileso diṭṭhisaṁkileso",
  "tika-s0501t5:5_2": "duccaritasaṁkileso’’ti vuttaṁ. Tatthāti tesu suttantesu saṁkilesādīsu dhammesu. ‘‘Tividhe",
  "tika-s0501t5:5_3": "tasmiṁ saṁkilese taṇhāsaṁkileso katamena kusalena visujjhatī’’ti pucchitabbattā ‘‘tattha",
  "tika-s0501t5:5_4": "taṇhāsaṁkileso samathena visujjhatī’’ti vuttaṁ. Tatthāti tasmiṁ tividhe taṇhāsaṁkilesādike.",
  "tika-s0501t5:5_5": "‘‘So samatho khandhesu katamo khandho’’ti pucchitabbattā ‘‘so samatho samādhikkhandho’’ti",
  "tika-s0501t5:5_6": "vuttaṁ. ‘‘Diṭṭhisaṁkileso kena visujjhatī’’ti pucchitabbattā ‘‘diṭṭhisaṁkileso vipassanāya",
  "tika-s0501t5:5_7": "visujjhatī’’ti vuttaṁ. ‘‘Sā vipassanā katamo khandho’’ti vattabbattā ‘‘sā vipassanā",
  "tika-s0501t5:5_8": "paññākkhandho’’ti vuttaṁ. ‘‘Duccaritasaṁkileso kena visujjhatī’’ti vattabbattā ‘‘duccaritasaṁkileso",
  "tika-s0501t5:5_9": "sucaritena visujjhatī’’ti vuttaṁ. ‘‘Taṁ sucaritaṁ katamo khandho’’ti vattabbattā",
  "tika-s0501t5:5_10": "‘‘taṁ sucaritaṁ sīlakkhandho’’ti vuttaṁ. ‘‘Tasmiṁ sīle ṭhitassa puggalassa kiṁ bhavatī’’ti",
  "tika-s0501t5:5_11": "vattabbattā ‘‘tassa sīle patiṭṭhitassā’’tiādi vuttaṁ. Sīle sucaritasaṅkhāte sīlakkhandhe",
  "tika-s0501t5:5_12": "patiṭṭhitassa tassa sīlavantassa puggalassa bhavesu kāmabhavarūpārūpabhavesu āsatti",
  "tika-s0501t5:5_13": "bhavapatthanā yadi uppajjati, evaṁsāyanti evaṁ assa ayanti padacchedo. Evaṁ sati",
  "tika-s0501t5:5_14": "assa sīle patiṭṭhitassa ayaṁ āsatti bhavapatthanā samathavipassanābhāvanāmayapuññakiriyavatthu",
  "tika-s0501t5:5_15": "ca bhavati, ca-saddena dānamayasīlamayapuññakiriyavatthu ca bhavatīti attho saṅgahito.",
  "tika-s0501t5:5_16": "Tatrāti tesu kāmabhavarūpārūpabhavesu upapattiyā saṁvattatīti.",
  "tika-s0501t5:6_0": "‘‘Saṁkilesādayo yehi suttehi dassitā, tāni suttāni kittakānī’’ti vattabbattā ‘‘imāni",
  "tika-s0501t5:6_1": "cattāri suttānī’’tiādi vuttaṁ. Asādhāraṇāni saṁkilesabhāgiyasuttavāsanābhāgiyasuttanibbedhabhāgiyasuttaasekkhabhāgiyasuttāni",
  "tika-s0501t5:6_2": "cattāri suttāni bhavanti, sādhāraṇāni saṁkilesabhāgiyavāsanābhāgiyasutta, saṁkilesabhāgiyanibbedhabhāgiyasutta,",
  "tika-s0501t5:6_3": "saṁkilesabhāgiyaasekkhabhāgiyasutta, vāsanābhāgiyanibbedhabhāgiyasuttāni katāni missitāni",
  "tika-s0501t5:6_4": "cattāri bhavanti. Iti aṭṭha suttāni bhavanti. Tāniyeva vuttappakārāni aṭṭha suttāni",
  "tika-s0501t5:6_5": "bhavanti. Sādhāraṇāni vāsanābhāgiyaasekkhabhāgiyasuttanibbedhabhāgiyaasekkhabhāgiyasutta-",
  "tika-s0501t5:6_6": "saṁkilesabhāgiyavāsanābhāgiyanibbedhabhāgiyasuttasaṁkilesa- bhāgiyavāsanābhāgiyaasekkhabhāgiyasutta-",
  "tika-s0501t5:6_7": "saṁkilesabhāgiyanibbedhabhāgiyaasekkhabhāgiyasutta- vāsanābhāgiyanibbedhabhāgiyaasekkhabhāgiyasutta-",
  "tika-s0501t5:6_8": "saṁkilesabhāgiyavāsanābhāgiyanibbedhabhāgiyaasekkhabhāgiyasutta- nevasaṁkilesabhāgiyanavāsanā-",
  "tika-s0501t5:6_9": "bhāgiyananibbedhabhāgiyanaasekkhabhāgiyasuttāni katāni missitāni aṭṭha suttāni bhavantīti",
  "tika-s0501t5:6_10": "soḷasa suttāni bhavanti. Tesu soḷasasuttesu cattāri ekakāni suttāni ca cattāri dukāni",
  "tika-s0501t5:6_11": "suttāni ca dve tikāni ca pāḷiyaṁ āgatāni, dve dukāni suttāni ca dve tikāni ca dve",
  "tika-s0501t5:6_12": "catukkāni suttāni ca aṭṭhakathāyaṁ (netti. aṭṭha. 89) āgatāni.",
  "tika-s0501t5:7_0": "‘‘Yadi paṭṭhānanayena vuttappakārāni soḷasa suttāniyeva vibhattāni, evaṁ sati suttageyyādinavavidhaṁ",
  "tika-s0501t5:7_1": "sakalaṁ pariyattisāsanaṁ paṭṭhānanayena avibhattaṁ bhaveyyā’’ti vattabbattā ‘‘imehi",
  "tika-s0501t5:7_2": "soḷasahi suttehī’’tiādi vuttaṁ. Paṭṭhānanayena vibhattehi soḷasahi imehi suttehi",
  "tika-s0501t5:7_3": "navavidhaṁ sakalaṁ pariyattisuttaṁ paṭṭhānanayena vibhattaṁyeva hutvā bhinnaṁ bhavati.",
  "tika-s0501t5:7_4": "Saṁkilesabhāgiyādipabhedāya gāthāya gāthā anuminitabbā, saṁkilesabhāgiyādipabhedena",
  "tika-s0501t5:7_5": "veyyākaraṇena veyyākaraṇaṁ anuminitabbaṁ. Saṁkilesabhāgiyādipabhedena suttena suttaṁ",
  "tika-s0501t5:7_6": "anuminitabbaṁ bhavatiyevāti.",
  "tika-s0501t5:8_0": "90. ‘‘Tesu soḷasasu saṁkilesabhāgiyādīsu suttesu katamaṁ saṁkilesabhāgiyaṁ sutta’’nti",
  "tika-s0501t5:8_1": "pucchitabbattā ‘‘tattha katamaṁ saṁkilesabhāgiyaṁ sutta’’ntiādi vuttaṁ. Tatthāti",
  "tika-s0501t5:8_2": "tesu soḷasasu saṁkilesabhāgiyādīsu suttesu katamaṁ suttaṁ saṁkilesabhāgiyaṁ suttaṁ nāmāti pucchati.",
  "tika-s0501t5:9": "‘‘Kāmandhā jālasañchannā, taṇhāchadanachāditā;",
  "tika-s0501t5:10": "Pamattabandhanābaddhā, macchāva kumināmukhe;",
  "tika-s0501t5:11": "Jarāmaraṇamanventi, vaccho khīrapakova mātara’’nti. –",
  "tika-s0501t5:12_0": "Idaṁ suttaṁ saṁkilesabhāge vācakañāpakabhāvena pavattanato saṁkilesabhāgiyaṁ suttaṁ",
  "tika-s0501t5:12_1": "nāma. Ye sattā kāmandhā kāmena andhā jālasañchannā taṇhāchadanena chāditā, pamattabandhanāya",
  "tika-s0501t5:12_2": "baddhā bandhitabbā, te satte jarāmaraṇaṁ anveti, yathā taṁ kumināmukhe ye macchā",
  "tika-s0501t5:12_3": "gahitā, te macche jarāmaraṇaṁ anveti iva, evaṁ te satte jarāmaraṇaṁ anveti. Khīrapako",
  "tika-s0501t5:12_4": "vaccho mātaraṁ anveti iva, evaṁ te satte jarāmaraṇaṁ anvetīti yojanā kātabbā. Atha",
  "tika-s0501t5:12_5": "vā khīrapako vaccho mātaraṁ anveti iva, kumināmukhe gahitā macchā jarāmaraṇaṁ anventi",
  "tika-s0501t5:12_6": "iva ca, evaṁ ye sattā kāmandhā pamattabandhanāya bandhitabbā, te sattā jarāmaraṇaṁ anventīti yojanā.",
  "tika-s0501t5:13": "‘‘Idaṁ suttaṁyevā’’ti vattabbattā –",
  "tika-s0501t5:14_0": "‘‘Cattārimāni, bhikkhave, agatigamanāni. Katamāni cattāri? Chandāgatiṁ gacchati,",
  "tika-s0501t5:14_1": "dosāgatiṁ gacchati, mohāgatiṁ gacchati, bhayāgatiṁ gacchati, imāni kho, bhikkhave,",
  "tika-s0501t5:14_2": "cattāri agatigamanāni. Idamavoca bhagavā, idaṁ vatvāna sugato, athāparaṁ etadavoca satthā –",
  "tika-s0501t5:15": "‘‘Chandā dosā bhayā mohā, yo dhammaṁ ativattati;",
  "tika-s0501t5:16": "Nihīyati tassa yaso, kāḷapakkheva candimā’’ti. –",
  "tika-s0501t5:17": "Idaṁ saṁkilesabhāgiyaṁ suttanti –",
  "tika-s0501t5:18_0": "Vuttaṁ. Chandā chandahetunā dosā dosahetunā bhayā bhayahetunā mohā mohahetunā yo",
  "tika-s0501t5:18_1": "rājādiko yo vinayadharādiko vā dhammaṁ sappurisadhammaṁ ativattati atikkamitvā vattati,",
  "tika-s0501t5:18_2": "tassa rājādino vā tassa vinayadharādino vā yaso kitti ca parivāro ca bhogo ca nihīyati.",
  "tika-s0501t5:18_3": "Candimā kāḷapakkhe pabhāya nihīyati iva, evaṁ nihīyatīti yojanā.",
  "tika-s0501t5:19": "‘‘Ettakaṁyevā’’ti vattabbattā ‘‘manopubbaṅgamā dhammā…pe… cakkaṁva vahato padanti idaṁ saṁkilesabhāgiyaṁ sutta’’nti vuttaṁ. Attho pākaṭo. Aṭṭhakathāyampi vibhatto.",
  "tika-s0501t5:20": "‘‘Middhī yadā hoti mahagghaso ca, niddāyitā samparivattasāyī;",
  "tika-s0501t5:21": "Mahāvarāhova nivāpapuṭṭho, punappunaṁ gabbhamupeti mando’’ti. –",
  "tika-s0501t5:22_0": "Idaṁ suttampi saṁkilesabhāge visaye vācakañāpakabhāvena pavattanato saṁkilesabhāgiyaṁ",
  "tika-s0501t5:22_1": "suttaṁ nāma. Nivāpapuṭṭho mahāvarāho gāmasūkaro niddāyitā supanasīlo samparivattasāyī",
  "tika-s0501t5:22_2": "hoti iva, evaṁ yo mando satto yadā mahagghaso hoti, so mando satto middhī thinamiddhābhibhūto",
  "tika-s0501t5:22_3": "hutvā niddāyitā muduphassasayane muduhatthehi parāmasito samparivattasāyī punappunaṁ",
  "tika-s0501t5:22_4": "gabbhaṁ upetīti yojanā.",
  "tika-s0501t5:23": "‘‘Ayasāva malaṁ samuṭṭhitaṁ, tatuṭṭhāya tameva khādati;",
  "tika-s0501t5:24": "Evaṁ atidhonacārinaṁ, sāni kammāni nayanti duggati’’nti. –",
  "tika-s0501t5:25_0": "Idaṁ suttampi saṁkilesabhāgiyaṁ suttaṁ nāma. Ayasā ayato samuṭṭhitaṁ jātamalaṁ tatuṭṭhāya",
  "tika-s0501t5:25_1": "tato ayato uṭṭhahitvā tameva ayaṁ khādati iva, evaṁ atidhonacārinaṁ atikkamitvā dhonacāripuggalaṁ",
  "tika-s0501t5:25_2": "sāni sayaṁ katāni akusalakammāni duggatiṁ nayantīti yojanā.",
  "tika-s0501t5:26": "‘‘Coro yathā sandhimukhe gahīto, sakammunā haññati bajjhate ca;",
  "tika-s0501t5:27": "Evaṁ ayaṁ pecca pajā parattha, sakammunā haññati bajjhate cā’’ti. –",
  "tika-s0501t5:28_0": "Idaṁ suttampi saṁkilesabhāgiyaṁ suttaṁ nāma. Sandhimukhe rājapurisādīhi gahito coro",
  "tika-s0501t5:28_1": "sakammunā attanā katena corakammena haññati ca bajjhate ca yathā, evaṁ ayaṁ pāpakārinī",
  "tika-s0501t5:28_2": "pajā parattha paraloke pecca sakammunā sayaṁ katena akusalakammunā satthādīhi haññati",
  "tika-s0501t5:28_3": "ca addubandhanādīhi bajjhate cāti yojanā.",
  "tika-s0501t5:29": "‘‘Sukhakāmāni bhūtāni, yo daṇḍena vihiṁsati;",
  "tika-s0501t5:30": "Attano sukhamesāno, pecca so na labhate sukha’’nti. –",
  "tika-s0501t5:31_0": "Idaṁ suttampi saṁkilesabhāgiyaṁ suttaṁ nāma. Attano sukhaṁ esāno esamāno yo satto",
  "tika-s0501t5:31_1": "aññāni sukhakāmāni bhūtāni daṇḍena vihiṁsati, so hiṁsako satto paraloke pecca sukhaṁ",
  "tika-s0501t5:31_2": "na labhatīti yojanā.",
  "tika-s0501t5:32": "‘‘Gunnaṁ ce taramānānaṁ, jimhaṁ gacchati puṅgavo;",
  "tika-s0501t5:33": "Sabbā tā jimhaṁ gacchanti, nette jimhaṁ gate sati.",
  "tika-s0501t5:34": "‘‘Evameva manussesu, yo hoti seṭṭhasammato;",
  "tika-s0501t5:35": "So ce adhammaṁ carati, pageva itarā pajā;",
  "tika-s0501t5:36": "Sabbaṁ raṭṭhaṁ dukkhaṁ seti, rājā ce hoti adhammiko’’ti. –",
  "tika-s0501t5:37_0": "Idaṁ suttampi saṁkilesabhāgiyaṁ suttaṁ nāma. Nadiṁ taramānānaṁ gunnaṁ puṅgavo jimhaṁ",
  "tika-s0501t5:37_1": "ce gacchati, evaṁ nette jimhaṁ gate sati sabbā tā gāviyo jimhaṁ gacchanti yathā,",
  "tika-s0501t5:37_2": "evameva manussesu yo rājā seṭṭhasammato, so rājā adhammaṁ carati, evaṁ raññe adhammaṁ",
  "tika-s0501t5:37_3": "carante sati itarā pajā pageva paṭhamameva adhammaṁ carati. Rājā adhammiko ce hoti,",
  "tika-s0501t5:37_4": "evaṁ raññe adhammike sati sabbaṁ raṭṭhaṁ dukkhaṁ setīti yojanā.",
  "tika-s0501t5:38": "‘‘Sukiccharūpā vatime manussā, karonti pāpaṁ upadhīsu rattā;",
  "tika-s0501t5:39": "Gacchanti te bahujanasannivāsaṁ, nirayaṁ avīciṁ kaṭukaṁ bhayānaka’’nti. –",
  "tika-s0501t5:40_0": "Idaṁ suttampi saṁkilesabhāgiyaṁ suttaṁ nāma. Ye manussā upadhīsu kāmaguṇūpadhīsu",
  "tika-s0501t5:40_1": "rattā rāgābhibhūtā hutvā pāpaṁ akusalakammaṁ karonti, ime pāpakammakarā manussā sukiccharūpā",
  "tika-s0501t5:40_2": "vata suṭṭhu kicchāpannarūpā vata bhavanti, te pāpakammakarā manussā kaṭukaṁ bhayānakaṁ",
  "tika-s0501t5:40_3": "bahujanasannivāsaṁ nirayaṁ avīciṁ gacchantīti yojanā.",
  "tika-s0501t5:41": "‘‘Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "tika-s0501t5:42": "Sakkāro kāpurisaṁ hanti, gabbho assatariṁ yathā’’ti. –",
  "tika-s0501t5:43_0": "Idaṁ suttampi saṁkilesabhāgiyaṁ suttaṁ nāma. Phalaṁ kadaliyā phalaṁ kadaliṁ ve ekantena",
  "tika-s0501t5:43_1": "hanti yathā, phalaṁ veḷuṁ ve ekantena hanti yathā, phalaṁ naḷaṁ ve ekantena hanti",
  "tika-s0501t5:43_2": "yathā, gabbho assatariṁ mātaraṁ ve ekantena hanti yathā, evaṁ sakkāro kāpurisaṁ ve",
  "tika-s0501t5:43_3": "ekantena hantīti yojanā.",
  "tika-s0501t5:44": "‘‘Kodhamakkhagaru bhikkhu, lābhasakkāragāravo;",
  "tika-s0501t5:45": "Sukhette pūtibījaṁva, saddhamme na virūhatī’’ti. –",
  "tika-s0501t5:46_0": "Idaṁ suttampi saṁkilesabhāgiyaṁ suttaṁ nāma. Sukhette sundare khettepi khittaṁ pūtibījaṁ",
  "tika-s0501t5:46_1": "na ruhati iva, evaṁ yo bhikkhu lābhasakkāragāravo kodhaṁ kujjhanalakkhaṇaṁ kodhaṁ,",
  "tika-s0501t5:46_2": "makkhaṁ paraguṇasīlamakkhanalakkhaṇaṁ makkhañca garuṁ katvā carati, so caranto bhikkhu",
  "tika-s0501t5:46_3": "saddhammasmiṁ na ruhatīti yojanā.",
  "tika-s0501t5:47_0": "91. ‘‘Idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca",
  "tika-s0501t5:47_1": "pajānāmi…pe… iti me suta’’nti idaṁ suttampi saṁkilesabhāgiyaṁ suttaṁ nāma. Bhikkhave",
  "tika-s0501t5:47_2": "idha sāsane, loke vā ahaṁ ekaccaṁ puggalaṁ paduṭṭhacittaṁ mama cetasā tassa ceto",
  "tika-s0501t5:47_3": "cittaṁ paricca paricchinditvā buddhacakkhunā evaṁ pajānāmi. ‘‘Kathaṁ pajānāmī’’ti",
  "tika-s0501t5:47_4": "ce puccheyya, yañca paṭipadaṁ paṭipanno, yañca maggaṁ samāruḷho ayaṁ puggalo yathā",
  "tika-s0501t5:47_5": "yāya duppaṭipadāya yena dummaggena iriyati pavattati, tāya duppaṭipadāya tena dummaggena",
  "tika-s0501t5:47_6": "imamhi imasmiṁ samaye duppaṭipajjanakāle ayaṁ duppaṭipannaṁ paṭipanno dummaggasamāruḷho",
  "tika-s0501t5:47_7": "puggalo ce kālaṁ kareyya, evaṁ sati ābhataṁ vatthu nikkhittaṁ yathā, evaṁ niraye",
  "tika-s0501t5:47_8": "nikkhitto. Taṁ kissa hetu? Bhikkhave assa puggalassa cittaṁ paduṭṭhaṁ padositaṁ hi",
  "tika-s0501t5:47_9": "yasmā hoti, tasmā nikkhitto. Evaṁ idha sāsane, loke vā cetopadosahetu ca pana ekacce",
  "tika-s0501t5:47_10": "sattā puggalā kāyassa bhedā paraṁ maraṇā apāyaṁ duggatiṁ vinipātaṁ upapajjantīti",
  "tika-s0501t5:47_11": "pajānāmīti. Etamatthaṁ bhagavā avoca. Tattha tasmiṁ sutte etaṁ ‘‘paduṭṭhacittaṁ ñatvāna…pe…",
  "tika-s0501t5:47_12": "nirayaṁ so upapajjatī’’ti gāthāvacanaṁ iti evaṁ vuccati.",
  "tika-s0501t5:48_0": "Satthā idha sāsane, loke vā paduṭṭhacittaṁ ekaccaṁ puggalaṁ ñatvāna bhikkhūnaṁ santike",
  "tika-s0501t5:48_1": "etamatthaṁ byākāsi. Imamhi imasmiṁ samaye ayaṁ puggalo ce kālaṁ kayirātha, evaṁ sati",
  "tika-s0501t5:48_2": "paduṭṭhacittasamaṅgī hi nirayasmiṁ upapajjeyya, puggalassa cittaṁ padūsitaṁ hi yasmā",
  "tika-s0501t5:48_3": "hoti, tasmā upapajjeyya, cetopadosahetu sattā duggatiṁ gacchanti ābhataṁ vatthuṁ",
  "tika-s0501t5:48_4": "nikkhipeyya yathā, evamevaṁ tathāvidho duppañño so padosacitto puggalo kāyassa bhedā",
  "tika-s0501t5:48_5": "paraṁ maraṇā nirayaṁ upapajjatīti ayampi attho bhagavatā vutto, iti me mayā sutanti yojanā.",
  "tika-s0501t5:49": "‘‘Sace bhāyatha dukkhassa, sace vo dukkhamappiyaṁ;",
  "tika-s0501t5:50": "Mākattha pāpakaṁ kammaṁ, āvi vā yadi vā raho.",
  "tika-s0501t5:51": "‘‘Sace ca pāpakaṁ kammaṁ, karissatha karotha vā;",
  "tika-s0501t5:52": "Na vo dukkhā pamutyatthi, upeccapi palāyata’’nti. –",
  "tika-s0501t5:53_0": "Idaṁ suttampi saṁkilesabhāgiyaṁ suttaṁ nāma. Sappurisā tumhe dukkhassa jātidukkhajarādukkhabyādhidukkhamaraṇadukkhaapāyadukkha-",
  "tika-s0501t5:53_1": "atītavaṭṭamūlakadukkhaanāgatavaṭṭamūlakadukkhapaccuppannāhāramūlakadukkhāti aṭṭhavidhassa",
  "tika-s0501t5:53_2": "dukkhassa sace bhāyatha, vo tumhehi dukkhaṁ tathā aṭṭhavidhaṁ dukkhaṁ sace appiyaṁ,",
  "tika-s0501t5:53_3": "evaṁ sati āvi vā yadi raho vā pāpakaṁ kammaṁ mākattha mā akattha. Sappurisā tumhe",
  "tika-s0501t5:53_4": "āvi vā yadi raho vā pāpakaṁ kammaṁ sace karissatha vā sace karotha vā, evaṁ sati",
  "tika-s0501t5:53_5": "upeccapi sañciccāpi palāyataṁ palāyantānaṁ vo tumhākaṁ dukkhā aṭṭhavidhā dukkhato",
  "tika-s0501t5:53_6": "pamutti muccanaṁ natthevāti yojanā.",
  "tika-s0501t5:54": "‘‘Adhammena dhanaṁ laddhā, musāvādena cūbhayaṁ;",
  "tika-s0501t5:55": "Mameti bālā maññanti, taṁ kathaṁ nu bhavissati.",
  "tika-s0501t5:56": "‘‘Antarāyā su bhavissanti, sambhatassa vinassati;",
  "tika-s0501t5:57": "Matā saggaṁ na gacchanti, nanu ettāvatā hatā’’ti. –",
  "tika-s0501t5:58_0": "Idaṁ suttampi saṁkilesabhāgiyaṁ suttaṁ nāma. Ye bālā adhammena ca musāvādena ca dhanaṁ",
  "tika-s0501t5:58_1": "saviññāṇāviññāṇaṁ sabbaṁ labhitabbaṁ dhanaṁ laddhā ubhayaṁ dhanaṁ ‘‘mama dhana’’nti",
  "tika-s0501t5:58_2": "maññanti, tesaṁ bālānaṁ taṁ ubhayaṁ dhanaṁ kathaṁ kena nu pakārena bhavissati, adhammena",
  "tika-s0501t5:58_3": "sambhatattā ciraṭṭhitikaṁ na hoti. Antarāyā rājantarāyādayo antarāyā tesaṁ bālānaṁ",
  "tika-s0501t5:58_4": "bhavissanti. Yena adhammavohārādikena yaṁ dhanaṁ sambhataṁ, assa adhammavohārādikassa",
  "tika-s0501t5:58_5": "taṁ sambhataṁ dhanaṁ vinassati. Matā marantā te bālā saggaṁ sugatiṁ na gacchanti.",
  "tika-s0501t5:58_6": "Sugati hi sobhanehi bhogehi aggoti ‘‘saggo’’ti adhippetā . Ettāvatā ettakena diṭṭhadhammikasamparāyikānaṁ",
  "tika-s0501t5:58_7": "attahitānaṁ hāyanena te bālā hatā vinaṭṭhā bhavanti nanūti yojanā.",
  "tika-s0501t5:59": "‘‘Kathaṁ khaṇati attānaṁ, kathaṁ mittehi jīrati;",
  "tika-s0501t5:60": "Kathaṁ vivaṭṭate dhammā, kathaṁ saggaṁ na gacchati’’.",
  "tika-s0501t5:61": "‘‘Lobhā khaṇati attānaṁ, luddho mittehi jīrati;",
  "tika-s0501t5:62": "Lobhā vivaṭṭate dhammā, lobhā saggaṁ na gacchatī’’ti. –",
  "tika-s0501t5:63": "Idaṁ suttampi saṁkilesabhāgiyaṁ suttaṁ nāma. Yojanattho pākaṭo.",
  "tika-s0501t5:64": "‘‘Caranti bālā dummedhā, amitteneva attanā;",
  "tika-s0501t5:65": "Karontā pāpakaṁ kammaṁ, yaṁ hoti kaṭukapphalaṁ.",
  "tika-s0501t5:66": "‘‘Na taṁ kammaṁ kataṁ sādhu, yaṁ katvā anutappati;",
  "tika-s0501t5:67": "Yassa assumukho rodaṁ, vipākaṁ paṭisevatī’’ti. –",
  "tika-s0501t5:68_0": "Idaṁ suttampi saṁkilesabhāgiyaṁ suttaṁ nāma. Dummedhā nippaññā bālā amittena pāpakaṁ",
  "tika-s0501t5:68_1": "kammaṁ kataṁ iva, evaṁ attanā kaṭukapphalaṁ yaṁ kammaṁ kataṁ hoti, taṁ pāpakaṁ kataṁ",
  "tika-s0501t5:68_2": "kammaṁ karontā caranti. Yaṁ kammaṁ katvā karonto pacchā anutappati, taṁ kataṁ kammaṁ",
  "tika-s0501t5:68_3": "na sādhu. Yassa kammassa vipākaṁ rodaṁ rudanto assumukho paṭisevati, taṁ kataṁ kammaṁ na sādhūti yojanā.",
  "tika-s0501t5:69": "‘‘Dukkaraṁ duttitikkhañca…pe… avītarāgo’’ti idaṁ suttampi saṁkilesabhāgiyaṁ suttaṁ nāma. Suttattho aṭṭhakathāyaṁ vitthārato vutto.",
  "tika-s0501t5:70": "‘‘Appameyyaṁ paminanto, kodha vidvā vikappaye;",
  "tika-s0501t5:71": "Appameyyaṁ pamāyinaṁ, nivutaṁ taṁ maññe akissava’’nti. –",
  "tika-s0501t5:72_0": "Idaṁ suttampi saṁkilesabhāgiyaṁ suttaṁ nāma. Idha sāsane appameyyaṁ appameyyaguṇaṁ",
  "tika-s0501t5:72_1": "khīṇāsavaṁ puggalaṁ ‘‘ayaṁ khīṇāsavo puggalo ettakasīlo ettakasamādhi ettakapañño’’ti",
  "tika-s0501t5:72_2": "paminanto ko puthujjano vikappaye. Appameyyaṁ khīṇāsavapuggalaṁ pamāyinaṁ pamāyantaṁ",
  "tika-s0501t5:72_3": "taṁ puthujjanaṁ ayaṁ nivutaṁ avakujjapaññaṁ akissavaṁ apaññanti maññe maññāmīti yojanā.",
  "tika-s0501t5:73": "‘‘Purisassa hi jātassa, kuṭhārī jāyate mukhe;",
  "tika-s0501t5:74": "Yāya chindati attānaṁ, bālo dubbhāsitaṁ bhaṇaṁ.",
  "tika-s0501t5:75": "‘‘Na hi satthaṁ sunisitaṁ, visaṁ halāhalaṁ iva;",
  "tika-s0501t5:76": "Evaṁ viraddhaṁ pāteti, vācā dubbhāsitā yathā’’ti. –",
  "tika-s0501t5:77_0": "Idaṁ suttampi saṁkilesabhāgiyaṁ suttaṁ nāma. Dubbhāsitaṁ ariyūpavādasaṅkhātaṁ pharusavācaṁ",
  "tika-s0501t5:77_1": "bhaṇaṁ bhaṇanto bālo duṭṭho puriso yāya kuṭhārīsadisiyā dubbhāsitavācāya attānaṁ",
  "tika-s0501t5:77_2": "chindati, sā kuṭhārīsadisī dubbhāsitavācā jātassa purisassa mukhe jāyate jāyati,",
  "tika-s0501t5:77_3": "sā dubbhāsitavācā mukhe jāyati iva, evaṁ sunisitaṁ satthaṁ mukhe na jāyati, yathā",
  "tika-s0501t5:77_4": "halāhalaṁ visaṁ mukhe na jāyati, dubbhāsitā vācā apāyesu viraddhaṁ puggalaṁ pāteti",
  "tika-s0501t5:77_5": "yathā, evaṁ sunisitaṁ satthaṁ apāyesu na pāteti, halāhalaṁ visaṁ apāyesu na pātetīti yojanā.",
  "tika-s0501t5:78": "92.",
  "tika-s0501t5:79": " ‘‘Yo nindiyaṁ pasaṁsati, taṁ vā nindati yo pasaṁsiyo;",
  "tika-s0501t5:80": "Vicināti mukhena so kaliṁ, kalinā tena sukhaṁ na vindati.",
  "tika-s0501t5:81": "‘‘Appamatto ayaṁ kali, yo akkhesu dhanaparājayo;",
  "tika-s0501t5:82": "Sabbassāpi sahāpi attanā, ayameva mahantataro kali;",
  "tika-s0501t5:83": "Yo sugatesu manaṁ padosaye.",
  "tika-s0501t5:84": "‘‘Sataṁ sahassānaṁ nirabbudānaṁ, chattiṁsatī pañca ca abbudāni;",
  "tika-s0501t5:85": "Yamariyagarahī nirayaṁ upeti, vācaṁ manañca paṇidhāya pāpaka’’nti. –",
  "tika-s0501t5:86_0": "Idaṁ suttampi saṁkilesabhāgiyaṁ suttaṁ nāma. Yo puggalo nindiyaṁ duccaraṁ dussīlaṁ",
  "tika-s0501t5:86_1": "puggalaṁ pasaṁsati, so pasaṁsako puggalo mukhena kaliṁ vicināti upacināti, tena kalinā",
  "tika-s0501t5:86_2": "sukhaṁ na vindati. Yo sucārī sīlavā puggalo pasaṁsiyo hoti, taṁ vā sucāriṁ vā sīlavantaṁ",
  "tika-s0501t5:86_3": "puggalaṁ yo puggalo nindati, so nindanto puggalo mukhena kaliṁ vicināti upacināti,",
  "tika-s0501t5:86_4": "tena kalinā sukhaṁ na vindati.",
  "tika-s0501t5:87_0": "Attanā sahāpi sabbassa dhanassa vasenapi akkhesu yo dhanaparājayo bhavati, ayaṁ kali",
  "tika-s0501t5:87_1": "ayaṁ dhanaparājayo appamatto hoti. Yo puggalo sugatesu manaṁ padosaye, tassa puggalassa",
  "tika-s0501t5:87_2": "yo kali bhavati, ayameva kali mahantataro hoti.",
  "tika-s0501t5:88_0": "Kasmā? Vācañca manañca paṇidhāya ariyagarahī puggalo yaṁ kālaṁ pāpakaṁ nirayaṁ upeti,",
  "tika-s0501t5:88_1": "so kālo ‘‘sataṁ sahassānaṁ nirabbudānañca chattiṁsa nirabbudāni ca pañca abbudāni",
  "tika-s0501t5:88_2": "ca yasmiṁ kāle gaṇīyantī’’ti tena kālena samo hoti, tasmā mahantataro hotīti yojanā.",
  "tika-s0501t5:89": "‘‘Yo lobhaguṇe anuyutto…pe…",
  "tika-s0501t5:90": "Gacchasi kho papataṁ ciraratta’’nti. –",
  "tika-s0501t5:91_0": "Idaṁ suttampi saṁkilesabhāgiyaṁ suttaṁ nāma. Yo puggalo lobhaguṇe anuyutto anu punappunaṁ",
  "tika-s0501t5:91_1": "yutto hoti, so puggalo aññe puggale vacasā paribhāsati, assaddho kadariyo avadaññū",
  "tika-s0501t5:91_2": "buddhānaṁ ovādaññū na hoti, maccharī pesuṇiyaṁ pesuṇiyasmiṁ anuyutto hoti.",
  "tika-s0501t5:92_0": "Mukhadugga mukhavisama vibhūta vigatabhūta anariya bhūnahu buddhivināsaka pāpaka",
  "tika-s0501t5:92_1": "dukkaṭakāri purisanta purisalāmaka kali alakkhi avajātaputta tvaṁ nerayiko asi. Idha",
  "tika-s0501t5:92_2": "idāni bahubhāṇī mā hohi.",
  "tika-s0501t5:93_0": "Ahitāya rajaṁ attani mā ākirasi mā pakkhipasi. Kibbisakāri tvaṁ sante khīṇāsave puggale",
  "tika-s0501t5:93_1": "garahasi, bahūni duccaritāni kammāni carasi, caritvā tvaṁ cirarattaṁ racanavirahitaṁ",
  "tika-s0501t5:93_2": "papataṁ narakaṁ nirayaṁ gacchasi kho ekaṁsenāti yojanā.",
  "tika-s0501t5:94_0": "Nānāvidhaṁ saṁkilesabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ",
  "tika-s0501t5:94_1": "vāsanābhāgiyaṁ sutta’’nti pucchitabbattā ‘‘tattha katamaṁ vāsanābhāgiyaṁ sutta’’ntiādi",
  "tika-s0501t5:94_2": "vuttaṁ. Tatthāti tesu soḷasasu saṁkilesabhāgiyādīsu suttesu katamaṁ suttaṁ vāsanābhāgiyaṁ",
  "tika-s0501t5:94_3": "suttaṁ nāmāti pucchati. ‘‘Manopubbaṅgamā dhammā…pe… chāyāva anapāyinī’’ti idaṁ vāsanābhāge",
  "tika-s0501t5:94_4": "puññabhāge visaye vācakañāpakabhāvena pavattanato vāsanābhāgiyaṁ suttaṁ nāma. Attho pākaṭo.",
  "tika-s0501t5:95_0": "93. ‘‘Mahānāmo sakko bhagavantaṁ etadavoca…pe… apāpikā kālaṅkiriyā’’ti idaṁ suttampi",
  "tika-s0501t5:95_1": "vāsanābhāge puññabhāge visaye vācakañāpakabhāvena pavattanato vāsanābhāgiyaṁ suttaṁ nāma. Attho pākaṭo.",
  "tika-s0501t5:96": "‘‘Sukhakāmāni bhūtāni, yo daṇḍena na hiṁsati;",
  "tika-s0501t5:97": "Attano sukhamesāno, pecca so labhate sukha’’nti. –",
  "tika-s0501t5:98": "Idaṁ suttampi vāsanābhāgiyaṁ suttaṁ nāma. Attho pākaṭo.",
  "tika-s0501t5:99": "‘‘Gunnaṁ ce taramānānaṁ…pe… rājā ce hoti dhammiko’’ti idaṁ suttampi vāsanābhāgiyaṁ suttaṁ nāma. Attho pākaṭo.",
  "tika-s0501t5:100": "94. ‘‘Bhagavā sāvatthiyaṁ viharati…pe… evaṁ pajānātī’’ti idaṁ suttampi vāsanā…pe… suttaṁ nāma. Attho pākaṭo.",
  "tika-s0501t5:101_0": "‘‘Kasmā bhagavā janapadacārikaṁ caratī’’ti puccheyya, sattahi kāraṇehi buddhā bhagavanto",
  "tika-s0501t5:101_1": "janapadacārikaṁ caranti. Katamehi sattahi? Desantaragatānaṁ veneyyānaṁ vinayanatthaṁ,",
  "tika-s0501t5:101_2": "tatra ṭhitānaṁ ussukkasamuppādanatthaṁ, sāvakānaṁ ekasmiṁ ṭhāne nibaddhavāsanivāraṇatthaṁ,",
  "tika-s0501t5:101_3": "attano ca tattha nibaddhavāse anāsaṅgadassanatthaṁ, sambuddhavasitaṭṭhānatāya desānaṁ",
  "tika-s0501t5:101_4": "cetiyabhāvasampādanatthaṁ, bahūnaṁ sattānaṁ dassanūpasaṅkamanādīhi puññoghappasavanatthaṁ,",
  "tika-s0501t5:101_5": "avuṭṭhiādiupaddavūpasamanatthañcāti imehi sattahi kāraṇehi buddhā bhagavanto janapadacārikaṁ",
  "tika-s0501t5:101_6": "carantīti janapadacaraṇakāraṇaṁ veditabbaṁ.",
  "tika-s0501t5:102": "‘‘Ekapupphaṁ cajitvāna, sahassaṁ kappakoṭiyo;",
  "tika-s0501t5:103": "Deve ceva manusse ca, sesena parinibbuto’’ti. –",
  "tika-s0501t5:104": "Idaṁ suttampi vāsanābhāgiyaṁ suttaṁ nāma. Sahassaṁ kappakoṭiyoti sahassaṁ attabhāvato koṭiyo.",
  "tika-s0501t5:105": "‘‘Assatthe haritobhāse, saṁvirūḷhamhi pādape;",
  "tika-s0501t5:106": "Ekaṁ buddhagataṁ saññaṁ, alabhiṁhaṁ patissato.",
  "tika-s0501t5:107": "‘‘Ajja tiṁsaṁ tato kappā, nābhijānāmi duggatiṁ;",
  "tika-s0501t5:108": "Tisso vijjā sacchikatā, tassā saññāya vāsanā’’ti. –",
  "tika-s0501t5:109": "Idaṁ suttampi vāsanābhāgiyaṁ suttaṁ nāma. Haritobhāseti haritaobhāse. Alabhiṁhanti ahaṁ alabhiṁ.",
  "tika-s0501t5:110_0": "‘‘Piṇḍāya kosalaṁ puraṁ…pe… vipāko hoti acintiyo’’ti idaṁ suttampi vāsanābhāgiyaṁ",
  "tika-s0501t5:110_1": "suttaṁ nāma. Aggapuggalo anukampako taṇhānighātako muni sambuddho purebhattaṁ piṇḍāya",
  "tika-s0501t5:110_2": "piṇḍaṁ paṭiggaṇhituṁ kosalaṁ puraṁ pāvisi.",
  "tika-s0501t5:111_0": "Yassa purisassa hatthe sabbapupphehi alaṅkato vaṭaṁsako pupphavaṭaṁsakova atthi,",
  "tika-s0501t5:111_1": "so ayaṁ puriso rājamaggena kosalapuraṁ pavisantaṁ bhikkhusaṅghapurakkhataṁ devamānusapūjitaṁ",
  "tika-s0501t5:111_2": "sambuddhaṁ addasa, disvā haṭṭho cittaṁ pasādesi; pasādetvā sambuddhaṁ upasaṅkami.",
  "tika-s0501t5:112": "Upasaṅkamitvā so ayaṁ pasanno hutvā surabhiṁ vaṇṇavantaṁ manoramaṁ taṁ vaṭaṁsakaṁ sambuddhassa sehi pāṇībhi upanāmesi.",
  "tika-s0501t5:113_0": "Tato buddhassa lapanantarā lapanassa vadanassa antarā aggisikhā vaṇṇā sahassaraṁsi",
  "tika-s0501t5:113_1": "okkā pabhā nikkhami, abbhā vijju nikkhamati iva, evaṁ ānanā sahassaraṁsi nikkhamitvā",
  "tika-s0501t5:113_2": "ādiccabandhuno sīse tikkhattuṁ padakkhiṇaṁ karitvāna parivaṭṭetvā muddhani antaradhāyatha.",
  "tika-s0501t5:114_0": "Ānando acchariyaṁ abbhutaṁ lomahaṁsanaṁ idaṁ pāṭihāriyaṁ disvā cīvaraṁ ekaṁsaṁ karitvā",
  "tika-s0501t5:114_1": "etaṁ abravi – ‘‘mahāmuni, sitakammassa hetu ko? Taṁ hetuṁ byākarohi, dhammāloko bhavissatī’’ti.",
  "tika-s0501t5:115_0": "Yassa bhagavato sabbadhammesu ñāṇaṁ sadā pavattati, kaṅkhāvitaraṇo muni so bhagavā",
  "tika-s0501t5:115_1": "kaṅkhiṁ vematikaṁ ānandaṁ theraṁ etaṁ abravi. Ānanda, yo sopuriso mayi cittaṁ pasādayi,",
  "tika-s0501t5:115_2": "so puriso caturāsītikappāni duggatiṁ na gamissati, devesu devasobhaggaṁ dibbaṁ rajjaṁ",
  "tika-s0501t5:115_3": "pasāsitvā manujesu raṭṭhe sakalaraṭṭhe manujindo rājā bhavissati. So puriso carimaṁ",
  "tika-s0501t5:115_4": "pabbajitvā, dhammataṁ sacchikatvā ca dhutarāgo vaṭaṁsako nāma paccekabuddho bhavissati.",
  "tika-s0501t5:116": "Tathāgate vā sammāsambuddhe vā paccekasambuddhe vā tassa tathāgatassa sāvake vā citte pasannamhi dakkhiṇā appakā nāma natthi.",
  "tika-s0501t5:117_0": "Buddhā evaṁ ettakāti acintiyā bhavanti. Buddhadhammā buddhaguṇā evaṁ ettakāti acintiyā",
  "tika-s0501t5:117_1": "bhavanti, acintiye pasannānaṁ vipāko puññavipāko evaṁ ettakoti acintiyo hotīti etaṁ abravīti yojanā.",
  "tika-s0501t5:118_0": "96. ‘‘Idhāhaṁ , bhikkhave, ekaccaṁ puggalaṁ…pe… ayampi attho vutto bhagavatā iti",
  "tika-s0501t5:118_1": "me suta’’nti idaṁ suttampi vāsanābhāgiyaṁ suttaṁ nāma. Bhikkhave, idha imasmiṁ sāsane",
  "tika-s0501t5:118_2": "ahaṁ ekaccaṁ puggalaṁ evaṁ mama cetasā ekaccassa puggalassa ceto cittaṁ paricca buddhacakkhunā",
  "tika-s0501t5:118_3": "evaṁ pajānāmi, yathā yena pakārena ayaṁ puggalo yañca dānādipaṭipadaṁ paṭipanno,",
  "tika-s0501t5:118_4": "yañca dassanādimaggaṁ samāruḷho hutvā taṁ paṭipadaṁ, maggañca iriyati pavatteti,",
  "tika-s0501t5:118_5": "imamhi imasmiñca samaye ayaṁ puggalo ce kālaṁ kareyya, evaṁ sati ābhataṁ vatthuṁ",
  "tika-s0501t5:118_6": "nikkhipati yathā, evaṁ tāya paṭipadāya tena maggena sagge attanikkhitto bhave. Taṁ",
  "tika-s0501t5:118_7": "kissa hetu? Bhikkhave, assa puggalassa cittaṁ hi yasmā pasannaṁ pasāditaṁ, tasmā",
  "tika-s0501t5:118_8": "nikkhitto bhave. Idha sāsane, loke vā ekacce sattā puggalā kāyassa bhedā paraṁ maraṇā",
  "tika-s0501t5:118_9": "sugatiṁ saggaṁ lokaṁ cetopasādahetu kho pana upapajjantīti evaṁ ahaṁ pajānāmīti bhagavā",
  "tika-s0501t5:118_10": "etamatthaṁ avoca. Tattha tasmiṁ atthe saṅgahavasena pavattaṁ etaṁ ‘‘pasannacittaṁ",
  "tika-s0501t5:118_11": "ñatvāna…pe… saggaṁ so upapajjatī’’ti gāthāvacanaṁ vuccati. Ayampi attho bhagavatā",
  "tika-s0501t5:118_12": "vutto, iti me mayā sutanti yojanā.",
  "tika-s0501t5:119_0": "‘‘Suvaṇṇacchadanaṁ nāvaṁ…pe… etādisaṁ katapuññā labhi’’nti idaṁ suttampi vāsanābhāgiyaṁ",
  "tika-s0501t5:119_1": "suttaṁ nāma. Nāri devadhītā suvaṇṇacchadanaṁ suvaṇṇālaṅkārehi chāditaṁ nāvaṁ āruyha",
  "tika-s0501t5:119_2": "tiṭṭhasi, pokkharaṇiṁ devapokkharaṇiṁ ogāhasi, padumaṁ pāṇinā chindasi.",
  "tika-s0501t5:120_0": "Devate kena kammena te tava tādiso vaṇṇo tādiso ānubhāvo tādisī juti bhavati, devate",
  "tika-s0501t5:120_1": "te tava ye keci bhogā manasā icchitā bhavanti, te bhogā ca kena kammena uppajjanti.",
  "tika-s0501t5:120_2": "Devate me pucchitā tvaṁ saṁsa saṁsāhi idaṁ sabbaṁ kissa kammassa ca phalanti sakko pucchati.",
  "tika-s0501t5:121_0": "Devarājena pucchitā sā devadhītā attamanā hutvā pañhaṁ puṭṭhā sakkassa byākāsi. Devarājā",
  "tika-s0501t5:121_1": "addhānaṁ dīghamaggaṁ paṭipannā ahaṁ yasassino kassapassa bhagavato manoramaṁ thūpaṁ",
  "tika-s0501t5:121_2": "addassaṁ, disvā tattha thūpe cittaṁ pasādesiṁ. Pasannāhaṁ sehi pāṇīhi padumapupphehi",
  "tika-s0501t5:121_3": "pūjesiṁ. Tasseva kammassa idaṁ sabbaṁ phalaṁ vipāko bhave. Katapuññāhaṁ etādisaṁ",
  "tika-s0501t5:121_4": "phalaṁ alabhinti sakkassa byākāsi. Iti me sutanti mahāmoggallāno vadatīti yojanā.",
  "tika-s0501t5:122_0": "‘‘Yathāniddhāritasuttāniyeva vāsanābhāgiyasuttāni paripuṇṇānī’’ti vattabbattā ‘‘dānakathā",
  "tika-s0501t5:122_1": "sīlakathā saggakathā puññakathā puññavipākakathāti idaṁ vāsanābhāgiya’’ntiādi vuttaṁ.",
  "tika-s0501t5:122_2": "Tattha yāya desanāya dānañca dānaphalañca dassitaṁ, sā desanā dānakathā nāma. Yāya",
  "tika-s0501t5:122_3": "desanāya sīlañca sīlaphalañca dassitaṁ, sā desanā sīlakathā nāma. Yāya desanāya saggā",
  "tika-s0501t5:122_4": "ca saggesu nibbattāpakañca kammaṁ dassitaṁ, sā saggakathā nāma. Yāya desanāya dānasīlabhāvanādivasena",
  "tika-s0501t5:122_5": "dasavidhaṁ puññakammaṁ dassitaṁ, sā puññakathā nāma. Yāya desanāya tādisassa puññakammassa",
  "tika-s0501t5:122_6": "vividho ayaṁ vipāko imassa puññassa vipākoti niyametvā dassito, sā puññavipākakathā nāma.",
  "tika-s0501t5:123_0": "Dasabaladharānaṁ sammāsambuddhānaṁ uddissakatesu sarīradhātuṁ abbhantare ṭhapetvā",
  "tika-s0501t5:123_1": "paṁsūhi katesu thūpesu ye narā pasannā, te narā tattha thūpe kāraṁ puññaṁ katvā saggesu",
  "tika-s0501t5:123_2": "uppajjitvā pamodantīti yojanā. Idaṁ suttaṁ vā…pe… suttaṁ.",
  "tika-s0501t5:124_0": "97.Devaputtasarīravaṇṇā devaputtasarīrasadisavaṇṇā subhagasaṇṭhiti sobhaggayuttasaṇṭhānā",
  "tika-s0501t5:124_1": "sabbe janā udakena paṁsuṁ temetvā thūpaṁ vaḍḍhetha, so ayaṁ thūpo kassa puggalassa thūpoti pucchati.",
  "tika-s0501t5:125_0": "Sugatte sundaragatte devate tasmiṁ thūpe pasannā ime devamanujā kāraṁ puññaṁ karontā",
  "tika-s0501t5:125_1": "hutvā jarāmaraṇato pamuccare. So ayaṁ thūpo mahesino dasabaladhammadhārino sugatassa",
  "tika-s0501t5:125_2": "thūpoti veditabboti āhāti yojanā. Idaṁ suttaṁ vā…pe… suttaṁ.",
  "tika-s0501t5:126_0": "Yāhaṁ yā ahaṁ mahesino thūpaṁ cattāri uppalāni ca mālañca abhiropayiṁ, tena mayā",
  "tika-s0501t5:126_1": "kataṁ taṁ puññaṁ uḷāraṁ vata āsi ahosi. Tato kappato ajja kappā tiṁsaṁ dharanti satthuno",
  "tika-s0501t5:126_2": "thūpaṁ pūjetvā tattakāni duggatiṁ na jānāmi, vinipātaṁ na gacchāmīti yojanā. Idaṁ",
  "tika-s0501t5:126_3": "suttaṁ vā…pe… suttaṁ.",
  "tika-s0501t5:127_0": "Ahaṁ bāttiṁsalakkhaṇadharassa bāttiṁsalakkhaṇadharena sampannassa vijitavijayassa",
  "tika-s0501t5:127_1": "lokanāthassa thūpaṁ apūjesiṁ, pūjetvā satasahassaṁ kappe āyukappe pamudito āsiṁ.",
  "tika-s0501t5:127_2": "Mayā yaṁ puññaṁ pasutaṁ, tena puññena vinipātaṁ anāgantuna anāgantvā devasobhaggaṁ",
  "tika-s0501t5:127_3": "sampattiṁ ca devarajjāni ca tāni akāriṁ . Atha vā devasobhaggañca mayā kāritaṁ, rajjāni ca mayā kāritāni.",
  "tika-s0501t5:128_0": "Adantadamakassa sāsane yaṁ cakkhu paññācakkhu paṇihitaṁ, tathā cittaṁ yaṁ vimuttacittaṁ",
  "tika-s0501t5:128_1": "paṇihitaṁ, taṁ sabbaṁ paññācakkhu vimuttacittaṁ me mayā laddhaṁ, ahaṁ vidhutalatāsaṅkhātataṇhā",
  "tika-s0501t5:128_2": "hutvā vimuttacittā phalavimuttacittasampannā amhīti avocāti yojanā. Idaṁ suttaṁ vā…pe… suttaṁ.",
  "tika-s0501t5:129_0": "98.Vimuttacitte phalavimuttacittasampanne akhile pañcacetokhīlarahite anāsave araṇavihārimhi",
  "tika-s0501t5:129_1": "araṇavihārasīle asaṅgamānase alaggamānase paccekabuddhasmiṁ sāmākapatthodanamattameva dakkhiṇaṁ adāsiṁ.",
  "tika-s0501t5:130_0": "Tasmiṁ paccekabuddhe uttamaṁ dhammaṁ paccekabodhidhammaṁ okappayiṁ ‘‘so uttamo dhammo",
  "tika-s0501t5:130_1": "atthī’’ti saddahiṁ. Evaṁ ariyavihārena vihārīhi paccekabuddhehi me mama saṅgamo kato",
  "tika-s0501t5:130_2": "siyā bhave, kudāsupi ca ahaṁ apekkhavā mā bhaveyyanti mānasaṁ tasmiñca dhamme paṇidhesiṁ",
  "tika-s0501t5:130_3": "‘‘iminā paccekabuddhena laddhadhammaṁ ahampi sacchikareyya’’nti cittaṁ paṇidahiṁ.",
  "tika-s0501t5:131_0": "Tasseva paccekabuddhe katasseva kammassa vipākato ahaṁ dīghāyukesu amamesu ‘‘mama",
  "tika-s0501t5:131_1": "pariggaho’’ti pariggahābhāvena apariggahesu visesagāmīsu ahīnagāmīsu kurūsu uttarakurūsu",
  "tika-s0501t5:131_2": "pāṇīsu sattesu sahassakkhattuṁ upapajjatha upapajjiṁ.",
  "tika-s0501t5:132": "Tasseva kammassa vipākato vicitramālābharaṇānulepīsu yasassīsu parivāravantesu tidaso devo ahaṁ visiṭṭhakāyūpagato hutvā sahassakkhattuṁ upapajjatha.",
  "tika-s0501t5:133_0": "Tasseva kammassa vipākato ahaṁ vimuttacitto akhīlo anāsavo hutvā hitāhitāsīhi kusalākusalavītivattehi",
  "tika-s0501t5:133_1": "antimadehadhāribhi imehi paccekabuddhehi, buddhasāvakehi vā me mama samāgamo āsi.",
  "tika-s0501t5:134_0": "‘‘Sīlavato yaṁ icchitaṁ, taṁ samijjhate’’ti imaṁ vacanaṁ tathāgato jino paccakkhaṁ",
  "tika-s0501t5:134_1": "katvā avaca kho, yathā yathā yena yena pakārena me manasā vicintitaṁ, tathā tathā",
  "tika-s0501t5:134_2": "tena tena pakārena samiddhaṁ bhavati. Ayaṁ bhavo antimo bhavoti yojanā. Idaṁ suttaṁ vā…pe… suttaṁ.",
  "tika-s0501t5:135_0": "Ekatiṁsamhi kappamhi jino anejo anantadassī ‘‘sikhī’’ti itināmako uppajji. Tassāpi",
  "tika-s0501t5:135_1": "bhagavato rājā bhātā sikhiddhe ca sikhī itināmake buddhe ca tassa bhagavato dhamme",
  "tika-s0501t5:135_2": "ca abhippasanno lokavināyakamhi parinibbute sati devātidevassa naruttamassa mahesino",
  "tika-s0501t5:135_3": "vipulaṁ mahantaṁ samantato gāvutikaṁ thūpaṁ akāsiṁ.",
  "tika-s0501t5:136_0": "Tasmiṁ thūpe baliṁ pūjābaliṁ abhihārī manusso jātisumanaṁ paggayha pahaṭṭho pūjesi.",
  "tika-s0501t5:136_1": "Assa manussassa ekaṁ pupphaṁ vātena paharitaṁ hutvā patitaṁ. Ahaṁ taṁ patitaṁ ekaṁ",
  "tika-s0501t5:136_2": "pupphaṁ gahetvā tasseva pupphasāmikassa adāsiṁ.",
  "tika-s0501t5:137_0": "So manusso pupphasāmiko abhippasannacitto hutvā maṁ ‘‘tvameva etaṁ ekaṁ pupphaṁ pūjā’’ti",
  "tika-s0501t5:137_1": "adāsi. Dadāsīti ettha da-kāro āgamo. Ahaṁ taṁ ekaṁ pupphaṁ gahetvā buddhaṁ buddhaguṇaṁ",
  "tika-s0501t5:137_2": "punappunaṁ anussaranto yasmiṁ kappe abhiropayiṁ, tato kappato ajja kappā tiṁsaṁ ahesuṁ.",
  "tika-s0501t5:137_3": "Tesu kappesu duggatiṁ nābhijānāmi, vinipātañca na gacchāmi, idaṁ phalaṁ thūpapūjāya",
  "tika-s0501t5:137_4": "phalanti avocāti yojanā. Idaṁ suttaṁ vā…pe… suttaṁ.",
  "tika-s0501t5:138_0": "Brahmadattassa brahmadattanāmakassa rājino kapilaṁ nāma nagaraṁ suvibhattaṁ bhāgato",
  "tika-s0501t5:138_1": "suṭṭhu vibhattaṁ, mahāpathaṁ mahāpathasampannaṁ ākiṇṇaṁ, nānājātikehi manussehi paripuṇṇaṁ,",
  "tika-s0501t5:138_2": "iddhaṁ phītañca āsi.",
  "tika-s0501t5:139_0": "Pañcālānaṁ tattha puruttame ahaṁ kummāsaṁ vikkiṇiṁ, so ahaṁ yasassinaṁ upariṭṭhaṁ",
  "tika-s0501t5:139_1": "upasamīpe ṭhitaṁ ariṭṭhaṁ nāma sambuddhaṁ paccekabuddhaṁ addasiṁ, disvā haṭṭho cittaṁ",
  "tika-s0501t5:139_2": "pasādetvā naruttamaṁ ariṭṭhaṁ me gehasmiṁ yaṁ dhuvabhattaṁ vijjatha vijji, tena dhuvabhattena nimantesiṁ.",
  "tika-s0501t5:140_0": "Yato ca yasmiṁ kāle ca kattiko yassaṁ pannarasīpuṇṇo, sā puṇṇamāsī pannarasī upaṭṭhitā,",
  "tika-s0501t5:140_1": "tato ca tasmiṁ kāle ca ahaṁ navaṁ dussayugaṁ gayha ariṭṭhassa ariṭṭhanāmakassa paccekabuddhassa upanāmesiṁ.",
  "tika-s0501t5:141": "Naruttamo anukampako kāruṇiko taṇhānighātako muni paccekabuddho pasannacittaṁ maṁ ñatvāna paṭiggaṇhi.",
  "tika-s0501t5:142": "Ahaṁ kalyāṇaṁ buddhavaṇṇitaṁ kammaṁ karitvāna deve ca manusse ca sandhāvitvā tato cuto bārāṇasiyaṁ nagare aḍḍhe kulasmiṁ seṭṭhissa ekaputtako uppajjiṁ, pāṇehi ca piyataro āsiṁ.",
  "tika-s0501t5:143": "Tato ca tasmiṁ kāle viññutaṁ patto hutvā devaputtena codito ahaṁ pāsādā oruhitvāna sambuddhaṁ bhagavantaṁ gotamaṁ upasaṅkamiṁ.",
  "tika-s0501t5:144_0": "So sambuddho bhagavā gotamo anukampāya me dhammaṁ adesesi. Dukkhaṁ dukkhasaccañca",
  "tika-s0501t5:144_1": "dukkhasamuppādaṁ samudayasaccañca dukkhassa atikkamaṁ nirodhasaccañca ariyaṁ aṭṭhaṅgikaṁ",
  "tika-s0501t5:144_2": "dukkhūpasamagāminaṁ maggaṁ maggasaccañca iti cattāri saccāni desitāni, taduppādakaṁ",
  "tika-s0501t5:144_3": "dhammaṁ muni bhagavā gotamo adesayi.",
  "tika-s0501t5:145": "Ahaṁ tassa bhagavato gotamassa vacanaṁ sutvā sāsane rato hutvā vihariṁ, ahaṁ rattindivaṁ atandito hutvā samathaṁ paṭivijjhiṁ.",
  "tika-s0501t5:146": "Ajjhattañca ye āsavā, bahiddhā ca ye āsavā maggena samucchinnā āsuṁ, sabbe te āsavā me mama vijjiṁsu, puna na ca uppajjare.",
  "tika-s0501t5:147_0": "Dukkhaṁ ‘‘pariyantakataṁ yassa dukkhassā’’ti pariyantakataṁ āsi, ayaṁ samussayo jātimaraṇasaṁsāro",
  "tika-s0501t5:147_1": "carimo antimo āsi, idāni imassa attabhāvassa anantaraṁ punabbhavo mama natthīti avocāti",
  "tika-s0501t5:147_2": "yojanā. Yaṁ nānāvidhaṁ vāsanābhāgiyaṁ suttaṁ udāharaṇavasena niddhāritaṁ, idaṁ nānāvidhaṁ",
  "tika-s0501t5:147_3": "suttaṁ vāsanābhāge puññakoṭṭhāse visaye vācakañāpakabhāvena pavattanato vāsanābhāgiyaṁ suttaṁ nāma.",
  "tika-s0501t5:148_0": "Nānāvidhaṁ vāsanābhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ",
  "tika-s0501t5:148_1": "nibbedhabhāgiyaṁ sutta’’nti pucchitabbattā ‘‘tattha katamaṁ nibbedhabhāgiyaṁ sutta’’ntiādi",
  "tika-s0501t5:148_2": "vuttaṁ. Tattha tesu soḷasasu saṁkilesabhāgiyādīsu suttesu katamaṁ suttaṁ nibbedhabhāgiyaṁ",
  "tika-s0501t5:148_3": "suttaṁ nāmāti pucchati.",
  "tika-s0501t5:149_0": "Uddhaṁ brahmaloke adho kāmāvacare bhave sabbadhi sabbesu bhavesu vippamutto arahā",
  "tika-s0501t5:149_1": "‘‘ayaṁ nāma dhammo ahaṁ asmī’’ti anānupassī, evaṁ vimutto arahā atiṇṇapubbaṁ oghaṁ",
  "tika-s0501t5:149_2": "apunabbhavāya udatāri uttiṇṇoti yojanā. Idaṁ suttaṁ nibbedhabhāge sekkhadhamme visaye",
  "tika-s0501t5:149_3": "vācakañāpakabhāvena pavattanato nibbedhabhāgiyaṁ suttaṁ nāma.",
  "tika-s0501t5:150_0": "‘‘Ettakamevā’’ti vattabbattā ‘‘sīlavato’’tiādi vuttaṁ. Ānanda, sīlavato puggalassa",
  "tika-s0501t5:150_1": "‘‘kinti me mama avippaṭisāro jāyeyya pavatteyyā’’ti cetanā na karaṇīyā na kātabbā.",
  "tika-s0501t5:150_2": "Ānanda, sīlavato avippaṭisāro yaṁ jāyeyya pavatteyya, esā avippaṭisārassa jāyanā",
  "tika-s0501t5:150_3": "pavattanā dhammatā bhavati. Ānanda, avippaṭisārinā puggalena ‘‘kinti me mama pāmojjaṁ",
  "tika-s0501t5:150_4": "jāyeyya pavatteyyā’’ti cetanā na karaṇīyā, ānanda, avippaṭisārino puggalassa pāmojjaṁ",
  "tika-s0501t5:150_5": "yaṁ jāyeyya pavatteyya, esā pāmojjassa jāyanā pavattanā dhammatā. Sesesupi imassa",
  "tika-s0501t5:150_6": "yojanānayānusārena yojanānayo gahetabbo. Idaṁ suttampi nibbedhabhāgiyaṁ suttaṁ nāma.",
  "tika-s0501t5:151_0": "Ātāpino kilesānaṁ ātāpena sammappadhānena samannāgatassa jhāyato jhāyantassa brāhmaṇassa",
  "tika-s0501t5:151_1": "bāhitapāpassa khīṇāsavassa dhammā anulomapaccayākārapaṭivedhasādhakā bodhipakkhiyadhammā",
  "tika-s0501t5:151_2": "yadā yasmiṁ kāle have ekantena pātubhavanti uppajjanti. Atha vā dhammā catuariyasaccadhammā",
  "tika-s0501t5:151_3": "pātubhavanti pakāsayanti abhisamayavasena pākaṭā honti. Atha vā pātubhavanakāle assa",
  "tika-s0501t5:151_4": "ātāpino jhāyato brāhmaṇassa khīṇāsavassa sabbā kaṅkhā vapayanti apagacchanti nirujjhanti.",
  "tika-s0501t5:151_5": "Kasmā? Sahetudhammaṁ avijjādikena hetunā saha pavattaṁ saṅkhārādikaṁ sukhena asammissaṁ",
  "tika-s0501t5:151_6": "dukkhakkhandhadhammaṁ yato yasmā pajānāti aññāsi paṭivijjhati , tato tasmā vapayanti",
  "tika-s0501t5:151_7": "apagacchanti nirujjhantīti yojanā. Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:152": "Dutiyagāthāyaṁ pana paccayānaṁ khayaṁ khayasaṅkhātaṁ nibbānaṁ yato yasmā avedi aññāsi paṭivijjhi, tato tasmā sabbāpi kaṅkhā vapayantīti yojanā. Idaṁ suttaṁ nibbedhabhāgiyaṁ suttaṁ.",
  "tika-s0501t5:153_0": "Tissa, tvaṁ kiṁ nu kujjhasi? Mā kujjhi, tissa, te tava akkodho akujjhanaṁ varaṁ uttamaṁ,",
  "tika-s0501t5:153_1": "hi saccaṁ, tissa, tayā kodhamānamakkhavinayatthaṁ brahmacariyaṁ vussati nūti bhagavā avocāti yojanā.",
  "tika-s0501t5:154_0": "Āraññaṁ āraññakaṁ paṁsukūlikaṁ aññātuñchena aññātaanabhilakkhitagharapaṭipāṭiyā ṭhatvā",
  "tika-s0501t5:154_1": "uñchena piṇḍapātacaraṇavīriyena laddhena missakabhojanena yāpentaṁ nandaṁ kadā kāle",
  "tika-s0501t5:154_2": "ahaṁ passeyyanti avocāti yojanā. Idaṁ suttaṁ nibbedhabhāgiyaṁ suttaṁ.",
  "tika-s0501t5:155_0": "Gotama , kiṁsu katamaṁ chetvā vadhitvā vadhanto kodhapariḷāhena aparidayhamāno hutvā",
  "tika-s0501t5:155_1": "sukhaṁ seti sayati, kiṁsu katamaṁ chetvā vadhitvā vadhanto kodhavināsena vinaṭṭhadomanasso",
  "tika-s0501t5:155_2": "hutvā na socati, gotama, tvaṁ kissa ekadhammassa vadhaṁ vadhanaṁ rocesīti brāhmaṇo pucchati.",
  "tika-s0501t5:156_0": "Brāhmaṇa, kodhaṁ kujjhanaṁ chetvā vadhitvā vadhanto kodhapariḷāhena aparidayhamāno",
  "tika-s0501t5:156_1": "hutvā sukhaṁ seti sayati, kodhaṁ kujjhanaṁ chetvā vadhitvā vadhanto kodhavināsena",
  "tika-s0501t5:156_2": "vinaṭṭhadomanasso hutvā na socati, visamūlassa visasadisassa dukkhassa mūlabhūtassa",
  "tika-s0501t5:156_3": "madhuraggassa madhurasaṅkhātassa sukhapariyosānassa kodhassa kujjhanassa vadhaṁ vadhanaṁ",
  "tika-s0501t5:156_4": "ariyā buddhādayo puggalā pasaṁsanti. Hi saccaṁ taṁ kodhaṁ kujjhanaṁ chetvā vadhitvā",
  "tika-s0501t5:156_5": "vadhanto kodhavināsena vinaṭṭhadomanasso hutvā seti sayatīti yojanā. Madhuraggassāti",
  "tika-s0501t5:156_6": "ca madhuraṁ cetasikasukhaṁ assādaaggaṁ pariyosānaṁ assa kodhassāti madhuraggoti samāso",
  "tika-s0501t5:156_7": "veditabbo. Kujjhantassa hi akkositvā paribhāsitvā paharitvā pariyosāne cetasikasukhassādo",
  "tika-s0501t5:156_8": "uppajjatīti. Idaṁ suttaṁ nibbedhabhāgiyaṁ suttaṁ.",
  "tika-s0501t5:157_0": "Gotama, hananto dhīro uppatitaṁ kiṁsu katamaṁ hane haneyya. Vinodento dhīro jātaṁ",
  "tika-s0501t5:157_1": "kiṁsu katamaṁ vinodaye vinodayeyya. Pajahanto dhīro kiṁ ca katamaṁ pajahe pajaheyya.",
  "tika-s0501t5:157_2": "Dhīrassa kissa dhammassa abhisamayo sukhoti devatā pucchati.",
  "tika-s0501t5:158_0": "Devaputta, hananto dhīro uppatitaṁ kodhaṁ kujjhanaṁ hane haneyya. Vinodento dhīro",
  "tika-s0501t5:158_1": "jātaṁ rāgaṁ vinodaye vinodayeyya. Pajahanto dhīro avijjaṁ pajahe pajaheyya. Saccadhammassa",
  "tika-s0501t5:158_2": "abhisamayo sukhoti bhagavā avocāti yojanā. Idaṁ suttaṁ nibbedhabhāgiyaṁ suttaṁ.",
  "tika-s0501t5:159_0": "101. Bhagavā sattiyā omaṭṭho uparito yāva heṭṭhā viddho puriso sattippahānāya vīriyaṁ",
  "tika-s0501t5:159_1": "ārabhati viya, agginā matthake ḍayhamāno ādittasiro puriso agginibbāpanatthāya vīriyaṁ",
  "tika-s0501t5:159_2": "ārabhati iva, evaṁ kāmarāgena ḍayhamāno bhikkhu kāmarāgappahānāya kāmarāgavikkhambhanāya",
  "tika-s0501t5:159_3": "appamatto vāyamamāno sato satisampanno hutvā paribbaje vihareyyāti devatā kathesi.",
  "tika-s0501t5:160_0": "Bhagavā pana ‘‘samucchedappahānāya vīriyaṁ ārabhīyatī’’ti dassetuṁ ‘‘sattiyā viya",
  "tika-s0501t5:160_1": "omaṭṭho’’tiādimāha. Devaputta, sattiyā omaṭṭho puriso sattippahānāya vīriyaṁ ārabhati",
  "tika-s0501t5:160_2": "viya, agginā matthake ḍayhamāno ādittasiro puriso agginibbāpanatthāya vīriyaṁ ārabhati",
  "tika-s0501t5:160_3": "iva, evaṁ sakkāyadiṭṭhiyā abhibhūto bhikkhu sakkāyadiṭṭhiyā pahānāya maggena samucchedappahānāya",
  "tika-s0501t5:160_4": "appamatto vāyamamāno sato satisampanno hutvā paribbaje vihareyyāti bhagavā avocāti",
  "tika-s0501t5:160_5": "yojanā. Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:161_0": "Sabbe nicayā bhogā khayantā khayapariyosānā bhavanti, sabbe samussayā dhammā patanantā",
  "tika-s0501t5:161_1": "patanapariyosānā bhavanti, sabbesaṁ sattānaṁ maraṇamāgamma sabbesaṁ sattānaṁ jīvitaṁ",
  "tika-s0501t5:161_2": "addhuvaṁ bhavati, iti etaṁ vuttappakāraṁ bhayaṁ bhayahetuṁ maraṇaṁ sammutimaraṇaṁ",
  "tika-s0501t5:161_3": "apekkhamāno paṇḍito sukhāvahāni diṭṭhadhammikasamparāyikasukhāvahāni puññāni dānasīlabhāvanāmayapuññāni",
  "tika-s0501t5:161_4": "kayirāthāti devatā avoca.",
  "tika-s0501t5:162_0": "Devaputta, sabbe nicayā bhogā khayantā khayapariyosānā, sabbe samussayā dhammā patanantā",
  "tika-s0501t5:162_1": "patanapariyosānā, sabbesaṁ sattānaṁ maraṇamāgamma sabbesaṁ sattānaṁ jīvitaṁ addhuvaṁ,",
  "tika-s0501t5:162_2": "iti etaṁ vuttappakāraṁ bhayaṁ bhayahetuṁ maraṇaṁ apekkhamāno santipekkho sabbasaṅkhārupasamaṁ",
  "tika-s0501t5:162_3": "nibbānaṁ apekkhamāno paṇḍito lokāmisaṁ kāmaguṇaṁ pajahe pajaheyyāti bhagavā avocāti",
  "tika-s0501t5:162_4": "yojanā. Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:163_0": "Māvidha yesaṁ munīnaṁ cittaṁ jhānarataṁ jhāne rataṁ hoti, te munayo sukhaṁ sayanti",
  "tika-s0501t5:163_1": "na socanti. Paññavā maggapaññavā susamāhito āraddhavīriyo pahitatto nibbānaṁ pesitacitto",
  "tika-s0501t5:163_2": "puggalo duttaraṁ oghaṁ saṁsāroghaṁ tarati.",
  "tika-s0501t5:164_0": "Kāmasaññāya virato vigatacitto yo khīṇāsavo sabbasaṁyojanātīto arahattamaggena sabbe",
  "tika-s0501t5:164_1": "saṁyojane atīto nandibhavaparikkhīṇo ahosi, so khīṇāsavo gambhīre saṁsāraṇṇave na",
  "tika-s0501t5:164_2": "sīdatīti yojanā. Nandisaṅkhātā taṇhā ca kāmabhavarūpabhavaarūpabhavā ca nandibhavā,",
  "tika-s0501t5:164_3": "nandibhavā parikkhīṇā yassa khīṇāsavassāti nandibhavaparikkhīṇoti samāso veditabbo.",
  "tika-s0501t5:164_4": "Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:165_0": "Arahataṁ arahantānaṁ buddhapaccekabuddhasāvakānaṁ dhammaṁ sucaritādibhedañca sattatiṁsabodhipakkhiyabhedañca",
  "tika-s0501t5:165_1": "dhammaṁ yo paṇḍito saddahāno saddahanto hutvā nibbānappattiyā appamatto vicakkhaṇo",
  "tika-s0501t5:165_2": "hutvā sussūsaṁ sussūsanto bhave, so paṇḍito paññaṁ lokiyalokuttarapaññaṁ labhate labhati.",
  "tika-s0501t5:166_0": "Yo vīriyavā puggalo patirūpadesakārī desakālādīni ahāpetvā lokiyalokuttaradhammapatirūpaṁ",
  "tika-s0501t5:166_1": "adhigamūpāyaṁ karoti, dhuravā cetasikavīriyena anikkhittadhuro uṭṭhātā kāyikavīriyavasena",
  "tika-s0501t5:166_2": "uṭṭhānasampanno hoti, so vīriyavā puggalo dhanaṁ lokiyalokuttaradhanaṁ vindate adhigacchati.",
  "tika-s0501t5:166_3": "Saccena vacīsaccena ca paramatthasaccena ca buddhādiko saccadhamme ṭhito sappuriso",
  "tika-s0501t5:166_4": "kittiṁ pappoti. Dadaṁ dadanto yaṁ kiñci icchitaṁ patthitaṁ catusaṅgahavatthuṁ dadanto",
  "tika-s0501t5:166_5": "saṅgahanto sappuriso mittāni ekantamittāni ganthati sampādeti, evaṁ catūhi saccadhammadhiticāgehi",
  "tika-s0501t5:166_6": "samannāgato so sappuriso asmā lokā paraṁ lokaṁ pecca gantvā ekantena sokakāraṇassa",
  "tika-s0501t5:166_7": "abhāvato na socatīti yojanā.",
  "tika-s0501t5:167_0": "Gotama, sabbaganthappahīno tīhi bhavehi vippamutto sato satisampanno tvaṁ, samaṇo,",
  "tika-s0501t5:167_1": "aññaṁ devamanussādikaṁ yaṁ anusāsasi yaṁ anusāsanaṁ karosi, taṁ anusāsanaṁ sabbaganthappahīnassa",
  "tika-s0501t5:167_2": "tīhi bhavehi vippamuttassa samaṇassa te tava na sādhūti sakkanāmako mārapakkhiko",
  "tika-s0501t5:167_3": "yakkho gāthāya ajjhabhāsi.",
  "tika-s0501t5:168_0": "‘‘Sakka sakkanāmaka yakkha anukampitena purisena saddhiṁ yena kenaci vaṇṇena kāraṇena",
  "tika-s0501t5:168_1": "saṁvāso ekasmiṁ ṭhāne sahavāso jāyati, taṁ anukampitabbaṁ sahavāsagataṁ purisaṁ sappañño",
  "tika-s0501t5:168_2": "manasā anukampituṁ na arahati anukampituṁyeva arahati. Yā anukampā karuṇā, yā anuddayā",
  "tika-s0501t5:168_3": "mettā, muditā ca uppannā, tāya anukampāya karuṇāya, tāya anuddayāya mettāya muditāya",
  "tika-s0501t5:168_4": "ca samussāhitena pasannena manasā yo sappañño sappuriso aññaṁ devamanussādikaṁ yaṁ",
  "tika-s0501t5:168_5": "anusāsati yaṁ anusāsanaṁ karoti, so sappañño sappuriso tena anusāsanena saṁyutto",
  "tika-s0501t5:168_6": "kāmacchandādīnaṁ saṁyojanānaṁ vasena ananulomasaṁyogena saṁyutto na hotīti bhagavā avocāti yojanā.",
  "tika-s0501t5:169_0": "102. Samaṇa , rāgo ca doso ca ime dve dhammā kutonidānā, kiṁnidānā, kiṁpaccayā bhavanti,",
  "tika-s0501t5:169_1": "arati ca rati ca lomahaṁso ca ime tayo kutojā kuto bhavanti? Kumārakā dhaṅkaṁ kākaṁ",
  "tika-s0501t5:169_2": "gahetvā pāde dīghasuttakena bandhitvā suttakoṭiṁ aṅguliyaṁ veṭhetvā osajanti iva,",
  "tika-s0501t5:169_3": "evaṁ manovitakkā kuto samuṭṭhāya cittaṁ osajantīti sūcilomayakkho bhagavantaṁ pucchi.",
  "tika-s0501t5:170_0": "Rāgo ca doso ca ime dve dhammā itonidānā ito attabhāvato nidānā jāyanti; arati ca",
  "tika-s0501t5:170_1": "rati ca lomahaṁso ca ime tayo itojā ito attato bhavanti; kumārakā dhaṅkaṁ kākaṁ gahetvā",
  "tika-s0501t5:170_2": "pāde dīghasuttakena bandhitvā suttakoṭiṁ aṅguliyaṁ veṭhetvā osajanti iva, evaṁ manovitakkā",
  "tika-s0501t5:170_3": "ito attabhāvato samuṭṭhāya cittaṁ osajanti.",
  "tika-s0501t5:171_0": "Nigrodhassa khandhajā pārohā sākhāsu jāyanti iva, vane rukkhaṁ nissāya jātā māluvā",
  "tika-s0501t5:171_1": "latā taṁ rukkhaṁ ajjhottharitvā vitatā otatavitatā tiṭṭhati iva, evaṁ, yakkha, tvaṁ",
  "tika-s0501t5:171_2": "suṇohi snehajā taṇhāsnehato jātā attasambhūtā attani sambhūtā puna anekappakārā manovitakkā",
  "tika-s0501t5:171_3": "pāpamanovitakkā ceva taṁsampayuttakilesā ca kāmesu vatthukāmesu visattā laggā saṁsibbitā ṭhitā.",
  "tika-s0501t5:172_0": "Ye paṇḍitā ‘‘yaṁ nidānaṁ assa attabhāvassā’’ti yatonidānaṁ naṁ kilesagahanaṁ samudayasaccaṁ",
  "tika-s0501t5:172_1": "pajānanti, te paṇḍitā attabhāvasaṅkhātassa dukkhasaccassa nidānabhūtaṁ naṁ kilesagahanaṁ",
  "tika-s0501t5:172_2": "samudayasaccaṁ maggasaccena vinodenti. Apunabbhavāya apunabhavasaṅkhātāya nirodhasaccatthāya",
  "tika-s0501t5:172_3": "atiṇṇapubbaṁ anamatagge saṁsāre supinenāpi atiṇṇapubbaṁ duttaraṁ imaṁ oghaṁ catubbidhaṁ",
  "tika-s0501t5:172_4": "saṁkilesoghaṁ tarantīti bhagavā avocāti yojanā.",
  "tika-s0501t5:173_0": "‘‘Bhagavā, samaṇadhammassa karaṇaṁ nāma dukkaraṁ, bhagavā, samaṇadhammassa karaṇaṁ",
  "tika-s0501t5:173_1": "nāma sudukkaraṁ suṭṭhutaraṁ dukkara’’nti eko kulaputto pabbajitvā samaṇadhammaṁ katvā",
  "tika-s0501t5:173_2": "ariyabhūmiṁ appatvā kālaṁ katvā devaloke nibbatto, so devaputto bhagavantaṁ upasaṅkamitvā",
  "tika-s0501t5:173_3": "āha. Kāmada, sīlasamāhitā ṭhitattā ṭhitasabhāvā satta sekkhā puggalā dukkaraṁ vāpi",
  "tika-s0501t5:173_4": "samaṇadhammaṁ karonti. Anagāriyupetassa anagāriyaṁ niggehabhāvaṁ upagatassa pabbajitassa",
  "tika-s0501t5:173_5": "tuṭṭhi catupaccayasantoso sukhāvahā hotī’’ti bhagavā avoca.",
  "tika-s0501t5:174_0": "‘‘Bhagavā, yadidaṁ yā esā tuṭṭhi sukhāvahā, esā tuṭṭhi dullabhā’’ti so devaputto",
  "tika-s0501t5:174_1": "āha. ‘‘Kāmada, yesaṁ sekkhānaṁ mano divā ca ratto ca bhāvanāya rato cittavūpasame",
  "tika-s0501t5:174_2": "rato, te sekkhā dullabhaṁ vāpi tussanaṁ labhantī’’ti bhagavā avoca.",
  "tika-s0501t5:175_0": "‘‘Bhagavā, yadidaṁ yaṁ idaṁ cittaṁ bhāvanāya rataṁ, taṁ cittaṁ dussamādaha’’nti so",
  "tika-s0501t5:175_1": "devaputto āha. ‘‘Kāmada, ye ariyā indriyūpasame rattindivaṁ ratā, te ariyā dussamādahaṁ",
  "tika-s0501t5:175_2": "vāpi cittaṁ samādahanti, kāmada, te ariyā maccuno jālaṁ kilesajālaṁ chetvā maggaṁ",
  "tika-s0501t5:175_3": "gacchantī’’ti bhagavā avoca.",
  "tika-s0501t5:176_0": "‘‘Bhagavā, yo maggo pubbabhāgapaṭipadāvasena visamo, so maggo duggamo’’ti so devaputto",
  "tika-s0501t5:176_1": "āha. ‘‘Kāmada, ariyā duggame visame vāpi maggaṁ gacchanti, anariyā visame magge avaṁsirā",
  "tika-s0501t5:176_2": "papatanti, ariyānaṁ so maggo samova bhave, na asamo. Hi saccaṁ visame visattakāye",
  "tika-s0501t5:176_3": "ariyā samā bhavantī’’ti bhagavā avocāti yojanā.",
  "tika-s0501t5:177": "103. Yaṁ jetavanaṁ isisaṅghanisevitaṁ dhammarājena āvutthaṁ, idaṁ taṁ jetavanaṁ mama pītisañjananaṁ pītiyā sañjananaṁ karaṁ hi karaṁ eva.",
  "tika-s0501t5:178_0": "Kammaṁ maggacetanākammañca vijjā maggapaññā ca dhammo samādhi ceva samādhipakkhiko",
  "tika-s0501t5:178_1": "ca dhammo sīlaṁ, sīle ṭhitassa jīvitaṁ uttamaṁ, etena aṭṭhaṅgikena maggena sattā",
  "tika-s0501t5:178_2": "sujjhanti, gottena vā dhanena vā sattā na sujjhanti.",
  "tika-s0501t5:179_0": "Tasmā maggeneva sattānaṁ visujjhanato attano atthaṁ sampassaṁ passanto paṇḍito poso",
  "tika-s0501t5:179_1": "yoniso upāyena dhammaṁ bodhipakkhiyadhammaṁ vicine vicineyya, evaṁ vicinane sati",
  "tika-s0501t5:179_2": "tattha ariyamagge vicinanto puggalo sujjhati.",
  "tika-s0501t5:180_0": "Sāriputto sīlena ca upasamena ca pāraṅgato iva, evaṁ yopi bhikkhu sīlena ca upasamena",
  "tika-s0501t5:180_1": "ca pāraṅgato, so bhikkhu etāva paramo sāriputtasadisova siyāti anāthapiṇḍikanāmo",
  "tika-s0501t5:180_2": "devaputto bhagavantaṁ upasaṅkamitvā āhāti yojanā. Idaṁ suttaṁ nibbedhabhāgiyaṁ suttaṁ nāma.",
  "tika-s0501t5:181_0": "Atītaṁ atītakkhandhapañcakaṁ taṇhādiṭṭhīhi nānvāgameyya, anāgataṁ anāgatakkhandhapañcakaṁ",
  "tika-s0501t5:181_1": "taṇhādiṭṭhīhi nappaṭikaṅkhe na pattheyya. Yaṁ yasmā atītaṁ pahīnaṁ niruddhaṁ atthaṅgataṁ,",
  "tika-s0501t5:181_2": "tasmā atītassa pahīnattā niruddhattā atthaṅgatattā nānvāgameyya. Yaṁ yasmā anāgataṁ",
  "tika-s0501t5:181_3": "appattaṁ, tasmā na paṭikaṅkhe.",
  "tika-s0501t5:182_0": "Paccuppannaṁ khandhapañcakaṁ vayadhammaṁ yattha yattha santāne vā, yattha yattha",
  "tika-s0501t5:182_1": "araññādīsu vā uppannaṁ, tattha tattha santāne vā, tattha tattha araññādīsu vā naṁ",
  "tika-s0501t5:182_2": "paccuppannadhammaṁ yāhi aniccānupassanādīhi vipassati, tāhi aniccānupassanādīhi nibbānaṁ",
  "tika-s0501t5:182_3": "rāgādīhi asaṁhīraṁ asaṁkuppaṁ bhavati, taṁ nibbānaṁ vipassako puggalo vidvā nibbānārammaṇaṁ",
  "tika-s0501t5:182_4": "phalasamāpattiṁ appento hutvā anubrūhaye vaḍḍheyya.",
  "tika-s0501t5:183_0": "Ātappaṁ saṁkilesānaṁ ātapantaṁ vīriyaṁ ajjeva kiccaṁ kātabbaṁ, suve jīvitaṁ vā maraṇaṁ",
  "tika-s0501t5:183_1": "vā ko jaññā jāneyya, ‘‘suve vā dānādipuññaṁ jānissāmī’’ti cittaṁ anuppādetvā ‘‘ajjeva",
  "tika-s0501t5:183_2": "karissāmī’’ti evaṁ vīriyaṁ kātabbaṁ. Hi saccaṁ maraṇakāraṇabhāvatāya ahivicchikavisasatthādianekāya",
  "tika-s0501t5:183_3": "senāya vasena mahāsenena tena maccunā saddhiṁ mittasanthavākārena vā lañjadānena",
  "tika-s0501t5:183_4": "vā saṅgaraṁ natthīti.",
  "tika-s0501t5:184": "Evaṁ manasi katvā vihāriṁ viharantaṁ ātāpiṁ ahorattaṁ atanditaṁ analasaṁ uṭṭhāhakaṁ sappurisaṁ ‘‘bhaddekaratto’’ti santo muni ve ekantena ācikkhate ācikkhatiyevāti yojanā.",
  "tika-s0501t5:185": "‘‘Cattārimāni bhikkhave’’tyādisuttaṁ pāḷito ca aṭṭhakathāto ca pākaṭaṁ.",
  "tika-s0501t5:186_0": "104. Nānāvidhaṁ nibbedhabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ",
  "tika-s0501t5:186_1": "asekkhabhāgiyaṁ sutta’’nti pucchitabbattā ‘‘tattha katamaṁ asekkhabhāgiyaṁ sutta’’ntiādi",
  "tika-s0501t5:186_2": "vuttaṁ. Tatthāti tesu soḷasasu saṁkilesabhāgiyādīsu suttesu katamaṁ suttaṁ asekkhabhāgiyaṁ",
  "tika-s0501t5:186_3": "suttaṁ nāmāti pucchati.",
  "tika-s0501t5:187_0": "Yassa uttamapurisassa cittaṁ selūpamaṁ ṭhitaṁ lokadhammavātehi nānukampati, rajanīyesu",
  "tika-s0501t5:187_1": "lābhādīsu virattaṁ bhave, so uttamapuriso kopaneyye alābhādike na kuppati, tassa",
  "tika-s0501t5:187_2": "uttamapurisassa cittaṁ evaṁ aniccatādinā bhāvitaṁ, naṁ bhāvitacittaṁ uttamapurisaṁ",
  "tika-s0501t5:187_3": "vītikkantalokadhammahetukaṁ dukkhaṁ kuto essatīti yojanā. Idaṁ suttaṁ asekkhabhāge",
  "tika-s0501t5:187_4": "visaye vācakañāpakabhāvena pavattanato asekkhabhāgiyaṁ suttaṁ nāma. Esa nayo ito paresupi veditabbo.",
  "tika-s0501t5:188": "‘‘Asekkhabhāgiyaṁ suttaṁ idamevā’’ti vattabbabhāvato ‘‘āyasmato cā’’tiādi vuttaṁ.",
  "tika-s0501t5:189_0": "Yo brāhmaṇo bāhitapāpadhammattā bāhitapāpadhammo bhave, so brāhmaṇo niggatahuṁhuṁkattā",
  "tika-s0501t5:189_1": "nihuṁhuṅko bhave, niggatakilesakasāvattā nikkasāvo bhave, sīlasaṁvarena saṁyatacittatāya",
  "tika-s0501t5:189_2": "yatatto bhave, yo brāhmaṇo catumaggañāṇavedehi antaṁ nibbānaṁ gatattā vedantagū bhave,",
  "tika-s0501t5:189_3": "dhammena vusitabrahmacariyattā vusitabrahmacariyo bhave. Yassa brāhmaṇassa kuhiñci",
  "tika-s0501t5:189_4": "loke ussadā rāgussado dosussado mohussado mānussado diṭṭhussado natthi, so brāhmaṇo",
  "tika-s0501t5:189_5": "brahmavādaṁ ‘‘ahaṁ brāhmaṇomhī’’ti vācaṁ vadeyyāti bhagavā avocāti yojanā.",
  "tika-s0501t5:190": "Ye buddhā pāpake akusale dhamme bāhitvā sadā caranti satā satisampannā khīṇasaṁyojanā, te buddhā lokasmiṁ brāhmaṇāti ve ekantena kathīyantīti avocāti yojanā.",
  "tika-s0501t5:191_0": "Yattha nibbāne āpo ca pathavī ca tejo ca vāyo ca na gādhati na patiṭṭhahati, tattha",
  "tika-s0501t5:191_1": "nibbāne sukkā gahā ceva tārakā ca na jotanti, tattha nibbāne ādicco nappakāsati,",
  "tika-s0501t5:191_2": "tattha nibbāne candimā na bhāti, tattha nibbāne tamo na vijjati.",
  "tika-s0501t5:192_0": "Yo brāhmaṇo attanā sayaṁ muni monena yadā taṁ nibbānaṁ avedi vindati paṭilabhati",
  "tika-s0501t5:192_1": "paṭivijjhati, atha paṭivijjhanakkhaṇe so brāhmaṇo rūpā rūpadhammato ca arūpā arūpadhammato",
  "tika-s0501t5:192_2": "ca sukhadukkhā sukhadukkhato ca pamuccatīti avocāti yojanā.",
  "tika-s0501t5:193_0": "Yakkha, yo brāhmaṇo sakesu sakaattabhāvesu dhammesu upādānakkhandhesu saccesu, dhammesu",
  "tika-s0501t5:193_1": "ca pāragū hoti, atha pāragamanakkhaṇe so brāhmaṇo etaṁ ajakalāpakaṁ tayā vuttaṁ etaṁ",
  "tika-s0501t5:193_2": "pisācaṁ kilesapisācañca , tayā kataṁ akkulañca akkulaṁ, pakkulakaraṇaṁ ativattatīti avocāti yojanā.",
  "tika-s0501t5:194_0": "Yo bhikkhu āyantiṁ āgacchantiṁ purāṇadutiyikaṁ bhariyaṁ vā, aññaṁ āgacchantiṁ itthiṁ",
  "tika-s0501t5:194_1": "vā cittena na abhinandati, pakkamantiṁ purāṇadutiyikaṁ bhariyaṁ vā, aññaṁ pakkamantiṁ",
  "tika-s0501t5:194_2": "itthiṁ vā cittena na socati, saṅgā pañcavidhatopi saṅgato muttaṁ saṅgāmajiṁ taṁ bhikkhuṁ",
  "tika-s0501t5:194_3": "‘‘brāhmaṇa’’nti ahaṁ vadāmīti avocāti yojanā.",
  "tika-s0501t5:195_0": "Ettha nadiyaṁ bahujano nhāyati, so bahujano nhāyako udakena udakanhānena sucī na",
  "tika-s0501t5:195_1": "hoti. Yamhi puggale saccaṁ, saccato sesadhammo ca atthi, so puggalo sucī ca hoti,",
  "tika-s0501t5:195_2": "so puggalo brāhmaṇo ca hotīti avocāti yojanā; suciasucibhāvo ṭīkāyaṁ vitthārato vuttova.",
  "tika-s0501t5:196_0": "Ātāpino jhāyato yassa brāhmaṇassa dhammā saccadhammā yadā have ekantena pātubhavanti,",
  "tika-s0501t5:196_1": "tadā dhammānaṁ pātubhavanakkhaṇe so brāhmaṇo mārasenaṁ vidhūpayaṁ vidhūpayanto tiṭṭhati.",
  "tika-s0501t5:196_2": "‘‘Kimivā’’ti vattabbattā ‘‘sūriyova obhāsayamantalikkha’’nti vuttaṁ. Sūriyo antalikkhaṁ",
  "tika-s0501t5:196_3": "obhāsayanto tiṭṭhati iva, evaṁ tiṭṭhatīti yojanā.",
  "tika-s0501t5:197_0": "Yo paṁsukūliko bhikkhu sabbāni cattāri yogāni upātivatto sakiñcane loke akiñcano",
  "tika-s0501t5:197_1": "iriyati catubbidhairiyāpathaṁ vatteti. Apahānadhammaṁ kenaci maggena appahānasabhāvaṁ",
  "tika-s0501t5:197_2": "appattakāyena appattaṁ tevijjapattaṁ, iriyamānaṁ santindriyaṁ taṁ paṁsukūlikaṁ bhikkhuṁ tumhe passatha.",
  "tika-s0501t5:198_0": "Ājāniyaṁ purisaājānīyaṁ jātibalanisedhaṁ ‘‘ahaṁ jātibrāhmaṇo’’ti jātimattakena pavattamānabalanisedhakaṁ",
  "tika-s0501t5:198_1": "taṁ paṁsukūlikaṁ bhikkhuṁ sambahulā uḷārā devatā brahmaṁ vimānaṁ upasaṅkamitvā idha",
  "tika-s0501t5:198_2": "sāsane, brahmavimāne vā pasannacittā hutvā namassanti. Nidhāti ca ettha na-kāro āgamo.",
  "tika-s0501t5:199": "Purisājañña te tava amhākaṁ namo atthu, purisuttama te tava amhākaṁ namo atthu, yassa te tava nissayaṁ mayaṁ nābhijānāma, so tvaṁ kiṁ puggalaṁ nissāya jhāyasīti avocunti yojanā.",
  "tika-s0501t5:200": "Ye bhikkhū kālena kālaṁ dhammassavanavasena cirarattaṁ sametikā bhavanti, ime bhikkhū sahāyā honti vata. Nesaṁ sahāyānaṁ bhikkhūnaṁ dhamme buddhappavedite dhamme saddhammo sameti.",
  "tika-s0501t5:201": "Kappinena ariyappavedite dhamme suvinītā te sahāyakā bhikkhū savāhiniṁ māraṁ jetvā antimaṁ dehaṁ attabhāvaṁ dhārentīti avocāti yojanā.",
  "tika-s0501t5:202": "Sithilaṁ vīriyaṁ ārabbha sabbadukkhappamocanaṁ idaṁ nibbānaṁ yogāvacarena na adhigantabbaṁ, appena appakena thāmasā idaṁ nibbānaṁ na adhigantabbaṁ.",
  "tika-s0501t5:203_0": "Ayañca yogāvacaro bhikkhu daharo, yo puriso savāhiniṁ māraṁ jetvā antimaṁ dehaṁ attabhāvaṁ",
  "tika-s0501t5:203_1": "dhāreti, so ayaṁ puriso so uttamapurisovāti avocāti yojanā. ‘‘Puriso’’ti vattabbe",
  "tika-s0501t5:203_2": "chandānurakkhaṇavasena ‘‘poriso’’ti vuttaṁ.",
  "tika-s0501t5:204_0": "Mogharāja, dubbaṇṇako lūkhacīvaro sadā sato satisampanno khīṇāsavo ca visaṁyutto",
  "tika-s0501t5:204_1": "ca katakicco ca anāsavo ca tevijjo ca iddhippatto ca cetopariyāyakovido ca so bhikkhu",
  "tika-s0501t5:204_2": "savāhiniṁ māraṁ jetvā antimaṁ dehaṁ dhāretīti avocāti yojanā.",
  "tika-s0501t5:205": "105.‘‘Tathāgato’’tiādīsu yojanā pākaṭā. Idaṁ suttaṁ asekkhabhāge visaye vācakañāpakabhāvena pavattanato asekkhabhāgiyaṁ suttaṁ nāma.",
  "tika-s0501t5:206_0": "106. Nānāvidhaṁ asekkhabhāgiyaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ",
  "tika-s0501t5:206_1": "saṁkilesabhāgiyañca vāsanābhāgiyañca sutta’’nti vattabbattā ‘‘tattha katamaṁ saṁkilesabhāgiyañca",
  "tika-s0501t5:206_2": "vāsanābhāgiyañca sutta’’ntiādi vuttaṁ. Tatthāti tesu soḷasasu saṁkilesabhāgiyādīsu",
  "tika-s0501t5:206_3": "suttesu katamaṁ suttaṁ saṁkilesabhāgiyañca vāsanābhāgiyañca suttaṁ nāmāti pucchati.",
  "tika-s0501t5:207_0": "Channaṁ āpattiṁ āpajjitvā channaṁ chādentaṁ bhikkhuṁ dukkaṭādivasso ativassati, vivaṭaṁ",
  "tika-s0501t5:207_1": "āpattiṁ āpajjitvā vivaṭaṁ desentaṁ ācikkhantaṁ bhikkhuṁ dukkaṭādivasso nātivassati,",
  "tika-s0501t5:207_2": "tasmā channassa ativassanato ca vivaṭassa nātivassanato ca channaṁ chāditabbaṁ āpattiṁ",
  "tika-s0501t5:207_3": "vivaretha desetha ārocetha , evaṁ vivaraṇe sati taṁ vivarantaṁ bhikkhuṁ dukkaṭādivasso",
  "tika-s0501t5:207_4": "nātivassatīti yojanā.",
  "tika-s0501t5:208_0": "‘‘Imasmiṁ sutte kittakena saṁkileso dassito, kittakena vāsanā dassitā’’ti pucchitabbattā",
  "tika-s0501t5:208_1": "‘‘channamativassatī’’ti saṁkileso, ‘vivaṭaṁ nātivassatī’ti vāsanā, ‘tasmā channaṁ",
  "tika-s0501t5:208_2": "vivaretha, evaṁ taṁ nātivassatī’ti ayaṁ saṁkileso ca vāsanā cā’’ti vuttaṁ. ‘‘Channamativassatī’’ti",
  "tika-s0501t5:208_3": "ettakena saṁkileso dassito. ‘‘Vivaṭaṁ nātivassatī’’ti ettakena vāsanā dassitā. ‘‘Tasmā",
  "tika-s0501t5:208_4": "channaṁ vivaretha, evaṁ taṁ nātivassatī’’ti ettakena ayaṁ saṁkileso ca dassito, ayaṁ",
  "tika-s0501t5:208_5": "vāsanā ca dassitā. Idaṁ ‘‘channaṁ…pe... vassatī’’ti suttaṁ saṁkilesabhāge visaye",
  "tika-s0501t5:208_6": "ca vāsanābhāge visaye ca vācakañāpakabhāvena pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:209_0": "‘‘Saṁkilesabhāgiyañca vāsanābhāgiyañca suttaṁ ettakamevā’’ti vattabbattā ‘‘cattārome",
  "tika-s0501t5:209_1": "mahārājā’’tiādi vuttaṁ. ‘‘Tesu catūsu puggalesu katame puggalā saṁkilesabhāgiyā,",
  "tika-s0501t5:209_2": "katame puggalā vāsanābhāgiyā’’ti pucchitabbattā ‘‘tattha yo ca puggalo’’tiādi vuttaṁ.",
  "tika-s0501t5:209_3": "Tatthāti tesu catūsu tamotamaparāyaṇādīsu puggalesu. Tassattho pākaṭo. Idaṁ ‘‘cattārome’’tiādikaṁ",
  "tika-s0501t5:209_4": "suttaṁ saṁkilesabhāgiyesu dvīsu puggalesu ca vāsanābhāgiyesu dvīsu puggalesu ca vācakañāpakabhāvena",
  "tika-s0501t5:209_5": "pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:210_0": "Nānāvidhaṁ saṁkilesabhāgiyañca vāsanābhāgiyañca suttaṁ ācariyena niddhāritaṁ, amhehi",
  "tika-s0501t5:210_1": "ca ñātaṁ, ‘‘katamaṁ saṁkilesabhāgiyañca nibbedhabhāgiyañca suttaṁ nāmā’’ti pucchitabbattā",
  "tika-s0501t5:210_2": "tattha katamaṁsaṁkilesabhāgiyañca nibbedhabhāgiyañca sutta’’ntiādi vuttaṁ. Tassattho",
  "tika-s0501t5:210_3": "vuttanayena veditabbo.",
  "tika-s0501t5:211_0": "Ayasaṁ yaṁ bandhanañca dārujaṁ yaṁ bandhanañca pabbajaṁ yaṁ bandhanañca loke atthi,",
  "tika-s0501t5:211_1": "taṁ ayasādibandhanaṁ ‘‘daḷhaṁ bandhana’’nti dhīrā buddhādayo paṇḍitapurisā na āhu.",
  "tika-s0501t5:211_2": "Maṇikuṇḍalesu ca puttesu ca dāresu ca yā sārattarattā balavarāgarattā apekkhā loke",
  "tika-s0501t5:211_3": "vijjati, taṁ sārattarattaapekkhāsaṅkhātaṁ rāgabandhanaṁ ‘‘daḷhaṁ bandhana’’nti dhīrā",
  "tika-s0501t5:211_4": "paṇḍitapurisā āhu. Iminā suttappadesena ayaṁ sārattarattaapekkhāsaṅkhāto akusaladhammo saṁkileso dassito.",
  "tika-s0501t5:212_0": "‘‘Kena nibbedho dassito’’ti vattabbattā ‘‘eta’’ntiādi vuttaṁ. Dhīrā paṇḍitapurisā",
  "tika-s0501t5:212_1": "etaṁ rāgabandhanaṁ ‘‘daḷhaṁ bandhana’’nti āhu. Etaṁ rāgabandhanaṁ ohārinaṁ heṭṭhā",
  "tika-s0501t5:212_2": "apāyaṁ avaharaṇaṁ hoti, sithilaṁ bandhanaṭṭhāne chaviādīni akopetattā sithilaṁ hoti,",
  "tika-s0501t5:212_3": "duppamuñcaṁ lobhavasena ekavārampi uppannassa rāgabandhanassa dummocayattā duppamuñcaṁ",
  "tika-s0501t5:212_4": "hoti, paṇḍitapurisā etampi vuttappakāraṁ rāgabandhanampi maggena chetvāna anapekkhino",
  "tika-s0501t5:212_5": "hutvā kāmasukhaṁ pahāya paribbajanti. Iti iminā suttappadesena ayaṁ maggo nibbedho",
  "tika-s0501t5:212_6": "dassito. Idaṁ ‘‘ayasa’’ntiādikaṁ suttaṁ rāgādisaṁkilesabhāge visaye ca vāsanābhāge",
  "tika-s0501t5:212_7": "visaye ca vācakañāpakabhāvena pavattanato saṁkilesabhāgiyañca vāsanābhāgiyañca suttaṁ nāma.",
  "tika-s0501t5:213_0": "107. Bhikkhave, yañca ceteti yañca cetanaṁ nibbatteti, yañca pakappeti yañca pakappanaṁ",
  "tika-s0501t5:213_1": "karoti, yañca anuseti yañca anusayanaṁ bhavati, etaṁ cetanaṁ etaṁ pakappanaṁ etaṁ",
  "tika-s0501t5:213_2": "anusayanaṁ viññāṇassa ṭhitiyā ārammaṇaṁ paccayo hoti. Ārammaṇe paccaye sati tassa",
  "tika-s0501t5:213_3": "abhisaṅkhāra viññāṇassa patiṭṭhā hoti. Tasmiṁ abhisaṅkhāraviññāṇe patiṭṭhite viruḷhe",
  "tika-s0501t5:213_4": "sati āyatiṁ punabbhavābhinibbatti viññāṇādinibbatti hoti. Āyatiṁ punabbhavābhinibbattiyā",
  "tika-s0501t5:213_5": "sati āyatiṁ jātijarāmaraṇaṁ sambhavati. Āyatiṁ soka…pe… samudayo hoti.",
  "tika-s0501t5:214_0": "Bhikkhave, ce no ceteti, ce no pakappeti, atha tathāpi ce anuseti anusayanaṁ bhavati,",
  "tika-s0501t5:214_1": "evaṁ sati etaṁ anusayanaṁ viññāṇassa abhisaṅkhāraviññāṇassa ārammaṇaṁ paccayo hoti…pe…",
  "tika-s0501t5:214_2": "samudayo hoti. Iti iminā suttappadesena ayaṁ vuttappakāro cetayanādiko akusaladhammo saṁkileso dassito.",
  "tika-s0501t5:215_0": "‘‘Kena nibbedho dassito’’ti vattabbattā ‘‘yato cā’’tiādi vuttaṁ. Bhikkhave, yato",
  "tika-s0501t5:215_1": "ca ariyamaggiko neva ceteti, no ca pakappeti, no ca anuseti, etaṁ acetayanaṁ etaṁ",
  "tika-s0501t5:215_2": "akappanaṁ etaṁ ananusayanaṁ viññāṇassa abhisaṅkhāraviññāṇassa ārammaṇaṁ paccayo na",
  "tika-s0501t5:215_3": "hoti…pe… āyatiṁ jātijarāmaraṇaṁ nirujjhati, āyatiṁ soka…pe… yāsā nirujjhanti…pe…",
  "tika-s0501t5:215_4": "nirodho hoti. Iti iminā suttappadesena ayaṁ ariyamaggo nibbedho dassito. Idaṁ ‘‘yañca",
  "tika-s0501t5:215_5": "bhikkhave’’tiādikaṁ suttaṁ saṁkilesabhāge visaye ca nibbedhabhāge visaye ca vācakañāpakabhāvena",
  "tika-s0501t5:215_6": "pavattanato saṁkilesabhāgiyañca nibbedhabhāgiyañca suttaṁ nāma.",
  "tika-s0501t5:216_0": "108. Nānāvidhaṁ saṁkilesabhāgiyañca nibbedhabhāgiyañca suttaṁ ācariyena niddhāritaṁ,",
  "tika-s0501t5:216_1": "amhehi ca ñātaṁ, ‘‘katamaṁ saṁkilesabhāgiyañca asekkhabhāgiyañca sutta’’nti pucchitabbattā",
  "tika-s0501t5:216_2": "‘‘tattha katamaṁ saṁkilesabhāgiyañca asekkhabhāgiyañca sutta’’ntiādi vuttaṁ. Tassattho",
  "tika-s0501t5:216_3": "vuttanayena veditabbo.",
  "tika-s0501t5:217_0": "Bhikkhave, assutavā puthujjano samuddo jalasāgarasamuddo ‘‘samuddo samuddo’’ti bhāsati.",
  "tika-s0501t5:217_1": "Kenaṭṭhena bhāsati? Duppūraṇaṭṭhena ca saṁsaraṇaṭṭhena ca duratikkamanaṭṭhena ca",
  "tika-s0501t5:217_2": "samuddoti bhāsati. Evaṁ sati, bhikkhave, eso jalasāgarasamuddo ariyassa bhagavato",
  "tika-s0501t5:217_3": "vinaye vuttappakāraṭṭhena samuddo na hoti. Bhikkhave, eso jalasāgarasamuddo mahā",
  "tika-s0501t5:217_4": "udakarāsi mahā udakaṇṇavo hoti. Bhikkhave, cakkhu purisassa samuddo hoti, tassa cakkhussa",
  "tika-s0501t5:217_5": "rūpamayo rūpāyatanamayo vego. Kenaṭṭhena? Pathavito yāva akaniṭṭhabrahmalokā nīlādirūpārammaṇaṁ",
  "tika-s0501t5:217_6": "samosarantampi duppūraṇaṭṭhena ca anamatagge saṁsāre saṁsaraṇaṭṭhena ca duratikkamanaṭṭhena",
  "tika-s0501t5:217_7": "ca cakkhumeva samuddo hoti. Nīlādirūpāyatanassa appameyyassa appameyyena ūmimayena",
  "tika-s0501t5:217_8": "vegena saṁsaraṇaṭṭhena nīlādirūpameva vego hoti. Iti iminā suttappadesena ayaṁ cakkhu",
  "tika-s0501t5:217_9": "samuddo rūpamayo vego ca saṁkileso saṁkilesahetu dassito.",
  "tika-s0501t5:218_0": "‘‘Kena asekkho dassito’’ti vattabbattā ‘‘yo ta’’ntiādi vuttaṁ. Yasmiṁ arahattaphale",
  "tika-s0501t5:218_1": "ṭhito yo arahā rūpamayaṁ taṁ vegaṁ sahati manāpe rūpe rāgaṁ, amanāpe rūpe dosaṁ,",
  "tika-s0501t5:218_2": "asamapekkhane mohaṁ anuppādento hutvā upekkhakabhāvena sahati, ayaṁ arahā, bhikkhave,",
  "tika-s0501t5:218_3": "saūmiṁ sāvaṭṭaṁ sagahaṁ sarakkhasaṁ cakkhusamuddaṁ atarīti vuccati, tiṇṇo pāraṅgato",
  "tika-s0501t5:218_4": "thale tiṭṭhati brāhmaṇoti vuccati. Iti iminā suttappadesena ayaṁ arahattaphalabhūto asekkho dassito.",
  "tika-s0501t5:219_0": "‘‘Sotaṁbhikkhave’’tiādīsupi iminā nayena yathāsambhavaṁ attho veditabbo. Idaṁ ‘‘samuddo’’tiādikaṁ",
  "tika-s0501t5:219_1": "suttaṁ saṁkilesabhāge visaye ca asekkhabhāge visaye ca vācakañāpakabhāvena pavattanato",
  "tika-s0501t5:219_2": "saṁkilesabhāgiyañca asekkhabhāgiyañca suttaṁ nāma.",
  "tika-s0501t5:220_0": "‘‘Ettakamevā’’ti vattabbattā ‘‘chayime’’tiādi vuttaṁ. Bhikkhave, lokasmiṁ sattānaṁ",
  "tika-s0501t5:220_1": "anayāya anatthāya pāṇīnaṁ byābādhāya ime mayā vuccamānā baḷisā cha bhavanti. Katame",
  "tika-s0501t5:220_2": "cha? Bhikkhave, cakkhuviññeyyā cakkhuviññāṇena viññeyyā iṭṭhā kantā kāmanīyā manāpā",
  "tika-s0501t5:220_3": "manavaḍḍhakā piyarūpā piyasabhāvā kāmūpasaṁhitā kilesakāmasahitā rajanīyā rūpā nīlādirūpārammaṇā",
  "tika-s0501t5:220_4": "santi, taṁ vuttappakāraṁ rūpaṁ bhikkhu ce abhinandati sappītikataṇhāya abhimukho",
  "tika-s0501t5:220_5": "nandati, ce abhivadati ‘‘aho sukhaṁ aho sukha’’nti vadāpentiyā taṇhāyanavasena abhivadati,",
  "tika-s0501t5:220_6": "ce ajjhosāya tiṭṭhati gilitvā viya pariniṭṭhapetvā tiṭṭhati, evaṁ sati, bhikkhave,",
  "tika-s0501t5:220_7": "ayaṁ bhikkhu ‘‘gilitabaḷiso…pe… pāpimato’’ti vuccati. Ettha ca nīlādibhedena anekavidhattā",
  "tika-s0501t5:220_8": "‘‘rūpā iṭṭhā…pe… rajanīyā’’ti bahuvacananiddeso katopi rūpāyatanarūpārammaṇabhāvena",
  "tika-s0501t5:220_9": "ca cakkhuviññeyyabhāvena ca ekavidhataṁ anativattanato ‘‘ta’’nti ekavacananiddeso",
  "tika-s0501t5:220_10": "katoti veditabbo. ‘‘Santi, bhikkhave, sotaviññeyyā’’tiādīsupi iminā nayena yathāsambhavaṁ",
  "tika-s0501t5:220_11": "attho veditabbo. Iti iminā suttappadesena ayaṁ cakkhuviññeyyādiko chabbidho baḷiso",
  "tika-s0501t5:220_12": "saṁkileso kilesahetu dassito.",
  "tika-s0501t5:221": "‘‘Kena asekkho dassito’’ti vattabbattā ‘‘santi cā’’tiādi vuttaṁ.",
  "tika-s0501t5:222_0": "Abhedi bhindi, paribhedi parisamantato bhindi. Iti iminā suttappadesena ayaṁ arahattaphalabhūto",
  "tika-s0501t5:222_1": "asekkho dassito. Idaṁ ‘‘chayime’’tiādikaṁ suttaṁ vuttanayena saṁkilesabhāgiyañca",
  "tika-s0501t5:222_2": "asekkhabhāgiyañca suttaṁ nāma.",
  "tika-s0501t5:223_0": "109. Nānāvidhaṁ saṁkilesabhāgiyañca asekkhabhāgiyañca suttaṁ ācariyena niddhāritaṁ,",
  "tika-s0501t5:223_1": "amhehi ca ñātaṁ, ‘‘katamaṁ saṁkilesabhāgiyañca nibbedhabhāgiyañca asekkhabhāgiyañca",
  "tika-s0501t5:223_2": "sutta’’nti pucchitabbattā ‘‘tattha katamaṁ saṁkilesabhāgiyañca nibbedhabhāgiyañca",
  "tika-s0501t5:223_3": "asekkhabhāgiyañca sutta’’ntiādi vuttaṁ.",
  "tika-s0501t5:224_0": "Ayaṁloko sattaloko santāpajāto ñātibyasanādivasena jātasokasantāpo ceva rāgādivasena",
  "tika-s0501t5:224_1": "jātapariḷāhasantāpo ca phassapareto anekehi dukkhasamphassehi abhibhūto rodaṁ rodanto",
  "tika-s0501t5:224_2": "vadati. Kinti vadati? Attanā phuṭṭhaṁ dukkhaṁ abhāvitakāyatāya adhivāsetuṁ asakkonto",
  "tika-s0501t5:224_3": "hutvā ‘‘aho dukkhaṁ, īdisaṁ dukkhaṁ mayhaṁ sattunopi mā hotū’’tiādinā rodanto vilapanto",
  "tika-s0501t5:224_4": "vadati, ‘‘kasmā evaṁ vadatī’’ti vattabbattā ‘‘attato yena yena hi maññantī’’tiādi",
  "tika-s0501t5:224_5": "vuttaṁ. Ete sattā yena yena kāmajjhosādinā pakārena attato dukkhassa paṭikāraṁ maññanti,",
  "tika-s0501t5:224_6": "tato pakārato aññathā aññena pakārena taṁ dukkhaṁ tikicchitabbaṁ hi yasmā hoti.",
  "tika-s0501t5:225_0": "Aññathābhāvīti yasmā rodaṁ rodanto vadati, yena yena vā paravihiṁsādipakārena attano",
  "tika-s0501t5:225_1": "vaḍḍhiṁ maññanti āsīsanti, tato pakārato aññathā avaḍḍhi eva hoti. Taṁ āsīsitabbaṁ",
  "tika-s0501t5:225_2": "aññathābhāvi avaḍḍhitabhāvi eva hi yasmā hoti, tasmā maññitabbassa āsīsitabbassa",
  "tika-s0501t5:225_3": "aññathā bhavanasīlattā rodaṁ rodanto vadati, ayaṁ sattaloko rodanto ca hutvā vadati.",
  "tika-s0501t5:225_4": "‘‘Ki’’nti pucchitabbattā ‘‘bhavasatto’’tiādi vuttaṁ. Bhavasatto kāmabhavādīsu satto",
  "tika-s0501t5:225_5": "visatto loko bhavameva kāmabhavādibhavameva abhinandati. Yaṁ bhavaṁ abhinandati,",
  "tika-s0501t5:225_6": "taṁ jarāmaraṇādianekabyasanānubandhattā bhayānakaṭṭhena bhayaṁ hoti. Yassa yato jarāmaraṇādito",
  "tika-s0501t5:225_7": "bhāyati, taṁ jarāmaraṇādidukkhassa adhiṭṭhānabhāvato dukkhaṁ dukkhādhiṭṭhānaṁ hoti.",
  "tika-s0501t5:225_8": "Iti iminā suttappadesena ayaṁ santāpādiko saṁkileso saṁkilesahetu dassito.",
  "tika-s0501t5:226_0": "Saṁkileso dassito, ‘‘kena nibbedho dassito’’ti vattabbattā ‘‘bhavavippahānāya kho’’tiādi",
  "tika-s0501t5:226_1": "vuttaṁ. Bhavavippahānāya kho pana kāmabhavādikassa bhavassa pajahanatthāya eva idaṁ",
  "tika-s0501t5:226_2": "mayā adhigataṁ maggabrahmacariyaṁ vussati. Iti iminā suttappadesena ayaṁ brahmacariyabhūto",
  "tika-s0501t5:226_3": "maggo nibbedho dassito.",
  "tika-s0501t5:227_0": "‘‘Bhavavippahānāyā’’tiādinā ekantena niyyānikamaggo nibbedho ācariyena dassito, amhehi",
  "tika-s0501t5:227_1": "ca ñāto, ‘‘katamo aniyyānikamaggo’’ti pucchitabbattā ‘‘ye hi keci samaṇā vā’’tiādi",
  "tika-s0501t5:227_2": "vuttaṁ. Hi-saddo vācāsiliṭṭhattho. Ye keci samaṇā vā ye keci brāhmaṇā vā bhavena",
  "tika-s0501t5:227_3": "rūpabhavena bhavassa kāmabhavassa vippamokkhaṁ āhaṁsu, bhavena arūpabhavena bhavassa",
  "tika-s0501t5:227_4": "kāmabhavassa ceva rūpabhavassa ca vippamokkhaṁ āhaṁsu, sabbe te samaṇā vā sabbe te",
  "tika-s0501t5:227_5": "brāhmaṇā vā bhavasmā vuttappakārabhavato avippamuttā bhavantīti ahaṁ vadāmi.",
  "tika-s0501t5:228_0": "‘‘Rūpabhavādinā ye ca kāmabhavādibhavassa vippamokkhaṁ āhaṁsū’’ti vattabbattā vibhavena",
  "tika-s0501t5:228_1": "bhavassa nissaraṇaṁ āhaṁsūti dassetuṁ ‘‘ye vā panā’’tiādi vuttaṁ. Ye vā pana keci",
  "tika-s0501t5:228_2": "samaṇā vā ye vā pana keci brāhmaṇā vā vibhavena ucchedadiṭṭhiyā bhavassa saṁsārabhavassa",
  "tika-s0501t5:228_3": "nissaraṇaṁ āhaṁsu, sabbe te samaṇā vā sabbe te brāhmaṇā vā bhavasmā saṁsārabhavato",
  "tika-s0501t5:228_4": "anissaṭāva hontīti ahaṁ vadāmi. ‘‘Kasmā anissaṭā’’ti vattabbattā anissaṭakāraṇaṁ",
  "tika-s0501t5:228_5": "dassetuṁ ‘‘upadhiṁ hī’’tiādi vuttaṁ. Idaṁ dukkhaṁ saṁsāradukkhaṁ upadhiṁ khandhūpadhikilesūpadhiabhisaṅkhārūpadhayo",
  "tika-s0501t5:228_6": "paṭicca hi yasmā sambhoti, tasmā anissaṭā honti. Iti iminā suttappadesena ayaṁ micchādiṭṭhisaṅkhāto saṁkileso dassito.",
  "tika-s0501t5:229_0": "Ye hi ‘‘kecī’’tiādinā saṁkileso dassito, ‘‘kena nibbedho dassito’’ti vattabbattā",
  "tika-s0501t5:229_1": "‘‘sabbupādānakkhayā’’tiādi vuttaṁ. Sabbupādānakkhayā ariyamaggato dukkhassa saṁsāradukkhassa",
  "tika-s0501t5:229_2": "sambhavo natthi. Iti iminā suttappadesena ayaṁ ariyamaggo nibbedho dassito.",
  "tika-s0501t5:230_0": "‘‘Vuttappakārā aññasuttappadesenapi dassito’’ti dassetuṁ ‘‘lokamima’’ntiādi vuttaṁ.",
  "tika-s0501t5:230_1": "Puthū visuṁ visuṁ avijjāya paretaṁ abhibhūtaṁ bhūtarataṁ bhūtesu itthipurisesu aññamaññarataṁ",
  "tika-s0501t5:230_2": "bhūtaṁ khandhapañcakaṁ bhavehi aparimuttaṁ imaṁ lokaṁ mama citta tvaṁ passa. Ye keci",
  "tika-s0501t5:230_3": "bhavā ittarakhaṇā vā bhavā, dīghāyukā vā bhavā, sātavanto vā bhavā, asātavanto vā",
  "tika-s0501t5:230_4": "bhavā pañcakkhandhā sabbadhi ‘‘uddhaṁ adho tiriya’’nti imesu sabbesu sabbatthatāya",
  "tika-s0501t5:230_5": "sabbatthabhāvena ahesuṁ, sabbe te vuttappakārā bhavā niccadhuvarahitattā aniccā sampīḷitattā",
  "tika-s0501t5:230_6": "dukkhā vipariṇāmabhāvato vipariṇāmadhammā ahesuṁ. Iti iminā suttappadesena ayaṁ avijjādiko saṁkileso dassito.",
  "tika-s0501t5:231_0": "‘‘Lokamima’’ntiādinā saṁkileso dassito, ‘‘kena nibbedho dassito’’ti vattabbattā ‘‘evameta’’ntiādi",
  "tika-s0501t5:231_1": "vuttaṁ. Evaṁ vuttappakārena etaṁ khandhapañcakaṁ yathābhūtaṁ sammappaññāya sassa",
  "tika-s0501t5:231_2": "attano maggapaññāya, vipassanāpaññāya vā passato passantassa puggalassa bhavataṇhā",
  "tika-s0501t5:231_3": "pahīyati, sammappaññāya yathābhūtaṁ khandhapañcakaṁ passanto vibhavaṁ ucchedadiṭṭhiṁ",
  "tika-s0501t5:231_4": "nābhinandati na pattheti. Tassa puggalassa sabbaso taṇhānaṁ khayā asesavirāganirodho",
  "tika-s0501t5:231_5": "asesavirāgasaṅkhātena maggena nirodho nirujjhanaṁ nibbānaṁ nibbuti hoti. Iti iminā",
  "tika-s0501t5:231_6": "suttappadesena ayaṁ maggo nibbedho dassito.",
  "tika-s0501t5:232_0": "‘‘Evameta’’ntiādinā nibbedho dassito, ‘‘kena asekkho dassito’’ti vattabbattā ‘‘tassa",
  "tika-s0501t5:232_1": "nibbutassā’’tiādi vuttaṁ. Taṇhādiṭṭhinibbutassa tassa bhikkhuno anupādā kilesābhisaṅkhārānaṁ",
  "tika-s0501t5:232_2": "anuppādanato aggahaṇato punabbhavo na hoti, evaṁbhūtena ariyapuggalena pubbe attānaṁ",
  "tika-s0501t5:232_3": "abhibhūto pañcavidho māro vijito ahosi, anena ariyapuggalena pañcahi mārehi saṅgāmo",
  "tika-s0501t5:232_4": "vijito, saṅgāme, iṭṭhāniṭṭhādīsu vā tādī tādilakkhaṇappatto ariyapuggalo sabbabhavāni",
  "tika-s0501t5:232_5": "upaccagā atikkantova jāto. Iti iminā suttappadesena ayaṁ asekkho dassito. Idaṁ vuttappakāraṁ",
  "tika-s0501t5:232_6": "‘‘ayaṁ loko’’tiādikaṁ suttaṁ saṁkilesabhāge visaye ca nibbedhabhāge visaye ca asekkhabhāge",
  "tika-s0501t5:232_7": "visaye ca vācakañāpakabhāvena ekadesavasena pavattanato saṁkilesabhāgiyañca nibbedhabhāgiyañca",
  "tika-s0501t5:232_8": "asekkhabhāgiyañca suttaṁ nāma.",
  "tika-s0501t5:233_0": "‘‘Ettakamevā’’ti vattabbattā ‘‘cattārome’’tiādi vuttaṁ. Andhaputhujjano saṁsārasotassa",
  "tika-s0501t5:233_1": "anukūlabhāvena gacchanato anusotagāmī nāma, kalyāṇaputhujjano saṁsārasotassa nibbidānupassanādīhi",
  "tika-s0501t5:233_2": "paṭikkūlavasena pavattanato paṭisotagāmī nāma, sekkho acalappasādādisamannāgamena",
  "tika-s0501t5:233_3": "ṭhitasabhāvattā ṭhitatto nāma, asekkho saṁsārapāraṅgatavasena tiṭṭhanato ‘‘thale",
  "tika-s0501t5:233_4": "tiṭṭhatī’’ti vuccati.",
  "tika-s0501t5:234": "‘‘Tesu catūsu puggalesu katamo puggalo saṁkilesabhāgiyādī’’ti vattabbabhāvato ‘‘tattha yoya’’ntiādi vuttaṁ.",
  "tika-s0501t5:235_0": "110. Nānāvidhaṁ saṁkilesabhāgiyañca nibbedhabhāgiyañca asekkhabhāgiyañca suttaṁ ācariyena",
  "tika-s0501t5:235_1": "niddhāritaṁ, amhehi ca ñātaṁ, ‘‘katamaṁ saṁkilesabhāgiyañca vāsanābhāgiyañca nibbedhabhāgiyañca",
  "tika-s0501t5:235_2": "sutta’’nti pucchitabbattā ‘‘tattha katama’’ntiādi vuttaṁ.",
  "tika-s0501t5:236_0": "Abhijātiyo puggalā cha saṁvijjanti lokasmiṁ, kaṇhe nīce kule nibbatto kaṇhābhijātiko,",
  "tika-s0501t5:236_1": "kaṇhadhammasamannāgatattā vā kaṇho kaṇhābhijātiko hutvā kaṇhaṁ kāḷakaṁ dasavidhaṁ",
  "tika-s0501t5:236_2": "dussīlyadhammaṁ abhijāyati pasavati, eso puggalo atthi. Vuttappakārena kaṇho kaṇhābhijātiko",
  "tika-s0501t5:236_3": "hutvā sukkaṁ dasavidhaṁ kusaladhammaṁ abhijāyati, eso puggalo atthi. Kaṇho kaṇhābhijātiko",
  "tika-s0501t5:236_4": "hutvā akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti, eso puggalo",
  "tika-s0501t5:236_5": "atthi. Vuttavipariyāyena tayo puggalā jānitabbā.",
  "tika-s0501t5:237": "‘‘Tesu katame puggalā saṁkilesabhāgiyā’’tiādinā vattabbattā ‘‘tattha yo cā’’tiādi vuttaṁ.",
  "tika-s0501t5:238": "‘‘Ettakamevā’’ti vattabbattā ‘‘cattārimānī’’tiādi vuttaṁ.",
  "tika-s0501t5:239_0": "111. Nānāvidhaṁ saṁkilesabhāgiyañca vāsanābhāgiyañca nibbedhabhāgiyañca suttaṁ ācariyena",
  "tika-s0501t5:239_1": "niddhāritaṁ, amhehi ca ñātaṁ, ‘‘katamaṁ vāsanābhāgiyañca nibbedhabhāgiyañca sutta’’nti",
  "tika-s0501t5:239_2": "pucchitabbattā ‘‘tattha katamaṁ vāsanābhāgiyañca nibbedhabhāgiyañcā’’tiādi vuttaṁ.",
  "tika-s0501t5:240_0": "Mānusattaṁ manussabhāvaṁ laddhāna kiccaṁ, akiccañca dve bhavanti, dve kiccāniyeva",
  "tika-s0501t5:240_1": "kattabbāni. Tenāha aṭṭhakathācariyo (netti. aṭṭha. 111) ‘‘kattabba’’nti dasseti.",
  "tika-s0501t5:240_2": "‘‘Katamaṁ kattabbaṁ kicca’’nti vattabbattā kattabbakiccaṁ dassetuṁ ‘‘sukiccaṁ cevā’’tiādi",
  "tika-s0501t5:240_3": "vuttaṁ. Puññāni ca kattabbattā sukiccaṁ eva, saṁyojanavippahānaṁ vā kattabbattā sukiccaṁ nāmāti yojanā.",
  "tika-s0501t5:241": "‘‘Tattha sutte katamena katamo dassito’’ti vattabbattā ‘‘sukiccaṁceva puññānīti vāsanā, saṁyojanavippahānaṁ vāti nibbedho’’ti vutto.",
  "tika-s0501t5:242_0": "‘‘Ettakamevā’’ti vattabbattā ‘‘puññāni karitvānā’’tiādi vuttaṁ. Puññāni karitvāna",
  "tika-s0501t5:242_1": "katapuññā puggalā saggā saggato saggaṁyeva vajanti. Saṁyojanappahānā ariyā jarāmaraṇā",
  "tika-s0501t5:242_2": "jarāmaraṇato vippamuccanti.",
  "tika-s0501t5:243_0": "‘‘Tattha sutte katamena katamo dassito’’ti vattabbattā ‘‘puññāni karitvāna, saggā",
  "tika-s0501t5:243_1": "saggaṁ vajanti katapuññā’ti vāsanā, ‘saṁyojanappahānā, jarāmaraṇā vippamuccantī’ti",
  "tika-s0501t5:243_2": "nibbedho’’ti vuttaṁ.",
  "tika-s0501t5:244": "‘‘Ettakamevā’’ti vattabbattā ‘‘dvemānī’’tiādi vuttaṁ. ‘‘Katamena katamo dassito’’ti vattabbattā ‘‘tattha yo…pe… ayaṁ nibbedho’’ti vuttaṁ.",
  "tika-s0501t5:245_0": "Nānāvidhaṁ vāsanābhāgiyañca nibbedhabhāgiyañca suttaṁ ācariyena niddhāritaṁ, amhehi",
  "tika-s0501t5:245_1": "ca ñātaṁ , ‘‘katamaṁ taṇhāsaṁkilesabhāgiyaṁ sutta’’nti pucchitabbattā ‘‘tattha taṇhāsaṁkilesabhāgiya’’ntiādi",
  "tika-s0501t5:245_2": "vuttaṁ. Tatthāti tesu soḷasasu saṁkilesabhāgiyādīsu suttesu taṇhāsaṁkilesabhāgiyaṁ",
  "tika-s0501t5:245_3": "suttaṁ taṇhāpakkheneva niddisitabbaṁ, bahuvisayattā niyametvāna niddhāressāmīti vuttaṁ",
  "tika-s0501t5:245_4": "hoti. ‘‘Kena pakārena niddisitabba’’nti vattabbattā ‘‘tīhi taṇhāhī’’tiādi vuttaṁ.",
  "tika-s0501t5:245_5": "Bhavataṇhāyāti rūpabhavataṇhāya. Vibhavataṇhāyāti arūpabhavataṇhāya. Yena yena vā",
  "tika-s0501t5:245_6": "pana vatthunā taṇhāpabhedaucchedādivatthunā ajjhositā bhavataṇhādivasena ajjhositā,",
  "tika-s0501t5:245_7": "tena tena pakārena taṇhādinā vā taṇhāpabhedaucchedādivatthunā vā taṇhāsaṁkilesabhāgiyaṁ",
  "tika-s0501t5:245_8": "suttaṁ niddisitabbaṁ.",
  "tika-s0501t5:246_0": "Taṇhāsaṁkilesabhāgiyaṁ suttaṁ taṇhāpakkheneva niddisitabbanti ācariyena vuttaṁ, amhehi",
  "tika-s0501t5:246_1": "ca lakkhitaṁ, ‘‘diṭṭhisaṁkilesabhāgiyaṁ suttaṁ kena pakkhena niddisitabba’’nti vattabbattā",
  "tika-s0501t5:246_2": "‘‘tattha diṭṭhisaṁkilesabhāgiya’’ntiādi vuttaṁ. Yena yena vā pana vatthunāti diṭṭhippabhedaamarāvikkhepādivatthunā.",
  "tika-s0501t5:247_0": "Diṭṭhisaṁkilesabhāgiyaṁ suttaṁ diṭṭhipakkheneva niddisitabbanti ācariyena vuttaṁ,",
  "tika-s0501t5:247_1": "amhehi ca lakkhitaṁ, ‘‘duccaritasaṁkilesabhāgiyaṁ suttaṁ kena pakārena niddisitabba’’nti",
  "tika-s0501t5:247_2": "vattabbattā ‘‘tattha duccaritasaṁkilesabhāgiya’’ntiādi vuttaṁ. Tatheva vattabbattā",
  "tika-s0501t5:247_3": "‘‘tattha taṇhāvodānabhāgiya’’ntiādi vuttaṁ, ‘‘diṭṭhivodānabhāgiya’’ntiādi vuttaṁ,",
  "tika-s0501t5:247_4": "‘‘duccaritavodānabhāgiya’’ntiādi vuttaṁ.",
  "tika-s0501t5:248_0": "112. Yasmiṁ sāsanapaṭṭhāne aṭṭhārasa mūlapadā daṭṭhabbā, taṁ sāsanapaṭṭhānaṁ soḷasahi",
  "tika-s0501t5:248_1": "saṁkilesabhāgiyādīhi suttehi ekadesaniddhāraṇavasena vibhajitaṁ, amhehi ca ñātaṁ,",
  "tika-s0501t5:248_2": "‘‘kiṁ pana taṁ sāsanapaṭṭhānaṁ tehi soḷasahi eva saṁkilesabhāgiyādīhi vibhajitabbaṁ,",
  "tika-s0501t5:248_3": "udāhu aññehi suttehipi vibhajitabba’’nti vattabbattā aññehi aṭṭhavīsasuttehipi vibhajituṁ",
  "tika-s0501t5:248_4": "‘‘tattha katame aṭṭhārasa mūlapadā? Lokiyaṁ lokuttara’’ntiādi vuttaṁ . ‘‘Yadi aññehipi",
  "tika-s0501t5:248_5": "aṭṭhavīsasuttehi vibhajitabbaṁ, evaṁ sati ‘lokiya’ntiādivacanameva vattabbaṁ, kasmā",
  "tika-s0501t5:248_6": "‘tattha katame aṭṭhārasa mūlapadā’ti vuttā’’ti ce? Tassa sāsanapaṭṭhānavibhāgo aṭṭhārasahi",
  "tika-s0501t5:248_7": "mūlapadehi saṅgahito, aṭṭhārasa mūlapadāpi vibhajite sāsanapaṭṭhāne daṭṭhabbā, tasmā",
  "tika-s0501t5:248_8": "mūlapadā vibhattāyeva. Tāni mūlapadāni vibhajituṁ ‘‘tattha katame aṭṭhārasa mūlapadā’’ti",
  "tika-s0501t5:248_9": "vuttaṁ. Aṭṭhakathāyaṁ (netti. aṭṭha. 112) pana –",
  "tika-s0501t5:249_0": "‘‘Evaṁ soḷasavidhena sāsanapaṭṭhānaṁ nānāsuttehi udāharaṇavasena vibhajitvā idāni",
  "tika-s0501t5:249_1": "aṭṭhavīsatividhena sāsanapaṭṭhānaṁ dassentena yasmā ayampi paṭṭhānavibhāgo mūlapadehi",
  "tika-s0501t5:249_2": "saṅgahito, na imassāpi tehi asaṅgahito padeso atthi, tasmā mūlapadaṁ, vibhajitabbatañca",
  "tika-s0501t5:249_3": "dassetuṁ ‘tattha katame aṭṭhārasa mūlapadā’ti pucchāya vasena mūlapadāni uddharitvā",
  "tika-s0501t5:249_4": "‘lokiyaṁ lokuttara’ntiādinā nava tikā, thavo cāti aṭṭhavīsatividhaṁ sāsanapaṭṭhānaṁ uddiṭṭha’’nti –",
  "tika-s0501t5:250_0": "Vuttaṁ. Tatthāti tesu soḷasahārapañcakanayaaṭṭhārasamūlapadesu katamāni padāni mūlapadāni",
  "tika-s0501t5:250_1": "hontīti pucchati. Loke niyutto sabhāvadhammoti lokiyo, loke vā vidūhi vidito sabhāvotipi",
  "tika-s0501t5:250_2": "lokiyo, lokiyo sabhāvadhammo assa visesasuttassa atthīti taṁ visesasuttaṁ lokiyaṁ",
  "tika-s0501t5:250_3": "nāma. Esa nayo ‘‘lokuttara’’ntiādīsupi veditabbo. Jānātīti ñāṇaṁ, ñāṇaṁ assa visesasuttassa",
  "tika-s0501t5:250_4": "atthīti ñāṇaṁ. Ñātabbāti ñeyyā, ñeyyā assa visesasuttassa atthīti ñeyyaṁ. Eseva nayo",
  "tika-s0501t5:250_5": "– ‘‘ñāṇañca ñeyyañcā’’ti etthāpi veditabbo. Nibbānaṁ paṭhamaṁ passatīti dassanaṁ,",
  "tika-s0501t5:250_6": "paṭhamamaggañāṇaṁ, dassanaṁ assa visesasuttassa atthīti dassanaṁ. Bhāvanā assa visesasuttassa",
  "tika-s0501t5:250_7": "pāḷiyā atthīti bhāvanā. ‘‘Dassanañca bhāvanā cā’’ti etthāpi esa nayo veditabbo. Sassa",
  "tika-s0501t5:250_8": "attano vacananti sakaṁ, sakaṁ vacanaṁ sakavacanaṁ, bhagavato vacananti attho. Parassa",
  "tika-s0501t5:250_9": "vacanaṁ paravacanaṁ. Vissajjanīyo assa visesasuttassa atthīti vissajjanīyaṁ. Natthi",
  "tika-s0501t5:250_10": "vissajjanīyo assa visesasuttassāti avissajjanīyaṁ. Kammaṁ assa visesasuttassa atthīti",
  "tika-s0501t5:250_11": "kammaṁ. Vipāko assa pāṭhassa atthīti vipāko. Sesesupi assatthiattho gahetabbo. Atha",
  "tika-s0501t5:250_12": "vā lokiyādiattho mukhyattho, taṁvācakasuttampi ṭhānyūpacārena vuttaṁ. Buddhādīnaṁ",
  "tika-s0501t5:250_13": "guṇe abhitthavati etena suttappadesenāti thavo, suttappadeso.",
  "tika-s0501t5:251_0": "‘‘Tesu aṭṭhavīsatividhesu lokiyādīsu sāsanapaṭṭhānasuttesu katamaṁ suttaṁ lokiyaṁ",
  "tika-s0501t5:251_1": "sutta’’nti pucchitabbattā ‘‘tattha katamaṁ lokiya’’ntiādi vuttaṁ. Tatthāti tesu aṭṭhavīsatividhesu",
  "tika-s0501t5:251_2": "lokiyādīsu sāsanapaṭṭhānasuttesu katamaṁ suttaṁ lokiyaṁ sāsanapaṭṭhānaṁ suttanti pucchati.",
  "tika-s0501t5:252_0": "Bhikkhave, dhenuyā thanehi nikkhantaṁ sajjukhīraṁ nikkhantakkhaṇe na muccati na pariṇamati",
  "tika-s0501t5:252_1": "khīrabhāvaṁ pajahitvā dadhibhāvaṁ na pāpuṇāti, takkādiambilasamāyogato pacchā khīrabhāvaṁ",
  "tika-s0501t5:252_2": "pajahati dadhibhāvaṁ pāpuṇāti iva, evaṁ yena bālena pāpaṁ yaṁ kammaṁ kataṁ, taṁ kammaṁ",
  "tika-s0501t5:252_3": "karaṇakkhaṇe tassa bālassa apāyadukkhādinibbattāpanavasena na vipaccati. Dutiye pana",
  "tika-s0501t5:252_4": "vā tatiyādimhi vā attabhāve vipaccati. Bhasmacchanno chārikāya paṭicchanno pāvako",
  "tika-s0501t5:252_5": "aggi akkantaṁ janaṁ akkamanakkhaṇe na ḍahati. Chārikaṁ pana tāpetvā kālantare ḍahati",
  "tika-s0501t5:252_6": "iva, evaṁ yena bālena pāpaṁ yaṁ kammaṁ kataṁ, taṁ kammaṁ karaṇakkhaṇe taṁ bālaṁ apāyadukkhādinibbattāpanavasena",
  "tika-s0501t5:252_7": "ḍahāpentaṁ hutvā na anveti. Dutiye vā tatiyādimhi vā attabhāve apāyadukkhādinibbattāpanavasena",
  "tika-s0501t5:252_8": "ḍahāpentaṁ hutvā ḍahantaṁ taṁ bālaṁ taṁ anvetīti yojanā. Idaṁ ‘‘na hi…pe… pāvako’’ti",
  "tika-s0501t5:252_9": "suttaṁ lokiye atthe vācakañāpakabhāvena pavattanato lokiyaṁ nāma.",
  "tika-s0501t5:253_0": "‘‘Ettakameva lokiya’’nti vattabbattā ‘‘cattārimānī’’tiādi vuttaṁ. Attho pākaṭo. Idaṁ",
  "tika-s0501t5:253_1": "‘‘cattārimāni…pe… kāḷapakkheva candimā’’ti suttaṁ lokiye atthe vācakañāpakabhāvena",
  "tika-s0501t5:253_2": "pavattanato lokiyaṁ nāma.",
  "tika-s0501t5:254_0": "‘‘Evaṁ duvidhaṁyeva lokiya’’nti vattabbattā ‘‘aṭṭhime, bhikkhave, lokadhammā’’tiādi",
  "tika-s0501t5:254_1": "vuttaṁ. Attho pākaṭo. Idaṁ ‘‘aṭṭhime’’tiādikaṁ suttaṁ lokiyesu aṭṭhavidhesu atthesu",
  "tika-s0501t5:254_2": "vācakañāpakabhāvena pavattanato lokiyaṁ nāma.",
  "tika-s0501t5:255_0": "Nānāvidhaṁ lokiyaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ lokuttara’’nti",
  "tika-s0501t5:255_1": "vattabbattā ‘‘tattha katamaṁ lokuttara’’ntiādi vuttaṁ . Ito paresupi esa nayo veditabbo.",
  "tika-s0501t5:255_2": "Tatthāti tesu aṭṭhavīsatividhesu lokiyādīsu suttesu.",
  "tika-s0501t5:256_0": "Chekena sārathinā sudantā assā samathaṅgatā yathā, evaṁ pahīnamānassa pahīnanavavidhamānassa",
  "tika-s0501t5:256_1": "yassa anāsavassa bhikkhuno indriyāni chabbidhāni cakkhundriyādīni samathaṅgatāni.",
  "tika-s0501t5:256_2": "Tādino tādilakkhaṇena samannāgatassa anāsavassa tassa bhikkhuno devāpi manussāpi",
  "tika-s0501t5:256_3": "pihayantīti yojanā. Idaṁ ‘‘yassindriyānī’’tiādikaṁ suttaṁ lokuttare atthe vācakañāpakabhāvena",
  "tika-s0501t5:256_4": "pavattanato lokuttaraṁ nāma.",
  "tika-s0501t5:257": "‘‘Ettakamevā’’ti vattabbattā ‘‘pañcimāni bhikkhave indriyānī’’tiādi vuttaṁ. Idaṁ ‘‘pañcimānī’’tiādikaṁ suttampi lokuttare atthe vācakañāpakabhāvena pavattanato lokuttaraṁ nāma. (1)",
  "tika-s0501t5:258_0": "‘‘Laddhāna mānusattaṁ dve, kiccaṁ akiccameva cā’’tiādikā dve gāthā vuttā. Iha gāthāsu",
  "tika-s0501t5:258_1": "‘‘sukiccaṁ ceva puññānī’’ti yaṁ gāthāpadañca ‘‘puññāni karitvāna, saggā saggaṁ vajanti",
  "tika-s0501t5:258_2": "katapuññā’’ti yaṁ gāthāpadañca vuttaṁ, idaṁ gāthāpadaṁ lokiye atthe vācakañāpakabhāvena",
  "tika-s0501t5:258_3": "pavattanato lokiyaṁ nāma.",
  "tika-s0501t5:259_0": "Iha gāthāsu ‘‘saṁyojanavippahānaṁ vā’’ti yaṁ gāthāpadañca ‘‘saṁyojanavippahānā, jarāmaraṇā",
  "tika-s0501t5:259_1": "vippamuccantī’’ti yaṁ gāthāpadañca vuttaṁ, idaṁ gāthāpadaṁ vuttanayena lokuttaraṁ",
  "tika-s0501t5:259_2": "nāma. Idaṁ ‘‘laddhānā’’tiādikaṁ vuttappakārena lokiyañca lokuttarañca.",
  "tika-s0501t5:260_0": "Bhikkhave, viññāṇe āhāre āhārapaṭibaddhe chandarāge sati nāmarūpassa avakkanti hoti.",
  "tika-s0501t5:260_1": "‘‘Viññāṇe…pe… hotī’’ti idaṁ vuttanayena lokiyaṁ nāma. ‘‘Viññāṇe…pe… nirodho’’ti idaṁ",
  "tika-s0501t5:260_2": "suttaṁ lokuttaraṁ nāma. Idaṁ ‘‘viññāṇe ce bhikkhave’’tiādikaṁ suttaṁ lokiye atthe",
  "tika-s0501t5:260_3": "ca lokuttare atthe ca ekadesavasena vācakañāpakavasena pavattanato lokiyañca lokuttarañca. (2)",
  "tika-s0501t5:261_0": "113. Sattaloke sabbā disā anuparigamma kvaci disāyaṁ cetasā attanā attato piyataraṁ",
  "tika-s0501t5:261_1": "aññaṁ neva ajjhagā, attāva piyataro yathā , evaṁ paresaṁ sattānaṁ puthu visuṁ visuṁ",
  "tika-s0501t5:261_2": "attāva piyo piyataro, tasmā attanova piyatarattā attakāmo attano hitakāmo paṇḍito",
  "tika-s0501t5:261_3": "sattaloko attānaṁ upamaṁ katvā paraṁ na hiṁse na hiṁseyyāti yojanā. Idaṁ ‘‘sabbā",
  "tika-s0501t5:261_4": "disā’’tiādikaṁ suttaṁ sattesu vācakañāpakabhāvena pavattanato sattādhiṭṭhānaṁ nāma.",
  "tika-s0501t5:262_0": "Ye keci khīṇāsavā puggalā bhūtāva na bhavissanti, sabbe te khīṇāsavā puggalā dehaṁ",
  "tika-s0501t5:262_1": "attabhāvaṁ pahāya nibbānaṁ gamissanti. Ye ca puthujjanādayo sattā punabbhavesu bhavissanti,",
  "tika-s0501t5:262_2": "sabbe te puthujjanādayo sattā dehaṁ attabhāvaṁ pahāya paralokaṁ gamissanti, taṁ sabbajāniṁ",
  "tika-s0501t5:262_3": "sabbassa sattassa hāniṁ maraṇaṁ, vināsaṁ vā kusalo yo puggalo vijānāti, so kusalo",
  "tika-s0501t5:262_4": "puggalo taṁ sabbajāniṁ viditvā ātāpiyo brahmacariyaṁ careyyāti yojanā. Idaṁ ‘‘ye",
  "tika-s0501t5:262_5": "kecī’’tiādikaṁ vuttanayena sattādhiṭṭhānaṁ.",
  "tika-s0501t5:263_0": "Sattahi aṅgehi samannāgataṁ kalyāṇamittaṁ yāvajīvaṁ kusalena puggalena na vijahitabbaṁ.",
  "tika-s0501t5:263_1": "Katamehi sattahi? Parisuddhasīlasampattiparisuddhadiṭṭhisampattīhi samannāgatattā",
  "tika-s0501t5:263_2": "piyo ca piyāyitabbo ca hoti, pāsāṇachattaṁ viya garu ca hoti, sambhāvetabbatāya bhāvanīyo",
  "tika-s0501t5:263_3": "ca hoti, ‘‘kālena vadāmi, no akālenā’’tiādike pañcadhamme attani upaṭṭhāpetvā sabrahmacārīnaṁ",
  "tika-s0501t5:263_4": "vā sissānaṁ vā vinicchayaullumpanaovādadānabhāve ṭhatvā vattā ca hoti, sabrahmacārīhi",
  "tika-s0501t5:263_5": "vā sissādīhi vā vuccamāno suvaco hutvā tesaṁ vacanakkhamo ca hoti, saccapaṭiccasamuppādādigambhīraṁ",
  "tika-s0501t5:263_6": "vā aññaṁ gambhīraṁ vā kathaṁ kattā ca hoti, dhammavinayādivaseneva dīpanato aṭṭhāne",
  "tika-s0501t5:263_7": "ca na niyojako hoti. Imehi sattahi aṅgehi samannāgataṁ kalyāṇamittaṁ yāvajīvaṁ na",
  "tika-s0501t5:263_8": "vijahitabbaṁ. Idaṁ ‘‘sattahī’’tiādivacanaṁ bhagavā avoca. Idaṁ ‘‘sattahī’’tiādikaṁ",
  "tika-s0501t5:263_9": "vacanaṁ sugato vatvā athāparaṁ etaṁ gāthāvacanaṁ satthā avoca. Kiṁ avoca?",
  "tika-s0501t5:264": "‘‘Piyo garu bhāvanīyo, vattā ca vacanakkhamo;",
  "tika-s0501t5:265": "Gambhīrañca kathaṁ kattā, na caṭṭhāne niyojako;",
  "tika-s0501t5:266": "Taṁ mittaṁ mittakāmena, yāvajīvampi seviya’’nti. –",
  "tika-s0501t5:267": "Etaṁ gāthāvacanaṁ satthā avocāti yojanā. ‘‘Na ca aṭṭhānayojako’’ti pāṭho atthi. Idaṁ ‘‘sattahī’’tiādikaṁ vacanaṁ sattādhiṭṭhānaṁ.",
  "tika-s0501t5:268_0": "Loke yaṁ kāmasukhañca yaṁ idaṁ diviyaṁ sukhañca atthi, ete kāmasukhadiviyasukhā taṇhākkhayasukhassa",
  "tika-s0501t5:268_1": "soḷasiṁ kalaṁ na agghantīti yojanā. Idaṁ ‘‘yañcā’’tiādikaṁ suttaṁ dhammādhiṭṭhānaṁ.",
  "tika-s0501t5:269": "Yattha nibbāne dukkhaṁ nirujjhati, sammāsambuddhadesitaṁ asokaṁ virajaṁ khemaṁ taṁ nibbānaṁ susukhaṁ vatāti yojanā. Idaṁ ‘‘susukha’’ntiādikaṁ suttampi dhammādhiṭṭhānaṁ. (3)",
  "tika-s0501t5:270_0": "Tīsu bhavesu sattānaṁ jananato taṇhāsaṅkhātaṁ mātarañca, pitaraṁ nissāya mānassa",
  "tika-s0501t5:270_1": "uppajjanato mānasaṅkhātaṁ pitarañca, raṭṭhe loko raṭṭhissaraṁ rājānaṁ bhajati viya",
  "tika-s0501t5:270_2": "dvinnaṁ sassatucchedadiṭṭhīnaṁ sabbadiṭṭhigatehi bhajanīyattā sassatucchedadiṭṭhisaṅkhāte",
  "tika-s0501t5:270_3": "khattiye dve rājāno ca, āyasādhako puriso raṭṭhe atthaṁ anucarati iva nandirāgassa",
  "tika-s0501t5:270_4": "dvādasāyatane anucaraṇato nandirāgasaṅkhātena anucaraṇena saha pavattanaṭṭhānaṁ dvādasāyatanasaṅkhātaṁ",
  "tika-s0501t5:270_5": "raṭṭhañca khīṇāsavo yo brāhmaṇo hanati, so brāhmaṇo hantvā anīgho niddukkho hutvā",
  "tika-s0501t5:270_6": "yātīti yojanā. Iha ‘‘mātara’’ntiādigāthāyaṁ ‘‘mātaraṁ…pe… hantvā’’ti idaṁ gāthāvacanaṁ",
  "tika-s0501t5:270_7": "dhammādhiṭṭhānaṁ. ‘‘Anīgho yāti brāhmaṇo’’ti idaṁ gāthāvacanaṁ sattādhiṭṭhānaṁ. Idaṁ",
  "tika-s0501t5:270_8": "‘‘mātara’’ntiādikaṁ suttaṁ sattādhiṭṭhānañca dhammādhiṭṭhānañca.",
  "tika-s0501t5:271_0": "‘‘Cattārome bhikkhave iddhipādā’’ti idaṁ suttappadesavacanaṁ dhammādhiṭṭhānaṁ. So",
  "tika-s0501t5:271_1": "catūhi iddhipādehi samannāgato puggalo kāyepi karajakāyepi cittaṁ pādakajjhānacittaṁ",
  "tika-s0501t5:271_2": "samodahati pakkhipati, so puggalo dissamānakāyena gantukāmo karajakāyagatikaṁ pādakajjhānacittaṁ",
  "tika-s0501t5:271_3": "adhiṭṭhahati. Cittepi pādakajjhānacittepi kāyaṁ karajakāyaṁ samodahati pakkhipati,",
  "tika-s0501t5:271_4": "so puggalo sīghaṁ aññaṁ gantukāmo pādakajjhānacittagatikaṁ karajakāyaṁ adhiṭṭhahati.",
  "tika-s0501t5:271_5": "Kāye karajakāye sukhasaññañca sukhavihārasaññañca lahusaññañca lahugamanasaññañca",
  "tika-s0501t5:271_6": "okkamitvā aññaṁ gamaneyyaṁ icchitaṭṭhānaṁ ekacittakkhaṇeneva ca gantvā upasampajja",
  "tika-s0501t5:271_7": "viharati. Idaṁ ‘‘so’’tiādikaṁ suttappadesavacanaṁ sattādhiṭṭhānaṁ. Idaṁ ‘‘cattārome’’tiādikaṁ",
  "tika-s0501t5:271_8": "suttaṁ sattādhiṭṭhānañca dhammādhiṭṭhānañca. (4)",
  "tika-s0501t5:272_0": "114. Yaṁ sabbaññutañāṇaṁ lokuttaraṁ lokaṁ uttaritvā abhibhavitvā ṭhitaṁ, yena sabbaññutaññāṇena",
  "tika-s0501t5:272_1": "bhagavā ‘‘sabbaññū’’ti vuccati, tassa sabbaññutaññāṇassa parihānaṁ natthi, taṁ sabbaññutaññāṇaṁ",
  "tika-s0501t5:272_2": "sabbakāle jānituṁ āvajjanakāle pavattatīti yojanā. Idaṁ ‘‘yaṁ ta’’ntiādikaṁ ñāṇe",
  "tika-s0501t5:272_3": "atthe vācakañāpakabhāvenapi pavattanato ñāṇaṁ nāma.",
  "tika-s0501t5:273_0": "Yāya nibbānagāminiyā maggapaññāya jātimaraṇasaṅkhayaṁ pajānāti, sā nibbānagāminī",
  "tika-s0501t5:273_1": "maggapaññā sabbāhi lokiyāhi paññāhi seṭṭhā pasatthāti yojanā. Idaṁ ‘‘paññā hī’’tiādikaṁ",
  "tika-s0501t5:273_2": "vuttanayena ñāṇaṁ nāma.",
  "tika-s0501t5:274_0": "‘‘Dhotaka, vo tumhākaṁ santiṁ ahaṁ kittayissāmī’’ti bhagavā avoca. ‘‘Diṭṭhe dhamme",
  "tika-s0501t5:274_1": "dukkhādidhamme vā attabhāve vā sato aniccānupassanādisatisampanno hutvā caraṁ caranto",
  "tika-s0501t5:274_2": "yogāvacaro anītihaṁ yaṁ santiṁ yaṁ nibbānaṁ ariyamaggena viditvā loke saṁsāraloke",
  "tika-s0501t5:274_3": "visattikaṁ visappakaṁ taṇhaṁ tare tareyyā’’ti bhagavā avoca.",
  "tika-s0501t5:275_0": "Dhotako bhagavantaṁ vadati ‘‘mahesi mahante sīlakkhandhādī esanasīla, gotama, sato",
  "tika-s0501t5:275_1": "‘sabbe saṅkhārā aniccā’tiādisaraṇasampanno hutvā caraṁ caranto yogāvacaro uttamaṁ",
  "tika-s0501t5:275_2": "yaṁ santiṁ yaṁ nibbānaṁ ariyamaggena viditvā loke saṁsāraloke visattikaṁ taṇhaṁ tare",
  "tika-s0501t5:275_3": "tareyyāti tañca vacanaṁ tañca santiṁ nibbānaṁ ahaṁ abhinandāmi abhipatthayāmi, mahesi",
  "tika-s0501t5:275_4": "tvaṁ, yañca sampajānāsī’’ti dhotako bhagavantaṁ vadati.",
  "tika-s0501t5:276_0": "‘‘Dhotakā’’ti ālapitvā bhagavā dhotakaṁ avoca. ‘‘Uddhaṁ anāgataṁ upari adho atītaṁ",
  "tika-s0501t5:276_1": "heṭṭhā ca tiriyañcāpi majjhe paccuppannaṁ parito ca loke saṁsāraloke etaṁ taṇhaṁ",
  "tika-s0501t5:276_2": "bhavābhavāya khuddakabhavamahantabhavatthāya saṅgo laggoti viditvā vicaranto tvaṁ",
  "tika-s0501t5:276_3": "taṇhaṁ mākāsi mā akāsī’’ti bhagavā dhotakaṁ avocāti yojanā. Idaṁ ‘‘kittayissāmī’’tiādikaṁ",
  "tika-s0501t5:276_4": "ñeyye visaye atthe vācakañāpakabhāvena pavattanato ñeyyaṁ nāma.",
  "tika-s0501t5:277_0": "‘‘Ettakamevā’’ti vattabbattā ‘‘catunnaṁ bhikkhave’’tiādi vuttaṁ. Bhikkhave, catunnaṁ",
  "tika-s0501t5:277_1": "ariyasaccānaṁ ariyabhāvakarānaṁ saccānaṁ ananubodhā abujjhanena appaṭivedhā appaṭivijjhanena",
  "tika-s0501t5:277_2": "evaṁ iminā kāraṇena mamañceva tumhākañca dīghamaddhānaṁ idaṁ sandhāvitaṁ sandhāvanaṁ,",
  "tika-s0501t5:277_3": "idaṁ saṁsaritaṁ saṁsaraṇaṁ ahosīti, bhikkhave, ajja tayidaṁ taṁ idaṁ dukkhaṁ ariyasaccaṁ",
  "tika-s0501t5:277_4": "mayā anubuddhaṁ paṭividdhaṁ…pe… tayidaṁ taṁ idaṁ dukkhanirodhagāminī paṭipadā ariyasaccaṁ",
  "tika-s0501t5:277_5": "mayā anubuddhaṁ paṭividdhaṁ, mama bhavataṇhā ucchinnā, bhavanetti taṇhā khīṇā, idāni",
  "tika-s0501t5:277_6": "mama punabbhavo natthi, iti idaṁ ‘‘catunna’’ntiādikaṁ bhagavā avoca, sugato idaṁ",
  "tika-s0501t5:277_7": "‘‘catunna’’ntiādikaṁ vatvā athāparaṁ etaṁ ‘‘catunna’’ntiādigāthāvacanaṁ satthā avocāti",
  "tika-s0501t5:277_8": "yojetvā gāthāyañca tatheva yojanā kātabbā. Idaṁ ‘‘catunna’’ntiādikaṁ vuttanayena ñeyyaṁ nāma. (5)",
  "tika-s0501t5:278": "‘‘Rūpaṁ aniccaṁ…pe… viññāṇaṁ anicca’’nti idaṁ suttaṁ ñeyye rūpādidhamme vācakañāpakabhāvena pavattanato ñeyyaṁ nāma.",
  "tika-s0501t5:279_0": "Evaṁ ‘‘rūpaṁ anicca’’ntiādinā pakārena jānaṁ jānanto evaṁ ‘‘rūpaṁ anicca’’ntiādinā",
  "tika-s0501t5:279_1": "pakārena passaṁ passanto ariyasāvako ariyassa bhagavato sāvako ‘‘idaṁ rūpaṁ anicca’’nti",
  "tika-s0501t5:279_2": "rūpaṁ passati, ‘‘ayaṁ vedanā aniccā’’ti vedanaṁ passati, ‘‘ayaṁ saññā aniccā’’ti",
  "tika-s0501t5:279_3": "saññaṁ passati, ‘‘ime saṅkhārā aniccā’’ti saṅkhāre passati, ‘‘idaṁ viññāṇaṁ anicca’’nti",
  "tika-s0501t5:279_4": "viññāṇaṁ passati. Iti idaṁ suttaṁ rūpādipassane ñāṇe vācakañāpakabhāvena pavattanato ñāṇaṁ nāma.",
  "tika-s0501t5:280_0": "So ‘‘rūpaṁ anicca’’ntiādinā pakārena passanto ariyasāvako rūpena rūparāgena parimuccati…pe…",
  "tika-s0501t5:280_1": "viññāṇamhā viññāṇarāgamhā parimuccatīti dukkhasmā parimuccatīti ahaṁ vadāmīti yojanā.",
  "tika-s0501t5:280_2": "Idaṁ ‘‘so parimuccatī’’tiādikaṁ suttaṁ ñāṇe ca ñeyye ca vācakañāpakabhāvena pavattanato",
  "tika-s0501t5:280_3": "ñāṇañca ñeyyañca hoti.",
  "tika-s0501t5:281_0": "Sabbe pañcakkhandhā paccayehi saṅkharitattā saṅkhārā ādiantavantabhāvato, aniccantikabhāvato,",
  "tika-s0501t5:281_1": "tāvakālikabhāvato ca khaṇaparittabhāvato aniccā bhavanti. Idaṁ ‘‘sabbe saṅkhārā aniccā’’ti",
  "tika-s0501t5:281_2": "suttappadesavacanaṁ vuttanayena ñeyyaṁ nāma. Yadā vipassanākaraṇakāle paññāya vipassanāpaññāya",
  "tika-s0501t5:281_3": "passati aniccatādikaṁ passati. Idaṁ ‘‘yadā paññāya passatī’’ti suttappadesavacanaṁ",
  "tika-s0501t5:281_4": "ñāṇaṁ nāma. Atha passanakkhaṇe dukkhe pañcakkhandhe vipassako nibbindati, nibbindanto",
  "tika-s0501t5:281_5": "puggalo dukkhādijānanādivasena cattāri saccāni paṭivijjhati, eso catusaccapaṭivedho",
  "tika-s0501t5:281_6": "visuddhiyā visuddhatthāya maggoti. Idaṁ ‘‘athā’’tiādikaṁ suttappadesavacanaṁ ñāṇañca ñeyyañca hoti.",
  "tika-s0501t5:282_0": "Soṇāti soṇaṁ ālapati. Samaṇā bāhirakasamaṇā brāhmaṇā jātibrāhmaṇā aniccena rūpena,",
  "tika-s0501t5:282_1": "dukkhena rūpena, vipariṇāmadhammena rūpena ‘‘ahaṁ parehi seyyo uttamo asmī’’ti vā",
  "tika-s0501t5:282_2": "samanupassanti, ‘‘ahaṁ parena sadiso samāno asmī’’ti vā samanupassanti, ‘‘ahaṁ parato",
  "tika-s0501t5:282_3": "hīno lāmako asmī’’ti vā samanupassanti, yathābhūtassa adassanā aññatra vajjetvā aññaṁ",
  "tika-s0501t5:282_4": "kiṁ nāma kāraṇaṁ siyā, yathābhūtaṁ adassanato tāva samanupassanassa aññaṁ kāraṇaṁ",
  "tika-s0501t5:282_5": "natthi, yathābhūtaṁ adassanameva kāraṇanti veditabbaṁ. ‘‘Aniccāya vedanāyā’’tiādīsupi",
  "tika-s0501t5:282_6": "iminā vuttanayena vuttanayānusārena yojanā kātabbā. Idaṁ ‘‘ye hi kecī’’tiādikaṁ suttappadesavacanaṁ",
  "tika-s0501t5:282_7": "ñeyyaṁ nāma. ‘‘Ye ca kho kecī’’tiādiko sukkapakkho pana vuttavipariyāyena veditabbo.",
  "tika-s0501t5:282_8": "Idaṁ ‘‘ye ca kho’’tiādikaṁ suttappadesavacanaṁ ñāṇaṁ nāma. Idaṁ ‘‘ye hi kecī’’tiādikaṁ",
  "tika-s0501t5:282_9": "suttaṁ ñāṇe ca ñeyye ca atthe vācakañāpakabhāvena pavattanato ñāṇañca ñeyyañca hoti. (6)",
  "tika-s0501t5:283_0": "Nānāvidhaṁ ñāṇañca ñeyyañca sāsanapaṭṭhānasuttaṁ ācariyena niddhāritaṁ, amhehi ca",
  "tika-s0501t5:283_1": "ñātaṁ, ‘‘katamaṁ dassana’’nti pucchitabbattā ‘‘tattha katamaṁ dassana’’ntiādi vuttaṁ.",
  "tika-s0501t5:283_2": "Tatthāti tesu lokiyādīsu aṭṭhavīsatividhesu sāsanapaṭṭhānesu suttesu katamaṁ suttaṁ",
  "tika-s0501t5:283_3": "dassanaṁ nāmāti pucchati.",
  "tika-s0501t5:284_0": "115.Gambhīrapaññena sabbaññubuddhena sudesitāni saṅkhepavitthārādīhi tehi tehi nayehi",
  "tika-s0501t5:284_1": "suṭṭhu desitāni ariyasaccāni ye bhāvitabhāvanā ariyapuggalā paññāobhāsena vibhāvayanti,",
  "tika-s0501t5:284_2": "te bhāvitabhāvanā ariyapuggalā devarajjacakkavattirajjādipamādaṭṭhānaṁ āgamma bhusaṁ",
  "tika-s0501t5:284_3": "pamattā kiñcāpi honti, tathāpi te bhāvitabhāvanā ariyapuggalā sotāpattimaggañāṇena",
  "tika-s0501t5:284_4": "abhisaṅkhāraviññāṇassa nirodhena aṭṭhamabhavādīsu uppajjanārahānaṁ nāmarūpānaṁ niruddhattā",
  "tika-s0501t5:284_5": "aṭṭhamakkhattuvasena aṭṭhamaṁ bhavaṁ na ādiyantīti yojanā. Idaṁ ‘‘ye ariyasaccānī’’tiādikaṁ",
  "tika-s0501t5:284_6": "suttaṁ dassane paṭhamamaggañāṇe vācakañāpakabhāvena pavattanato dassanaṁ nāma.",
  "tika-s0501t5:285_0": "Nagaradvārabāhathirakaraṇatthaṁ ummārabbhantare pathaviyaṁ aṭṭhahatthadasahatthappamāṇaṁ",
  "tika-s0501t5:285_1": "āvāṭaṁ khaṇitvā tasmiṁ āvāṭe ussāpitattā pathavissito pathavinissito antopathavinissito",
  "tika-s0501t5:285_2": "indakhīlo sāradārumayo thambho catubbhi catūhi disāhi āgatehi vātehi mahāvātehi asampakampiyo",
  "tika-s0501t5:285_3": "sampakampituṁ asakkuṇeyyo siyā yathā, yo sappuriso ariyasaccāni avecca passati, taṁ",
  "tika-s0501t5:285_4": "sappurisaṁ sabbatitthiyavādavātehi asampakampiyattā tathūpamaṁ ahaṁ vadāmīti yojanā.",
  "tika-s0501t5:285_5": "Idaṁ ‘‘yathindakhīlo’’tiādikaṁ suttaṁ vuttanayena dassanaṁ nāma.",
  "tika-s0501t5:286_0": "Bhikkhave, catūhi sotāpattiyaṅgehi samannāgato ariyasāvako ariyassa bhagavato sammāsambuddhassa",
  "tika-s0501t5:286_1": "sāvako ācikkhituṁ ākaṅkhamāno hutvā attanāva sayameva attānaṁ byākareyya ‘‘bho, mama",
  "tika-s0501t5:286_2": "atta ahaṁ idāni khīṇanirayo amhi, khīṇatiracchānayoni amhi…pe…. dukkhassantaṁ karissāmī’’ti",
  "tika-s0501t5:286_3": "byākareyya. Caturaṅgasarūpaṁ dassetuṁ ‘‘katamehi catūhī’’tiādi vuttaṁ. Idaṁ ‘‘catūhī’’tiādikaṁ dassanaṁ nāma.",
  "tika-s0501t5:287": "Nānāvidhaṁ dassanaṁ niddhāritaṁ, ‘‘katamā bhāvanā’’ti pucchitabbattā ‘‘tattha katamā bhāvanā’’tiādi vuttaṁ.",
  "tika-s0501t5:288_0": "Idha sāsane yassa ariyasāvakassa ajjhattaṁ kāmabhave nibbattāpakānaṁ orambhāgiyasaṁyojanānaṁ",
  "tika-s0501t5:288_1": "pajahanavasena ca bahiddhā rūpārūpabhavesu nibbattāpakānaṁ uddhambhāgiyasaṁyojanānaṁ",
  "tika-s0501t5:288_2": "pajahanavasena ca indriyāni saddhindriyādīni indriyāni subhāvitāni ariyamaggabhāvanāvasena",
  "tika-s0501t5:288_3": "suṭṭhu bhāvitāni bhavanti, bhāvito bhāvitamaggo sa danto so ariyasāvako imaṁ lokañca",
  "tika-s0501t5:288_4": "paraṁ lokañca nibbijjha nibbijjhitvā paṭivijjhitvā kālaṁ maraṇakāle , kālaṁkiriyaṁ",
  "tika-s0501t5:288_5": "vā kaṅkhati patthetīti yojanā. Ayaṁ ‘‘yassindriyānī’’tiādikā pāḷi bhāvanāya vācakañāpakabhāvena",
  "tika-s0501t5:288_6": "pavattanato bhāvanā nāma.",
  "tika-s0501t5:289_0": "Dhammapadāni jhānavipassanāmaggaphalanibbānadhammakoṭṭhāsāni. Anabhijjhā dhammapadaṁ",
  "tika-s0501t5:289_1": "anabhijjhāsīsena adhigatajhānavipassanāmagganibbānadhammapadaṁ koṭṭhāsaṁ. Esa nayo",
  "tika-s0501t5:289_2": "sesesupi. Ayaṁ ‘‘cattārimānī’’tiādikā pāḷi vuttanayena bhāvanā nāma. (7)",
  "tika-s0501t5:290_0": "Devaputta chindanto puggalo pañca orambhāgiyasaṁyojanāni heṭṭhā maggattayena chinde",
  "tika-s0501t5:290_1": "chindeyya, pajahanto puggalo pañca uddhambhāgiyasaṁyojanāni arahattamaggena jahe",
  "tika-s0501t5:290_2": "pajaheyya, bhāvayanto puggalo pañca saddhindriyādīni ca uttari bhāvaye bhāveyya.",
  "tika-s0501t5:290_3": "Pañcasaṅgātigo rāgasaṅgadosasaṅgamohasaṅgamānasaṅgadiṭṭhisaṅgātigo bhikkhu oghatiṇṇoti",
  "tika-s0501t5:290_4": "kāmoghabhavoghadiṭṭhoghaavijjoghatiṇṇoti vuccati kathīyatīti yojanā. ‘‘Pañca chinde",
  "tika-s0501t5:290_5": "pañca jahe’’ti idaṁ vacanaṁ dassanaṁ nāma. ‘‘Pañca cuttari…pe… vuccatī’’ti ayaṁ pāḷi",
  "tika-s0501t5:290_6": "bhāvanā nāma. Idaṁ ‘‘pañcā’’tiādikaṁ suttaṁ dassanañca bhāvanā ca hoti.",
  "tika-s0501t5:291": "‘‘Tīṇimāni, bhikkhave’’tiādīsu yojanā pākaṭā. (8)",
  "tika-s0501t5:292": "116. ‘‘Sabbapāpassa akaraṇaṁ…pe… buddhāna sāsana’’nti idaṁ suttaṁ sammāsambuddhassa vacanabhāvato sakavacanaṁ nāma. Attho heṭṭhā vuttova.",
  "tika-s0501t5:293_0": "Bhikkhave, bālassa bālalakkhaṇāni bālaupalakkhaṇakāraṇāni bālanimittāni ‘‘ayaṁ bālo’’ti",
  "tika-s0501t5:293_1": "gahaṇakāraṇāni bālāpadānāni bālassa apadānāni porāṇāni viruḷhāni kammāni yehi bālalakkhaṇādīhi",
  "tika-s0501t5:293_2": "bālaṁ ‘‘bālo’’ti pare paṇḍitā sañjānanti, imāni bālalakkhaṇāni mayā vuccamānāni tīṇi.",
  "tika-s0501t5:293_3": "Katamāni tīṇi? Bhikkhave, bālo duccintitacintī ca duccintitaṁ abhijjhābyāpādamicchādassanaṁ",
  "tika-s0501t5:293_4": "cintī ca hoti, dubbhāsitabhāsī dubbhāsitaṁ musāvādādiṁ bhāsī ca hoti. dukkaṭakammakārī",
  "tika-s0501t5:293_5": "ca dukkaṭaṁ pāṇātipātādikammaṁ kārī ca hoti. Bhikkhave, bālassa…pe… bālāpadānāni",
  "tika-s0501t5:293_6": "iminā mayā vuttāni tīṇi kho bhavanti. Sukkapakkho pana vuttavipariyāyena veditabbo.",
  "tika-s0501t5:293_7": "Idaṁ ‘‘tīṇimāni bhikkhave’’tiādikaṁ vacanaṁ sammāsambuddhassa vacanabhāvato sakavacanaṁ nāma.",
  "tika-s0501t5:294_0": "Pathavīsamo vitthato sambodho nāma natthi. Pātaṁ vuṭṭhaṁ udakaṁ ābhuso lābhi gaṇhātīti",
  "tika-s0501t5:294_1": "pātālo, pātālena samo pātālasamo ninno na vijjati. Merusamo unnato natthi, cakkavattisadiso",
  "tika-s0501t5:294_2": "poriso natthīti yojanā. Idaṁ ‘‘pathavīsamo’’tiādikaṁ vacanaṁ parassa devassa vacanabhāvato paravacanaṁ hoti.",
  "tika-s0501t5:295_0": "‘‘Devānaṁ inda, tava subhāsitena jayo hotī’’ti vatvā ‘‘vepacitti, tava subhāsitena",
  "tika-s0501t5:295_1": "jayo hotū’’ti vatvā ‘‘vepacitti, tvaṁ gāthaṁ bhaṇa bhaṇāhī’’ti avoca. Bhikkhave,",
  "tika-s0501t5:295_2": "atha kho asurindo vepacitti imaṁ vuccamānaṁ gāthaṁ abhāsi ‘‘te paṭisedhako no ce",
  "tika-s0501t5:295_3": "assa no ce bhaveyya , evaṁ sati bālā bhiyyo pakujjheyyuṁ, tasmā dhīro paṇḍito bhusena",
  "tika-s0501t5:295_4": "daṇḍena bālaṁ nisedhaye’’ti.",
  "tika-s0501t5:296_0": "Gāthāya, bhikkhave, asurindena vepacittinā bhāsitāya asurā anumodiṁsu, devā tuṇhī",
  "tika-s0501t5:296_1": "ahesuṁ. Bhikkhave, atha kho asurindo vepacitti devānaṁ indaṁ sakkaṁ etaṁ vacanaṁ",
  "tika-s0501t5:296_2": "avoca ‘‘devānaminda, tvaṁ gāthaṁ bhaṇa bhaṇāhī’’ti etaṁ vacanaṁ avoca. Bhikkhave,",
  "tika-s0501t5:296_3": "atha kho devānamindo sakko imaṁ gāthaṁ abhāsi ‘‘bālassa paṭisedhanaṁ paraṁ paccatthikaṁ",
  "tika-s0501t5:296_4": "saṅkupitaṁ ñatvā sato satimā yo paṇḍito kodhato upasammati, tassa paṇḍitassa etadeva",
  "tika-s0501t5:296_5": "upasamaṁ varanti ahaṁ maññe’’ti.",
  "tika-s0501t5:297_0": "Gāthāya, bhikkhave, devānamindena sakkena bhāsitāya devā anumodiṁsu, asurā tuṇhī",
  "tika-s0501t5:297_1": "ahesuṁ. Bhikkhave, atha kho devānamindo sakko asurindaṁ vepacittiṁ etaṁ vacanaṁ avoca",
  "tika-s0501t5:297_2": "‘‘vepacitti, tvaṁ gāthaṁ bhaṇāhī’’ti etaṁ vacanaṁ avoca. Bhikkhave, atha kho asurindo",
  "tika-s0501t5:297_3": "vepacitti imaṁ gāthaṁ abhāsi ‘‘vāsava yadā titikkhati, tadā naṁ titikkhantaṁ puggalaṁ",
  "tika-s0501t5:297_4": "bālo ‘‘ayaṁ me bhayā titikkhatī’’ti maññati, titikkhāya etadeva vajjaṁ ahaṁ passāmi.",
  "tika-s0501t5:297_5": "Vāsava gogaṇo palāyinaṁ gavaṁ ajjhottharati iva, evaṁ dummedho khamantaṁ bhiyyo ajjhāruhati ajjhottharati.",
  "tika-s0501t5:298_0": "Gāthāya, bhikkhave, asurindena vepacittinā bhāsitāya asurā anumodiṁsu, devā tuṇhī",
  "tika-s0501t5:298_1": "ahesuṁ. Jāyamāne ca goyuddhe paṭhamaṁ dveyeva goṇā yujjhanti, gogaṇo pana yāva eko",
  "tika-s0501t5:298_2": "goṇo na palāyati, tāva olokentova tiṭṭhati. Yadā ca eko goṇo palāyati , tadā sabbo",
  "tika-s0501t5:298_3": "goṇo taṁ palāyinaṁ gavaṁ bhiyyo ajjhottharatīti goyuddhasabhāvo veditabbo. ‘‘Atha",
  "tika-s0501t5:298_4": "kho’’tiādīnaṁ yojanattho pākaṭo.",
  "tika-s0501t5:299_0": "Vepacitti, yo puggalo titikkhati, taṁ khamantaṁ puggalaṁ ‘‘ayaṁ me bhayā titikkhatī’’ti",
  "tika-s0501t5:299_1": "kāmaṁ maññatu vā, mā maññatu vā, taṁ maññanaṁ nipphalameva. Atthā sadatthaparamā",
  "tika-s0501t5:299_2": "bhavanti. Khantyā khantito bhiyyo sadattho nāma na vijjati.",
  "tika-s0501t5:300": "Yo balavā santo dubbalassa have titikkhatīti tassa balavantassa taṁ titikkhanaṁ paramaṁ khantinti sappurisā āhu, dubbalo niccaṁ khamati eva.",
  "tika-s0501t5:301_0": "Yassa bālassa bālabalaṁ atthi, tassa bālassa bālabalaṁ ‘‘abala’’nti sappurisā āhu,",
  "tika-s0501t5:301_1": "yassa dhammaguttassa yaṁ balaṁ atthi, tassa dhammaguttassa tassa balassa paṭivattā",
  "tika-s0501t5:301_2": "paṭippharitvā vattā na vijjati.",
  "tika-s0501t5:302_0": "Vepacitti, yo puggalo kuddhaṁ paṭhamaṁ kujjhantassa paṭikujjhati, so paṭikujjhanto",
  "tika-s0501t5:302_1": "puggalo tena paṭikujjhanena tassa paṭhamaṁ kujjhantassa pāpapuggalassa pāpapuggalato",
  "tika-s0501t5:302_2": "pāpiyo eva pāpataro hīnataro eva bhave.",
  "tika-s0501t5:303_0": "Vepacitti, yo sappuriso sato satimā paraṁ saṅkupitaṁ ñatvā paṭhamaṁ kujjhantassa",
  "tika-s0501t5:303_1": "appaṭikujjhantova bhave, so sappuriso dujjayaṁ saṅgāmaṁ jeti nāma, attano ca parassa",
  "tika-s0501t5:303_2": "ca ubhinnaṁ atthaṁ carati nāma.",
  "tika-s0501t5:304_0": "Attano ca parassa ca tikicchantānaṁ ubhinnaṁ kodho upasammati, ye janā dhammassa",
  "tika-s0501t5:304_1": "khantidhammassa atthe, catusaccadhamme vā akovidā bhavanti, te janā khamantaṁ sappurisaṁ",
  "tika-s0501t5:304_2": "‘‘ayaṁ bālo’’ti maññanti, tesaṁ akovidānaṁ janānaṁ taṁ maññanaṁ nipphalanti.",
  "tika-s0501t5:305_0": "Gāthāsu, bhikkhave, devānamindena sakkena bhāsitāsu devā anumodiṁsu, asurā tuṇhī",
  "tika-s0501t5:305_1": "ahesunti yojanā. Idaṁ ‘‘bhiyyo bālā’’tiādikaṁ vacanaṁ sakkavepacittīnaṁ vacanabhāvato",
  "tika-s0501t5:305_2": "paravacanaṁ nāma. (9)",
  "tika-s0501t5:306_0": "117.Pattaṁ etarahi adhigataṁ yañca kāmūpakaraṇaṁ, āyatiṁ pattabbaṁ adhigataṁ yañca",
  "tika-s0501t5:306_1": "kāmūpakaraṇaṁ atthi, etaṁ ubhayaṁ rajānukiṇṇaṁ rāgarajādikiṇṇaṁ iti āturassa āturānaṁyeva",
  "tika-s0501t5:306_2": "puggalānaṁ santike anusikkhato anusikkhantassa sikkhāsārā hutvā upaṭṭhahanti, sīlaṁ",
  "tika-s0501t5:306_3": "vataṁ jīvitaṁ brahmacariyaṁ ime sikkhāsārā hutvā upaṭṭhahantīti ye upaṭṭhānasārā",
  "tika-s0501t5:306_4": "puggalā sārato gahetvā ṭhitā. Ettha sīlaṁ nāma ‘‘na karomī’’ti oramaṇaṁ. Vataṁ nāma",
  "tika-s0501t5:306_5": "bhojanakiccakaraṇādi. Jīvitaṁ nāma ājīvo. Brahmacariyaṁ nāma methunavirativisesabhāvo",
  "tika-s0501t5:306_6": "veditabbo. Tesaṁ upaṭṭhānasārānaṁ puggalānaṁ ayaṁ vādo eko paṭhamo anto lāmako. Ye",
  "tika-s0501t5:306_7": "ca puggalā ‘‘kāmesu doso natthī’’ti evaṁvādino evaṁdiṭṭhino hutvā ṭhitā, tesaṁ puggalānaṁ",
  "tika-s0501t5:306_8": "ayaṁ vādo eko dutiyo anto lāmako. Iccete ubho antā antavādā puggalā kaṭasivaḍḍhanā",
  "tika-s0501t5:306_9": "kaṭasiyo diṭṭhiṁ vaḍḍhenti. Ete ubho ante attakilamathānuyoge kāmasukhallikānuyoge",
  "tika-s0501t5:306_10": "eke puggalā anabhiññāya olīyanti, eke puggalā atidhāvantīti yojanā. Idaṁ ‘‘yañca",
  "tika-s0501t5:306_11": "patta’’ntiādikaṁ vacanaṁ paresaṁ puggalānaṁ vacanabhāvato paravacanaṁ nāma.",
  "tika-s0501t5:307_0": "Ye ca sammādiṭṭhipuggalā te ubho ante attakilamathānuyogakāmasukhallikānuyoge abhiññāya",
  "tika-s0501t5:307_1": "tatra ca ante na ahesuṁ. Tena ca abhijānanena te ubho ante na amaññiṁsu, tesaṁ sammādiṭṭhipuggalānaṁ",
  "tika-s0501t5:307_2": "vaṭṭaṁ tividhaṁ vaṭṭaṁ paññāpanāya natthi. Iti evaṁ idaṁ ‘‘ye cā’’tiādikaṁ vacanaṁ",
  "tika-s0501t5:307_3": "bhagavato vacanabhāvato sakavacanaṁ nāma. Ayaṁ udāno ‘‘yañca pattaṁ…pe… paññāpanāyā’’ti",
  "tika-s0501t5:307_4": "ayaṁ udāno vuttanayena sakavacanañca paravacanañca hoti.",
  "tika-s0501t5:308_0": "Pasenadi nāma kosalo kosalissaro rājā bhagavantaṁ etaṁ ‘‘idha mayhaṁ…pe… tesaṁ piyo",
  "tika-s0501t5:308_1": "attā’’ti vacanaṁ avoca. Bhante, idha rahogatassa paṭisallīnassa mayhaṁ mama cetaso",
  "tika-s0501t5:308_2": "cittassa evaṁ parivitakko udapādi, kesaṁ sattānaṁ attā piyo nu kho, kesaṁ sattānaṁ",
  "tika-s0501t5:308_3": "attā appiyo nu kho iti etaṁ parivitakkanaṁ udapādi. Bhante, tassa mayhaṁ etaṁ parivitakkanaṁ",
  "tika-s0501t5:308_4": "ahosi, ye ca keci sattā kāyena duccaritaṁ caranti kho…pe… manasā duccaritaṁ caranti",
  "tika-s0501t5:308_5": "kho, tesaṁ sattānaṁ attā appiyo kho. Te duccaritaṁ carantā sattā ‘‘no attā piyo’’ti",
  "tika-s0501t5:308_6": "evaṁ kiñcāpi vadeyyuṁ, atha kho tesaṁ duccaritaṁ carantānaṁ sattānaṁ attā appiyova.",
  "tika-s0501t5:308_7": "Taṁ kissa hetu? Appiyo appiyassa anatthāya yaṁ duccaritaṁ kareyya, taṁ duccaritaṁ",
  "tika-s0501t5:308_8": "te duccaritaṁ carantā sattā attanāva. sayameva. Attano anatthāya hi yasmā karonti,",
  "tika-s0501t5:308_9": "tasmā tesaṁ duccaritaṁ carantānaṁ sattānaṁ attā appiyovāti etaṁ parivitakkanaṁ ahosi.",
  "tika-s0501t5:309_0": "Bhante , ye ca keci sattā kāyena sucaritaṁ caranti kho…pe… manasā sucaritaṁ caranti",
  "tika-s0501t5:309_1": "kho, tesaṁ sucaritaṁ carantānaṁ sattānaṁ attā piyo kho, te sucaritaṁ carantā sattā",
  "tika-s0501t5:309_2": "‘‘no attā appiyo’’ti evaṁ kiñcāpi vadeyyuṁ, atha kho tesaṁ sucaritaṁ carantānaṁ sattānaṁ",
  "tika-s0501t5:309_3": "attā piyova. Taṁ kissa hetu? Piyo piyassa atthāya yaṁ sucaritaṁ careyya, taṁ sucaritaṁ",
  "tika-s0501t5:309_4": "te sucaritaṁ carantā sattā attanāva sayameva attano atthāya hi yasmā karonti , tasmā",
  "tika-s0501t5:309_5": "tesaṁ sucaritaṁ carantānaṁ sattānaṁ attā piyovāti etaṁ parivitakkanaṁ ahosi. Etaṁ",
  "tika-s0501t5:309_6": "vacanaṁ avocāti yojanā.",
  "tika-s0501t5:310": "‘‘Evametaṁ mahārājā’’ti vacanaṁ paṭhamaṁ vatvā ‘‘ye hi kecī’’tiādike bhagavato vuttavacanepi yojanā tatheva kātabbā.",
  "tika-s0501t5:311_0": "Gāthāsu pana yo paṇḍito attānaṁ ‘‘piya’’nti ce jaññā, evaṁ sati so paṇḍito naṁ attānaṁ",
  "tika-s0501t5:311_1": "pāpena kammena na saṁyuje na saṁyojeyya, taṁ vacanaṁ hi saccaṁ piyaṁ attānaṁ sulabhaṁ",
  "tika-s0501t5:311_2": "na hoti, dukkaṭakārinā sukhaṁ sulabhaṁ na hoti.",
  "tika-s0501t5:312_0": "Antakena maccunā adhipannassa mānusaṁ bhavaṁ jahato pajahantassa tassa maraṇamukhe",
  "tika-s0501t5:312_1": "ṭhitassa sattassa kiṁ sakaṁ hoti, maraṇamukhe ṭhito so satto kiñca ādāya paralokaṁ",
  "tika-s0501t5:312_2": "gacchati, chāyā gacchantaṁ sattaṁ anapāyinī iva, evaṁ assa paralokagatassa sattassa kiñca anugaṁ hoti.",
  "tika-s0501t5:313_0": "Iti bhagavā evaṁ pucchati, pucchitvā ‘‘ubho’’tiādivissajjanavacanañca āha. Idha loke",
  "tika-s0501t5:313_1": "yo macco yaṁ puññañca yaṁ pāpañca ubho kamme kurute karoti, tassa paralokagatassa",
  "tika-s0501t5:313_2": "maccassa taṁ puññapāpadvayaṁ sakaṁ hoti. Paralokaṁ gato macco taṁva puññapāpadvayaṁ",
  "tika-s0501t5:313_3": "ādāya paralokaṁ gacchati, chāyā gacchantaṁ sattaṁ anapāyinī iva, evaṁ assa paralokagatassa",
  "tika-s0501t5:313_4": "maccassa taṁva puññapāpadvayaṁ anugaṁ hoti.",
  "tika-s0501t5:314_0": "Tasmā paṇḍito samparāyikaṁ samparāye phalanibbattāpakaṁ kalyāṇaṁ nicayaṁ nicayanto",
  "tika-s0501t5:314_1": "hutvā kareyya. Pāṇinaṁ paralokasmiṁ puññāni patiṭṭhā honti, iti bhagavā āhāti yojanā",
  "tika-s0501t5:314_2": "kātabbā. Idaṁ ‘‘rājā pasenadī’’tiādikaṁ suttaṁ kosalarañño vacanabhāvato paravacanaṁ",
  "tika-s0501t5:314_3": "hoti. ‘‘Evametaṁ , mahārāja, evametaṁ mahārājā’’tiādikā anugīti bhagavato vacanabhāvato",
  "tika-s0501t5:314_4": "sakavacanaṁ hoti. Idaṁ dvayaṁ vacanaṁ sakavacanañca paravacanañca hoti. (10)",
  "tika-s0501t5:315_0": "118. Pañhe pucchite idaṁ dukkhasaccaṁ abhiññeyyaṁ, idaṁ samudayasaccaṁ pahātabbaṁ,",
  "tika-s0501t5:315_1": "idaṁ maggasaccaṁ bhāvetabbaṁ, idaṁ nirodhasaccaṁ, phalaṁ vā sacchikātabbaṁ, ime kusalākusalā",
  "tika-s0501t5:315_2": "dhammā evaṁ kusalākusalabhāvena gahitā anavajjasāvajjabhāvena vā gahitā sukhavipākadukkhavipākabhāvena",
  "tika-s0501t5:315_3": "vā gahitā, idaṁ iṭṭhavipākaṁ idaṁ aniṭṭhavipākaṁ phalaṁ nibbattayaiti evaṁgahitānaṁ",
  "tika-s0501t5:315_4": "tesaṁ kusalākusaladhammānaṁ ayaṁ vuḍḍhi attho, ayaṁ hāni atthoti. Iti idaṁ ‘‘pañhe",
  "tika-s0501t5:315_5": "pucchite’’tiādikaṁ suttaṁ vissajjanīye atthe vācakañāpakabhāvena pavattanato vissajjanīyaṁ nāma.",
  "tika-s0501t5:316_0": "‘‘Uḷāro buddho bhagavā’’ti iminā padena buddhauḷārataṁ ekaṁseneva ekakoṭṭhāseneva",
  "tika-s0501t5:316_1": "niddise. ‘‘Svākkhāto dhammo’’ti iminā padena dhammasvākkhātataṁ ekaṁseneva ekakoṭṭhāseneva",
  "tika-s0501t5:316_2": "niddise. ‘‘Suppaṭipanno saṅgho’’ti iminā padena saṅghasuppaṭipattiṁ ekaṁseneva ekakoṭṭhāseneva",
  "tika-s0501t5:316_3": "niddise ‘‘sabbe saṅkhārā aniccā’’ti iminā padena saṅkhārāniccataṁ ekaṁseneva niddise.",
  "tika-s0501t5:316_4": "‘‘Sabbe saṅkhārā dukkhā’’ti iminā padena saṅkhāradukkhataṁ ekaṁseneva niddise. ‘‘Sabbe",
  "tika-s0501t5:316_5": "dhammā anattā’’ti iminā padena dhammānattataṁ ekaṁseneva niddise. ‘‘Sabbe saṅkhārā",
  "tika-s0501t5:316_6": "anattā’’ti avatvā ‘‘sabbe dhammā anattā’’ti vuttena iminā padena saṅkhārehi aññaṁ",
  "tika-s0501t5:316_7": "yaṁ vā pana maggaphalanirodhasamāpattidhammajātaṁ atthi, taṁ maggaphalanirodhasamāpattidhammajātampi",
  "tika-s0501t5:316_8": "evaṁjātiyaṁ evaṁ ekaṁsabyākaraṇīyanti maggaphalanirodhasamāpattidhammajātassāpi anattataṁ",
  "tika-s0501t5:316_9": "ekaṁseneva niddiseti yojanā. Idaṁ ‘‘uḷāro’’tiādikaṁ suttaṁ vissajjanīye buddhauḷāratādike",
  "tika-s0501t5:316_10": "vācakañāpakabhāvena pavattanato vissajjanīyaṁ nāma.",
  "tika-s0501t5:317_0": "Naradammasārathi ākaṅkhato te bhagavato manasā sabbaññutaññāṇasahitādimanasā vicintitaṁ",
  "tika-s0501t5:317_1": "ñeyyadhammaṁ devā manussā sabbe pāṇino na jaññā na jāneyyuṁ. Santaṁ araṇaṁ samādhiṁ",
  "tika-s0501t5:317_2": "nisevato te bhagavato manasā vicintitā kasiṇāpi sabbe pāṇino na jaññā na jāneyyuṁ.",
  "tika-s0501t5:317_3": "Kasiṇāpi vā kasiṇārammaṇāya paññāyapi na jaññā na jāneyyuṁ. Kasiṇāpīti ettha ca ‘‘kasiṇāyapī’’ti",
  "tika-s0501t5:317_4": "vattabbepi ya-kāra lopavasena ‘‘kasiṇāpī’’ti vuttaṁ. Atha vā ‘‘yaṁ ākaṅkhati yaṁ",
  "tika-s0501t5:317_5": "ākaṅkhanaṁ karoti, taṁ ākaṅkhanaṁ kiṁ katama’’nti pucchitaṁ pañhaṁ aññesaṁ avisayattā",
  "tika-s0501t5:317_6": "avissajjanīyaṁ hotīti yojanā. Idaṁ ‘‘ākaṅkhato’’tiādikaṁ suttaṁ avissajjanīye visaye",
  "tika-s0501t5:317_7": "vācakañāpakabhāvena pavattanato avissajjanīyaṁ nāma.",
  "tika-s0501t5:318_0": "Bhagavā sīlakkhandhe sīlakkhandhahetu ettako etaparimāṇo, bhagavā samādhikkhandhe",
  "tika-s0501t5:318_1": "samādhikkhandhahetu ettako etaparimāṇo, bhagavā paññākkhandhe paññākkhandhahetu ettako",
  "tika-s0501t5:318_2": "etaparimāṇo, bhagavā vimuttikkhandhe vimuttikkhandhahetu ettako etaparimāṇo, bhagavā",
  "tika-s0501t5:318_3": "vimuttiñāṇadassanakkhandhe vimuttiñāṇadassanakkhandhahetu ettako etaparimāṇo, bhagavā",
  "tika-s0501t5:318_4": "iriyāyaṁ kāyavacīsamācāre kāyavacīsamācārahetu ettako etaparimāṇo, bhagavā pabhāve",
  "tika-s0501t5:318_5": "ānubhāvahetu ettako etaparimāṇo, bhagavā hitesitāyaṁ mettāhetu ettako etaparimāṇo,",
  "tika-s0501t5:318_6": "bhagavā karuṇāyaṁ karuṇāhetu ettako etaparimāṇo, bhagavā iddhiyaṁ iddhividhahetu",
  "tika-s0501t5:318_7": "ettako etaparimāṇoti avissajjanīyoti yojanā. Idaṁ ‘‘ettako’’tiādikaṁ suttaṁ avissajjanīye",
  "tika-s0501t5:318_8": "visaye vācakañāpakabhāvena pavattanato avissajjanīyaṁ nāma.",
  "tika-s0501t5:319_0": "Bhikkhave, arahato sammāsambuddhassa tathāgatassa loke uppādā uppādahetu tiṇṇaṁ ratanānaṁ",
  "tika-s0501t5:319_1": "uppādo sambhavati, āyatiṁ buddharatanassa uppādo sambhavati, ekassa buddharatanassa",
  "tika-s0501t5:319_2": "dharamānakkhaṇena hi aññassa buddharatanassa anuppajjanato āyatinti vuttaṁ, dhammaratanassa",
  "tika-s0501t5:319_3": "uppādo sambhavati, saṅgharatanassa uppādo sambhavatīti tīṇi ratanāni. ‘‘Tāni tīṇi",
  "tika-s0501t5:319_4": "ratanāni guṇato kiṁpamāṇānī’’ti pucchite sati tāni tīṇi ratanāni guṇato etaparimāṇānīti",
  "tika-s0501t5:319_5": "na vissajjitabbānīti yojanā. Idaṁ ‘‘tathāgatassā’’tiādikaṁ suttaṁ avissajjanīye visaye",
  "tika-s0501t5:319_6": "vācakañāpakabhāvena pavattanato avissajjanīyaṁ nāma.",
  "tika-s0501t5:320_0": "Buddhavisayo puggalaparo puggalapadhāno pañho avissajjanīyo, buddhavisayāva puggalaparoparaññutā",
  "tika-s0501t5:320_1": "avissajjanīyā. Bhikkhave, avijjānīvaraṇānaṁ sattānaṁ pubbā koṭi na paññāyati taṇhāsaṁyojanānaṁ,",
  "tika-s0501t5:320_2": "sakiṁ nirayaṁ sandhāvataṁ saṁsarataṁ sattānaṁ, sakiṁ tiracchānayoniṁ sandhāvataṁ",
  "tika-s0501t5:320_3": "saṁsarataṁ sattānaṁ, sakiṁ pettivisayaṁ sandhāvataṁ saṁsarataṁ sattānaṁ, sakiṁ asurayoniṁ",
  "tika-s0501t5:320_4": "sandhāvataṁ saṁsarataṁ sattānaṁ, sakiṁ deve sandhāvataṁ saṁsarataṁ sattānaṁ, sakiṁ",
  "tika-s0501t5:320_5": "manusse sandhāvataṁ saṁsarataṁ sattānaṁ pubbā koṭi na paññāyati na dissati na upalabbhatīti.",
  "tika-s0501t5:320_6": "‘‘Sā pubbā koṭi katamā’’ti kenaci kataṁ pucchanaṁ avissajjanīyaṁ saṁsārassa pubbakoṭiyā",
  "tika-s0501t5:320_7": "abhāvato avissajjanīyaṁ hoti. ‘‘Na paññāyatī’’ti desanā sāvakānaṁ ñāṇavekallena katā,",
  "tika-s0501t5:320_8": "na attano ñāṇavekallena. ‘‘Na paññāyatī’’ti desanā attano ceva sāvakānañca ñāṇavekallena",
  "tika-s0501t5:320_9": "kātabbā siyāti codanaṁ manasi katvā ‘‘duvidhā buddhānaṁ bhagavantānaṁ desanā’’tiādi",
  "tika-s0501t5:320_10": "vuttaṁ. Attā upanetabbo etissā desanāyāti attūpanāyikā. Paro upanetabbo etissā desanāyāti",
  "tika-s0501t5:320_11": "parūpanāyikā. ‘‘Katamā attūpanāyikā desanā, katamā parūpanāyikā desanā’’ti pucchitabbattā",
  "tika-s0501t5:320_12": "niyametvā dassetuṁ ‘‘na paññāyatī’’tiādi vuttaṁ. ‘‘Na paññāyatī’’ti desanā sāvakānaṁ",
  "tika-s0501t5:320_13": "netabbānaṁ vasena desitattā parūpanāyikā desanā nāma, ‘‘natthi buddhānaṁ bhagavantānaṁ",
  "tika-s0501t5:320_14": "avijānanā’’ti desanā attano netabbassa vasena desitattā attūpanāyikā desanā nāma.",
  "tika-s0501t5:320_15": "‘‘Natthi buddhānaṁ bhagavantānaṁ avijānanā’’ti vuttattā pubbāya koṭiyā abhāvato eva",
  "tika-s0501t5:320_16": "na paññāyatīti viññāyati, bhagavato ñāṇassa paññāpanaṁ kātuṁ asamatthattā na paññāyatīti",
  "tika-s0501t5:320_17": "na viññāyati tena aṭṭhakathāyaṁ ‘‘natthi buddhānaṁ bhagavantānaṁ avijānanāti etena",
  "tika-s0501t5:320_18": "purimāya koṭiyā abhāvato eva na paññāyati, na tattha ñāṇassa paṭighātoti dassetī’’ti",
  "tika-s0501t5:320_19": "(netti. aṭṭha. 118) vuttaṁ.",
  "tika-s0501t5:321_0": "‘‘Kathaṁ pana buddhānaṁ bhagavantānaṁ avijānanāya natthibhāvovijānitabbo’’ti vattabbattā",
  "tika-s0501t5:321_1": "avijānanāya natthibhāvaṁ jānāpetuṁ ‘‘yathā bhagavā kokālikaṁ bhikkhu’’ntiādi vuttaṁ.",
  "tika-s0501t5:321_2": "Aṭṭhakathāyaṁ pana – ‘‘yaṁ pana atthi, taṁ aññesaṁ appameyyampi bhagavato na appameyyanti",
  "tika-s0501t5:321_3": "bhagavato sabbattha appaṭihatañāṇataṁ dassetuṁ ‘yathā bhagavā kokālikaṁ bhikkhuṁ",
  "tika-s0501t5:321_4": "ārabbhā’tiādimāhā’’ti vuttaṁ. Bhagavā kokālikaṁ bhikkhuṁ ārabbha ‘‘kīva dīghaṁ nu",
  "tika-s0501t5:321_5": "kho, bhante, padume niraye āyuppamāṇa’’nti pañhaṁ pucchitvā nisinnaṁ aññataraṁ bhikkhuṁ",
  "tika-s0501t5:321_6": "yathā yena pakārena ‘‘seyyathāpi…pe… āghātetvā’’ti evamāha. Tato tena pakārena avijānanāya",
  "tika-s0501t5:321_7": "natthibhāvo vijānitabboti attho gahetabbo.",
  "tika-s0501t5:322_0": "Bhikkhu, tvaṁ sallakkhehi, kokāliko vīsatikhāriko kosalako tilavāho rāsiṁ katvā ṭhapito,",
  "tika-s0501t5:322_1": "tato tilato puriso vassasatassa vassasatassa accayena ekamekaṁ tilaṁ uddhareyya,",
  "tika-s0501t5:322_2": "so vīsatikhāriko kosalako tilavāho iminā uddharānupakkamena khippataraṁ parikkhayaṁ",
  "tika-s0501t5:322_3": "pariyādānaṁ seyyathāpi gaccheyya, eko abbudo nirayo parikkhayaṁ pariyādānaṁ na tveva",
  "tika-s0501t5:322_4": "gaccheyya. Vīsati abbudā nirayā tattake kāle parikkhayaṁ pariyādānaṁ seyyathāpi gaccheyyuṁ,",
  "tika-s0501t5:322_5": "evameva eko nirabbudo nirayo tattake kāle parikkhayaṁ pariyādānaṁ na tveva gaccheyya.",
  "tika-s0501t5:322_6": "Esa nayo sesesupi. Sāriputtamoggallānesu cittaṁ āghātetvā padumaṁ nirayaṁ kokāliko",
  "tika-s0501t5:322_7": "bhikkhu upapanno kho, bhikkhu, tvaṁ evaṁ sallakkhehīti bhagavā āhāti yojanā. Bhagavā",
  "tika-s0501t5:322_8": "‘‘ayaṁ appameyyo ayaṁ asaṅkhyeyyo’’ti vā na kiñci āha. ‘‘Tasmiṁ appameyye katamo",
  "tika-s0501t5:322_9": "appameyyo, tasmiṁ asaṅkhyeyye katamo asaṅkhyeyyo’’ti kenaci kataṁ pucchanaṁ buddhavisayattā",
  "tika-s0501t5:322_10": "avissajjanīyaṁ. Idaṁ appameyyaasaṅkhyeyyasuttaṁ vuttanayena avissajjanīyaṁ. (11)",
  "tika-s0501t5:323": "119.‘‘Yadā so upako’’tiādīsu yojanā pākaṭā.",
  "tika-s0501t5:324_0": "‘‘Kathaṁ kena pakārena jino’’ti upakena kataṁ pucchanaṁ ‘‘kilesappahānapakārena jino’’ti",
  "tika-s0501t5:324_1": "vissajjanīyattā vissajjanīyaṁ. ‘‘Kena pakārena jino’’ti upakena kataṁ pucchanaṁ ‘‘pāpakānaṁ",
  "tika-s0501t5:324_2": "dhammānaṁ jitattā jino’’ti vissajjanīyattā vissajjanīyaṁ. ‘‘Katamo jino’’ti kataṁ",
  "tika-s0501t5:324_3": "pucchanaṁ ‘‘rūpādiko jino’’ti vā ‘‘rūpādikaṁ muñcitvā añño jino’’ti vā vissajjetuṁ",
  "tika-s0501t5:324_4": "asakkuṇeyyattā avissajjanīyaṁ. ‘‘Katamo āsavakkhayo, katamo rāgakkhayo, katamo dosakkhayo,",
  "tika-s0501t5:324_5": "katamo mohakkhayo’’ti kataṁ pucchanaṁ ‘‘nibbānaṁ āsavakkhayo’’ti vā ‘‘arahattamaggo",
  "tika-s0501t5:324_6": "āsavakkhayo’’ti vā ‘‘arahattaphalaṁ rāgakkhayo’’ti vā iti evamādinā vissajjanīyattā",
  "tika-s0501t5:324_7": "vissajjanīyaṁ. ‘‘Kittako āsavakkhayo, kittako rāgakkhayo, kittako dosakkhayo, kittako",
  "tika-s0501t5:324_8": "mohakkhayo’’ti kataṁ pucchanaṁ ‘‘ettako etaparimāṇo āsavakkhayo’’ti evamādinā avissajjanīyattā",
  "tika-s0501t5:324_9": "avissajjanīyaṁ. Idaṁ vuttappakāraṁ suttaṁ vuttanayena vissajjanīyañca avissajjanīyañca hoti. (12)",
  "tika-s0501t5:325_0": "‘‘Tathāgato satto atthī’’ti pucchanaṁ ‘‘pañcakkhandhe upādāya paññāpetabbo sattabhūto",
  "tika-s0501t5:325_1": "atthī’’ti vissajjanīyattā vissajjanīyaṁ. ‘‘Atthi rūpa’’nti kataṁ pucchanaṁ rūpassa",
  "tika-s0501t5:325_2": "vissajjamānattā ‘‘āmantā’’ti vissajjanīyattā vissajjanīyaṁ, ‘‘rūpaṁ tathāgato’’ti",
  "tika-s0501t5:325_3": "kataṁ pucchanaṁ tathābhāvato alabbhanato avissajjanīyattā avissajjanīyaṁ. ‘‘Rūpavā",
  "tika-s0501t5:325_4": "tathāgato’’tiādīsupi esa nayo yathāsambhavaṁ yojetabbo. Idaṁ vuttappakāraṁ suttaṁ",
  "tika-s0501t5:325_5": "vuttanayena vissajjanīyañca avissajjanīyañca hoti.",
  "tika-s0501t5:326_0": "‘‘Passati bhagavā dibbena cakkhunā…pe… yathākammūpage satte pajānātī’’ti kataṁ pucchanaṁ",
  "tika-s0501t5:326_1": "‘‘passati bhagavā’’ti vā…pe… ‘‘pajānāti bhagavā’’ti vā vissajjanīyattā vissajjanīyaṁ.",
  "tika-s0501t5:326_2": "‘‘Katame sattā, katamo tathāgato’’ti kataṁ pucchanaṁ paramatthato alabbhanato avissajjanīyattā avissajjanīyaṁ.",
  "tika-s0501t5:327_0": "‘‘Atthitathāgato’’ti kataṁ pucchanaṁ heṭṭhā vuttanayena vissajjanīyaṁ. ‘‘Atthi tathāgato",
  "tika-s0501t5:327_1": "paraṁ maraṇā’’ti kataṁ pucchanaṁ ‘‘atthi tathāgato paraṁ maraṇā’’ti vissajjamāne",
  "tika-s0501t5:327_2": "sati ca idhaloko eva paralokoti āpajjati, ‘‘natthi tathāgato paraṁ maraṇā’’ti vissajjamāne",
  "tika-s0501t5:327_3": "sati ca idhalokato añño paralokoti āpajjati, tasmā avissajjanīyattā avissajjanīyaṁ.",
  "tika-s0501t5:327_4": "Idaṁ vuttappakāraṁ suttaṁ vissajjanīye visaye ca avissajjanīye visaye ca vācakañāpakabhāvena",
  "tika-s0501t5:327_5": "pavattanato vissajjanīyañca avissajjanīyañca hoti.",
  "tika-s0501t5:328": "120. Nānāvidhaṁ vissajjanīyāvissajjanīyasuttaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ kamma’’nti pucchitabbattā ‘‘tattha katamaṁ kamma’’ntiādi vuttaṁ.",
  "tika-s0501t5:329_0": "‘‘Antakenādhipannassā’’tiādīsu attho heṭṭhā vuttanayattā pākaṭo ‘‘maraṇenābhibhūtassa…pe…",
  "tika-s0501t5:329_1": "chāyāva anapāyinī’’ti idaṁ suttaṁ puññakammapāpakammadvaye vācakañāpakabhāvena pavattanato kammaṁ nāma.",
  "tika-s0501t5:330_0": "Bhikkhave, tumhe puna caparaṁ kammaṁ sallakkhetha. (Anuṭṭhānagilānaṁ) anuṭṭhānagilānassa",
  "tika-s0501t5:330_1": "pīṭhasamāruḷhaṁ pīṭhasamāruḷhassa bālaṁ bālassa vā mañcasamāruḷhaṁ mañcasamāruḷhassa",
  "tika-s0501t5:330_2": "bālaṁ bālassa vā chamāyaṁ bhūmiyaṁ semānaṁ semānassa sayantassa bālaṁ bālassa vā",
  "tika-s0501t5:330_3": "kāyena duccaritāni vācāya duccaritāni manasā duccaritāni pāpakāni yāni kammāni pubbe",
  "tika-s0501t5:330_4": "pubbakāle vā atīte anekakappakoṭisatasahasse vā assa bālena katāni, tāni pāpakāni",
  "tika-s0501t5:330_5": "kammāni tamhi pīṭhasamāruḷhādisamaye olambanti viya upaṭṭhahanti ajjholambanti viya",
  "tika-s0501t5:330_6": "upaṭṭhahanti abhippalambanti viya upaṭṭhahanti. Bhikkhave , mahataṁ mahantānaṁ pabbatakūṭānaṁ",
  "tika-s0501t5:330_7": "chāyā sāyanhasamayaṁ pathaviyaṁ seyyathāpi olambanti ajjholambanti abhippalambanti",
  "tika-s0501t5:330_8": "yathā, bhikkhave, evameva bālaṁ…pe… abhippalambanti. Bhikkhave, tatra tasmiṁ upaṭṭhānākāre",
  "tika-s0501t5:330_9": "upaṭṭhānākārahetu bālassa katapāpassa evaṁ parivitakko hoti ‘‘me mayā kalyāṇaṁ akataṁ",
  "tika-s0501t5:330_10": "vata, me mayā kusalaṁ akataṁ vata, bhīruttāṇaṁ kataṁ vata, me mayā pāpaṁ kataṁ vata,",
  "tika-s0501t5:330_11": "me mayā luddaṁ kataṁ vata, me mayā kibbisaṁ kataṁ vata, bho agilāna sappurisa akatakalyāṇānaṁ",
  "tika-s0501t5:330_12": "akatakusalānaṁ akatabhīruttāṇānaṁ katapāpānaṁ kataluddānaṁ katakibbisānaṁ yāvatā",
  "tika-s0501t5:330_13": "gati duggati atthi, taṁ gatiṁ ahaṁ pecca gacchāmī’’ti evaṁ parivitakko hoti. Evaṁ",
  "tika-s0501t5:330_14": "vitakkento so bālo socati kilamati paridevati, urattāḷiṁ kandati sammohaṁ āpajjatīti yojanā.",
  "tika-s0501t5:331_0": "Pabbatakūṭānaṁ chāyā nāma sūriyuggamanakālepi pathaviyā olambantīpi chāyā hāyanavasena",
  "tika-s0501t5:331_1": "olambanti. Sāyanhasamayaṁ pana chāyā vaḍḍhanavasena olambanti, tatheva kammānipi",
  "tika-s0501t5:331_2": "tasmiṁ kāle vaḍḍhanavasena upaṭṭhahanti, tasmā tameva vaḍḍhanupaṭṭhānaṁ sandhāya",
  "tika-s0501t5:331_3": "‘‘sāyanhasamaya’’nti vuttaṁ. Sukkapakkhepi yojanā kaṇhapakkhe yojanānusārena kātabbā.",
  "tika-s0501t5:331_4": "Idaṁ ‘‘puna capara’’ntiādikaṁ suttadvayaṁ kusalakammaakusalakammesu vācakañāpakabhāvena",
  "tika-s0501t5:331_5": "pavattanato kammaṁ nāma.",
  "tika-s0501t5:332_0": "Nānāvidhaṁ kammaṁ ācariyena niddhāritaṁ, amhehi ca ñātaṁ, ‘‘katamo vipāko’’ti pucchitabbattā",
  "tika-s0501t5:332_1": "tattha katamo vipāko’’tiādi vuttaṁ. Tattha tesu aṭṭhavīsatividhesu lokiyādīsu sāsanapaṭṭhānesu",
  "tika-s0501t5:332_2": "katamo vipākoti pucchati. Bhikkhave, vo tumhehi ye manussattasaddhāpaṭilābhādayo",
  "tika-s0501t5:332_3": "paṭiladdhā, te manussattasaddhāpaṭilābhādayo vo tumhākaṁ lābhā bhavanti. Tumhehi",
  "tika-s0501t5:332_4": "pabbajitvā yaṁ catupārisuddhisīlādisampādanaṁ laddhaṁ, taṁ catupārisuddhisīlādisampādanaṁ",
  "tika-s0501t5:332_5": "vo tumhākaṁ suladdhaṁ bhavati. Bhikkhave, yo buddhuppādo navamo khaṇo tumhehi laddho,",
  "tika-s0501t5:332_6": "so buddhuppādo navamo khaṇo vo tumhākaṁ brahmacariyavāsāya paṭiladdho bhavati.",
  "tika-s0501t5:333_0": "Bhikkhave, mayā chaphassāyatanikā nāma nirayā diṭṭhā, tattha tesu diṭṭhesu chaphassāyatanikesu",
  "tika-s0501t5:333_1": "nāma nirayesu yaṁ kiñci rūpaṁ cakkhunā passati, taṁ aniṭṭharūpaṁyeva passati, no",
  "tika-s0501t5:333_2": "iṭṭharūpaṁ. Akantarūpaṁyeva passati, no kantarūpaṁ. Amanāparūpaṁyeva passati, no manāparūpaṁ.",
  "tika-s0501t5:334_0": "Yaṁ kiñci saddaṁ sotena…pe… ghānena…pe… jivhāya…pe… kāyena…pe… yaṁ kiñci dhammaṁ",
  "tika-s0501t5:334_1": "manasā vijānāti, taṁ aniṭṭhadhammaṁyeva vijānāti, no iṭṭhadhammaṁ. Akantadhammaṁyeva",
  "tika-s0501t5:334_2": "vijānāti, no kantadhammaṁ. Amanāpadhammaṁyeva vijānāti, no manāpadhammanti pāṭho",
  "tika-s0501t5:334_3": "yutto. ‘‘Aniṭṭharūpaṁyeva vijānāti, no iṭṭharūpa’’ntiādipāṭho ayutto, katthaci pāḷiyaṁ",
  "tika-s0501t5:334_4": "ayuttapāṭho diṭṭho. Sukkapakkhe vuttanayavipariyāyena yojanā kātabbā. Ayaṁ vuttappakārā",
  "tika-s0501t5:334_5": "‘‘lābhā vo, bhikkhave’’tiādiko pāṭho vipāke vācakañāpakabhāveneva pavattanato vipāko nāma.",
  "tika-s0501t5:335": "Mārisā niraye paccamānānaṁ amhākaṁ sabbaso nimujjanaummujjanavasena saṭṭhivassasahassāni paripuṇṇāni, nirayassa anto pariyosānaṁ kadā kasmiṁ kāle bhavissati.",
  "tika-s0501t5:336_0": "Nirayassa anto pariyosānaṁ natthi. Nirayassa anto pariyosānaṁ kuto atthi? Nirayassa",
  "tika-s0501t5:336_1": "anto pariyosānaṁ amhākaṁ na paṭidissati. Mārisā, yadā tumhe ca ahañca seṭṭhiputtā",
  "tika-s0501t5:336_2": "jātā, tadā tuyhaṁ tumhākañca mayhaṁ mama ca pāpaṁ hi yasmā pakataṁ pakārehi kataṁ,",
  "tika-s0501t5:336_3": "tasmā nirayassa anto pariyosānaṁ amhākaṁ na dissatīti ayaṁ pāṭho vipāke vācakañāpakabhāvena",
  "tika-s0501t5:336_4": "pavattanato vipāko nāma. (13)",
  "tika-s0501t5:337_0": "121. Adhammacārī naro kusaladhammesu pamatto hi yasmā hoti, tasmā so adhammacārī",
  "tika-s0501t5:337_1": "pamatto naro yahiṁ yahiṁ yaṁ yaṁ duggatiṁ gacchati, taṁ taṁ gacchantaṁ adhammacāriṁ",
  "tika-s0501t5:337_2": "naṁ naraṁ attanā carito so dhammova hanati. Kimiva hanati? Sayaṁ attanā gahito kaṇhasappo",
  "tika-s0501t5:337_3": "gaṇhantaṁ janaṁ hanati yathā, evaṁ attanā carito adhammo adhammacāriṁ naṁ hanati.",
  "tika-s0501t5:337_4": "‘‘Na hi dhammo adhammo cā’’tiādigāthāya attho pākaṭo. Idaṁ suttadvayaṁ kamme ca vipāke",
  "tika-s0501t5:337_5": "ca vācakañāpakabhāvena pavattanato kammañca vipāko ca hoti.",
  "tika-s0501t5:338_0": "Bhikkhave, tumhe puññānaṁ mā bhāyittha; bhikkhave, yadidaṁ yaṁ idaṁ ‘‘puññānī’’ti",
  "tika-s0501t5:338_1": "adhivacanaṁ pavattaṁ; etaṁ ‘‘puññānī’’ti adhivacanaṁ iṭṭhassa kantassa piyassa manāpassa",
  "tika-s0501t5:338_2": "sukhassa sukhavipākajanakassa kammassa adhivacanaṁ hoti. Bhikkhave, ahaṁ dīgharattaṁ",
  "tika-s0501t5:338_3": "katānaṁ puññānaṁ dīgharattaṁ paccanubhūtaṁ iṭṭhaṁ kantaṁ piyaṁ manāpaṁ abhijānāmi",
  "tika-s0501t5:338_4": "kho. ‘‘Kathaṁ abhijānāmī’’ti ce puccheyya , pubbe satta vassāni mettacittaṁ mettāya",
  "tika-s0501t5:338_5": "sahitaṁ dutiyajjhānacittaṁ bhāvetvā satta saṁvaṭṭavivaṭṭakappe imaṁ lokaṁ manussalokaṁ",
  "tika-s0501t5:338_6": "puna na āgamāsiṁ. Satta saṁvaṭṭavivaṭṭakappeti cettha saṁvaṭṭaggahaṇena saṁvaṭṭaṭṭhāyī,",
  "tika-s0501t5:338_7": "vivaṭṭaggahaṇena vivaṭṭaṭṭhāyīpi gahitāti veditabbā. Sesesupi evameva gahetabbo.",
  "tika-s0501t5:338_8": "Bhikkhave, saṁvaṭṭamāne kappe ahaṁ ābhassarūpago homi, vivaṭṭakappe suññaṁ brahmavimānaṁ",
  "tika-s0501t5:338_9": "upapajjāmi. Bhikkhave, tatra brahmavimāne tatra upapajjamāne upapajjamānahetu ahaṁ",
  "tika-s0501t5:338_10": "brahmā homi, aññe mahānubhāvena abhibhavanato abhibhū, aññehi anabhibhavanato anabhibhūto",
  "tika-s0501t5:338_11": "mahābrahmā homi, aññadatthu ekaṁsena daso ahaṁ vasavattī homi.",
  "tika-s0501t5:339_0": "Bhikkhave, ahaṁ devānamindo sakko chattiṁsakkhattuṁ ahosiṁ kho, dhammiko dhammarājā",
  "tika-s0501t5:339_1": "cāturanto vijitāvī janapadatthāvariyappatto cakkaratanādisattaratanasamannāgato cakkavattirājā",
  "tika-s0501t5:339_2": "anekasatakkhattuṁ ahosiṁ, padesarajjassa rājabhāve ko pana vādo.",
  "tika-s0501t5:340_0": "Bhikkhave, tassa cakkavattirājabhūtassa mayhaṁ etaṁ parivitakkanaṁ ahosi ‘‘yena phalena",
  "tika-s0501t5:340_1": "yena vipākena ahaṁ etarahi evaṁmahiddhiko evaṁmahānubhāvo amhi, taṁ idaṁ phalaṁ kissa",
  "tika-s0501t5:340_2": "kammassa phalaṁ nu kho, so ayaṁ vipāko kissa kammassa vipāko nu kho’’ti etaṁ parivitakkanaṁ",
  "tika-s0501t5:340_3": "ahosi. Bhikkhave, tassa vitakkentassa mayhaṁ etaṁ parivitakkanaṁ ahosi ‘‘yena phalena",
  "tika-s0501t5:340_4": "yena vipākena ahaṁ etarahi evaṁmahiddhiko evaṁmahānubhāvo amhi, me pavattaṁ taṁ idaṁ",
  "tika-s0501t5:340_5": "phalaṁ tiṇṇaṁ kammānaṁ phalaṁ kho, so ayaṁ vipāko tiṇṇaṁ kammānaṁ vipāko kho, seyyathidaṁ",
  "tika-s0501t5:340_6": "katamesaṁ tiṇṇaṁ kammānaṁ phalaṁ vipāko? Dānassa damassa saṁyamassāti tiṇṇaṁ kammānaṁ",
  "tika-s0501t5:340_7": "phalaṁ vipāko’’ti etaṁ parivitakkanaṁ ahosīti avocāti yojanā.",
  "tika-s0501t5:341_0": "Tattha tasmiṁ ‘‘mā, bhikkhave, puññānaṁ bhāyitthā’’tiādike sutte yañca dānaṁ, yo",
  "tika-s0501t5:341_1": "ca damo, yo ca saṁyamo atthi, idaṁ dānādittayaṁ kammaṁ, taṁvācakañāpakaṁ suttampi",
  "tika-s0501t5:341_2": "kammaṁ nāma. Tappaccayo taṁkammapaccayo paccayuppannabhūto paccanubhūto yo vipāko",
  "tika-s0501t5:341_3": "atthi, etaṁ vipāke phalampi pakkhipitabbaṁ, ayaṁ vipāko taṁvācakañāpako pāṭhopi vipāko",
  "tika-s0501t5:341_4": "nāma. Cūḷakammavibhaṅgo cūḷakammavipākaputhuttavibhāgo tathā vattabbo.",
  "tika-s0501t5:342_0": "Todeyyaputtassa subhassa māṇavassa yaṁ suttaṁ bhagavatā desitaṁ, tattha sutte vuttā",
  "tika-s0501t5:342_1": "ye pāṇātipātādayo dhammā appāyukadīghāyukatāya saṁvattanti, ye hiṁsanādayo dhammā",
  "tika-s0501t5:342_2": "bahvābādhaappābādhatāya saṁvattanti, ye usūyanādayo dhammā appesakkhamahesakkhatāya",
  "tika-s0501t5:342_3": "saṁvattanti, ye kodhādayo dhammā dubbaṇṇasuvaṇṇatāya saṁvattanti, ye agāravādayo",
  "tika-s0501t5:342_4": "dhammā nīcakulikauccakulikatāya saṁvattanti, ye maccherādayo dhammā appabhogamahābhogatāya",
  "tika-s0501t5:342_5": "saṁvattanti, ye asallakkhaṇādayo dhammā duppaññapaññavantatāya saṁvattanti. Idaṁ",
  "tika-s0501t5:342_6": "pāṇātipātasattayugaṁ kammaṁ, taṁvācakañāpakaṁ suttampi kammaṁ nāma. Tattha subhasutte",
  "tika-s0501t5:342_7": "yā appāyukadīghāyukatā vuttā…pe… yā duppaññapaññavantatā vuttā, so ayaṁ appāyukadīghāyukatādiko",
  "tika-s0501t5:342_8": "vipāko, taṁvācakañāpakapāṭhopi vipāko. Idaṁ subhasuttaṁ kusalākusalakamme ceva vipāke",
  "tika-s0501t5:342_9": "ca vācakañāpakabhāvena pavattanato kammañca vipāko ca hoti. (14)",
  "tika-s0501t5:343_0": "122. Yo puggalo vacīduccaritaparivajjanena vācānurakkhī bhaveyya, abhijjhādianuppādanena",
  "tika-s0501t5:343_1": "manasā saṁvuto bhaveyya, pāṇātipātādipajahanena kāyena akusalaṁ na kayirā, iti tayo",
  "tika-s0501t5:343_2": "ete kammapathe visodhaye, so puggalo isippaveditaṁ maggaṁ ariyaṁ aṭṭhaṅgikaṁ maggaṁ",
  "tika-s0501t5:343_3": "ārādhaye ārādhayeyyāti yojanā. Idaṁ ‘‘vācānurakkhī’’tiādikaṁ suttaṁ kusale vācakañāpakabhāvena",
  "tika-s0501t5:343_4": "pavattanato kusalaṁ nāma.",
  "tika-s0501t5:344_0": "Yassa puggalassa kāyena dukkaṭaṁ duggatisaṁvattaniyakammaṁ natthi, vācāya dukkaṭakammaṁ",
  "tika-s0501t5:344_1": "natthi, manasā dukkaṭakammaṁ natthi, tīhi ṭhānehi uppajjanaṭṭhānehi saṁvutaṁ taṁ",
  "tika-s0501t5:344_2": "puggalaṁ ‘‘brāhmaṇa’’nti ahaṁ vadāmīti yojanā. Idaṁ gāthāvacanaṁ vuttanayena kusalaṁ nāma.",
  "tika-s0501t5:345_0": "‘‘Tīṇimāni, bhikkhave…pe… kusalamūlānī’’ti idaṁ vacanaṁ vuttanayena kusalaṁ. Bhikkhave,",
  "tika-s0501t5:345_1": "kusalānaṁ dhammānaṁ samāpattiyā vijjā pubbaṅgamā hoti, hirī ca ottappañca anudevāti",
  "tika-s0501t5:345_2": "yojanā. Idaṁ vacanaṁ vuttanayena kusalaṁ nāma.",
  "tika-s0501t5:346_0": "Māluvā sālaṁ rukkhaṁ onataṁ bhūmiyaṁ patanaṁ karoti iva, tathā yassa janassa accantaṁ",
  "tika-s0501t5:346_1": "dvīsu tīsu bhavesu dussīlyaṁ atthi, so jano attānaṁ onataṁ apāyesu pākaṭaṁ karoti.",
  "tika-s0501t5:346_2": "Anatthakāmo jano yathā anatthaṁ icchati, tathā anatthaṁ karoti yathā, tathā īdiso",
  "tika-s0501t5:346_3": "dussīlo naṁ attānaṁ anatthaṁ karotīti yojanā. Idaṁ ‘‘yassā’’tiādikaṁ vacanaṁ vuttanayena akusalaṁ.",
  "tika-s0501t5:347_0": "Asmamayaṁ asmasaṅkhātaṁ pāsāṇamaṇimayaṁ vajiraṁ vajirassa uṭṭhānasaṅkhātaṁ pāsāṇamaṇiṁ",
  "tika-s0501t5:347_1": "abhimatthati vidhaṁseti iva, tathā attanā hi sayameva kataṁ attajaṁ attasambhavaṁ",
  "tika-s0501t5:347_2": "pāpaṁ dummedhaṁ pāpaṁ karontaṁ janaṁ abhimatthatīti yojanā. Idaṁ ‘‘attanā hī’’tiādikaṁ",
  "tika-s0501t5:347_3": "vacanaṁ vuttanayena akusalaṁ.",
  "tika-s0501t5:348_0": "Devate kusalehi vivajjitā akusalā dasa kammapathe niseviya katvā garahā gārayhā bhavanti,",
  "tika-s0501t5:348_1": "bālamatī mandabuddhino nirayesu paccareti yojanā. Idaṁ ‘‘dasa kammapathe’’tiādikaṁ",
  "tika-s0501t5:348_2": "suttaṁ vuttanayena akusalaṁ.",
  "tika-s0501t5:349": "‘‘Tīṇimāni, bhikkhave…pe… akusalamūlānī’’ti idaṁ vacanaṁ vuttanayena akusalaṁ. (15)",
  "tika-s0501t5:350_0": "Yādisaṁ yaṁ bījaṁ vapate, taṁ bījaṁ tādisaṁ phalaṁ harate iva, tathā kalyāṇakārī",
  "tika-s0501t5:350_1": "paṇḍito kalyāṇaṁ phalaṁ harate, pāpakārī bālo ca pāpakaṁ phalaṁ harateti yojanā.",
  "tika-s0501t5:350_2": "Tattha ‘‘yādisa’’ntiādike sutte ‘‘kalyāṇakārī kalyāṇa’’nti yaṁ vacanaṁ āha, idaṁ",
  "tika-s0501t5:350_3": "vacanaṁ kusalaṁ. ‘‘Pāpakārī ca pāpaka’’nti yaṁ vacanaṁ āha, idaṁ vacanaṁ akusalaṁ.",
  "tika-s0501t5:350_4": "Idaṁ dvivacanaṁ vuttanayena kusalañca akusalañca hoti.",
  "tika-s0501t5:351_0": "Kalyāṇakārī sappurisā subhena kammena suggatiṁ vajanti gacchanti, pāpakārī kāpurisā",
  "tika-s0501t5:351_1": "asubhena kammunā apāyabhūmiṁ vajanti gacchanti, kammassa abhisaṅkhāraviññāṇasahagatakammassa",
  "tika-s0501t5:351_2": "khayā khayanato vimuttacetasā samucchedavimuttipaṭippassaddhivimutticittā te sappurisā",
  "tika-s0501t5:351_3": "asubhe nibbanti. Kimiva nibbanti? Indhanakkhayā joti nibbāti iva, tathā te sappurisā",
  "tika-s0501t5:351_4": "kammassa khayā anavasesakhayanato nibbantīti yojanā. Tattha tasmiṁ ‘‘subhenā’’tiādigāthāvacane",
  "tika-s0501t5:351_5": "‘‘subhena…pe… suggati’’nti yaṁ vacanaṁ āha, idaṁ ‘‘subhena…pe…suggati’’nti vacanaṁ",
  "tika-s0501t5:351_6": "kusale vācakañāpakabhāvena pavattanato kusalaṁ nāma. ‘‘Apāyabhūmiṁ asubhena kammunā’’ti",
  "tika-s0501t5:351_7": "yaṁ vacanaṁ āha , idaṁ ‘‘apāya…pe… kammunā’’ti vacanaṁ akusale vācakañāpakabhāvena",
  "tika-s0501t5:351_8": "pavattanato akusalaṁ nāma. Idaṁ ‘‘subhenā’’tiādikaṁ gāthāvacanaṁ vuttanayena kusalañca",
  "tika-s0501t5:351_9": "akusalañca hoti. (16)",
  "tika-s0501t5:352": "123.‘‘Yathāpi bhamaro pupphaṁ…pe… munī care’’ti idaṁ gāthāvacanaṁ anuññāte caraṇe vācakañāpakabhāvena pavattanato anuññātaṁ nāma.",
  "tika-s0501t5:353_0": "Bhamaro nāma puppharasapivanagahaṇavasena caraṇako madhukarādiko bhamaro. So puppharasaṁ",
  "tika-s0501t5:353_1": "gaṇhanto mandavego hutvā pupphañca vaṇṇañca gandhañca avināsetvā yāvadatthaṁ puppharasaṁ",
  "tika-s0501t5:353_2": "pivitvā madhukaraṇatthāya ca puppharasaṁ gahetvā madhukaraṇaṭṭhānaṁ vanasaṇḍaṁ paleti.",
  "tika-s0501t5:353_3": "Pupphavaṇṇagandhā pākatikāva honti. Evameva piṇḍāya gāmaṁ pavisanto muni pasādajanakaṁ",
  "tika-s0501t5:353_4": "ālokanavilokanagamanatiṭṭhanādikaṁ janetvā pītisomanassasahitaṁ pasādaṁ janetvā saddhādeyyaṁ",
  "tika-s0501t5:353_5": "piṇḍapātaṁ yāpanamattaṁ paṭiggahetvā gāmato nikkhamitvā udakaphāsukaṭṭhāne vane bhesajjaṁ",
  "tika-s0501t5:353_6": "limpanto viya, kantāre puttamaṁsaṁ khādanto viya, piṇḍapātaṁ paccavekkhitvā paribhuñjitvā",
  "tika-s0501t5:353_7": "bhamaro vane madhuṁ karoti viya, kammaṭṭhānānurūpaṁ vanasaṇḍaṁ pavisitvā jhānamaggaphalanibbattanatthāya",
  "tika-s0501t5:353_8": "samaṇadhammakaraṇatthāya gāme care careyyāti adhippāyo veditabbo.",
  "tika-s0501t5:354_0": "‘‘Tīṇimāni, bhikkhave, bhikkhūnaṁ karaṇīyāni…pe… imāni kho, bhikkhave, bhikkhūnaṁ",
  "tika-s0501t5:354_1": "tīṇi karaṇīyānī’’ti idaṁ suttaṁ bhagavatā anuññāte ācāre atthe vācakañāpakabhāvena",
  "tika-s0501t5:354_2": "pavattanato anuññātaṁ nāma. Tasmiṁ sutte yo bhikkhu sīlaṁ pāti rakkhati, iti rakkhaṇato",
  "tika-s0501t5:354_3": "so bhikkhu pāti nāma. Yaṁ sīlaṁ taṁ pātiṁ bhikkhuṁ apāyādidukkhato moceti, iti mocanato",
  "tika-s0501t5:354_4": "taṁ sīlaṁ pātimokkhaṁ nāma. Yena sīlena bhikkhu saṁvaritabbacakkhundriyādikaṁ saṁvarati,",
  "tika-s0501t5:354_5": "iti saṁvaraṇakaraṇato taṁ sīlaṁ saṁvaraṁ nāma, pātimokkhaṁ eva saṁvaraṁ pātimokkhasaṁvaraṁ,",
  "tika-s0501t5:354_6": "pātimokkhasaṁvarena saṁvuto samannāgato hutvā saṁvuṇanato catuiriyāpathesu cārako",
  "tika-s0501t5:354_7": "hoti, iti saṁvuṇanato bhikkhu pātimokkhasaṁvarasaṁvuto nāma. Viharati catuiriyāpathe",
  "tika-s0501t5:354_8": "pavatteti. Vārittacāraṁ vajjetvā cārittasīlaṁ ādāya caraṇaṁ ācāro, agocare vajjetvā",
  "tika-s0501t5:354_9": "gocare caraṇaṁ gocaroti. Attho vuccamāno ativitthāro bhavissati, tasmā kiñcimattaṁ",
  "tika-s0501t5:354_10": "kathetvā sāsanapaṭṭhānasuttabhāvaṁ kathessāma.",
  "tika-s0501t5:355_0": "‘‘Ettakameva suttaṁ ‘anuññāta’nti niddhāritabba’’nti vattabbattā ‘‘dasayime, bhikkhave,",
  "tika-s0501t5:355_1": "dhammā pabbajitena abhiṇhaṁ paccavekkhitabbā’’tiādi vuttaṁ. Idaṁ ‘‘dasā’’tiādikaṁ",
  "tika-s0501t5:355_2": "suttampi anuññāte dasavidhe paccavekkhitabbe dhamme vācakañāpakabhāvena pavattanato",
  "tika-s0501t5:355_3": "anuññātaṁ nāma. ‘‘Tīṇimāni…pe… karaṇīyānī’’ti idaṁ suttampi anuññāte tividhe sucarite",
  "tika-s0501t5:355_4": "vācakañāpakabhāvena pavattanato anuññātaṁ nāma.",
  "tika-s0501t5:356": "Nānāvidhaṁ anuññātaṁ suttaṁ ācariyena niddhāritaṁ, amhehi ca ñātaṁ, ‘‘katamaṁ suttaṁ paṭikkhitta’’nti pucchitabbattā ‘‘tattha katamaṁ paṭikkhitta’’ntiādi vuttaṁ.",
  "tika-s0501t5:357": "‘‘Natthi puttasamaṁ pemaṁ, natthi gosamitaṁ dhanaṁ;",
  "tika-s0501t5:358": "Natthi sūriyasamā ābhā, samuddaparamā sarā’’ti. –",
  "tika-s0501t5:359": "Idaṁ devaputtavacanaṁ paṭikkhipanto bhagavā –",
  "tika-s0501t5:360": "‘‘Natthi attasamaṁ pemaṁ, natthi dhaññasamaṁ dhanaṁ;",
  "tika-s0501t5:361": "Natthi paññāsamā ābhā, vuṭṭhi ve paramā sarā’’ti. –",
  "tika-s0501t5:362_0": "Gāthaṁ āha. Ettha etasmiṁ gāthādvaye yaṁ ‘‘natthi puttasamaṁ pema’’ntiādikaṁ purimakaṁ",
  "tika-s0501t5:362_1": "hoti. Idaṁ ‘‘natthi puttasamaṁ pema’’ntiādikaṁ devaputtavacanaṁ bhagavatā paṭikkhittattā,",
  "tika-s0501t5:362_2": "paṭikkhitte atthe pavattanato ca paṭikkhittaṁ nāma.",
  "tika-s0501t5:363_0": "Dubbhikkhakāle vā kantāre vā mātāpitaro puttadhītaro ghātetvāpi attānameva posenti,",
  "tika-s0501t5:363_1": "tasmā ‘‘natthi attasamaṁ pema’’nti vuttaṁ. Dubbhikkhakālādīsu hiraññasuvaṇṇasārādīni,",
  "tika-s0501t5:363_2": "gomahiṁsādīnipi dhaññagahaṇatthāya dhaññassāmikānaṁ datvā dhaññameva gaṇhanti, tasmā",
  "tika-s0501t5:363_3": "‘‘natthi dhaññasamaṁdhana’’nti vuttaṁ. Sūriyādīnaṁ ābhā paccuppannatamaṁ ekadesaṁva",
  "tika-s0501t5:363_4": "vinodeti, paññā pana dasasahassilokadhātumpi ekapajjotaṁ ekobhāsaṁ kātuṁ samatthā,",
  "tika-s0501t5:363_5": "atītānāgatapaccuppannadhammakoṭṭhāsesupi paṭicchādakaṁ kilesatamampi vidhamati, tasmā",
  "tika-s0501t5:363_6": "‘‘natthi paññāsamā ābhā’’ti vuttaṁ. Samuddo bhūmiyā ca ekadeseyeva tiṭṭhati, so ca",
  "tika-s0501t5:363_7": "deve avuṭṭhe sati khayanasabhāvo bhaveyya, vuṭṭhi pana koṭisatasahassacakkavāḷesupi",
  "tika-s0501t5:363_8": "yāva ābhassarā brahmalokāpi pūrā bhavati, tasmā ‘‘vuṭṭhi ve paramāsarā’’ti vuttaṁ.",
  "tika-s0501t5:364_0": "‘‘Idameva paṭikkhittaṁ niddhāritabba’’nti vattabbattā ‘‘tīṇimāni bhikkhave’’tiādi",
  "tika-s0501t5:364_1": "vuttaṁ. Idaṁ ‘‘tīṇimānī’’tiādikaṁ suttampi paṭikkhitte duccarite vācakañāpakabhāvena",
  "tika-s0501t5:364_2": "pavattanato paṭikkhittaṁ nāma. (17)",
  "tika-s0501t5:365": "124. Nānāvidhaṁ paṭikkhittaṁ ācariyena niddhāritaṁ, amhehi ca ñātaṁ, ‘‘katamaṁ anuññātañca paṭikkhittañcā’’ti pucchitabbattā ‘‘tattha katamaṁ anuññātañcā’’tiādi vuttaṁ.",
  "tika-s0501t5:366_0": "Bhūripaññabhūripaññavanta gotama, taṁ bhūripaññaṁ gotamaṁ ahaṁ pucchāmi. Idha loke",
  "tika-s0501t5:366_1": "anekā yā janatā bhītā, sā janatā kiṁsu katamā bhave. Yo ca maggo anekāyatano iti",
  "tika-s0501t5:366_2": "pavutto, so ca maggo kiṁsu katamo bhave. Kismiṁ dhamme ṭhito jano paralokaṁ na bhāye",
  "tika-s0501t5:366_3": "na bhāyeyyāti pucchatīti yojanā.",
  "tika-s0501t5:367_0": "Devaputta yo jano sammāvācañca paṇidhāya, sammāmanañca paṇidhāya, kāyena pāpāni akubbamāno",
  "tika-s0501t5:367_1": "ca bhave, ayaṁ eko. Bahvannapānaṁ gharaṁ āvasanto ca bhave, ayaṁ eko. Saddho saddhāsampanno",
  "tika-s0501t5:367_2": "cittamudubhāvena mudu ca bhave, ayaṁ eko. Vadaññū yācakānaṁ yācanavasena vuttavacanaññū",
  "tika-s0501t5:367_3": "hutvā saṁvibhāgī ca bhave, ayaṁ eko. Iti etesu catūsu dhammesu ṭhito jano dhammesu",
  "tika-s0501t5:367_4": "ṭhito hutvā paralokaṁ na bhāye na bhāyeyyāti yojanā.",
  "tika-s0501t5:368_0": "‘‘Tasmiṁ sutte katamaṁ anuññātaṁ, katamaṁ paṭikkhittaṁ nāmā’’ti pucchitabbattā ‘‘tattha",
  "tika-s0501t5:368_1": "yaṁ āhā’’tiādi vuttaṁ. Tattha tasmiṁ ‘‘kiṁsūdhā’’tiādipañhāya vissajjane ‘‘vācaṁ",
  "tika-s0501t5:368_2": "manañcā’’tiādivacane ‘‘vācaṁ manañca paṇidhāya sammā’’ti yaṁ vacanaṁ bhagavā āha,",
  "tika-s0501t5:368_3": "idaṁ ‘‘vācaṁ…pe… sammā’’ti vacanaṁ anuññāte vacanīyādike atthe vācakañāpakabhāvena",
  "tika-s0501t5:368_4": "pavattanato anuññātaṁ nāma. ‘‘Kāyena pāpāni akubbamāno’’ti yaṁ vacanaṁ āha, idaṁ",
  "tika-s0501t5:368_5": "‘‘kāyena …pe… māno’’ti vacanaṁ pāpakubbena paṭikkhitte vuttanayena pavattanato paṭikkhittaṁ",
  "tika-s0501t5:368_6": "nāma. ‘‘Bahvanna…pe… na bhāye’’ti yaṁ vacanaṁ āha, idaṁ ‘‘bahvanna…pe… na bhāye’’ti",
  "tika-s0501t5:368_7": "vacanaṁ vuttanayena anuññātaṁ nāma. Idaṁ ‘‘vāca’’ntiādikaṁ vacanaṁ vuttanayadvayena",
  "tika-s0501t5:368_8": "anuññātañca paṭikkhittañca hoti.",
  "tika-s0501t5:369": "‘‘Sabbapāpassa akaraṇa’’ntiādiko vuttatthova. ‘‘Tasmiṁ sabbapāpassātiādike katamaṁ anuññātaṁ, katamaṁ paṭikkhitta’’nti vattabbabhāvato ‘‘tattha ya’’ntiādi vuttaṁ.",
  "tika-s0501t5:370_0": "Devānaminda, ahaṁ kāyasamācārampi duvidhena vadāmi – sevitabbaṁ anavajjaṁ kāyasamācārampi",
  "tika-s0501t5:370_1": "vadāmi, asevitabbaṁ sāvajjaṁ kāyasamācārampi ahaṁ vadāmi. Vacīsamācārādīsupi vuttanayānusārena yojanā kātabbā.",
  "tika-s0501t5:371_0": "‘‘Kiñca vaḍḍhanahāyanaṁ āgamma kāyasamācārādikaṁ sevitabbāsevitabbabhedena vutta’’nti",
  "tika-s0501t5:371_1": "vattabbabhāvato ‘‘kiñcetaṁ paṭiccā’’tiādi vuttaṁ. Akusaladhammavaḍḍhanaṁ, kusaladhammahāyanañca",
  "tika-s0501t5:371_2": "paṭicca kāyasamācārādayo na sevitabbā, kusaladhammavaḍḍhanaṁ, akusaladhammahāyanañca",
  "tika-s0501t5:371_3": "paṭicca kāyasamācārādayo sevitabbāti sallakkhetabbā. (18)",
  "tika-s0501t5:372_0": "125. Nānāvidhaṁ anuññātañca paṭikkhittañca ācariyena niddhāritaṁ, amhehi ca ñātaṁ,",
  "tika-s0501t5:372_1": "‘‘katamo suttaviseso thavo’’ti pucchitabbattā tathā pucchitvā ayaṁ suttaviseso thavo",
  "tika-s0501t5:372_2": "nāmāti viññāpetuṁ ‘‘tattha katamo thavo’’tiādi vuttaṁ. Tattha tatthāti tesu aṭṭhavīsatividhesu",
  "tika-s0501t5:372_3": "lokiyādīsu sāsanapaṭṭhānasuttesu katamo suttaviseso thavo nāmāti pucchati.",
  "tika-s0501t5:373_0": "Maggānaṁ jaṅghamaggadiṭṭhimaggādīnaṁ aṭṭhaṅgiko sammādiṭṭhimaggaṅgādiaṭṭhaṅgiko maggo",
  "tika-s0501t5:373_1": "seṭṭho uttamo. Saccānaṁ vacīsaccakhattiyādisammutisaccaparamatthasaccānaṁ caturo",
  "tika-s0501t5:373_2": "dukkhasamudayanirodhanirodhagāminipaṭipadāvasena caturo ariyasaccā padā seṭṭhā uttamā.",
  "tika-s0501t5:373_3": "Dhammānaṁ sabbasaṅkhatasappaccayadhammānaṁ virāgo asaṅkhatanibbānasaṅkhāto virāgo",
  "tika-s0501t5:373_4": "dhammo seṭṭho uttamo. Dvipadānaṁ sabbadevamanussādīnaṁ dvipadānaṁ cakkhumā pañcavidhacakkhumā",
  "tika-s0501t5:373_5": "bhagavā seṭṭho uttamoti yojanā. Ayaṁ ‘‘maggānaṭṭhaṅgiko’’tiādisuttaviseso thave atthe",
  "tika-s0501t5:373_6": "vācakañāpakabhāvena pavattanato thavo nāma.",
  "tika-s0501t5:374_0": "‘‘Ayameva suttaviseso thavo’’ti vattabbattā ‘‘tīṇimāni bhikkhave’’tiādi vuttaṁ. Apadā",
  "tika-s0501t5:374_1": "ahimacchādayo vā, dvipadā manussasakuṇapakkhijātikādayo vā, catuppadā hatthiassagomahiṁsādayo",
  "tika-s0501t5:374_2": "vā, bahuppadā satapadiādayo vā, rūpino kāmarūpasattā vā, arūpino arūpasattā vā, saññino",
  "tika-s0501t5:374_3": "sattaviññāṇaṭṭhitisattā vā, asaññino asaññasattā vā, nevasaññīnāsaññino bhavagge",
  "tika-s0501t5:374_4": "nibbattasattā vā yāvatā yattakā sattā saṁvijjanti, tesaṁ tattakānaṁ apadādīnaṁ sattānaṁ",
  "tika-s0501t5:374_5": "yadidaṁ yo ayaṁ arahaṁ sammāsambuddho tathāgato uppanno, so ayaṁ arahaṁ sammāsambuddho",
  "tika-s0501t5:374_6": "tathāgato aggaṁ aggoti akkhāyati, seṭṭhaṁ seṭṭhoti akkhāyati, pavaraṁ pavaroti akkhāyati, ayaṁ paṭhamo aggo.",
  "tika-s0501t5:375_0": "Saṅkhatānaṁ dhammānaṁ vā sappaccayasabhāvānaṁ vā, asaṅkhatānaṁ paccayehi asaṅkharitānaṁ",
  "tika-s0501t5:375_1": "paṇṇattimattabhūtānaṁ dhammānaṁ vā yāvatā yattakā paṇṇattī voharīyanti, tattakehi",
  "tika-s0501t5:375_2": "paṇṇattīhi paññapetabbānaṁ tesaṁ saṅkhatāsaṅkhatānaṁ dhammānaṁ yadidaṁ yo ayaṁ madanimmadano…pe…",
  "tika-s0501t5:375_3": "yo ayaṁ nirodho, yaṁ idaṁ nibbānamaggaphalānamālambaṇaṁ bhavati, so ayaṁ madanimmadanādiko",
  "tika-s0501t5:375_4": "dhammo aggaṁ aggoti akkhāyati…pe… akkhāyati, ayaṁ dutiyo aggo.",
  "tika-s0501t5:376_0": "Saṅghānaṁ yāvatā paṇṇatti, gaṇānaṁ yāvatā paṇṇatti, mahājanasannipātānaṁ yāvatā paṇṇatti",
  "tika-s0501t5:376_1": "voharīyanti, tattakehi paṇṇattīhi paññapetabbānaṁ tesaṁ saṅghagaṇādīnaṁ yāni imāni",
  "tika-s0501t5:376_2": "cattāri puggalāni purisayugāni, ye ime aṭṭha purisapuggalā…pe… lokassa yaṁ idaṁ puññakkhettaṁ",
  "tika-s0501t5:376_3": "saṁvijjati, so ayaṁ catupurisayugādiko tathāgatasāvakasaṅgho aggaṁ aggoti akkhāyati…pe…",
  "tika-s0501t5:376_4": "akkhāyati, ayaṁ tatiyo aggo. Imāni tīṇi tathāgatanibbānaariyasaṅgharatanāni aggāni bhavanti.",
  "tika-s0501t5:377_0": "Sabbalokuttaro apadādisabbasattalokato uttaro satthā ca, kusalapakkhato kusalaanavajjapakkhabhāvato",
  "tika-s0501t5:377_1": "uttaro dhammo ca, narasīhassa satthuno gaṇo ca iti tīṇi satthudhammagaṇaratanāni",
  "tika-s0501t5:377_2": "aggāni, tāni tīṇi satthudhammagaṇaratanāni visissare guṇavasena visissanti.",
  "tika-s0501t5:378_0": "Samaṇapadumasañcayo sare ruhamānaṁ padumaṁ sobhanaṁ iva sāsane sobhanasamaṇapadumasamūho",
  "tika-s0501t5:378_1": "gaṇo ca, dhammavaro ca, vidūnaṁ sakkato naravaradamako naravarānaṁ brahmadevamanussarājarājamahāmaccādīnaṁ",
  "tika-s0501t5:378_2": "damako anudamako cakkhumā sambuddho ca iti tīṇi gaṇadhammabuddharatanāni lokassa uttari bhavanti.",
  "tika-s0501t5:379_0": "Appaṭisamo satthā ca, nirupadāho niggataupadāho, sabbo dhammo ca ariyo gaṇavaro ca",
  "tika-s0501t5:379_1": "iti yāni tīṇi buddhadhammagaṇaratanāni aggāni, tāni tīṇi…pe… nāni khalu ekaṁsena",
  "tika-s0501t5:379_2": "visissare visissanti.",
  "tika-s0501t5:380_0": "Saccanāmo avitathasaccadesanato saccanāmo khemo sabbābhibhū sabbe manussadevādike",
  "tika-s0501t5:380_1": "anabhibhavamānopi guṇātirekavasena abhibhavamāno viya pavattanato sabbābhibhū jino",
  "tika-s0501t5:380_2": "ca, saccadhammo avitathasabhāvato saccadhammo ca, tassa saccadhammassa uttari uttamo",
  "tika-s0501t5:380_3": "añño dhammo natthi, viññūnaṁ niccaṁ pūjito pūjāraho ariyasaṅgho ca iti tīṇi lokassa",
  "tika-s0501t5:380_4": "uttari uttamāni bhavanti.",
  "tika-s0501t5:381_0": "Ekāyanapadassa vacanattho aṭṭhakathāyaṁ (netti. aṭṭha. 170) bahudhā vutto. Jātikhayantadassī",
  "tika-s0501t5:381_1": "hitānukampī bhagavā ekāyanaṁ maggaṁ pajānāti. ‘‘Yaṁ ekāyanaṁ maggaṁ pajānāti, tena",
  "tika-s0501t5:381_2": "maggena kiṁ taratī’’ti vattabbabhāvato ‘‘etena maggenā’’tiādi vuttaṁ. Yaṁ maggaṁ",
  "tika-s0501t5:381_3": "bhagavā jānāti, etena maggena pubbe atītamaddhānaṁ buddhādayo ariyā oghaṁ saṁsāroghaṁ",
  "tika-s0501t5:381_4": "tariṁsu, anāgatamaddhānaṁ tarissanti, ye cāpi buddhādayo paccuppanne uppajjanti,",
  "tika-s0501t5:381_5": "te cāpi buddhādayo paccuppanne taranti, visuddhipekkhā visuddhiṁ apekkhamānā sattā",
  "tika-s0501t5:381_6": "devamanussaseṭṭhaṁ tādisaṁ yathāvuttaguṇaṁ taṁ sammāsambuddhaṁ namassanti, iti ayaṁ",
  "tika-s0501t5:381_7": "nānāvidhasuttavisesopi thave ratanattaye, ratanattayaguṇe ca vācakañāpakabhāvena",
  "tika-s0501t5:381_8": "pavattanato thavo nāma. Iccetaṁ sāsanapaṭṭhānasuttavisesadassako saṁvaṇṇanāvisesopi",
  "tika-s0501t5:381_9": "sāsanapaṭṭhānaṁ nāmāti veditabbo.",
  "tika-s0501t5:382_0": "Amhākācariya tumhehi amhākācariyehi soḷasappabhedasaṁkilesabhāgiyādisāsanapaṭṭhānasuttañceva",
  "tika-s0501t5:382_1": "aṭṭhavīsatividhaṁ lokiyādisāsanapaṭṭhānasuttañca niddhāritaṁ, amhehi ca ñātaṁ, ‘‘tesu",
  "tika-s0501t5:382_2": "saṁkilesabhāgiyādīsu sāsanapaṭṭhānasuttavisesesu katamaṁ suttavisesaṁ katamena suttavisesena",
  "tika-s0501t5:382_3": "saṁsanditvā niddisitabba’’nti vattabbattā ‘‘tattha lokiyaṁsutta’’ntiādi āraddhaṁ.",
  "tika-s0501t5:382_4": "Aṭṭhakathāyaṁ pana – ‘‘evaṁ duvidhampi sāsanapaṭṭhānaṁ nānāsuttapadāni udāharantena",
  "tika-s0501t5:382_5": "vibhajitvā idāni saṁkilesabhāgiyādīhi saṁsanditvā dassetuṁ puna ‘lokiyaṁ sutta’ntiādi",
  "tika-s0501t5:382_6": "āraddha’’nti (netti. aṭṭha. 170) vuttaṁ.",
  "tika-s0501t5:383_0": "Tattha tatthāti tesu soḷasavidhesu saṁkilesabhāgiyādīsu sāsanapaṭṭhānasuttavisesesu",
  "tika-s0501t5:383_1": "ceva aṭṭhavīsatividhesu lokiyādīsu sāsanapaṭṭhānasuttavisesesu ca akusalapakkhe pavattaṁ",
  "tika-s0501t5:383_2": "lokiyaṁ suttaṁ saṁkilesabhāgiyasuttena samānatthabhāvena saṁsandati, kusalapakkhe",
  "tika-s0501t5:383_3": "pavattaṁ lokiyaṁ suttaṁ vāsanābhāgiyasuttena samānatthabhāvena saṁsandati, tasmā",
  "tika-s0501t5:383_4": "lokiyaṁ suttaṁ ekavidhampi saṁkilesabhāgiyena ca vāsanābhāgiyena ca dvīhi suttehi",
  "tika-s0501t5:383_5": "niddisitabbaṁ. Dassanapakkhe pavattaṁ lokuttaraṁ suttaṁ dassanabhāgiyena samānatthabhāvena",
  "tika-s0501t5:383_6": "saṁsandati, bhāvanāpakkhe pavattaṁ lokuttaraṁ suttaṁ bhāvanābhāgiyena samānatthabhāvena",
  "tika-s0501t5:383_7": "saṁsandati, asekkhapakkhe pavattaṁ lokuttaraṁ suttaṁ asekkhabhāgiyena samānatthabhāvena",
  "tika-s0501t5:383_8": "saṁsandati, tasmā lokuttarampi suttaṁ dassanabhāgiyena ca bhāvanābhāgiyena ca asekkhabhāgiyena",
  "tika-s0501t5:383_9": "ca tīhi suttehi niddisitabbaṁ. Vuttanayānusārena sesesupi saṁsandanayojanā kātabbā.",
  "tika-s0501t5:384_0": "Amhākācariya tumhehi amhākācariyehi nayadassanavasena suttavisesasaṁsandanaṁ dassitaṁ,",
  "tika-s0501t5:384_1": "amhehi ca ñātaṁ, ‘‘kimatthāya saṁkilesabhāgiyādibhedena vibhajitvā bhagavatā vutta’’nti",
  "tika-s0501t5:384_2": "vattabbattā ‘‘vāsanābhāgiyaṁ suttaṁ saṁkilesabhāgiyassa suttassa nigghātāyā’’tiādi",
  "tika-s0501t5:384_3": "vuttaṁ. Ettha ca suttavasena suttatthā gahitā.",
  "tika-s0501t5:385_0": "‘‘Yaṁ sattādhiṭṭhānaṁ ācariyena niddhāritaṁ, taṁ sattādhiṭṭhānaṁ kittakehi suttehi",
  "tika-s0501t5:385_1": "vibhajitvā niddisitabba’’nti vattabbattā ‘‘lokuttaraṁ suttaṁ sattādhiṭṭhānaṁ chabbisatiyā",
  "tika-s0501t5:385_2": "puggalehi niddisitabba’’nti vuttaṁ. ‘‘Te chabbīsati puggalā katihi suttehi samanvesitabbā’’ti",
  "tika-s0501t5:385_3": "vattabbattā ‘‘te tīhī’’tiādi vuttaṁ. Dassanabhāgiyena sattādhiṭṭhānena, bhāvanābhāgiyena",
  "tika-s0501t5:385_4": "sattādhiṭṭhānena, asekkhabhāgiyena sattādhiṭṭhānena cāti tīhi suttehi te chabbīsati",
  "tika-s0501t5:385_5": "puggalā samanvesitabbā.",
  "tika-s0501t5:386_0": "‘‘Katamehi katamehi katamaṁ katamaṁ suttaṁ niddisitabba’’nti vattabbattā ‘‘tattha",
  "tika-s0501t5:386_1": "dassanabhāgiya’’ntiādi vuttaṁ. Tattha tatthāti tesu tīsu dassanabhāgiyādīsu suttesu.",
  "tika-s0501t5:386_2": "Tatthāti vā tesu chabbīsatiyā puggalesu. Sattādhiṭṭhānekadesaṁ dassanabhāgiyaṁ suttaṁ",
  "tika-s0501t5:386_3": "ekabījinā puggalena ca niddisitabbaṁ…pe… dhammānusārinā puggalena ca niddisitabbaṁ,",
  "tika-s0501t5:386_4": "iti imehi pañcahi puggalehi sattādhiṭṭhānekadesaṁ dassanabhāgiyaṁ suttaṁ niddisitabbaṁ.",
  "tika-s0501t5:386_5": "Ettha ca dassanaggahaṇena sotāpattiphalaṭṭhāpi gahitā, tasmā ekabījikolaṁkolasattakkhattuparamā phalaṭṭhāpi gahitā.",
  "tika-s0501t5:387_0": "Saddhānusārī pana yo vipassanākkhaṇe saddhaṁ dhuraṁ katvā sotāpattimaggaṁ nibbatteti,",
  "tika-s0501t5:387_1": "so puggalo nibbattetabbasotāpattimaggakkhaṇe saddhānusārī nāma, saddhāya samāpattiṁ",
  "tika-s0501t5:387_2": "anussarati, iti saddhāya samāpattiyā anussaraṇato sotāpattimaggaṭṭho puggalo saddhānusārī",
  "tika-s0501t5:387_3": "nāma. So puggalo sotāpattiphalakkhaṇe saddhāya vimuttattā saddhāvimutto hutvā ekabījikolaṁkolasattakkhattuparamo",
  "tika-s0501t5:387_4": "bhavati. Yo pana puggalo vipassanākkhaṇe paññaṁ dhuraṁ katvā sotāpattimaggaṁ nibbatteti,",
  "tika-s0501t5:387_5": "so puggalo nibbattetabbasotāpattimaggakkhaṇe dhammānusārī nāma, dhammena paññāya",
  "tika-s0501t5:387_6": "samāpattiṁ anussarati, iti dhammena paññāya samāpattiyā anussaraṇato dhammānusārī",
  "tika-s0501t5:387_7": "nāma. So puggalo phalakkhaṇe diṭṭhiyā paññāya nirodhaṁ pattattā diṭṭhipatto hutvā",
  "tika-s0501t5:387_8": "ekabīji…pe… paramo bhavati. Dhammoti cettha paññā gahitā. Iti pabhedato dve maggaṭṭhā,",
  "tika-s0501t5:387_9": "cha phalaṭṭhāti aṭṭhahi ariyapuggalehi, sampiṇḍite pana pañcahi ariyapuggalehi sattādhiṭṭhānekadesaṁ",
  "tika-s0501t5:387_10": "dassanabhāgiyaṁ suttaṁ niddisitabbaṁ.",
  "tika-s0501t5:388_0": "Imesaṁ ekabījiādīnaṁ puggalānaṁ sattādhiṭṭhānekadesatthattā ceva dassanabhāgiyatthattā",
  "tika-s0501t5:388_1": "ca sattādhiṭṭhānekadesaṁ dassanabhāgiyaṁ suttaṁ ettakehi puggalehi niddisitabbanti",
  "tika-s0501t5:388_2": "niyametvā ācariyena vibhattaṁ, amhehi ca ñātaṁ, ‘‘sattādhiṭṭhānekadesaṁ dassanabhāgiyaṁ",
  "tika-s0501t5:388_3": "suttaṁ kittakehi puggalehi niddisitabba’’nti pucchitabbattā –",
  "tika-s0501t5:389_0": "‘‘Bhāvanābhāgiyaṁ suttaṁ dvādasahi puggalehi niddisitabbaṁ sakadāgāmiphalasacchikiriyāya",
  "tika-s0501t5:389_1": "paṭipannena, sakadāgāminā, anāgāmiphalasacchikiriyāya paṭipannena, anāgāminā, antarāparinibbāyinā,",
  "tika-s0501t5:389_2": "upahaccaparinibbāyinā, asaṅkhāraparinibbāyinā, sasaṅkhāraparinibbāyinā , uddhaṁsotena",
  "tika-s0501t5:389_3": "akaniṭṭhagāminā, saddhāvimuttena, diṭṭhippattena, kāyasakkhinā cāti bhāvanābhāgiyaṁ",
  "tika-s0501t5:389_4": "suttaṁ imehi dvādasahi puggalehi niddisitabba’’nti –",
  "tika-s0501t5:390_0": "Vuttaṁ. Tatthāpi sattādhiṭṭhānekadesaṁ bhāvanābhāgiyaṁ suttanti gahetabbaṁ. Sakadā…pe…",
  "tika-s0501t5:390_1": "pannena sakadāgāmimaggaṭṭhena puggalena, sakadāgāminā sakadāgāmiphalaṭṭhena, anāgāmi…pe…",
  "tika-s0501t5:390_2": "pannena anāgāmimaggaṭṭhena, anāgāminā anāgāmiphalaṭṭhena, avihādīsu pañcasu suddhāvāsesu",
  "tika-s0501t5:390_3": "āyuvemajjhaṁ anatikkamitvā arahattaṁ patvā parinibbāyanasabhāvena antarāparinibbāyīnāmakena",
  "tika-s0501t5:390_4": "anāgāminā, āyuvemajjhaṁ atikkamitvā arahattaṁ patvā parinibbāyanasabhāvena upahaccaparinibbāyīnāmakena",
  "tika-s0501t5:390_5": "anāgāminā, asaṅkhārena appayogena arahattaṁ patvā parinibbāyanasabhāvena asaṅkhāraparinibbāyīnāmakena",
  "tika-s0501t5:390_6": "anāgāminā, sasaṅkhārena sappayogena arahattaṁ patvā parinibbāyanasabhāvena sasaṅkhāraparinibbāyīnāmakena",
  "tika-s0501t5:390_7": "anāgāminā, avihādīhi uddhaṁ atappādīsu upapattisotena arahattaṁ patvā parinibbāyanasabhāvena",
  "tika-s0501t5:390_8": "uddhaṁsotanāmakena anāgāminā, akaniṭṭhaṁ gantvā arahattaṁ patvā parinibbāyanasabhāvena",
  "tika-s0501t5:390_9": "akaniṭṭhagāmīnāmakena anāgāminā, saddhāya vimuttattā saddhāvimuttanāmakena anāgāminā,",
  "tika-s0501t5:390_10": "diṭṭhiyā paññāya nirodhaṁ pattattā diṭṭhippattanāmakena anāgāminā cāti imehi ekādasahi",
  "tika-s0501t5:390_11": "ajhānalābhīpuggalehi ca, kāyena nāmakāye phuṭṭhānaṁ arūpajhānānaṁ anantaraṁ nibbānaṁ",
  "tika-s0501t5:390_12": "sacchikaroti, iti sacchikaraṇato kāyasakkhīnāmakena jhānalābhinā cāti dvādasahi puggalehi niddisitabbaṁ.",
  "tika-s0501t5:391_0": "Imesaṁ vuttappakārānaṁ puggalānaṁ sattādhiṭṭhānekadesatthattā ceva bhāvanābhāgiyatthattā",
  "tika-s0501t5:391_1": "ca sattādhiṭṭhānekadesaṁ bhāvanābhāgiyaṁ suttaṁ ettakehi puggalehi niddisitabbanti",
  "tika-s0501t5:391_2": "niyametvā ācariyena vibhattaṁ, amhehi ca ñātaṁ, ‘‘kittakehi puggalehi sattādhiṭṭhānekadesaṁ",
  "tika-s0501t5:391_3": "asekkhabhāgiyaṁ suttaṁ niddisitabba’’nti vattabbattā –",
  "tika-s0501t5:392_0": "‘‘Asekkhabhāgiyaṁ suttaṁ navahi puggalehi niddisitabbaṁ saddhāvimuttena, paññāvimuttena,",
  "tika-s0501t5:392_1": "suññatavimuttena, animittavimuttena, appaṇihitavimuttena, ubhatobhāgavimuttena, samasīsinā,",
  "tika-s0501t5:392_2": "paccekabuddhehi, sammāsambuddhehi cāti asekkhabhāgiyaṁ suttaṁ imehi navahi puggalehi niddisitabba’’nti –",
  "tika-s0501t5:393_0": "Vuttaṁ . Tattha sattādhiṭṭhānekadesaṁ asekkhabhāgiyaṁ suttaṁ niddisitabbanti yojetabbaṁ.",
  "tika-s0501t5:393_1": "Saddhāya kilesehi vimuttattā arahattaphalakkhaṇe saddhāvimutto arahā, tena saddhāvimuttena.",
  "tika-s0501t5:393_2": "Paññāya vimuttattā arahattaphalakkhaṇe paññāvimutto arahā, tena paññāvimuttena. Suññatavipassanāsaṅkhātena",
  "tika-s0501t5:393_3": "anattānupassanena vimuttattā suññatavimutto arahā, tena suññatavimuttena. Animittānupassanāsaṅkhātena",
  "tika-s0501t5:393_4": "aniccānupassanena vimuttattā animittavimutto arahā, tena animittavimuttena. Appaṇihitānupassanāsaṅkhātena",
  "tika-s0501t5:393_5": "dukkhānupassanena vimuttattā appaṇihitavimutto arahā, tena appaṇihitavimuttena. Ubhato",
  "tika-s0501t5:393_6": "rūpakāyanāmakāyato ubhatobhāgato vimuttattā ubhatobhāgavimutto arahā, tena ubhatobhāgavimuttena.",
  "tika-s0501t5:393_7": "Purimā pañca puggalā ajhānalābhino gahitā, ubhatobhāgavimutto pana jhānalābhīgahito.",
  "tika-s0501t5:394_0": "Samasīsī nāma iriyāpathasamasīsī, rogasamasīsī, jīvitasamasīsīti tividhā honti. Imesu",
  "tika-s0501t5:394_1": "tīsu samasīsīsu yo arahā catūsu iriyāpathesu ekekasmiṁ iriyāpathe arahattaṁ patvā",
  "tika-s0501t5:394_2": "aññaṁ iriyāpathaṁ asaṅkamitvā tasmiṁ tasmiṁ iriyāpatheyeva parinibbāyati, ayaṁ arahā",
  "tika-s0501t5:394_3": "iriyāpathasamasīsī nāma. Yo arahā yasmiṁ roge uppanne arahattaṁ patvā tato rogato",
  "tika-s0501t5:394_4": "anuṭṭhahitvā tasmiṁ rogeyeva parinibbāyati, ayaṁ arahā rogasamasīsī nāma. Yo arahā",
  "tika-s0501t5:394_5": "paccavekkhaṇavīthiyānantaraṁ bhavaṅgaṁ otaritvā tato maraṇāsannajavanavīthiyānantarameva",
  "tika-s0501t5:394_6": "parinibbāyati, ayaṁ arahā vārasamatāya jīvitasamasīsī nāma. Vārasamatāti ca paccavekkhaṇavīthi",
  "tika-s0501t5:394_7": "maggavithyānuvattakattā paccavekkhaṇavīthianantaraṁ pavattamānāyapi maraṇāsannavīthi",
  "tika-s0501t5:394_8": "maggavīthianantaraṁ pavattāti vattabbārahā, tasmā vīthianantaratā vārasamatā nāma.",
  "tika-s0501t5:394_9": "Tāya vārasamatāya ca jīvitasamasīsī vutto.",
  "tika-s0501t5:395_0": "Saha paṭisambhidāhi arahattaṁ pāpuṇīti etthapi paccavekkhaṇavīthiyānantaraṁ bhavaṅgaṁ",
  "tika-s0501t5:395_1": "otaritvā bhavaṅgato vuṭṭhāya pavattavīthiyā paṭisambhidāñāṇāni pavattanti. Vuttanayena",
  "tika-s0501t5:395_2": "vīthianantaratāya vārasamatāya ‘‘saha paṭisambhidāhī’’ti vuttaṁ. Bhagavato sabbaññutaññāṇampi",
  "tika-s0501t5:395_3": "paccavekkhaṇavīthiyānantaraṁ bhavaṅgaṁ otaritvā bhavaṅgato vuṭṭhāya pavattavīthiyā",
  "tika-s0501t5:395_4": "paṭhamaṁ pavattatīti veditabbaṁ. Iminā jīvitasamasīsinā, sabbehi paccekabuddhehi,",
  "tika-s0501t5:395_5": "sabbehi sammāsambuddhehi cāti imehi navahi puggalehi sattādhiṭṭhānekadesaṁ asekkhabhāgiyaṁ",
  "tika-s0501t5:395_6": "suttaṁ niddisitabbaṁ.",
  "tika-s0501t5:396_0": "Imesaṁ puggalānaṁ sattādhiṭṭhānekadesatthattā ceva asekkhabhāgiyatthattā ca evaṁ",
  "tika-s0501t5:396_1": "iminā ‘‘lokuttaraṁ suttaṁ sattādhiṭṭhāna’’ntiādinā pakārena vuttehi imehi chabbīsatiyā",
  "tika-s0501t5:396_2": "puggalehi ariyehi dassanabhāgiyavāsanābhāgiyaasekkhabhāgiyasuttānaṁ vasena lokuttaraṁ",
  "tika-s0501t5:396_3": "suttaṁ sattādhiṭṭhānekadesaṁ suttaṁ niddisitabbaṁ.",
  "tika-s0501t5:397_0": "Imesaṁ chabbīsatiyā puggalānaṁ sakalalokuttarasuttatthattā ceva sattādhiṭṭhānekadesasuttatthattā",
  "tika-s0501t5:397_1": "ca lokuttaraṁ sattādhiṭṭhānekadesaṁ suttaṁ. Ettakehi puggalehi niddisitabbanti ācariyena",
  "tika-s0501t5:397_2": "niyametvā vibhattaṁ, amhehi ca ñātaṁ, ‘‘lokiyaṁ sattādhiṭṭhānekadesaṁ suttaṁ kittakehi",
  "tika-s0501t5:397_3": "puggalehi niddisitabba’’nti vattabbattā ‘‘lokiyaṁ suttaṁ sattādhiṭṭhānaṁ ekūnavīsatiyā",
  "tika-s0501t5:397_4": "puggalehi niddisitabba’’ntiādi vuttaṁ. ‘‘Te ekūnavīsati lokiyā puggalā katamehi dhammehi",
  "tika-s0501t5:397_5": "niddiṭṭhā samanvesitabbā’’ti vattabbattā ‘‘te caritehī’’tiādi vuttaṁ. Te ekūnavīsati",
  "tika-s0501t5:397_6": "lokiyā puggalā caritehi caritavisesehi niddiṭṭhā samanvesitabbāti. ‘‘Kathaṁ caritehi",
  "tika-s0501t5:397_7": "niddiṭṭhā’’ti vattabbattā ‘‘keci rāgacaritā’’tiādi vuttaṁ. Rāgacaritadosacaritādīhi",
  "tika-s0501t5:397_8": "caritehi ekūnavīsati lokiyapuggalā rāgacaritā, keci dosacaritā…pe… mohacarito cāti",
  "tika-s0501t5:397_9": "niddiṭṭhā. Iti niddiṭṭhehi imehi ekūnavīsatiyā puggalehi lokiyasattādhiṭṭhānekadesaṁ",
  "tika-s0501t5:397_10": "suttaṁ niddisitabbaṁ. ‘‘Lokiya’’nti sāmaññavasena vuttampi ‘‘saṁkilesabhāgiyaṁ lokiya’’nti",
  "tika-s0501t5:397_11": "visesato viññātabbaṁ.",
  "tika-s0501t5:398_0": "Lokiyaṁ sattādhiṭṭhānekadesaṁ suttaṁ ettakehi puggalehi niddisitabbanti ācariyena",
  "tika-s0501t5:398_1": "niyametvā vibhattaṁ, amhehi ca ñātaṁ, ‘‘vāsanābhāgiyaṁ sattādhiṭṭhānekadesaṁ suttaṁ",
  "tika-s0501t5:398_2": "katamehi puggalehi niddisitabba’’nti vattabbattā ‘‘vāsanābhāgiya’’ntiādi vuttaṁ.",
  "tika-s0501t5:398_3": "Vāsanābhāgiyaṁ sattādhiṭṭhānekadesaṁ suttaṁ sīlavantehi puggalehi, dhammehi ca niddisitabbanti",
  "tika-s0501t5:398_4": "yojetabbaṁ. ‘‘Kittakā sīlavantapuggalā’’ti vattabbattā ‘‘te sīlavanto pañca puggalā’’ti",
  "tika-s0501t5:398_5": "vuttaṁ. ‘‘Kittakā dhammā’’ti vattabbattā ‘‘pakatisīla’’ntiādi vuttaṁ. Idaṁ vuttaṁ",
  "tika-s0501t5:398_6": "hoti – pakatisīlavanto ca samādānasīlavanto ca cittappasādavanto ca samathavanto",
  "tika-s0501t5:398_7": "ca vipassanāvanto cāti pañca puggalā, pakatisīladhammo ca samādānasīladhammo ca cittappasādadhammo",
  "tika-s0501t5:398_8": "ca samathadhammo ca vipassanādhammo cāti pañca dhammāti imehi pañcahi puggalehi,",
  "tika-s0501t5:398_9": "imehi pañcahi dhammehi vāsanābhāgiyaṁ sattādhiṭṭhānekadesadhammādhiṭṭhānekadesaṁ",
  "tika-s0501t5:398_10": "suttaṁ yathākkamaṁ niddisitabbanti.",
  "tika-s0501t5:399_0": "Lokuttaraṁ sattādhiṭṭhānaṁ suttaṁ dassanabhāgiyavāsanābhāgiyaasekkhabhāgiyasuttehi",
  "tika-s0501t5:399_1": "niddisitabbanti ācariyena niyametvā vibhattaṁ, amhehi ca ñātaṁ, ‘‘lokuttaraṁ dhammādhiṭṭhānaṁ",
  "tika-s0501t5:399_2": "suttaṁ kittakehi suttehi niddisitabba’’nti vattabbattā ‘‘lokuttaraṁ suttaṁ dhammādhiṭṭhānaṁ…pe…",
  "tika-s0501t5:399_3": "asekkhabhāgiyenā’’ti vuttaṁ.",
  "tika-s0501t5:400_0": "‘‘Lokiyañca lokuttarañca sattādhiṭṭhānañca dhammādhiṭṭhānañca kittakehi niddisitabba’’nti",
  "tika-s0501t5:400_1": "vattabbattā ‘‘lokiyañca…pe… ubhayena niddisitabba’’nti vuttaṁ. Ubhayenāti lokiyalokuttarena,",
  "tika-s0501t5:400_2": "sattādhiṭṭhānadhammādhiṭṭhānena samānatthabhāvena niddisitabbanti.",
  "tika-s0501t5:401": "‘‘Ñāṇaṁ kittakehi niddisitabba’’nti vattabbattā ‘‘ñāṇaṁ paññāyā’’tiādi vuttaṁ. Yasmiṁ yasmiṁ sutte ñāṇaṁ āgataṁ, tasmiṁ tasmiṁ sutte ñāṇaṁ ñāṇapariyāyena paññādinā niddisitabbanti.",
  "tika-s0501t5:402_0": "‘‘Ñeyyaṁ kittakena niddisitabba’’nti vattabbattā ‘‘ñeyyaṁ atītānāgatapaccuppannehī’’tiādi",
  "tika-s0501t5:402_1": "vuttaṁ. Yasmiṁ yasmiṁ sutte ñeyyaṁ āgataṁ, tasmiṁ tasmiṁ sutte ñeyyaṁ ñeyyapariyāyena niddisitabbanti.",
  "tika-s0501t5:403_0": "‘‘Ñāṇañca ñeyyañca kittakena niddisitabba’’nti vattabbattā ‘‘ñāṇañca ñeyyañca tadubhayenā’’tiādi",
  "tika-s0501t5:403_1": "vuttaṁ. Yasmiṁ yasmiṁ sutte ñāṇañeyyā āgatā, tasmiṁ tasmiṁ sutte ñāṇañeyyā ñāṇañeyyapariyāyena niddisitabbanti.",
  "tika-s0501t5:404_0": "Dassanasutte yathā niddiṭṭhaṁ, tathā upadhārayitvā labbhamānato niddisitabbaṁ. Bhāvanāsutte",
  "tika-s0501t5:404_1": "yathā niddiṭṭhaṁ, tathā upadhārayitvā labbhamānato niddisitabbaṁ. Tadubhayaṁ dassanañca",
  "tika-s0501t5:404_2": "bhāvanā ca sutte yathā niddiṭṭhaṁ, tathā upadhārayitvā labbhamānato niddisitabbaṁ.",
  "tika-s0501t5:405_0": "‘‘Sakavacanaṁparavacana’’ntiādīsupi evameva visuṁ visuṁ ca ekato ca sutte yathā niddiṭṭhaṁ,",
  "tika-s0501t5:405_1": "tathā upadhārayitvā labbhamānato niddisitabbanti yojanā kātabbā. ‘‘Ettakameva niddisitabba’’nti",
  "tika-s0501t5:405_2": "vattabbattā ‘‘yaṁ vā panā’’tiādi vuttaṁ.",
  "tika-s0501t5:406_0": "‘‘Vipākassa hetu kammamevā’’ti vattabbattā ‘‘duvidho hetū’’tiādi vuttaṁ. Kilesā saṁkilesabhāgiyasuttena",
  "tika-s0501t5:406_1": "samānatthabhāvena niddisitabbā. Taṇhāsaṅkhāto samudayo vā kilesasaṅkhāto samudayo",
  "tika-s0501t5:406_2": "vā akusalasaṅkhāto samudayo vā saṁkilesabhāgiyena suttena samānatthabhāvena niddisitabbo.",
  "tika-s0501t5:406_3": "Lokiyakusalahetusaṅkhāto samudayo vā lokiyakusalasaṅkhāto samudayo vā vāsanābhāgiyena",
  "tika-s0501t5:406_4": "suttena samānatthabhāvena niddisitabbo.",
  "tika-s0501t5:407_0": "Kammañca vipāko ca yathārahaṁ labbhamānasuttena niddisitabboti sāmaññavasena vibhatto,",
  "tika-s0501t5:407_1": "‘‘kusalaṁ katamena niddisitabba’’nti vattabbattā ‘‘tattha kusala’’ntiādi vuttaṁ.",
  "tika-s0501t5:407_2": "Tatthāti tesu aṭṭhavīsatiyā sāsanapaṭṭhānasuttesu kusalaṁ catūhi suttehi samānatthabhāvena",
  "tika-s0501t5:407_3": "niddisitabbaṁ. ‘‘Katamehi catūhī’’ti vattabbattā ‘‘vāsanābhāgiyenā’’tiādi vuttaṁ.",
  "tika-s0501t5:407_4": "Lokiyakusalaṁ vāsanābhāgiyena niddisitabbaṁ samānatthattā, lokuttarakusalaṁ dassanabhāgiyena,",
  "tika-s0501t5:407_5": "vāsanābhāgiyena, asekkhabhāgiyena ca yathārahaṁ samānatthabhāvena niddisitabbaṁ.",
  "tika-s0501t5:407_6": "Kusalaṁ ettakehi niddisitabbanti niyametvā vibhattaṁ, ‘‘akusalaṁ katamena niddisitabba’’nti",
  "tika-s0501t5:407_7": "vattabbattā ‘‘akusala’’ntiādi vuttaṁ. ‘‘Kusalañca akusalañca katamena niddisitabba’’nti",
  "tika-s0501t5:407_8": "vattabbattā ‘‘kusalañca akusalañca tadubhayena niddisitabba’’nti vuttaṁ. Yasmiṁ yasmiṁ",
  "tika-s0501t5:407_9": "sutte tadubhayaṁ āgataṁ, tasmiṁ tasmiṁ sutte āgatena tadubhayena niddisitabbaṁ.",
  "tika-s0501t5:408_0": "‘‘Anuññātaṁ katamena niddisitabba’’nti vattabbattā ‘‘anuññāta’’ntiādi vuttaṁ. Anuññātaṁ",
  "tika-s0501t5:408_1": "bhagavato anuññātāya samānatāya niddisitabbaṁ. ‘‘Katividhaṁ anuññāta’’nti vattabbattā",
  "tika-s0501t5:408_2": "‘‘taṁ pañcavidha’’ntiādi vuttaṁ. Yaṁ anuññātaṁ yāsu yāsu bhūmīsu dissati, taṁ anuññātaṁ",
  "tika-s0501t5:408_3": "tāsu tāsu bhūmīsu āgatena samānena kappiyānulomena niddisitabbaṁ.",
  "tika-s0501t5:409_0": "Anuññātaṁ iminā niddisitabbanti ācariyena niyametvā vibhattaṁ, ‘‘paṭikkhittaṁ katamena",
  "tika-s0501t5:409_1": "niddisitabba’’nti vattabbattā ‘‘paṭikkhittaṁ bhagavatā’’tiādi vuttaṁ. Bhagavatā paṭikkhittaṁ",
  "tika-s0501t5:409_2": "bhagavatā paṭikkhittakāraṇena sutte āgatena vatthunā kāraṇaphalabhāvena niddisitabbaṁ.",
  "tika-s0501t5:409_3": "Yaṁ paṭikkhittaṁ yāsu yāsu bhūmīsu dissati, taṁ pana paṭikkhittaṁ tāsu tāsu bhūmīsu",
  "tika-s0501t5:409_4": "āgatena pākaṭena akappiyānulomena niddisitabbaṁ.",
  "tika-s0501t5:410_0": "‘‘Anuññātañca paṭikkhittañca katamena niddisitabba’’nti vattabbattā ‘‘anuññātañca",
  "tika-s0501t5:410_1": "paṭikkhittañca tadubhayena niddisitabba’’nti vuttaṁ. Yasmiṁ yasmiṁ sutte anuññātañca",
  "tika-s0501t5:410_2": "paṭikkhittañca āgataṁ, tasmiṁ tasmiṁ sutte āgatena tadubhayena niddisitabbaṁ.",
  "tika-s0501t5:411_0": "‘‘Thavo katamena niddisitabbo’’ti vattabbattā ‘‘thavo pasaṁsāyā’’tiādi vuttaṁ. Yasmiṁ",
  "tika-s0501t5:411_1": "yasmiṁ sutte yā yā pasaṁsā āgatā, tasmiṁ tasmiṁ sutte āgatāya tāya tāya pasaṁsāya",
  "tika-s0501t5:411_2": "thavo niddisitabbo. ‘‘Yo thavo pasaṁsāya niddisitabbo, so thavo katividhena niddisitabbo’’ti",
  "tika-s0501t5:411_3": "vattabbattā ‘‘so pañcavidhenā’’tiādi vuttaṁ. Bhagavato thavo ca dhammassa thavo ca",
  "tika-s0501t5:411_4": "ariyasaṅghassa thavo ca ariyadhammānaṁ sikkhāya thavo ca lokiyaguṇasampattiyā thavo",
  "tika-s0501t5:411_5": "cāti pañcavidhena veditabbo. Iti evaṁ vuttappakārena pañcavidhena thavo niddisitabbo.",
  "tika-s0501t5:412_0": "Amhākācariya amhākācariyena aṭṭhārasa mūlapadā sāsanapaṭṭhāne daṭṭhabbāti vuttā,",
  "tika-s0501t5:412_1": "‘‘katamāni tāni aṭṭhārasa mūlapadānī’’ti pucchitabbattā ‘‘indriyabhūmī’’tiādi vuttaṁ.",
  "tika-s0501t5:412_2": "Sāsanapaṭṭhāne indriyabhūmi saddhindriyādiindriyabhūmi yehi navahi padehi niddisitabbā,",
  "tika-s0501t5:412_3": "sāsanapaṭṭhāne kilesabhūmi yehi navahi padehi niddisitabbā, evaṁ iminā pakārena etāni",
  "tika-s0501t5:412_4": "mūlapadāni nava padāni kusalapadāni, nava padāni akusalapadānīti aṭṭhārasa mūlapadāni",
  "tika-s0501t5:412_5": "honti. Sāsanapaṭṭhāne daṭṭhabbā, ‘‘kena kāraṇena aṭṭhārasa mūlapadā sāsanapaṭṭhāne",
  "tika-s0501t5:412_6": "daṭṭhabbāti viññāyatī’’ti vattabbattā ‘‘tathā hī’’tiādi vuttaṁ. Tathā hīti tato eva",
  "tika-s0501t5:412_7": "aṭṭhārasamūlapadānaṁ sāsanapaṭṭhāne daṭṭhabbattā ‘‘aṭṭhārasa mūlapadā kuhiṁ daṭṭhabbā?",
  "tika-s0501t5:412_8": "Sāsanapaṭṭhāne’’ti yaṁ vacanaṁ vuttaṁ, tena vacanena viññāyatīti. ‘‘Kena mūlapadānaṁ",
  "tika-s0501t5:412_9": "navakusalapadanavaakusalapadabhāvena aṭṭhārasabhāvo viññāyatī’’ti vattabbattā ‘‘tenāhā’’tiādi",
  "tika-s0501t5:412_10": "vuttaṁ. Tena mūlapadānaṁ navakusalapadanavaakusalapadabhāvato āyasmā mahākaccāno –",
  "tika-s0501t5:413": "‘‘Navahi ca padehi kusalā, navahi ca yujjanti akusalapakkhā;",
  "tika-s0501t5:414": "Ete kho mūlapadā, bhavanti aṭṭhārasa padānī’’ti. –",
  "tika-s0501t5:415": "Yaṁ vacanaṁ āha, tena ‘‘navahi…pe… padānī’’ti vacanena mūlapadānaṁ navakusalapadanavaakusalapadabhāvena aṭṭhārasabhāvo viññāyatīti.",
  "tika-s0501t5:416_0": "‘‘Yaṁ yaṁ saṁkilesabhāgiyādisoḷasavidhaṁ sāsanapaṭṭhānañceva yaṁ yaṁ lokiyādiaṭṭhavīsatividhaṁ",
  "tika-s0501t5:416_1": "sāsanapaṭṭhānañca ācariyena niddhāritaṁ, ettakameva paripuṇṇaṁ, aññaṁ sāsanapaṭṭhānaṁ",
  "tika-s0501t5:416_2": "niddhāretvā yuttaṁ yujjitabbaṁ natthī’’ti vattabbattā ‘‘niyuttaṁ sāsanapaṭṭhāna’’nti",
  "tika-s0501t5:416_3": "vuttaṁ. Yathāniddhāritasāsanapaṭṭhānato yaṁ yaṁ aññaṁ sāsanapaṭṭhānaṁ niddhāritaṁ",
  "tika-s0501t5:416_4": "atthi, taṁ taṁ aññaṁ sāsanapaṭṭhānaṁ niyuttaṁ yathārahaṁ niddhāretvā yuttaṁ yujjitabbanti attho gahetabboti.",
  "tika-s0501t5:417_0": "‘‘Yaṁ loko pūjayate…pe… niyuttaṁ sāsanapaṭṭhānanti yattako vacanakkamo bhāsito, ettakena",
  "tika-s0501t5:417_1": "vacanakkamena kiṁ netti samattā, udāhu asamattā’’ti vattabbattā ‘‘ettāvatā’’tiādi",
  "tika-s0501t5:417_2": "vuttaṁ. Āyasmatā mahākaccānena yā netti bhāsitā, bhagavatā sā netti anumoditā, mūlasaṅgītiyaṁ",
  "tika-s0501t5:417_3": "saṅgāyantehi therāsabhehi yā netti saṅgītā, sā netti ‘‘yaṁ loko pūjayate…pe… niyuttaṁ",
  "tika-s0501t5:417_4": "sāsanapaṭṭhāna’’nti ettāvatā vacanakkamena samattā paripuṇṇāva hoti.",
  "tika-s0501t5:418_0": "Iti samattāya āyasmatā mahākaccānena bhāsitāya bhagavatā anumoditāya mūlasaṅgītiyaṁ",
  "tika-s0501t5:418_1": "saṅgāyantehi therāsabhehi saṅgītāya nettiyā atthavaṇṇanā saddhammapālanāmena mahādhammarājagurunā",
  "tika-s0501t5:418_2": "mahātherena racitā jinaputtānaṁ hitakarā nettivibhāvanā chabbīsādhikanavasate sakkarāje",
  "tika-s0501t5:418_3": "sāvaṇamāse sukkapakkhe navamadivase sūriyuggamanasamaye samattā.",
  "tika-s0501t5:419": "Iti sāsanapaṭṭhāne sattibalānurūpā racitā vibhāvanā",
  "tika-s0501t5:420": "Niṭṭhitā.",
  "tika-s0501t5:421": "Nigamanakathā",
  "tika-s0501t5:422": "Sabbasattuttamo nātho, loke uppajji nāyako;",
  "tika-s0501t5:423": "Sambuddho gotamo jino, anekaguṇalaṅkato.",
  "tika-s0501t5:424": "Sāsanaṁ tassa seṭṭhassa, aṭṭhavassasatādhikaṁ;",
  "tika-s0501t5:425": "Dvisahassaṁ yadā pattaṁ, nimmalaṁ vaḍḍhanaṁ subhaṁ.",
  "tika-s0501t5:426": "Tadā bhūmissaro mahādhammarājā mahiddhiko;",
  "tika-s0501t5:427": "Āṇācakkena sāreti, rājā noanuvattake.",
  "tika-s0501t5:428": "Laddhā setagaje vare, loke vimhayajānake;",
  "tika-s0501t5:429": "Appamatto mahāvīro, puññaṁ katvābhimodati.",
  "tika-s0501t5:430": "Tasmiṁ vasseva sāvaṇe, māse navamadivase;",
  "tika-s0501t5:431": "Sūriyuggamane kāle, nibbattāyaṁ vibhāvanā.",
  "tika-s0501t5:432": "Yattakaṁ sāsanaṁ ṭhitaṁ, tattakaṁ racitaṁ mayā;",
  "tika-s0501t5:433": "Ṭhātu nettivibhāvanā, jinaputtahitāvahā.",
  "tika-s0501t5:434": "Iti taṁ racayantena, puññaṁ adhigataṁ mayā;",
  "tika-s0501t5:435": "Hontu tassānubhāvena, sabbe vimuttibhāgino.",
  "tika-s0501t5:436": "Rājadevī puttanattā, panattā ca sajātikā;",
  "tika-s0501t5:437": "Sabbe rajjasukhe ṭhatvā, carantu caritaṁ sukhī.",
  "tika-s0501t5:438": "Devo kāle suvassatu, sabbo raṭṭhajano sukhī;",
  "tika-s0501t5:439": "Aññamaññaṁ ahiṁsanto, piyo hotu hitāvahoti.",
  "tika-s0501t5:440": "Nettivibhāvinī niṭṭhitā."
}