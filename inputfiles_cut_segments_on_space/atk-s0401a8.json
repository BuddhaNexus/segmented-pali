{
  "atk-s0401a8:0": "8. Kalyāṇamittatādivaggavaṇṇanā",
  "atk-s0401a8:1": "71. Aṭṭhamassa paṭhame kalyāṇamittatāti kalyāṇā mittā assāti kalyāṇamitto, tassa bhāvo kalyāṇamittatā. Sesaṁ vuttapaṭipakkhanayena veditabbaṁ.",
  "atk-s0401a8:2_0": "72-73. Dutiye anuyogoti yogo payogo. Ananuyogoti ayogo appayogo. Anuyogāti anuyogena.",
  "atk-s0401a8:2_1": "Ananuyogāti ananuyogena. Kusalānaṁ dhammānanti catubhūmakakusaladhammānaṁ. Tatiyaṁ uttānatthameva.",
  "atk-s0401a8:3_0": "74. Catutthe bojjhaṅgāti bujjhanakasattassa aṅgabhūtā satta dhammā. Yāya vā dhammasāmaggiyā",
  "atk-s0401a8:3_1": "so bujjhati, sammohaniddāto vā vuṭṭhāti, catusaccadhammaṁ vā sacchikaroti. Tassā",
  "atk-s0401a8:3_2": "bodhiyā aṅgabhūtātipi bojjhaṅgā. “Bojjhaṅgāti kenaṭṭhena bojjhaṅgā? Bujjhantīti bojjhaṅgā,",
  "atk-s0401a8:3_3": "anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā, bodhāya",
  "atk-s0401a8:3_4": "saṁvattantīti bojjhaṅgā”ti. Evaṁ panetaṁ padaṁ vibhattameva.",
  "atk-s0401a8:4_0": "75. Pañcame bhāvanāpāripūriṁ gacchantīti iminā padena bojjhaṅgānaṁ yāthāvasarasabhūmi",
  "atk-s0401a8:4_1": "nāma kathitā. Sā panesā catubbidhā hoti – vipassanā, vipassanāpādakajjhānaṁ, maggo,",
  "atk-s0401a8:4_2": "phalanti. Tattha vipassanāya uppajjanakāle bojjhaṅgā kāmāvacarā honti, vipassanāpādakajjhānamhi",
  "atk-s0401a8:4_3": "uppajjanakāle rūpāvacaraarūpāvacarā, maggaphalesu uppajjanakāle lokuttarā. Iti imasmiṁ",
  "atk-s0401a8:4_4": "sutte bojjhaṅgā catubhūmakā kathitā.",
  "atk-s0401a8:5_0": "76. Chaṭṭhassa aṭṭhuppattiko nikkhepo. Aṭṭhuppattiyaṁ hetaṁ nikkhittaṁ, sambahulā",
  "atk-s0401a8:5_1": "kira bhikkhū dhammasabhāyaṁ sannisinnā. Tesaṁ antare bandhulamallasenāpatiṁ ārabbha",
  "atk-s0401a8:5_2": "ayaṁ kathā udapādi, “āvuso, asukaṁ nāma kulaṁ pubbe bahuñātikaṁ ahosi bahupakkhaṁ,",
  "atk-s0401a8:5_3": "idāni appañātikaṁ appapakkhaṁ jāta”nti. Atha bhagavā tesaṁ cittācāraṁ ñatvā “mayi",
  "atk-s0401a8:5_4": "gate mahatī desanā bhavissatī”ti ñatvā gandhakuṭito nikkhamma dhammasabhāyaṁ paññattavarabuddhāsane",
  "atk-s0401a8:5_5": "nisīditvā “kāya nuttha, bhikkhave, etarahi kathāya sannisinnā”ti āha. Bhagavā aññā",
  "atk-s0401a8:5_6": "gāmanigamādikathā natthi, asukaṁ nāma kulaṁ pubbe bahuñātikaṁ ahosi bahupakkhaṁ,",
  "atk-s0401a8:5_7": "idāni appañātikaṁ appapakkhaṁ jātanti vadantā nisinnamhāti. Satthā imissā aṭṭhuppattiyā",
  "atk-s0401a8:5_8": "appamattikā esā, bhikkhave, parihānīti idaṁ suttaṁ ārabhi.",
  "atk-s0401a8:6_0": "Tattha appamattikāti parittā parittappamāṇā. Etāya hi parihāniyā saggato vā maggato",
  "atk-s0401a8:6_1": "vā parihāni nāma natthi, diṭṭhadhammikaparihānimattameva etanti āha. Etaṁ patikiṭṭhanti",
  "atk-s0401a8:6_2": "etaṁ pacchimaṁ etaṁ lāmakaṁ. Yadidaṁ paññāparihānīti yā esā mama sāsane kammassakatapaññāya",
  "atk-s0401a8:6_3": "jhānapaññāya vipassanāpaññāya maggapaññāya phalapaññāya ca parihāni, esā pacchimā,",
  "atk-s0401a8:6_4": "esā lāmakā, esā chaḍḍanīyāti attho.",
  "atk-s0401a8:7_0": "77. Sattamampi aṭṭhuppattiyameva kathitaṁ. Dhammasabhāyaṁ kira nisinnesu bhikkhūsu",
  "atk-s0401a8:7_1": "ekacce evaṁ āhaṁsu – “asukaṁ nāma kulaṁ pubbe appañātikaṁ appapakkhaṁ ahosi, idāni",
  "atk-s0401a8:7_2": "taṁ bahuñātikaṁ bahupakkhaṁ jāta”nti. Kaṁ sandhāya evamāhaṁsūti? Visākhaṁ upāsikaṁ",
  "atk-s0401a8:7_3": "vesālike ca licchavī. Satthā tesaṁ cittācāraṁ ñatvā purimanayeneva āgantvā dhammāsane",
  "atk-s0401a8:7_4": "nisinno “kāya nuttha, bhikkhave, etarahi kathāya sannisinnā”ti pucchi. Te yathābhūtaṁ",
  "atk-s0401a8:7_5": "kathayiṁsu. Satthā imissā aṭṭhuppattiyā imaṁ suttaṁ ārabhi. Tattha appamattikāti",
  "atk-s0401a8:7_6": "taṁ sampattiṁ nissāya saggaṁ vā maggaṁ vā sampattānaṁ abhāvato parittā. Yadidaṁ paññāvuddhīti",
  "atk-s0401a8:7_7": "kammassakatapaññādīnaṁ vuddhi. Tasmāti yasmā ñātīnaṁ vuddhi nāma diṭṭhadhammikamattā",
  "atk-s0401a8:7_8": "appā parittā, sā saggaṁ vā maggaṁ vā pāpetuṁ asamatthā, tasmā. Paññāvuddhiyāti kammassakatādipaññāya vuddhiyā.",
  "atk-s0401a8:8_0": "78. Aṭṭhamampi aṭṭhuppattiyameva kathitaṁ. Sambahulā kira bhikkhū dhammasabhāyaṁ",
  "atk-s0401a8:8_1": "sannisinnā mahādhanaseṭṭhiputtaṁ ārabbha “asukaṁ nāma kulaṁ pubbe mahābhogaṁ mahāhiraññasuvaṇṇaṁ",
  "atk-s0401a8:8_2": "ahosi, taṁ idāni appabhogaṁ jāta”nti kathayiṁsu. Satthā purimanayeneva āgantvā tesaṁ",
  "atk-s0401a8:8_3": "vacanaṁ sutvā imaṁ suttaṁ ārabhi.",
  "atk-s0401a8:9_0": "79. Navamampi aṭṭhuppattiyameva vuttaṁ. Dhammasabhāyaṁ kira sannisinnā bhikkhū kākavaliyaseṭṭhiñca",
  "atk-s0401a8:9_1": "puṇṇaseṭṭhiñca ārabbha “asukaṁ nāma kulaṁ pubbe appabhogaṁ ahosi, taṁ idāni mahābhogaṁ",
  "atk-s0401a8:9_2": "jāta”nti kathayiṁsu. Satthā purimanayeneva āgantvā tesaṁ vacanaṁ sutvā imaṁ suttaṁ",
  "atk-s0401a8:9_3": "ārabhi. Sesaṁ imesu dvīsupi heṭṭhā vuttanayeneva veditabbaṁ.",
  "atk-s0401a8:10_0": "80. Dasamampi aṭṭhuppattiyaṁ vuttaṁ. Dhammasabhāyaṁ kira bhikkhū kosalamahārājānaṁ",
  "atk-s0401a8:10_1": "ārabbha “asukaṁ nāma kulaṁ pubbe mahāyasaṁ mahāparivāraṁ ahosi, idāni appayasaṁ appaparivāraṁ",
  "atk-s0401a8:10_2": "jāta”nti kathayiṁsu. Bhagavā purimanayeneva āgantvā tesaṁ vacanaṁ sutvā imaṁ dhammadesanaṁ",
  "atk-s0401a8:10_3": "ārabhi. Sesaṁ vuttanayeneva veditabbanti.",
  "atk-s0401a8:11": "Kalyāṇamittatādivaggavaṇṇanā."
}