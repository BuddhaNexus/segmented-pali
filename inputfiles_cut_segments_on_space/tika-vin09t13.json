{
  "tika-vin09t13:0": "Pārājikakaṇḍaṁ",
  "tika-vin09t13:1_0": "Idāni nidānuddesānantaraṁ vuttassa pārājikuddesassa atthaṁ saṁvaṇṇetuṁ “idānī”tiādi",
  "tika-vin09t13:1_1": "āraddhaṁ. Nidānānantaranti bhāvanapuṁsakaniddeso, nidānaṁ anantaraṁ katvāti vuttaṁ",
  "tika-vin09t13:1_2": "hoti. Tatthāti pārājikakaṇḍe. Pātimokkheti bhikkhupātimokkhe. Cattāroti gaṇanaparicchedo",
  "tika-vin09t13:1_3": "ūnātirekabhāvanivattanato. Pārājikāti sajātināmaṁ. Āpattiyoti sabbasādhāraṇanāmaṁ.",
  "tika-vin09t13:1_4": "Uddisīyatīti uddeso. Bhāvappadhānoyaṁ niddeso. Tenāha “uddisitabbata”nti.",
  "tika-vin09t13:2": "1. Paṭhamapārājikavaṇṇanā",
  "tika-vin09t13:3_0": "Yo panāti ettha yasmā panāti nipātamattaṁ, yoti atthapadaṁ, tañca aniyamena puggalaṁ",
  "tika-vin09t13:3_1": "dīpeti. Tasmā tassa atthaṁ dassento “yo kocī”ti āha. Yasmā pana yo yokoci nāma, so",
  "tika-vin09t13:3_2": "avassaṁ liṅgayuttajātināmagottasīlavihāragocaravayesu ekenākārena paññāyati, tasmā",
  "tika-vin09t13:3_3": "taṁ tathā ñāpetuṁ “rassadīghādinā”tiādimāha. Ādisaddena navakammādīnaṁ gahaṇaṁ. Liṅgādibhedenāti",
  "tika-vin09t13:3_4": "liṅgīyatiñāyati etenāti liṅgaṁ, taṁ ādi yesaṁ teti liṅgādayo, tesaṁ bhedo liṅgādibhedo,",
  "tika-vin09t13:3_5": "tena liṅgādibhedena. Etthādisaddena pana yuttādīnaṁ gahaṇaṁ. Idaṁ vuttaṁ hoti – liṅgavasena",
  "tika-vin09t13:3_6": "yādiso vā tādiso vā hotu, dīgho vā rasso vā kāḷo vā odāto vā maṅguracchavi vā kiso",
  "tika-vin09t13:3_7": "vā thūlo vā. Yogavasena yena vā tena vā yutto hotu, navakammayutto vā uddesayutto",
  "tika-vin09t13:3_8": "vā vāsadhurayutto vā. Jātivasena yaṁjacco vā taṁjacco vā hotu, khattiyo vā brāhmaṇo",
  "tika-vin09t13:3_9": "vā vesso vā suddho vā. Nāmavasena yathānāmo vā tathānāmo vā hotu, buddharakkhito",
  "tika-vin09t13:3_10": "vā dhammarakkhito vā saṅgharakkhito vā. Gottavasena yathāgotto vā tathāgotto vā hotu,",
  "tika-vin09t13:3_11": "kaccāyano vā vāsiṭṭho vā kosiyo vā. Sīlesu yathāsīlo vā tathāsīlo vā hotu, navakammasīlo",
  "tika-vin09t13:3_12": "vā uddesasīlo vā vāsadhurasīlo vā. Vihāresupi yathāvihārī vā tathāvihārī vā hotu,",
  "tika-vin09t13:3_13": "navakammavihārī vā uddesavihārī vā vāsadhuravihārī vā. Gocaresupi yathāgocaro vā",
  "tika-vin09t13:3_14": "tathāgocaro vā hotu, navakammagocaro vā uddesagocaro vā vāsadhuragocaro vā. Vayesupi",
  "tika-vin09t13:3_15": "yo vā so vā hotu thero vā navo vā majjhimo vā, atha kho sabbova imasmiṁ atthe “yo”ti vuccatīti.",
  "tika-vin09t13:4_0": "Idāni “bhikkhū”ti padaṁ saṁvaṇṇetuṁ “ehibhikkhūpasampadā”tiādimāha. Tattha “ehi bhikkhū”ti",
  "tika-vin09t13:4_1": "bhagavato vacanamattena bhikkhubhāvo ehibhikkhūpasampadā. “Buddhaṁ saraṇaṁ gacchāmī”tiādinā",
  "tika-vin09t13:4_2": "nayena tikkhattuṁ vācaṁ bhinditvā vuttehi tīhi saraṇagamanehi upasampadā saraṇagamanūpasampadā.",
  "tika-vin09t13:4_3": "Ovādappaṭiggahaṇūpasampadā nāma –",
  "tika-vin09t13:5_0": "“Tasmātiha te, kassapa, evaṁ sikkhitabbaṁ ‘tibbaṁ me hirottappaṁ paccupaṭṭhitaṁ bhavissati",
  "tika-vin09t13:5_1": "theresu navesu majjhimesū’ti, evañhi te kassapa sikkhitabbaṁ. Tasmātiha te, kassapa,",
  "tika-vin09t13:5_2": "evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ, sabbaṁ taṁ aṭṭhiṁ",
  "tika-vin09t13:5_3": "katvā manasi karitvā sabbacetasā samannāharitvā ohitasoto dhammaṁ suṇissāmī’ti, evañhi",
  "tika-vin09t13:5_4": "te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘sātasahagatā",
  "tika-vin09t13:5_5": "ca me kāyagatāsati na vijahissatī’ti, evañhi te, kassapa, sikkhitabba”nti –",
  "tika-vin09t13:6": "Iminā ovādappaṭiggahaṇena mahākassapattherassa anuññātaupasampadā.",
  "tika-vin09t13:7_0": "Pañhābyākaraṇūpasampadā nāma sopākassa anuññātaupasampadā. Bhagavā kira pubbārāme",
  "tika-vin09t13:7_1": "anucaṅkamantaṁ sopākasāmaṇeraṁ “‘uddhumātakasaññā’ti vā sopāka ‘rūpasaññā’ti vā ime",
  "tika-vin09t13:7_2": "dhammā nānatthā nānābyañjanā, udāhu ekatthā byañjanameva nāna”nti dasa asubhanissite",
  "tika-vin09t13:7_3": "pañhe pucchi. So te byākāsi. Bhagavā tassa sādhukāraṁ datvā “kativasso tvaṁ, sopākā”ti",
  "tika-vin09t13:7_4": "pucchi. Sattavassohaṁ bhagavāti. “Sopāka, tvaṁ mama sabbaññutaññāṇena saddhiṁ saṁsanditvā",
  "tika-vin09t13:7_5": "pañhe byākāsī”ti āraddhacitto upasampadaṁ anujāni, ayaṁ pañhābyākaraṇūpasampadā.",
  "tika-vin09t13:8": "Aṭṭhagarudhammapaṭiggahaṇūpasampadā nāma mahāpajāpatiyā aṭṭhagarudhammappaṭiggahaṇena anuññātaupasampadā.",
  "tika-vin09t13:9": "Dūtenūpasampadā nāma aḍḍhakāsiyā gaṇikāya anuññātaupasampadā.",
  "tika-vin09t13:10": "Aṭṭhavācikūpasampadā nāma bhikkhuniyā bhikkhunisaṅghato ñatticatutthena, bhikkhusaṅghato ñatticatutthenāti imehi dvīhi kammehi upasampadā.",
  "tika-vin09t13:11_0": "Ñatticatutthakammūpasampadā nāma bhikkhūnaṁ etarahi upasampadā. Ñatticatutthenāti",
  "tika-vin09t13:11_1": "tīhi anussāvanāhi, ekāya ca ñattiyāti evaṁ ñatticatutthena. Kiñcāpi hi ñatti sabbapaṭhamaṁ",
  "tika-vin09t13:11_2": "vuccati, tissannaṁ pana anussāvanānaṁ atthabyañjanabhedābhāvato atthabyañjanabhinnaṁ",
  "tika-vin09t13:11_3": "ñattiṁ tāsaṁ catutthanti katvā “ñatticatuttha”nti vuccati. Akuppenāti akopetabbataṁ,",
  "tika-vin09t13:11_4": "appaṭikkositabbatañca upagatena. Ṭhānārahenāti kāraṇārahena satthu sāsanārahena.",
  "tika-vin09t13:11_5": "Upasampanno nāma uparibhāvaṁ samāpanno, pattoti attho. Bhikkhubhāvo hi uparibhāvo,",
  "tika-vin09t13:11_6": "tañcesa yathāvuttena kammena samāpannattā “upasampanno”ti vuccati. Kasmā panettha",
  "tika-vin09t13:11_7": "imināva upasampanno idha gahito, nāññehīti? Vuccate – ehibhikkhūpasampadā antimabhavikānameva,",
  "tika-vin09t13:11_8": "saraṇagamanūpasampadā parisuddhānaṁ, ovādappaṭiggahaṇapañhābyākaraṇūpasampadā mahākassapasopākānaṁ,",
  "tika-vin09t13:11_9": "na ca te bhabbā pārājikādilokavajjaṁ āpajjituṁ, aṭṭhagarudhammappaṭiggahaṇādayo ca",
  "tika-vin09t13:11_10": "bhikkhunīnaṁyeva anuññātā. Ayañca bhikkhu, tasmā ñatticatuttheneva upasampadākammena",
  "tika-vin09t13:11_11": "upasampanno idha gahito, nāññehīti veditabbo. Paṇṇattivajjesu pana sikkhāpadesu aññepi",
  "tika-vin09t13:11_12": "ehibhikkhūpasampadāya upasampannādayo saṅgayhanti. Vakkhati hi “paṇṇattivajjesu pana",
  "tika-vin09t13:11_13": "aññepi saṅgahaṁ gacchantī”ti. Idāni “akuppena ṭhānārahena upasampanno”ti saṁkhittena",
  "tika-vin09t13:11_14": "vuttamatthaṁ vitthāretvā dassetuṁ “tassa panā”tiādimāha.",
  "tika-vin09t13:12_0": "Tatthāti tesu pañcasu. Vasati etthāti vatthu, ādhāro patiṭṭhā. Tenāha “upasampadāpekkho",
  "tika-vin09t13:12_1": "puggalo”ti. Ūnāni aparipuṇṇāni vīsati vassāni assāti ūnavīsativasso. Ettha yaṁ vattabbaṁ,",
  "tika-vin09t13:12_2": "taṁ upari sappāṇakavagge ūnavīsatisikkhāpade vaṇṇayissāma. Tesūti paṇḍakādīsu ekādasasu",
  "tika-vin09t13:12_3": "abhabbapuggalesu. Paṇḍako panettha pañcavidho hoti āsittapaṇḍako, usūyapaṇḍako, opakkamikapaṇḍako,",
  "tika-vin09t13:12_4": "napuṁsakapaṇḍako, pakkhapaṇḍakoti. Tesu āsittapaṇḍakassa ca usūyapaṇḍakassa ca pabbajjā",
  "tika-vin09t13:12_5": "na vāritā, itaresaṁ tiṇṇaṁ vāritā. Tesupi pakkhapaṇḍakassa yasmiṁ pakkhe paṇḍako",
  "tika-vin09t13:12_6": "hoti, tasmiṁyevassa pakkhe pabbajjā vāritāti. Tayo cettha pabbajjūpasampadānaṁ abhabbatāya",
  "tika-vin09t13:12_7": "avatthū. Tenāha “āsittapaṇḍakañcā”tiādi. Tattha yassa paresaṁ aṅgajātaṁ mukhena gahetvā",
  "tika-vin09t13:12_8": "asucinā āsittassa pariḷāho vūpasammati, ayaṁ āsittapaṇḍako. Yassa paresaṁ ajjhācāraṁ",
  "tika-vin09t13:12_9": "passato usūyāya uppannāya pariḷāho vūpasammati, ayaṁ usūyapaṇḍako. Yassa upakkamena",
  "tika-vin09t13:12_10": "bījāni apanītāni, ayaṁ opakkamikapaṇḍako. Yo pana paṭisandhiyaṁyeva abhāvako uppanno,",
  "tika-vin09t13:12_11": "ayaṁ napuṁsakapaṇḍako. Ekacco pana akusalavipākānubhāvena kāḷapakkhe paṇḍako hoti,",
  "tika-vin09t13:12_12": "juṇhapakkhe panassa pariḷāho vūpasammati, ayaṁ pakkhapaṇḍakoti veditabbo.",
  "tika-vin09t13:13_0": "Theyyena saṁvāso etassāti theyyasaṁvāsako. So ca na saṁvāsamattasseva thenako idhādhippeto,",
  "tika-vin09t13:13_1": "atha kho liṅgassa, tadubhayassa ca thenakopīti āha “theyyasaṁvāsako pana tividho”tiādi.",
  "tika-vin09t13:13_2": "Na bhikkhuvassāni gaṇetīti “ahaṁ dasavasso vā vīsativasso vā”ti musā vatvā bhikkhuvassāni",
  "tika-vin09t13:13_3": "na gaṇeti. Na yathāvuḍḍhaṁ bhikkhūnaṁ vā sāmaṇerānaṁ vā vandanaṁ sādiyatīti attanā",
  "tika-vin09t13:13_4": "musāvādaṁ katvā dassitavassānurūpena yathāvuḍḍhaṁ vandanaṁ nādhivāseti. Na āsanena",
  "tika-vin09t13:13_5": "paṭibāhatīti “apehi, me etaṁ pāpuṇātī”ti āsanena nappaṭibāhati. Na uposathādīsu sandissatīti",
  "tika-vin09t13:13_6": "uposathappavāraṇādīsu na sandissati. Liṅgamattassevāti evasaddena saṁvāsaṁ nivatteti.",
  "tika-vin09t13:13_7": "Samānoti santo. Liṅgānurūpassa saṁvāsassāti sāmaṇeraliṅgānurūpassa sāmaṇerasaṁvāsassa.",
  "tika-vin09t13:13_8": "Sace pana kāsāye dhuraṁ nikkhipitvā naggo vā odātavatthanivattho vā methunasevanādīhi",
  "tika-vin09t13:13_9": "assamaṇo hutvā kāsāyāni nivāseti, liṅgatthenako hoti. Sace gihibhāvaṁ patthayamāno",
  "tika-vin09t13:13_10": "kāsāyaṁ ovaṭṭikaṁ katvā, aññena vā ākārena gihinivāsanena nivāseti “sobhati nu kho",
  "tika-vin09t13:13_11": "me gihiliṅgaṁ, na sobhatī”ti vīmaṁsanatthaṁ, rakkhati tāva, “sobhatī”ti sampaṭicchitvā",
  "tika-vin09t13:13_12": "puna liṅgaṁ sādiyati, liṅgatthenako hoti. Odātaṁ nivāsetvā vīmaṁsanasampaṭicchanesupi",
  "tika-vin09t13:13_13": "eseva nayo. Sacepi nivatthakāsāvassa upari odātaṁ nivāsetvā vīmaṁsati vā sampaṭicchati vā, rakkhati eva.",
  "tika-vin09t13:14_0": "Antimavatthuajjhāpannakepi eseva nayoti pārājikaṁ āpannake bhikkhumhipi eseva nayoti",
  "tika-vin09t13:14_1": "attho. Idaṁ vuttaṁ hoti – sace koci bhikkhu kāsāye saussāhova odātaṁ nivāsetvā methunaṁ",
  "tika-vin09t13:14_2": "paṭisevitvā puna kāsāyāni nivāsetvā vassagaṇanādibhedaṁ sabbaṁ vidhiṁ āpajjati, ayaṁ",
  "tika-vin09t13:14_3": "bhikkhūhi dinnaliṅgassa apariccattattā na liṅgatthenako, liṅgānurūpassa saṁvāsassa",
  "tika-vin09t13:14_4": "sāditattā nāpi saṁvāsatthenakoti. Videsanti paradesaṁ. Idañca vañcetuṁ sakkuṇeyyaṭṭhānaṁ",
  "tika-vin09t13:14_5": "dassetuṁ vuttaṁ. Yo pana sadesepi evaṁ karoti, sopi saṁvāsatthenakova. “Saṁvāsamattassevā”ti",
  "tika-vin09t13:14_6": "iminā liṅgaṁ paṭikkhipati. Sace koci vuḍḍhapabbajito bhikkhuvassāni gaṇetvā mahāpeḷādīsu",
  "tika-vin09t13:14_7": "diyyamānabhattaṁ gaṇhāti, sopi theyyasaṁvāsako hoti. Sayaṁ sāmaṇerova sāmaṇerappaṭipāṭiyā",
  "tika-vin09t13:14_8": "kūṭavassāni gaṇetvā gaṇhanto theyyasaṁvāsako na hoti. Bhikkhu pana bhikkhupaṭipāṭiyā",
  "tika-vin09t13:14_9": "kūṭavassāni gaṇetvā gaṇhanto bhaṇḍagghena kāretabbo.",
  "tika-vin09t13:15_0": "Nanu saṁvāso nāma ekakammaṁ ekuddeso samasikkhatāti āha “bhikkhuvassagaṇanādiko hī”tiādi.",
  "tika-vin09t13:15_1": "Iminā na kevalaṁ ekakammādikova kiriyabhedo saṁvāsoti idhādhippeto, atha kho tadañño",
  "tika-vin09t13:15_2": "bhikkhuvassagaṇanādikopīti dasseti. Imasmiṁ attheti theyyasaṁvāsakādhikāre. Sikkhaṁ",
  "tika-vin09t13:15_3": "paccakkhāyāti sikkhaṁ pariccajitvā. Idaṁ vuttaṁ hoti – sace koci bhikkhu sikkhaṁ",
  "tika-vin09t13:15_4": "paccakkhāya liṅgaṁ anapanetvā dussīlakammaṁ katvā vā akatvā vā “na maṁ koci jānātī”ti",
  "tika-vin09t13:15_5": "puna sabbaṁ pubbe vuttaṁ vassagaṇanādibhedaṁ vidhiṁ paṭipajjati, so theyyasaṁvāsako hotīti.",
  "tika-vin09t13:16_0": "Sace pana kassaci rājā kuddho hoti, so “evaṁ me sotthi bhavissatī”ti sayameva liṅgaṁ",
  "tika-vin09t13:16_1": "gahetvā palāyati. Taṁ disvā rañño ārocenti. Rājā “sace pabbajito, na taṁ labbhā kiñci",
  "tika-vin09t13:16_2": "kātu”nti tasmiṁ kodhaṁ paṭivineti. So “vūpasantaṁ me rājabhaya”nti saṅghamajjhaṁ",
  "tika-vin09t13:16_3": "anosaritvāva gihiliṅgaṁ gahetvā āgato pabbājetabbo. Athāpi “sāsanaṁ nissāya mayā",
  "tika-vin09t13:16_4": "jīvitaṁ laddhaṁ, handa dāni ahaṁ pabbajāmī”ti uppannasaṁvego teneva liṅgena āgantvā",
  "tika-vin09t13:16_5": "āgantukavattaṁ na sādiyati, bhikkhūhi puṭṭho vā apuṭṭho vā yathābhūtamattānaṁ āvikatvāva",
  "tika-vin09t13:16_6": "pabbajjaṁ yācati, liṅgaṁ apanetvā pabbājetabbo. Sace pana vattaṁ sādiyati, pabbajitālayaṁ",
  "tika-vin09t13:16_7": "dasseti, sabbaṁ pubbe vuttaṁ vassagaṇanādibhedaṁ paṭipajjati, ayaṁ pana na pabbājetabbo.",
  "tika-vin09t13:17_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin09t13:17_1": "bhuñjanto dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti",
  "tika-vin09t13:17_2": "sabbaṁ purimasadisameva.",
  "tika-vin09t13:18_0": "Aparo mahākantāraṁ nittharitukāmo hoti, satthavāho ca pabbajite gahetvā gacchati.",
  "tika-vin09t13:18_1": "So “evaṁ maṁ satthavāho gahetvā gamissatī”ti sayameva liṅgaṁ gahetvā satthavāhena",
  "tika-vin09t13:18_2": "saddhiṁ kantāraṁ nittharitvā khemantaṁ patvā saṅghamajjhaṁ anosaritvāva gihiliṅgaṁ",
  "tika-vin09t13:18_3": "gahetvā āgatoti sabbaṁ purimasadisameva.",
  "tika-vin09t13:19_0": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni",
  "tika-vin09t13:19_1": "bhuñjanto rogabhaye vūpasante saṅghamajjhaṁ anosaritvāva gihiliṅgaṁ gahetvā āgatoti",
  "tika-vin09t13:19_2": "sabbaṁ purimasadisameva.",
  "tika-vin09t13:20_0": "Aparassa eko veriko kuddho hoti, ghātetukāmo naṁ vicarati. So “evaṁ me sotthi bhavissatī”ti",
  "tika-vin09t13:20_1": "sayameva liṅgaṁ gahetvā palāyati. Veriko “kuhiṁ so”ti pariyesanto “pabbajitvā palāto”ti",
  "tika-vin09t13:20_2": "sutvā “sace pabbajito, na taṁ labbhā kiñci kātu”nti tasmiṁ kodhaṁ paṭivineti. So",
  "tika-vin09t13:20_3": "“vūpasantaṁ me veribhaya”nti saṅghamajjhaṁ anosaritvāva gihiliṅgaṁ gahetvā āgatoti",
  "tika-vin09t13:20_4": "sabbaṁ purimasadisameva.",
  "tika-vin09t13:21_0": "Aparo ñātikulaṁ gantvā sikkhaṁ paccakkhāya gihī hutvā “imāni cīvarāni idha vinassissanti,",
  "tika-vin09t13:21_1": "sacepi imāni gahetvā vihāraṁ gamissāmi, antarāmagge maṁ ‘coro’ti gahessanti, yaṁnūnāhaṁ",
  "tika-vin09t13:21_2": "kāyaparihāriyāni katvā gaccheyya”nti cīvarāharaṇatthaṁ nivāsetvā ca pārupitvā ca",
  "tika-vin09t13:21_3": "vihāraṁ gacchati. Taṁ dūratova āgacchantaṁ disvā sāmaṇerā ca daharā ca abbhuggacchanti,",
  "tika-vin09t13:21_4": "vattaṁ dassenti. So na sādiyati, yathābhūtamattānaṁ āvikaroti. Sace bhikkhū “na dāni",
  "tika-vin09t13:21_5": "mayaṁ taṁ muñcissāmā”ti balakkārena pabbājetukāmā honti, kāsāyāni apanetvā puna pabbājetabbo.",
  "tika-vin09t13:21_6": "Sace pana “na ime mama hīnāyāvattabhāvaṁ jānantī”ti taṁyeva bhikkhubhāvaṁ paṭijānitvā",
  "tika-vin09t13:21_7": "sabbaṁ pubbe vuttavassagaṇanādibhedaṁ vidhiṁ paṭipajjati, ayaṁ na pabbājetabbo. Tenāha",
  "tika-vin09t13:21_8": "“rājadubbhikkhakantāra-rogaverībhayena vā”tiādi. Bhayasaddo cettha paccekaṁ yojetabbo",
  "tika-vin09t13:21_9": "“rājabhayena, dubbhikkhabhayenā”tiādinā. Liṅgaṁ ādiyatīti vesaṁ gaṇhāti. Idhāti imasmiṁ",
  "tika-vin09t13:21_10": "sāsane. Saṁvāsaṁ nādhivāseti, yāva so suddhamānasoti bhikkhūnaṁ vañcetukāmatāya abhāvato",
  "tika-vin09t13:21_11": "yo suddhamānaso yāva saṁvāsaṁ nādhivāseti, tāva esa “gihī maṁ ‘samaṇo’ti jānantū”ti",
  "tika-vin09t13:21_12": "vañcanacitte satipi bhikkhūnaṁ vañcetukāmatāya abhāvato doso natthīti theyyasaṁvāsako",
  "tika-vin09t13:21_13": "nāmāti na vuccatīti attho.",
  "tika-vin09t13:22_0": "Titthiyesu pakkantako paviṭṭhoti titthiyapakkantako. So ca na kevalaṁ tattha paviṭṭhamatteneva",
  "tika-vin09t13:22_1": "titthiyapakkantako hoti, atha kho tesaṁ laddhiggahaṇena. Tenāha “yo panā”tiādi. “Upasampanno”ti",
  "tika-vin09t13:22_2": "iminā anupasampanno titthiyapakkantako na hotīti dasseti. Vuttañhetaṁ kurundiaṭṭhakathāyaṁ",
  "tika-vin09t13:22_3": "“ayañca titthiyapakkantako nāma upasampannabhikkhunā kathito, tasmā sāmaṇero saliṅgena",
  "tika-vin09t13:22_4": "titthāyatanaṁ gatopi puna pabbajjañca upasampadañca labhatī”ti. Kusacīrādikanti etthādisaddena",
  "tika-vin09t13:22_5": "phalakakkhaṇḍajaṭādīnaṁ gahaṇaṁ. Sacepi “ayaṁ pabbajjā seṭṭhā”ti seṭṭhabhāvaṁ vā",
  "tika-vin09t13:22_6": "upagacchati, na muccati, titthiyapakkantakova hoti. Vatānīti ukkuṭikappadhānādīni",
  "tika-vin09t13:22_7": "vatāni. Sace pana “sobhati nu kho me titthiyapabbajjā, nanu kho sobhatī”ti vīmaṁsanatthaṁ",
  "tika-vin09t13:22_8": "kusacīrādīni nivāseti, jaṭaṁ vā bandhati, khārikājaṁ vā ādiyati, yāva na sampaṭicchati",
  "tika-vin09t13:22_9": "taṁ laddhiṁ, tāva rakkhati, sampaṭicchitamatte titthiyapakkantako hoti. Acchinnacīvaro",
  "tika-vin09t13:22_10": "pana kusacīrādīni nivāsento, rājabhayādīhi vā titthiyaliṅgaṁ gaṇhanto laddhiyā abhāvena",
  "tika-vin09t13:22_11": "neva titthiyapakkantako hoti.",
  "tika-vin09t13:23": "Avaseso sabbopīti nāgasupaṇṇayakkhagandhabbādiko. Yañhettha vattabbaṁ, taṁ heṭṭhā vuttameva.",
  "tika-vin09t13:24_0": "Yathā samānajātikassa vikopane kammaṁ garutaraṁ, na tathā vijātikassāti āha “manussajātikā”ti.",
  "tika-vin09t13:24_1": "Puttasambandhena mātāpitusamaññā, dattakittimādivasenapi puttavohāro loke dissati,",
  "tika-vin09t13:24_2": "so ca kho pariyāyatoti nippariyāyasiddhataṁ dassetuṁ “janettī”ti vuttaṁ. Janettīti",
  "tika-vin09t13:24_3": "janikā, mātāti attho. Yathā manussattabhāve ṭhitasseva kusaladhammānaṁ tikkhavisadasūrabhāvāpatti,",
  "tika-vin09t13:24_4": "yathā taṁ tiṇṇampi bodhisattānaṁ bodhittayanipphattiyaṁ, evaṁ manussattabhāve ṭhitasseva",
  "tika-vin09t13:24_5": "akusaladhammānampi tikkhavisadasūrabhāvāpattīti āha “manussabhūtenevā”ti. Sañciccāti",
  "tika-vin09t13:24_6": "“pāṇo”ti saññāya saddhiṁ vadhakacetanāya cetetvā. Ayaṁ mātughātako nāmāti ayaṁ ānantariyena",
  "tika-vin09t13:24_7": "mātughātakakammena mātughātako nāma. Yena pana manussitthibhūtāpi ajanikā posāvanikamātā",
  "tika-vin09t13:24_8": "vā mahāmātā vā cūḷamātā vā janikāpi vā amanussitthibhūtā mātā ghātitā, tassa pabbajjā",
  "tika-vin09t13:24_9": "na vāritā, na ca ānantariko hoti. Yena sayaṁ tiracchānabhūtena manussitthibhūtā mātā",
  "tika-vin09t13:24_10": "ghātitā, sopi ānantariko na hoti. Tiracchānagatattā panassa pabbajjā paṭikkhittā,",
  "tika-vin09t13:24_11": "kammaṁ panassa bhāriyaṁ hoti, ānantariyaṁ āhacceva tiṭṭhati.",
  "tika-vin09t13:25_0": "Yena manussabhūto janako pitā sayampi manussajātikeneva satā sañcicca jīvitā voropito,",
  "tika-vin09t13:25_1": "ayaṁ ānantariyena pitughātakakammena pitughātako nāmāti imamatthaṁ atidisanto “pitughātakepi",
  "tika-vin09t13:25_2": "eseva nayo”ti āha. Sacepi hi vesiyā putto hoti, “ayaṁ me pitā”ti na jānāti, yassa",
  "tika-vin09t13:25_3": "sambhavena nibbatto, so ca tena ghātito, “pitughātako”tveva saṅkhaṁ gacchati, ānantariyañca phusati.",
  "tika-vin09t13:26_0": "Eḷakacatukkaṁ, saṅgāmacatukkaṁ, coracatukkañcettha kathetabbaṁ. “Eḷakaṁ māremī”ti",
  "tika-vin09t13:26_1": "abhisandhināpi hi eḷakaṭṭhāne ṭhitaṁ manussabhūtaṁ mātaraṁ vā pitaraṁ vā mārento",
  "tika-vin09t13:26_2": "ānantariyaṁ phusati māraṇādhippāyeneva ānantariyavatthuno vikopitattā. Eḷakābhisandhinā,",
  "tika-vin09t13:26_3": "pana mātāpitiabhisandhinā vā eḷakaṁ mārento ānantariyaṁ na phusati ānantariyavatthuabhāvato.",
  "tika-vin09t13:26_4": "Mātāpitiabhisandhinā mātāpitaro mārento phusateva. Eseva nayo itarasmimpi catukkadvaye.",
  "tika-vin09t13:26_5": "Sabbattha hi purimaṁ abhisandhicittaṁ appamāṇaṁ, vadhakacittaṁ, pana tadārammaṇajīvitindriyañca",
  "tika-vin09t13:26_6": "ānantariyānānantariyabhāve pamāṇaṁ.",
  "tika-vin09t13:27_0": "Arahantaghātakopi manussaarahantavaseneva veditabboti āha “yena antamaso gihiliṅge",
  "tika-vin09t13:27_1": "ṭhitopī”tiādi. Amanussajātikaṁ pana arahantaṁ, manussajātikaṁ vā avasesaṁ ariyapuggalaṁ",
  "tika-vin09t13:27_2": "ghātetvā ānantariko na hoti, pabbajjāpissa na vāritā, kammaṁ pana balavaṁ hoti. Tiracchāno",
  "tika-vin09t13:27_3": "manussaarahantampi ghātetvā ānantariko na hoti, kammaṁ pana bhāriyanti ayamettha",
  "tika-vin09t13:27_4": "vinicchayo. Yathā mātāpitūsu, evaṁ arahantepi eḷakacatukkādīni veditabbāni.",
  "tika-vin09t13:28_0": "Pakatattaṁ bhikkhuninti parisuddhasīlaṁ ubhatosaṅghe upasampannaṁ bhikkhuniṁ. Yo",
  "tika-vin09t13:28_1": "pana kāyasaṁsaggena sīlavināsaṁ pāpeti, tassa pabbajjā ca upasampadā ca na vāritā.",
  "tika-vin09t13:28_2": "Balakkārena odātavatthavasanaṁ katvā anicchamānaṁyeva dūsentopi bhikkhunidūsakoyeva,",
  "tika-vin09t13:28_3": "balakkārena pana odātavatthavasanaṁ katvā icchamānaṁ dūsento bhikkhunidūsako na hoti.",
  "tika-vin09t13:28_4": "Kasmā? Yasmā gihibhāve sampaṭicchitamatteyeva sā abhikkhunī hoti. Sakiṁ sīlavipannaṁ",
  "tika-vin09t13:28_5": "pana pacchā dūsento sikkhamānasāmaṇerīsu ca vippaṭipajjanto neva bhikkhunidūsako",
  "tika-vin09t13:28_6": "hoti, pabbajjaṁ, upasampadañca labhatīti.",
  "tika-vin09t13:29_0": "Dhammato uggataṁ apagataṁ uddhammaṁ. Ubbinayanti etthāpi eseva nayo. Catunnaṁ kammānanti",
  "tika-vin09t13:29_1": "apalokanañattiñattidutiyañatticatutthasaṅkhātānaṁ catunnaṁ kammānaṁ. Imesañhi aññataraṁ",
  "tika-vin09t13:29_2": "saṅghakammaṁ ekasīmāyaṁ visuṁ visuṁ karontena saṅgho bhinno nāma hoti. Tena vuttaṁ",
  "tika-vin09t13:29_3": "“catunnaṁ kammānaṁ aññataravasena saṅghaṁ bhindatī”ti.",
  "tika-vin09t13:30_0": "“Duṭṭhacittenā”ti vuttamevatthaṁ vibhāvetuṁ “vadhakacittenā”ti vuttaṁ. Vadhakacetanāya",
  "tika-vin09t13:30_1": "hi dūsitaṁ cittaṁ idha duṭṭhacittaṁ nāma. Lohitaṁ uppādetīti antosarīreyeva lohitaṁ",
  "tika-vin09t13:30_2": "uppādeti, sañcitaṁ karotīti adhippāyo. Na hi tathāgatassa abhejjakāyatāya parūpakkamena",
  "tika-vin09t13:30_3": "dhammaṁ bhinditvā lohitaṁ paggharati, sarīrassa pana antoyeva ekasmiṁ ṭhāne lohitaṁ",
  "tika-vin09t13:30_4": "samosarati, āghātena pakuppamānaṁ sañcitaṁ hoti, taṁ sandhāyetaṁ vuttaṁ. Yo pana",
  "tika-vin09t13:30_5": "rogavūpasamanatthaṁ jīvako viya satthena phāletvā pūtimaṁsañca lohitañca nīharitvā",
  "tika-vin09t13:30_6": "phāsukaṁ karoti, ayaṁ lohituppādako na hoti, bahuṁ pana so puññaṁ pasavati.",
  "tika-vin09t13:31_0": "Duvidhampi byañjananti yathāvuttakammadvayato samuṭṭhitaṁ itthinimittaṁ, purisanimittañcāti",
  "tika-vin09t13:31_1": "duvidhampi byañjanaṁ. Iminā ca viggahena “ubhatobyañjanako”ti asamānādhikaraṇavisayo",
  "tika-vin09t13:31_2": "bāhiratthasamāsoyaṁ, purimapade ca vibhattialopoti dasseti. So duvidho hoti itthiubhatobyañjanako,",
  "tika-vin09t13:31_3": "purisaubhatobyañjanako cāti. Tattha itthiubhatobyañjanakassa itthinimittaṁ pākaṭaṁ",
  "tika-vin09t13:31_4": "hoti, purisanimittaṁ paṭicchannaṁ. Purisaubhatobyañjanakassa purisanimittaṁ pākaṭaṁ,",
  "tika-vin09t13:31_5": "itthinimittaṁ paṭicchannaṁ. Itthiubhatobyañjanakassa itthīsu purisattaṁ karontassa",
  "tika-vin09t13:31_6": "itthinimittaṁ paṭicchannaṁ hoti, purisanimittaṁ pākaṭaṁ hoti. Purisaubhatobyañjanakassa",
  "tika-vin09t13:31_7": "purisānaṁ itthibhāvaṁ upagacchantassa purisanimittaṁ paṭicchannaṁ hoti, itthinimittaṁ",
  "tika-vin09t13:31_8": "pākaṭaṁ hoti. Itthiubhatobyañjanako sayañca gabbhaṁ gaṇhāti, parañca gaṇhāpeti. Purisaubhatobyañjanako",
  "tika-vin09t13:31_9": "pana sayaṁ na gaṇhāti, paraṁ gaṇhāpetīti idametesaṁ nānākaraṇaṁ.",
  "tika-vin09t13:32_0": "Aparāmasanānīti aggahaṇāni avacanāni. “Ayaṁ itthannāmo”ti upasampadāpekkhassa akittananti",
  "tika-vin09t13:32_1": "yassa upasampadā karīyati, tassa akittanaṁ, “suṇātu me, bhante, saṅgho, ayaṁ dhammarakkhito",
  "tika-vin09t13:32_2": "āyasmato buddharakkhitassa upasampadāpekkho”ti vattabbe “ayaṁ dhammarakkhito”ti avacananti",
  "tika-vin09t13:32_3": "vuttaṁ hoti. “Itthannāmassa upasampadāpekkho”ti upajjhāyassa akittananti “suṇātu",
  "tika-vin09t13:32_4": "me, bhante, saṅgho, ayaṁ dhammarakkhito āyasmato buddharakkhitassa upasampadāpekkho”ti",
  "tika-vin09t13:32_5": "vattabbe “suṇātu me, bhante, saṅgho, ayaṁ dhammarakkhito upasampadāpekkho”ti vatvā",
  "tika-vin09t13:32_6": "“āyasmato buddharakkhitassā”ti avacanaṁ. Sabbena sabbaṁ ñattiyā anuccāraṇanti ñattiṁ",
  "tika-vin09t13:32_7": "aṭṭhapetvā catukkhattuṁ kammavācāya eva anussāvanakammassa karaṇaṁ. Sampannanti upetaṁ.",
  "tika-vin09t13:33_0": "Hāpanaṁ pariccajanaṁ. Yopi ekaṁ ñattiṁ ṭhapetvā sakiṁyeva vā dvikkhattuṁ vā anussāvanaṁ",
  "tika-vin09t13:33_1": "karoti, ayampi sāvanaṁ hāpetiyeva. Duruccāraṇaṁ nāma aññasmiṁ akkhare vattabbe aññassa",
  "tika-vin09t13:33_2": "vacanaṁ. Tasmā kammavācaṁ karontena bhikkhunā yvāyaṁ –",
  "tika-vin09t13:34": "“Sithilaṁ dhanitañca dīgharassaṁ;",
  "tika-vin09t13:35": "Garukaṁ lahukañceva niggahītaṁ;",
  "tika-vin09t13:36": "Sambandhavavatthitaṁ vimuttaṁ;",
  "tika-vin09t13:37": "Dasadhā byañjanabuddhiyā pabhedo”ti. –",
  "tika-vin09t13:38_0": "Vutto, ayaṁ suṭṭhu upalakkhetabbo. Ettha hi sithilaṁ nāma pañcasu vaggesu paṭhamatatiyaṁ.",
  "tika-vin09t13:38_1": "Dhanitaṁ nāma tesveva dutiyacatutthaṁ. Dīghanti dīghena kālena vattabbaṁ ā-kārādi.",
  "tika-vin09t13:38_2": "Rassanti tato upaḍḍhakālena vattabbaṁ a-kārādi. Garukanti dīghameva, yaṁ vā “āyasmato",
  "tika-vin09t13:38_3": "buddharakkhitattherassa yassa nakkhamatī”ti evaṁ saṁyogaparaṁ katvā vuccati. Lahukanti",
  "tika-vin09t13:38_4": "rassameva, yaṁ vā “āyasmato buddharakkhitattherassa yassa na khamatī”ti evaṁ asaṁyogaparaṁ",
  "tika-vin09t13:38_5": "katvā vuccati. Niggahītanti yaṁ karaṇāni niggahetvā avissajjetvā avivaṭena mukhena",
  "tika-vin09t13:38_6": "sānunāsikaṁ katvā vattabbaṁ. Sambandhanti yaṁ parapadena sambandhitvā “tuṇhissā”ti",
  "tika-vin09t13:38_7": "vā “tuṇhassā”ti vā vuccati. Vavatthitanti yaṁ parapadena sambandhaṁ akatvā vicchinditvā",
  "tika-vin09t13:38_8": "“tuṇhī assā”ti vā “tuṇha assā”ti vā vuccati. Vimuttanti yaṁ karaṇāni aniggahetvā",
  "tika-vin09t13:38_9": "vissajjetvā vivaṭena mukhena anunāsikaṁ akatvā vuccati.",
  "tika-vin09t13:39_0": "Tattha “suṇātu me”ti vattabbe ta-kārassa tha-kāraṁ katvā “suṇāthu me”ti vacanaṁ sithilassadhanitakaraṇaṁ",
  "tika-vin09t13:39_1": "nāma, tathā “pattakallaṁ esā ñattī”ti vattabbe “patthakallaṁ esā ñattī”tiādivacanañca.",
  "tika-vin09t13:39_2": "“Bhante, saṅgho”ti vattabbe bha-kāra gha-kārānaṁ ba-kāra ga-kāre katvā “bante saṁgo”ti",
  "tika-vin09t13:39_3": "vacanaṁ dhanitassa sithilakaraṇaṁ nāma. “Suṇātu me”ti vivaṭena mukhena vattabbe “suṇaṁtu",
  "tika-vin09t13:39_4": "me”ti vā “esā ñattī”ti vattabbe “esaṁ ñattī”ti vā avivaṭena mukhena anunāsikaṁ katvā",
  "tika-vin09t13:39_5": "vacanaṁ vimuttassa niggahitavacanaṁ nāma. “Pattakalla”nti avivaṭena mukhena anunāsikaṁ",
  "tika-vin09t13:39_6": "katvā vattabbe “pattakallā”ti vivaṭena mukhena anunāsikaṁ akatvā vacanaṁ niggahitassa",
  "tika-vin09t13:39_7": "vimuttavacanaṁ nāma. Iti sithile kattabbe dhanitaṁ, dhanite kattabbe sithilaṁ, vimutte",
  "tika-vin09t13:39_8": "kattabbe niggahitaṁ, niggahite kattabbe vimuttanti imāni cattāri byañjanāni antokammavācāya",
  "tika-vin09t13:39_9": "kammaṁ dūsenti. Evaṁ vadanto hi aññasmiṁ akkhare vattabbe aññaṁ vadati, duruttaṁ karotīti vuccati.",
  "tika-vin09t13:40_0": "Itaresu pana dīgharassādīsu chasu byañjanesu dīghaṭṭhāne dīghameva. Rassaṭṭhāne ca",
  "tika-vin09t13:40_1": "rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ",
  "tika-vin09t13:40_2": "avināsentena kammavācā kātabbā. Sace pana evaṁ akatvā dīghe vattabbe rassaṁ, rasse",
  "tika-vin09t13:40_3": "vā vattabbe dīghaṁ vadati, tathā garuke vattabbe lahukaṁ, lahuke vā vattabbe garukaṁ",
  "tika-vin09t13:40_4": "vadati, sambandhe vā pana vattabbe vavatthitaṁ, vavatthite vā vattabbe sambandhaṁ",
  "tika-vin09t13:40_5": "vadati, evaṁ vuttepi kammavācā na kuppati. Imāni hi cha byañjanāni kammaṁ na kopenti.",
  "tika-vin09t13:41_0": "Yaṁ pana suttantikattherā “da-kāro ta-kāramāpajjati, ta-kāro da-kāramāpajjati, ca-kāro",
  "tika-vin09t13:41_1": "ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati,",
  "tika-vin09t13:41_2": "tasmā da-kārādīsu vattabbesu ta-kārādīnaṁ vacanaṁ na virujjhatī”ti vadanti, taṁ kammavācaṁ",
  "tika-vin09t13:41_3": "patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro",
  "tika-vin09t13:41_4": "ya-kāro. Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena",
  "tika-vin09t13:41_5": "kammavācā kātabbā. Itarathā hi sāvanaṁ hāpeti nāma. Ñattiṁ aṭṭhapetvā paṭhamaṁ anussāvanakaraṇanti sambandho.",
  "tika-vin09t13:42_0": "Yāvatikā bhikkhū kammappattāti yattakā bhikkhū tassa upasampadākammassa pattā yuttā",
  "tika-vin09t13:42_1": "anurūpā. Te ca kho sabbantimena pariyāyena hatthapāsaṁ avijahitvā ekasīmaṭṭhā pañca",
  "tika-vin09t13:42_2": "pakatattā bhikkhū. Na hi tehi vinā taṁ kammaṁ karīyati, na tesaṁ chando eti. Avasesā",
  "tika-vin09t13:42_3": "pana sacepi sahassamattā honti, sace ekasīmaṭṭhā ekasmiṁ ṭhāne samānasaṁvāsakā, sabbe",
  "tika-vin09t13:42_4": "chandārahāva honti, chandaṁ datvā āgacchantu vā, mā vā, kammaṁ na kuppati. Paṭikkosananti",
  "tika-vin09t13:42_5": "nivāraṇaṁ. Tiṭṭhati ettha phalaṁ tadāyattavuttitāyāti ṭhānaṁ, kāraṇaṁ. Idha pana",
  "tika-vin09t13:42_6": "upasampadākammakaraṇassa kāraṇattā upasampadākammavācāsaṅkhātaṁ bhagavato vacanaṁ",
  "tika-vin09t13:42_7": "vuccati. Tenāha “kāraṇārahattā pana satthu sāsanārahattā”ti. Yathā ca “taṁ kattabba”nti",
  "tika-vin09t13:42_8": "bhagavatā anusiṭṭhaṁ, tathākaraṇaṁ upasampadākammassa kāraṇaṁ hotīti ṭhānārahaṁ nāma.",
  "tika-vin09t13:42_9": "Keci pana “ṭhānārahenāti ettha ‘na, bhikkhave, hatthacchinno pabbājetabbo’tiādi satthusāsanaṁ",
  "tika-vin09t13:42_10": "ṭhāna”nti vadanti. Idhāti imasmiṁ pārājike. Yathā ca idha, evaṁ sabbatthāpi lokavajjasikkhāpadesu",
  "tika-vin09t13:42_11": "ayameva adhippetoti veditabbaṁ. Tenāha “paṇṇattivajjesu panā”tiādi. Aññepīti ehibhikkhūpasampannādayopi.",
  "tika-vin09t13:42_12": "Kathametaṁ viññāyati paṇṇattivajjesu sikkhāpadesu aññepi saṅgahaṁ gacchantīti? Atthato",
  "tika-vin09t13:42_13": "āpannattā. Tathā hi “dve puggalā abhabbā āpattiṁ āpajjituṁ buddhā ca paccekabuddhā",
  "tika-vin09t13:42_14": "ca, dve puggalā bhabbā āpattiṁ āpajjituṁ bhikkhū ca bhikkhuniyo cā”ti sāmaññato vuttattā.",
  "tika-vin09t13:42_15": "Ehibhikkhūpasampannādayopi asañcicca assatiyā acittakaṁ sahaseyyāpattiādibhedaṁ paṇṇattivajjaṁ",
  "tika-vin09t13:42_16": "āpajjantīti atthato āpannaṁ.",
  "tika-vin09t13:43_0": "Idāni “bhikkhūna”nti imaṁ padaṁ visesatthābhāvato visuṁ avaṇṇetvāva yaṁ sikkhañca",
  "tika-vin09t13:43_1": "sājīvañca samāpannattā bhikkhūnaṁ sikkhāsājīvasamāpanno hoti, taṁ dassento “bhikkhūnaṁ",
  "tika-vin09t13:43_2": "sikkhāsājīvasamāpanno”tiādimāha. Sikkhitabbāti sikkhā, pātimokkhasaṁvarasīlaṁ, saha",
  "tika-vin09t13:43_3": "jīvanti etthāti sājīvaṁ, mātikādibhedā paṇṇatti, sikkhā ca sājīvañca sikkhāsājīvaṁ,",
  "tika-vin09t13:43_4": "tadubhayaṁ samāpanno upagatoti sikkhāsājīvasamāpanno. Tenāha “yā bhikkhūna”ntiādi.",
  "tika-vin09t13:43_5": "Ettha ca “sikkhā”ti sājīvasahacariyato adhisīlasikkhāva adhippetāti āha “adhisīlasaṅkhātā”ti.",
  "tika-vin09t13:43_6": "Adhikaṁ uttamaṁ sīlanti adhisīlaṁ, “adhisīla”nti saṅkhātā adhisīlasaṅkhātā.",
  "tika-vin09t13:44_0": "Katamaṁ panettha sīlaṁ, katamaṁ adhisīlanti? Vuccate – pañcaṅgadasaṅgasīlaṁ tāva",
  "tika-vin09t13:44_1": "sīlameva, na taṁ adhisīlaṁ. Pātimokkhasaṁvarasīlaṁ pana adhisīla”nti vuccati. Tañhi",
  "tika-vin09t13:44_2": "sūriyo viya pajjotānaṁ, sineru viya ca pabbatānaṁ sabbalokiyasīlānaṁ adhikañceva",
  "tika-vin09t13:44_3": "uttamañca, buddhuppādeyeva ca pavattati, na vinā buddhuppādā. Na hi taṁ paññattiṁ",
  "tika-vin09t13:44_4": "uddharitvā añño satto paññāpetuṁ sakkoti, buddhāyeva panassa sabbaso kāyavacīdvārajjhācārasotaṁ",
  "tika-vin09t13:44_5": "chinditvā tassa tassa vītikkamassa anucchavikaṁ taṁ taṁ sīlasaṁvaraṁ paññāpenti.",
  "tika-vin09t13:44_6": "Pātimokkhasaṁvarasīlatopi ca maggaphalasampayuttameva sīlaṁ adhisīlaṁ, taṁ pana idha",
  "tika-vin09t13:44_7": "na adhippetaṁ. Na hi taṁ samāpanno methunadhammaṁ paṭisevati.",
  "tika-vin09t13:45_0": "Eteti nānādesajātigottādibhedabhinnā bhikkhū. Saha jīvantīti ekuddesādivasena saha",
  "tika-vin09t13:45_1": "pavattanti. Tenāha “ekajīvikā sabhāgavuttino”ti. Sikkhāpadasaṅkhātanti paṇṇattisaṅkhātaṁ.",
  "tika-vin09t13:45_2": "Sāpi hi viratiādīnaṁ dīpanato “sikkhāpada”nti vuccati. Vuttampi cetaṁ “sikkhāpadanti",
  "tika-vin09t13:45_3": "yo tattha nāmakāyo padakāyo niruttikāyo byañjanakāyo”ti. Tatthāti tesu. Sikkhaṁ paripūrentoti",
  "tika-vin09t13:45_4": "akattabbaparivajjanakattabbakaraṇavasena vārittacārittasaṅkhātaṁ duvidhaṁ sīlaṁ paripūrentoti",
  "tika-vin09t13:45_5": "attho, vārittasīlavasena viratisampayuttacetanaṁ, cārittasīlavasena virativippayuttacetanañca",
  "tika-vin09t13:45_6": "attani pavattentoti vuttaṁ hoti. Sājīvañca avītikkamantoti sikkhāpadañca amaddanto,",
  "tika-vin09t13:45_7": "sīlasaṁvaraṇaṁ, sājīvānatikkamanañcāti idameva dvayaṁ idha samāpajjanaṁ nāmāti adhippāyo.",
  "tika-vin09t13:45_8": "Tattha sājīvānatikkamo sikkhāpāripūriyā paccayo. Tassānatikkamanato hi yāva maggā",
  "tika-vin09t13:45_9": "sikkhā paripūrati. Apicettha “sikkhaṁ paripūrento”ti iminā viraticetanāsaṅkhātassa",
  "tika-vin09t13:45_10": "sīlasaṁvarassa visesato santāne pavattanakālova gahito, “avītikkamanto”ti iminā pana",
  "tika-vin09t13:45_11": "appavattanakālopi. Sikkhañhi paripūraṇavasena attani pavattentopi niddādivasena appavattentopi",
  "tika-vin09t13:45_12": "vītikkamābhāvā sikkhanavasena samāpannoti vuccati.",
  "tika-vin09t13:46_0": "Yasmā sikkhāpaccakkhānassa ekaccaṁ dubbalyāvikammaṁ attho hoti, tasmā taṁ sandhāya",
  "tika-vin09t13:46_1": "“sikkhaṁ apaccakkhāyā”ti padassa atthaṁ vivaranto “dubbalyaṁ anāvikatvā”ti āhāti",
  "tika-vin09t13:46_2": "dassetuṁ “sikkhaṁ apaccakkhāya dubbalyaṁ anāvikatvā”tiādimāha. Tattha siyā, yasmā",
  "tika-vin09t13:46_3": "na sabbaṁ dubbalyāvikammaṁ sikkhāpaccakkhānaṁ, tasmā “dubbalyaṁ anāvikatvā”ti paṭhamaṁ",
  "tika-vin09t13:46_4": "vatvā tassa atthaniyamanatthaṁ “sikkhaṁ apaccakkhāyā”ti vattabbanti? Taṁ na, kasmā?",
  "tika-vin09t13:46_5": "Atthānukkamābhāvato. “Sikkhāsājīvasamāpanno”ti hi vuttattā yaṁ sikkhaṁ samāpanno,",
  "tika-vin09t13:46_6": "taṁ apaccakkhāya, yañca sājīvaṁ samāpanno, tattha dubbalyaṁ anāvikatvāti vuccamāne",
  "tika-vin09t13:46_7": "anukkameneva attho vutto hoti, na aññathā. Tasmā idameva paṭhamaṁ vuttanti.",
  "tika-vin09t13:47_0": "Idāni tadubhayameva pākaṭaṁ katvā dassetuṁ “tatthā”tiādimāha. Tadabhāvenāti tesaṁ",
  "tika-vin09t13:47_1": "cittādīnaṁ abhāvena. Cavitukāmatācittenāti apagantukāmatācittena. Davāti sahasā.",
  "tika-vin09t13:47_2": "Yo hi aññaṁ bhaṇitukāmo sahasā “buddhaṁ paccakkhāmī”ti bhaṇati, ayaṁ davā vadati",
  "tika-vin09t13:47_3": "nāma. Ravāti virajjhitvā. Yo hi aññaṁ bhaṇitukāmo virujjhitvā “buddhaṁ paccakkhāmī”ti",
  "tika-vin09t13:47_4": "bhaṇati, ayaṁ ravā bhaṇati nāma. Purimena ko visesoti ce? Purimaṁ paṇḍitassāpi sahasāvasena",
  "tika-vin09t13:47_5": "aññabhaṇanaṁ, idaṁ pana mandattā momūhattā pakkhalantassa “aññaṁ bhaṇissāmī”ti aññabhaṇanaṁ.",
  "tika-vin09t13:47_6": "“Akkharasamayānabhiññātatāya vā karaṇasampattiyā abhāvato vā kathetabbaṁ kathetumasakkonto",
  "tika-vin09t13:47_7": "hutvā aññaṁ kathento ravā bhaṇati nāmā”ti eke.",
  "tika-vin09t13:48_0": "Vajjāvajjaṁ upanijjhāyatīti upajjhāyo, taṁ upajjhāyaṁ. “Evaṁ sajjhāyitabbaṁ, evaṁ",
  "tika-vin09t13:48_1": "abhikkamitabba”ntiādinā ācārasikkhāpanako ācariyo. Ante samīpe vasati sīlenāti antevāsī,",
  "tika-vin09t13:48_2": "vibhattialopena yathā “vanekaserukā”ti. Samāno upajjhāyo assāti samānupajjhāyako.",
  "tika-vin09t13:48_3": "Evaṁ samānācariyako. Sabrahmacārinti bhikkhuṁ. So hi “ekakammaṁ, ekuddeso, samasikkhatā”ti",
  "tika-vin09t13:48_4": "imaṁ brahmaṁ samānaṁ carati, tasmā “sabrahmacārī”ti vuccati. Evaṁ vuttānanti evaṁ",
  "tika-vin09t13:48_5": "padabhājanīye vuttānaṁ. Yathā hi loke sassānaṁ viruhanaṭṭhānaṁ “khetta”nti vuccati,",
  "tika-vin09t13:48_6": "evamimānipi buddhādīni padāni sikkhāpaccakkhānassa viruhanaṭṭhānatthā “khetta”nti",
  "tika-vin09t13:48_7": "vuccantīti āha “imesaṁ dvāvīsatiyā khettapadāna”nti. Yasmā panetesaṁ vevacanehipi",
  "tika-vin09t13:48_8": "sikkhāpaccakkhānaṁ hoti, tasmā “savevacanassā”ti vuttaṁ. Vividhaṁ ekasmiṁyeva atthe",
  "tika-vin09t13:48_9": "vacanaṁ vivacanaṁ, vivacanameva vevacanaṁ, pariyāyanāmaṁ, saha vevacanehīti savevacanaṁ,",
  "tika-vin09t13:48_10": "tassa savevacanassa. Ettha ca vaṇṇapaṭṭhāne āgataṁ nāmasahassaṁ, upāligāthāsu nāmasataṁ,",
  "tika-vin09t13:48_11": "aññāni ca guṇato labbhamānāni nāmāni “buddhavevacanānī”ti veditabbāni. Sabbānipi",
  "tika-vin09t13:48_12": "dhammassa nāmāni “dhammavevacanānī”ti veditabbāni. Esa nayo sabbattha.",
  "tika-vin09t13:49_0": "Tesu yaṁ kiñci vattukāmassa yaṁ kiñci vadato sikkhāpaccakkhānaṁ hotīti tesu dvāvīsatiyā",
  "tika-vin09t13:49_1": "khettapadesu yaṁ kiñci ekaṁ padaṁ vattukāmassa tato aññaṁ yaṁ kiñci padampi vacībhedaṁ",
  "tika-vin09t13:49_2": "katvā vadato khettapadantogadhattā sikkhāpaccakkhānaṁ hotīti attho. Idaṁ vuttaṁ hoti",
  "tika-vin09t13:49_3": "– sace panāyaṁ “buddhaṁ paccakkhāmī”ti vattukāmo padapaccābhaṭṭhaṁ katvā “paccakkhāmi",
  "tika-vin09t13:49_4": "buddha”nti vā vadeyya, milakkhabhāsādīsu vā aññatarabhāsāya tamatthaṁ vadeyya, “buddhaṁ",
  "tika-vin09t13:49_5": "paccakkhāmī”ti vattukāmo uppaṭipāṭiyā “dhammaṁ paccakkhāmī”ti vā “sabrahmacāriṁ paccakkhāmī”ti",
  "tika-vin09t13:49_6": "vā vadeyya, seyyathāpi uttarimanussadhammavibhaṅge “paṭhamaṁ jhānaṁ samāpajjāmī”ti",
  "tika-vin09t13:49_7": "vattukāmo “dutiyaṁ jhāna”nti vadati. Sace “yassa vadati, so ayaṁ bhikkhubhāvaṁ cajitukāmo",
  "tika-vin09t13:49_8": "etamatthaṁ vadatī”ti ettakamattampi jānāti, viraddhaṁ nāma natthi, khettameva otiṇṇaṁ,",
  "tika-vin09t13:49_9": "paccakkhātāva hoti sikkhā. Sakkattā vā brahmattā vā cutasatto viya cutova hoti sāsanāti.",
  "tika-vin09t13:50_0": "Alanti hotu, pariyattanti attho. Kiṁ nu meti kiṁ mayhaṁ kiccaṁ, kiṁ karaṇīyaṁ, kiṁ",
  "tika-vin09t13:50_1": "sādhetabbanti attho. Na mamatthoti natthi mama attho. Sumuttāhanti suṭṭhu mutto ahaṁ.",
  "tika-vin09t13:50_2": "Purimehi cuddasahi padehīti buddhādīhi sabrahmacāripariyantehi purimehi cuddasahi",
  "tika-vin09t13:50_3": "padehi. Yannūnāhaṁ paccakkheyyanti ettha “yannūnā”ti parivitakkadassane nipāto. Idaṁ",
  "tika-vin09t13:50_4": "vuttaṁ hoti – “sacāhaṁ buddhaṁ paccakkheyyaṁ, sādhu vata me siyā”ti. Ādisaddena “paccakkhi”nti",
  "tika-vin09t13:50_5": "vā “paccakkhissāmī”ti vā “bhavissāmī”ti vā “homī”ti vā “jātomhī”ti vā “amhī”ti vā",
  "tika-vin09t13:50_6": "evaṁbhūtānaṁ gahaṇaṁ. Sace pana “ajja paṭṭhāya ‘gihī’ti maṁ dhārehī”ti vā “jānāhī”ti",
  "tika-vin09t13:50_7": "vā “sañjānāhī”ti vā “manasi karohī”ti vā vadati, ariyakena vā vadati, milakkhakena",
  "tika-vin09t13:50_8": "vā. Evametasmiṁ atthe vutte yassa vadati, sace so jānāti, paccakkhātā hoti sikkhā.",
  "tika-vin09t13:50_9": "Esa nayo sesesupi “upāsako”tiādīsu sattasu padesu. Ettha ca ariyakaṁ nāma māgadhavohāro.",
  "tika-vin09t13:50_10": "Milakkhakaṁ nāma anariyako andhadamiḷādi.",
  "tika-vin09t13:51_0": "Akkharalikhananti “buddhaṁ paccakkhāmī”tiādinā aññesaṁ dassanatthaṁ akkharalikhanaṁ.",
  "tika-vin09t13:51_1": "Adhippāyaviññāpako aṅgulisaṅkocanādiko hatthavikāro hatthamuddā, hatthasaddo cettha",
  "tika-vin09t13:51_2": "tadekadesesu aṅgulīsu daṭṭhabbo “na bhuñjamāno sabbaṁ hatthaṁ mukhe pakkhipissāmī”tiādīsu",
  "tika-vin09t13:51_3": "viya. Tasmā adhippāyaviññāpakassa aṅgulisaṅkocanādino hatthavikārassa dassanaṁ hatthamuddādidassananti",
  "tika-vin09t13:51_4": "evamettha attho daṭṭhabbo. Ādisaddena sīsakampanadassanādiṁ saṅgaṇhāti.",
  "tika-vin09t13:52_0": "Ummattakakhittacittavedanāṭṭānanti ettha ummattakoti pittummattako. Khittacittoti",
  "tika-vin09t13:52_1": "yakkhehi katacittavikkhepo, yakkhummattakoti vuttaṁ hoti. Ubhinnaṁ pana viseso anāpattivāre",
  "tika-vin09t13:52_2": "āvibhavissati. Vedanāṭṭoti balavatiyā dukkhavedanāya phuṭṭho mucchāpareto, tena vippalapantena",
  "tika-vin09t13:52_3": "paccakkhātāpi apaccakkhātāva hoti. Manussajātiko hotīti sabhāgo vā visabhāgo vā gahaṭṭho",
  "tika-vin09t13:52_4": "vā pabbajito vā viññū yokoci manusso hoti. Ummattakādīnanti etthādisaddena khittacittavedanāṭṭadevatātiracchānagatānaṁ",
  "tika-vin09t13:52_5": "gahaṇaṁ. Tatra ummattakakhittacittavedanāṭṭatiracchānagatānaṁ santike paccakkhātāpi",
  "tika-vin09t13:52_6": "ajānanabhāvena apaccakkhātāva hoti. Devatāya pana santike atikhippaṁ jānanabhāvena.",
  "tika-vin09t13:52_7": "Devatā nāma mahāpaññā tihetukappaṭisandhikā atikhippaṁ jānanti, cittañca nāmetaṁ",
  "tika-vin09t13:52_8": "lahuparivattaṁ, tasmā “cittalahukassa puggalassa cittavaseneva mā atikhippaṁ vināso",
  "tika-vin09t13:52_9": "ahosī”ti devatāya santike sikkhāpaccakkhānaṁ paṭikkhipi. Tena vuttaṁ “na ca ummattakādīnaṁ",
  "tika-vin09t13:52_10": "aññataro”ti. Dūtena vāti “mama sikkhāpaccakkhānabhāvaṁ kathehī”ti mukhasāsanavasena",
  "tika-vin09t13:52_11": "dūtena vā. Paṇṇena vāti paṇṇe likhitvā pahiṇavasena paṇṇena vā.",
  "tika-vin09t13:53_0": "Sace te sikkhāpaccakkhānabhāvaṁ jānantīti sambandho. Āvajjanasamayeti atthābhogasamaye.",
  "tika-vin09t13:53_1": "Iminā taṁ khaṇaṁyeva pana apubbaṁ acarimaṁ dujjānanti dasseti. Vacanānantaramevāti",
  "tika-vin09t13:53_2": "vacanassa anantarameva, āvajjanasamayevāti attho. Eva-saddena pana cirena jānanaṁ",
  "tika-vin09t13:53_3": "paṭikkhipati. Ukkaṇṭhitoti anabhiratiyā imasmiṁ sāsane kicchajīvikaṁ patto. Atha",
  "tika-vin09t13:53_4": "vā “ajja yāmi, sve yāmi, ito yāmi, ettha yāmī”ti uddhaṁ kaṇṭhaṁ katvā viharamāno",
  "tika-vin09t13:53_5": "vikkhitto, anekaggoti vuttaṁ hoti. Idañca “anabhirato sāmaññā cavitukāmo”tiādīnaṁ",
  "tika-vin09t13:53_6": "upalakkhaṇaṁ. Yena kenaci…pe… jānantīti sace te“ukkaṇṭhito”ti vā “gihibhāvaṁ patthetī”ti",
  "tika-vin09t13:53_7": "vā “anabhirato”ti vā “sāmaññā cavitukāmo”ti vā yena kenaci ākārena sikkhāpaccakkhānabhāvaṁ",
  "tika-vin09t13:53_8": "jānanti. Idañhi sikkhāpaccakkhānañca upari abhūtārocanaduṭṭhullavācāattakāmaduṭṭhadosabhūtārocanasikkhāpadāni",
  "tika-vin09t13:53_9": "ca ekaparicchedāni, āvajjanasamaye ñāte eva sīsaṁ enti. “Kiṁ ayaṁ bhaṇatī”ti kaṅkhatā",
  "tika-vin09t13:53_10": "cirena ñāte sīsaṁ na enti. Tenāha “atha aparabhāge”tiādi. Atha dvinnaṁ ṭhitaṭṭhāne",
  "tika-vin09t13:53_11": "dvinnampi niyametvā “etesaṁ ārocemī”ti vadati, tesu ekasmiṁ jānantepi dvīsu jānantesupi",
  "tika-vin09t13:53_12": "paccakkhātāva hoti sikkhā. Evaṁ sambahulesupi veditabbaṁ. Vuttanayenāti “tassa vacanānantara”ntiādinā",
  "tika-vin09t13:53_13": "vuttena nayena. Yo koci manussajātikoti antamaso navakammikaṁ upādāya yo koci manusso.",
  "tika-vin09t13:53_14": "Vuttañhetaṁ samantapāsādikāyaṁ –",
  "tika-vin09t13:54_0": "“Sace pana anabhiratiyā pīḷito sabhāge bhikkhū parisaṅkamāno ‘yo koci jānātū’ti uccāsaddaṁ",
  "tika-vin09t13:54_1": "karonto ‘buddhaṁ paccakkhāmī’ti vadati, tañca avidūre ṭhito navakammiko vā añño vā",
  "tika-vin09t13:54_2": "samayaññū puriso sutvā ‘ukkaṇṭhito ayaṁ samaṇo gihibhāvaṁ pattheti, sāsanato cuto’ti",
  "tika-vin09t13:54_3": "jānāti, paccakkhātāva hoti sikkhā”ti.",
  "tika-vin09t13:55_0": "Sace vacanatthaṁ ñatvāpi “ayaṁ ukkaṇṭhito”ti vā “gihibhāvaṁ patthetī”ti vā na jānāti,",
  "tika-vin09t13:55_1": "apaccakkhātāva hoti sikkhā. Sace pana vacanatthaṁ ajānitvāpi “ukkaṇṭhito”ti vā “gihibhāvaṁ",
  "tika-vin09t13:55_2": "patthetī”ti vā jānāti, paccakkhātāva hoti sikkhā. Davāyapīti kīḷādhippāyenapi. Cittādīnaṁ",
  "tika-vin09t13:55_3": "vā vasenāti cittādīnaṁ vā chaḷaṅgānaṁ vasena. Hoti cettha –",
  "tika-vin09t13:56": "“Cittaṁ khettañca kālo ca, payogo puggalo tathā;",
  "tika-vin09t13:57": "Vijānananti sikkhāya, paccakkhānaṁ chaḷaṅgika”nti.",
  "tika-vin09t13:58_0": "Sabbaso vā pana apaccakkhānenāti “buddhaṁ paccakkhāmī”tiādīsu yena yena pariyāyena",
  "tika-vin09t13:58_1": "sikkhāpaccakkhānaṁ hoti, tato ekassapi paccakkhānassa abhāvena. Iminā pana “idaṁ",
  "tika-vin09t13:58_2": "padaṁ sāvessāmi, sikkhaṁ paccakkhāmī”ti evaṁ pavattacittuppādassa abhāvaṁ dasseti.",
  "tika-vin09t13:58_3": "Yassa hi evarūpo cittuppādo natthi, so sabbaso na paccakkhāti nāmāti. Sikkhāpaccakkhānassāti",
  "tika-vin09t13:58_4": "“buddhaṁ paccakkhāmī”tiādisikkhāpaccakkhānassa. Atthabhūtaṁ ekaccaṁ dubbalyanti “buddhaṁ",
  "tika-vin09t13:58_5": "paccakkhāmī”ti vadati viññāpeti, evampi, bhikkhave, dubbalyāvikammañceva hoti, sikkhā",
  "tika-vin09t13:58_6": "ca paccakkhātā”tiādinā vuttehi yehi vacanehi sikkhāpaccakkhānañceva hoti dubbalyāvikammañca,",
  "tika-vin09t13:58_7": "taṁ “buddhaṁ paccakkhāmī”tiādikaṁ atthabhūtaṁ dubbalyaṁ anāvikatvā. “Buddhaṁ paccakkhāmī”tiādimhi",
  "tika-vin09t13:58_8": "pana vutte sikkhāparipūraṇe dubbalabhāvassāpi gamyamānattā sikkhāpaccakkhānassa idaṁ",
  "tika-vin09t13:58_9": "dubbalyāvikammaṁ atthoti daṭṭhabbaṁ. Ettha ca “atthabhūta”nti iminā “yannūnāhaṁ buddhaṁ",
  "tika-vin09t13:58_10": "paccakkheyya”ntiādikaṁ dubbalyāvikammaṁ paṭikkhipati. Yena hi sikkhāpaccakkhānañceva",
  "tika-vin09t13:58_11": "hoti dubbalyāvikammañca, tadeva sikkhāpaccakkhānassa atthabhūtaṁ. Yena pana dubbalyāvikammameva",
  "tika-vin09t13:58_12": "hoti, na sikkhāpaccakkhānaṁ, na taṁ tassa atthabhūtanti.",
  "tika-vin09t13:59_0": "Rāgapariyuṭṭhānena sadisabhāvāpattiyā mithunānaṁ ayanti “methuno”ti dhammova vuccatīti",
  "tika-vin09t13:59_1": "āha “rāgapariyuṭṭhānenā”tiādi. Tattha rāgapariyuṭṭhānenāti rāgassa pariyuṭṭhānena,",
  "tika-vin09t13:59_2": "methunarāgassa pavattiyā pariyonaddhacittatāyāti attho. Dhammoti ajjhācāro. “Palambate",
  "tika-vin09t13:59_3": "vilambate”tiādīsu viya upasaggassa koci atthaviseso natthīti āha “seveyyā”ti. Ajjhāpajjeyyāti",
  "tika-vin09t13:59_4": "abhibhuyya pajjeyya. Sabbantimenāti paranimmitavasavatti…pe… cātumahārājikamanussitthināgagaruḷamāṇavikādīnaṁ",
  "tika-vin09t13:59_5": "sabbāsaṁ antimena. Tiracchānagatāyāti tiracchānesu uppannāya. Tenāha “paṭisandhivasenā”ti.",
  "tika-vin09t13:59_6": "Pārājikāya vatthubhūtā eva cettha tiracchānagatitthī “tiracchānagatā”ti gahetabbā,",
  "tika-vin09t13:59_7": "na sabbā. Tatrāyaṁ paricchedo –",
  "tika-vin09t13:60": "“Apadānaṁ ahimacchā, dvipadānañca kukkuṭī;",
  "tika-vin09t13:61": "Catuppadānaṁ majjārī, vatthu pārājikassimā”ti.",
  "tika-vin09t13:62_0": "Tattha ahiggahaṇena sabbāpi ajagaragonasādibhedā dīghajāti saṅgahitā. Tasmā dīghajātīsu",
  "tika-vin09t13:62_1": "yattha tiṇṇaṁ maggānaṁ aññatarasmiṁ sakkā tilaphalamattampi pavesetuṁ, sā pārājikavatthu,",
  "tika-vin09t13:62_2": "avasesā dukkaṭavatthūti veditabbā. Macchaggahaṇena sabbāpi macchakacchapamaṇḍūkādibhedā",
  "tika-vin09t13:62_3": "odakajāti saṅgahitā. Tatrāpi dīghajātiyaṁ vuttanayeneva pārājikavatthu ca dukkaṭavatthu",
  "tika-vin09t13:62_4": "ca veditabbaṁ. Ayaṁ pana viseso – pataṅgamukhamaṇḍūkā nāma honti, tesaṁ mukhasaṇṭhānaṁ",
  "tika-vin09t13:62_5": "mahantaṁ, chiddaṁ appakaṁ, tattha pavesanaṁ nappahoti, mukhasaṇṭhānaṁ pana vaṇasaṅkhepaṁ",
  "tika-vin09t13:62_6": "gacchati, tasmā taṁ thullaccayavatthūti veditabbaṁ. Kukkuṭiggahaṇena sabbāpi kākakapotādibhedā",
  "tika-vin09t13:62_7": "pakkhijāti saṅgahitā. Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "tika-vin09t13:62_8": "Majjāriggahaṇena sabbāpi rukkhasunakhamaṅgusagodhādibhedā catuppadajāti saṅgahitā.",
  "tika-vin09t13:62_9": "Tatrāpi vuttanayeneva pārājikavatthu ca dukkaṭavatthu ca veditabbaṁ.",
  "tika-vin09t13:63_0": "Pārājiko hotīti parājito hoti parājayaṁ apanno. Ayañhi pārājikasaddo sikkhāpadāpattipuggalesu",
  "tika-vin09t13:63_1": "vattati. Tattha “aṭṭhānametaṁ, ānanda, anavakāso, yaṁ tathāgato vajjīnaṁ vā vajjiputtakānaṁ",
  "tika-vin09t13:63_2": "vā kāraṇā sāvakānaṁ pārājikaṁ sikkhāpadaṁ paññattaṁ samūhaneyyā”ti evaṁ sikkhāpade",
  "tika-vin09t13:63_3": "vattamāno veditabbo. “Āpattiṁ tvaṁ bhikkhu āpanno pārājika”nti evaṁ āpattiyaṁ. “Na",
  "tika-vin09t13:63_4": "mayaṁ pārājikā, yo avahaṭo, so pārājiko”ti evaṁ puggale vattamāno veditabbo. “Pārājikena",
  "tika-vin09t13:63_5": "dhammena anuddhaṁseyyā”tiādīsu pana dhamme vattatīti vadanti. Yasmā pana tattha “dhammo”ti",
  "tika-vin09t13:63_6": "katthaci āpatti, katthaci sikkhāpadameva adhippetaṁ, tasmā so visuṁ na vattabbo.",
  "tika-vin09t13:63_7": "Tattha sikkhāpadaṁ yo taṁ atikkamati, taṁ parājeti, tasmā “pārājika”nti vuccati.",
  "tika-vin09t13:63_8": "Āpatti pana yo naṁ ajjhāpajjati, taṁ parājeti, tasmā “pārājikā”ti vuccati. Puggalo",
  "tika-vin09t13:63_9": "yasmā parājito parājayamāpanno, tasmā “pārājiko”ti vuccati. Idha pana puggalo veditabboti",
  "tika-vin09t13:63_10": "āha “pārājiko hotī”tiādi. Imināpi idaṁ dasseti – “parājitasadde upasaggassa vuddhiṁ",
  "tika-vin09t13:63_11": "katvā, ta-kārassa ca ka-kāraṁ katvā pārājiko hotīti niddiṭṭho”ti.",
  "tika-vin09t13:64_0": "Apalokanādi catubbidhampi saṅghakammaṁ sīmāparicchinnehi pakatattehi bhikkhūhi ekato",
  "tika-vin09t13:64_1": "kattabbattā ekakammaṁ nāma. Ādisaddena ekuddesasamasikkhatānaṁ gahaṇaṁ. Tattha pañcavidhopi",
  "tika-vin09t13:64_2": "pātimokkhuddeso ekato uddisitabbattā ekuddeso nāma. Nahāpitapubbakādīnaṁ viya odissa",
  "tika-vin09t13:64_3": "anuññātaṁ ṭhapetvā avasesaṁ sabbampi sikkhāpadaṁ sabbehipi lajjipuggalehi samaṁ sikkhitabbabhāvato",
  "tika-vin09t13:64_4": "samasikkhatā nāma. Yasmā sabbepi lajjino etesu ekakammādīsu saha vasanti, na ekopi",
  "tika-vin09t13:64_5": "tato bahiddhā sandissati, tasmā tāni sabbānipi gahetvā ekakammādiko tividhopi saṁvāso",
  "tika-vin09t13:64_6": "nāmāti āha “so ca vuttappakāro saṁvāso tena puggalena saddhiṁ natthi, tena kāraṇena",
  "tika-vin09t13:64_7": "so pārājiko puggalo ‘asaṁvāso’ti vuccatī”ti.",
  "tika-vin09t13:65_0": "Idāni yasmā na kevalaṁ manussitthiyā eva nimittaṁ pārājikavatthu, atha kho amanussitthitiracchānagatitthīnampi.",
  "tika-vin09t13:65_1": "Na ca itthiyā eva. Atha kho ubhatobyañjanakapaṇḍakapurisānampi, tasmā te satte, tesañca",
  "tika-vin09t13:65_2": "yaṁ yaṁ nimittaṁ vatthu hoti, taṁ taṁ nimittaṁ, tattha ca yathā paṭisevanto pārājiko",
  "tika-vin09t13:65_3": "hoti, tañca sabbaṁ vitthāretvā dassetuṁ “ayaṁ panettha vinicchayo”tiādimāha. Etthāti",
  "tika-vin09t13:65_4": "imasmiṁ sikkhāpade. Tesūti ye tiṁsamaggā vuttā, tesu. Attano vāti lambimudupiṭṭhike",
  "tika-vin09t13:65_5": "sandhāya vuttaṁ. Santhatassa vāti yena kenaci vatthena vā paṇṇena vā vākapaṭṭena",
  "tika-vin09t13:65_6": "vā cammena vā tipusīsādīnaṁ paṭṭena vā paliveṭhetvā, anto vā pavesetvā paṭicchannassa.",
  "tika-vin09t13:65_7": "Akkhāyitassa vāti soṇasiṅgālādīhi akkhāditassa. Yebhuyyena akkhāyitassāti yāva upaḍḍhakkhāyito",
  "tika-vin09t13:65_8": "nāma na hoti, evaṁ akkhāyitassa. Allokāseti tintokāse. Santhatanti tesaṁyeva vatthādīnaṁ",
  "tika-vin09t13:65_9": "yena kenaci paṭicchannaṁ. Ayañhettha saṅkhepattho – na hettha anupādinnakaṁ anupādinnakena",
  "tika-vin09t13:65_10": "chupati, mutti atthi, atha kho upādinnakena vā anupādinnakaṁ ghaṭṭiyatu, anupādinnakena",
  "tika-vin09t13:65_11": "vā upādinnakaṁ, anupādinnakena vā anupādinnakaṁ, upādinnakena vā upādinnakaṁ. Sace",
  "tika-vin09t13:65_12": "yattake paviṭṭhe pārājikaṁ hotīti vuttaṁ, tattakaṁ sevanacittena paveseti, sabbatthāyaṁ",
  "tika-vin09t13:65_13": "pārājikāpattiṁ āpanno nāma hotīti.",
  "tika-vin09t13:66_0": "Evaṁ sevanacitteneva pavesentassa āpattiṁ dassetvā idāni yasmā taṁ pavesanaṁ nāma",
  "tika-vin09t13:66_1": "na kevalaṁ attūpakkameneva, parūpakkamenāpi hoti. Tatrāpi sādiyantasseva āpatti paṭisevanacittasamaṅgissa,",
  "tika-vin09t13:66_2": "na itarassāti dassetuṁ “parena vā”tiādimāha. Tattha parenāti bhikkhupaccatthikādinā",
  "tika-vin09t13:66_3": "yena kenaci aññena. Pavesanapaviṭṭhaṭṭhitauddharaṇesūti ettha aggato yāva mūlā pavesanaṁ",
  "tika-vin09t13:66_4": "pavesanaṁ nāma. Aṅgajātassa yattakaṁ ṭhānaṁ pavesanārahaṁ, tattakaṁ anavasesato paviṭṭhaṁ",
  "tika-vin09t13:66_5": "paviṭṭhaṁ nāma. Evaṁ paviṭṭhassa uddharaṇārambhato antarā ṭhitakālo ṭhitaṁ nāma.",
  "tika-vin09t13:66_6": "Samantapāsādikāyaṁ pana mātugāmassa sukkavisaṭṭhiṁ patvā sabbathā vāyāmato oramitvā",
  "tika-vin09t13:66_7": "ṭhitakālaṁ sandhāya “sukkavisaṭṭhisamaye”ti vuttaṁ. Uddharaṇaṁ nāma yāva aggā nīharaṇakālo.",
  "tika-vin09t13:66_8": "Sādiyatīti sevanacittaṁ upaṭṭhapeti. Asādhāraṇavinicchayoti adinnādānādīhi sabbehi",
  "tika-vin09t13:66_9": "sikkhāpadehi asādhāraṇo vinicchayo.",
  "tika-vin09t13:67_0": "Sādhāraṇavinicchayatthanti parivāravasena sādhāraṇavinicchayatthaṁ. Mātikāti mātā,",
  "tika-vin09t13:67_1": "janettīti attho. Nidadāti desanaṁ desavasena aviditaṁ viditaṁ katvā nidassetīti nidānaṁ.",
  "tika-vin09t13:67_2": "Paññāpīyatīti paññatti, tassā pakāro paññattividhi aṅgeti gameti ñāpetīti aṅgaṁ,",
  "tika-vin09t13:67_3": "kāraṇaṁ. Samuṭṭhahanti āpattiyo etenāti samuṭṭhānaṁ, uppattikāraṇaṁ, tassa vidhi",
  "tika-vin09t13:67_4": "samuṭṭhānavidhi. Vajjakammappabhedañcāti ettha pabhedasaddo paccekaṁ yojetabbo “vajjappabhedaṁ,",
  "tika-vin09t13:67_5": "kammappabhedañcā”ti. Tattha tatthāti tasmiṁ tasmiṁ sikkhāpade.",
  "tika-vin09t13:68_0": "Paññattiṭṭhānanti paññattiṭṭhapanassa ṭhānaṁ, sikkhāpadānaṁ paññattidesoti attho.",
  "tika-vin09t13:68_1": "Puggaloti ettha ādikammikoyeva adhippetoti āha “puggalo nāma yaṁ yaṁ ārabbha taṁ",
  "tika-vin09t13:68_2": "taṁ sikkhāpadaṁ paññatta”nti, so so puggaloti adhippāyo. Honti cettha –",
  "tika-vin09t13:69": "“Sudinno dhaniyo sambahulā vaggumudantikā;",
  "tika-vin09t13:70": "Seyyasako udāyi cā-ḷavakā channamettiyā.",
  "tika-vin09t13:71": "“Devadattassajipunabbasu-chabbaggiyopanandaññataropi ca;",
  "tika-vin09t13:72": "Hatthako cānuruddho ca, sattarasa cūḷapanthako.",
  "tika-vin09t13:73": "“Belaṭṭhasīso cānando, sāgatoriṭṭhanāmako;",
  "tika-vin09t13:74": "Nandattherena tevīsa, bhikkhūnaṁ ādikammikā.",
  "tika-vin09t13:75": "“Sundarīnandā thullanandā, chabbaggiyaññatarāpi ca;",
  "tika-vin09t13:76": "Caṇḍakāḷī sambahulā, dve ca bhikkhuniyo parā;",
  "tika-vin09t13:77": "Bhikkhunīnaṁ tu satteva, honti tā ādikammikā”ti.",
  "tika-vin09t13:78_0": "Tassa tassa puggalassāti yaṁ yaṁ sudinnādikaṁ puggalaṁ ārabbha sikkhāpadaṁ paññattaṁ,",
  "tika-vin09t13:78_1": "tassa tassa puggalassa. Paññattīti paṭhamapaññatti. Paṭhamapaññattiyā pacchā ṭhapitā",
  "tika-vin09t13:78_2": "paññatti anupaññatti. Anuppanne dose ṭhapitā paññatti anuppannapaññatti. Sabbattha",
  "tika-vin09t13:78_3": "majjhimadese ceva paccantimesu janapadesu cāti sabbesu padesesu ṭhapitā paññatti",
  "tika-vin09t13:78_4": "sabbatthapaññatti. Majjhimadeseyeva ṭhapitā paññatti padesapaññatti. Bhikkhūnañceva",
  "tika-vin09t13:78_5": "bhikkhunīnañca sādhāraṇabhūtā paññatti sādhāraṇapaññatti. Suddhabhikkhūnameva, suddhabhikkhunīnaṁ",
  "tika-vin09t13:78_6": "vā paññattaṁ sikkhāpadaṁ asādhāraṇapaññatti. Ubhinnampi paññatti ubhatopaññatti.",
  "tika-vin09t13:78_7": "Vinayadharapañcamenāti anussāvanakācariyapañcamena. Guṇaṅguṇūpāhanāti catuppaṭalato",
  "tika-vin09t13:78_8": "paṭṭhāya katā upāhanā, na ekadvitipaṭalā. Cammattharaṇanti attharitabbaṁ cammaṁ.",
  "tika-vin09t13:78_9": "Etesaṁ vasena catubbidhā padesapaññatti nāmāti etesaṁ vasena catubbidhā paññatti",
  "tika-vin09t13:78_10": "majjhimadeseyeva paññattāti padesapaññatti nāma. Tenevāha “majjhimadeseyeva hī”tiādi.",
  "tika-vin09t13:78_11": "Yasmā majjhimadeseyeva yathāvuttavatthuvītikkame āpatti hoti, na paccantimajanapade,",
  "tika-vin09t13:78_12": "tasmā padesapaññattīti attho. Dhuvanhānaṁ paṭikkhepamattanti niccanahānappaṭisedhanameva.",
  "tika-vin09t13:78_13": "Ettha ca mattasaddena aññāni tīṇi sikkhāpadāni paṭikkhipati. Tāni hi “anujānāmi,",
  "tika-vin09t13:78_14": "bhikkhave, sabbapaccantimesu janapadesu vinayadharapañcamena gaṇena upasampada”ntiādinā",
  "tika-vin09t13:78_15": "cammakkhandhake āgatāni. Tenevāha “tato aññā padesapaññatti nāma natthī”ti. Sabbānīti",
  "tika-vin09t13:78_16": "tato avasesāni sabbāni sikkhāpadāni. Tasmāti yasmā anuppannapaññatti aṭṭhagarudhammavasena",
  "tika-vin09t13:78_17": "bhikkhunīnaṁyeva āgatā, yasmā ca dhuvanhānaṁ paṭikkhepamattaṁ ṭhapetvā pātimokkhe",
  "tika-vin09t13:78_18": "sabbāni sikkhāpadāni sabbatthapaññattiyeva honti, yasmā ca sādhāraṇapaññattidukañca",
  "tika-vin09t13:78_19": "ekatopaññattidukañca byañjanamattaṁ nānaṁ, atthato ekaṁ, tasmā. Sabbatthāti sabbesu",
  "tika-vin09t13:78_20": "sikkhāpadesu. Āpattibhedo hettha uttarapadalopena “āpattī”ti vuttoti āha “āpattīti",
  "tika-vin09t13:78_21": "pubbappayogādivasena āpattibhedo”ti. Sīlaācāradiṭṭhiājīvavipattīnanti ettha paṭhamā",
  "tika-vin09t13:78_22": "dve āpattikkhandhā sīlavipatti nāma, avasesā pañca ācāravipatti nāma, micchādiṭṭhi",
  "tika-vin09t13:78_23": "ca antaggāhikādiṭṭhi ca diṭṭhivipatti nāma, ājīvahetu paññattāni cha sikkhāpadāni",
  "tika-vin09t13:78_24": "ājīvavipatti nāma, iti imāsaṁ sīlaācāradiṭṭhiājīvavipattīnaṁ aññatarāti attho.",
  "tika-vin09t13:79_0": "Na kevalaṁ yathāvuttanayeneva vuccantīti āha “yāni sikkhāpadasamuṭṭhānānītipi vuccantī”ti.",
  "tika-vin09t13:79_1": "Etāni hi kiñcāpi āpattiyā samuṭṭhānāni, na sikkhāpadassa, vohārasukhatthaṁ panevaṁ",
  "tika-vin09t13:79_2": "vuccantīti. Tatthāti tesu chasu samuṭṭhānesu. Tesūti sacittakācittakesu. Ekaṁ samuṭṭhānaṁ",
  "tika-vin09t13:79_3": "uppattikāraṇaṁ etissāti ekasamuṭṭhānā, ekena vā samuṭṭhānaṁ etissāti ekasamuṭṭhānā.",
  "tika-vin09t13:79_4": "“Dvisamuṭṭhānā”tiādīsupi eseva nayo.",
  "tika-vin09t13:80": "Samuṭṭhānavasenāti samuṭṭhānasīsavasena. Paṭhamapārājikaṁ samuṭṭhānaṁ etissāti paṭhamapārājikasamuṭṭhānā. Tathā adinnādānasamuṭṭhānā”tiādīsupi.",
  "tika-vin09t13:81_0": "Sayaṁ pathavikhaṇane kāyena, pare āṇāpetvā khaṇāpane vācāya ca āpattisambhavato “pathavikhaṇanādīsu",
  "tika-vin09t13:81_1": "viyā”ti vuttaṁ. Ādisaddena adinnādānādīnaṁ pariggaho. Paṭhamakathināpatti kāyavācato",
  "tika-vin09t13:81_2": "kattabbaṁ adhiṭṭhānaṁ vā vikappanaṁ vā akarontassa hoti, no karontassāti āha “paṭhamakathināpatti",
  "tika-vin09t13:81_3": "viyā”ti. Aññātikāya bhikkhuniyā hatthato cīvarappaṭiggahaṇāpatti tassā hatthato cīvaraṁ",
  "tika-vin09t13:81_4": "paṭiggaṇhantassa, parivattakaṁ adentassa ca hotīti kiriyākiriyato samuṭṭhāti. “Siyā",
  "tika-vin09t13:81_5": "karontassā”tiādīsu siyāti “siyā kho pana te brāhmaṇa evamassā”tiādīsu viya “kadācī”ti",
  "tika-vin09t13:81_6": "iminā samānattho nipāto. Rūpiyappaṭiggahaṇāpatti siyā kiriyā gahaṇena āpajjanato,",
  "tika-vin09t13:81_7": "siyā akiriyā paṭikkhepassa akaraṇatoti āha “rūpiyappaṭiggahaṇāpatti viyā”ti. Kuṭikārāpatti",
  "tika-vin09t13:81_8": "vatthuṁ desāpetvā pamāṇātikkantakaraṇe karontassa siyā, adesāpetvā pana pamāṇātikkantakaraṇe",
  "tika-vin09t13:81_9": "pamāṇayuttaṁ vā karontassa ca akarontassa ca siyāti āha “kuṭikārāpatti viyā”ti.",
  "tika-vin09t13:82_0": "Saññāya abhāvena vimokkho assāti saññāvimokkhoti majjhepadalopasamāso daṭṭhabboti",
  "tika-vin09t13:82_1": "āha “yato vītikkamasaññāyā”tiādi. Itarā nāma yato vītikkamasaññāya abhāvena na muccati,",
  "tika-vin09t13:82_2": "sā itarasaddassa vuttappaṭiyogivisayattā. Yā acittakena vā sacittakamissakena vā",
  "tika-vin09t13:82_3": "samuṭṭhātīti yā āpatti kadāci acittakena vā kadāci sacittakamissakena vā samuṭṭhānena",
  "tika-vin09t13:82_4": "samuṭṭhāti. Ettha ca saññādukaṁ anāpattimukhena vuttaṁ, sacittakadukaṁ āpattimukhenāti daṭṭhabbaṁ.",
  "tika-vin09t13:83_0": "Yassāsacittakapakkhe cittaṁ akusalameva hotīti yassā sacittakāya āpattiyā cittaṁ",
  "tika-vin09t13:83_1": "akusalameva hoti, yassā ca sacittakācittakasaṅkhātāya surāpānādiacittakāya āpattiyā",
  "tika-vin09t13:83_2": "vatthuvijānanacittena sacittakapakkhe cittaṁ akusalameva hoti, ayaṁ lokavajjā. “Sacittakapakkhe”ti",
  "tika-vin09t13:83_3": "hi idaṁ vacanaṁ sacittakācittakaṁ sandhāya vuttaṁ. Na hi ekaṁsato sacittakassa “sacittakapakkhe”ti",
  "tika-vin09t13:83_4": "visesane payojanaṁ atthīti. Yaṁ panettha gaṇṭhipade “surāpānasmiñhi ‘surā’ti vā ‘na",
  "tika-vin09t13:83_5": "vaṭṭatī’ti vā jānitvā pivane akusalamevā”ti vuttaṁ. Tattha “na vaṭṭatīti vā jānitvā”ti",
  "tika-vin09t13:83_6": "vuttavacanaṁ na yujjati paṇṇattivajjassāpi lokavajjabhāvappasaṅgato. Yassā pana “sacittakapakkhe",
  "tika-vin09t13:83_7": "cittaṁ akusalamevā”ti niyamo natthi, sā paṇṇattivajjāti imamatthaṁ dassento āha “sesā",
  "tika-vin09t13:83_8": "paṇṇattivajjā”ti. Tathā hi tassā vatthuvijānanacittena sacittakapakkhe cittaṁ siyā",
  "tika-vin09t13:83_9": "kusalaṁ, siyā akusalaṁ, siyā abyākatanti “akusalamevā”ti niyamo natthi. Ubhayattha",
  "tika-vin09t13:83_10": "āpajjitabbāti kāyadvāre, vacīdvāre cāti ubhayattha āpajjitabbā āpatti, tā pana adinnādānādayo.",
  "tika-vin09t13:83_11": "“Manodvāre āpatti nāma natthī”ti idaṁ yebhuyyavasena vuttaṁ upanikkhittasādiyanādīsu",
  "tika-vin09t13:83_12": "āpattisambhavatoti daṭṭhabbaṁ.",
  "tika-vin09t13:84_0": "Akusalacitto vā āpajjatīti pārājikasukkavisaṭṭhikāyasaṁsaggaduṭṭhullaattakāmapāricariyaduṭṭhadosasaṅghabhedappahāradānatalasattikādibhedaṁ",
  "tika-vin09t13:84_1": "āpattiṁ akusalacitto āpajjati. Anupasampannaṁ padasodhammaṁ vācento, mātugāmassa",
  "tika-vin09t13:84_2": "dhammaṁ desentoti evarūpaṁ āpattiṁ kusalacitto āpajjati. Asañciccasahaseyyādiṁ abyākatacitto",
  "tika-vin09t13:84_3": "āpajjati. Yaṁ arahā āpajjati, sabbaṁ abyākatacittova āpajjati. Tenāha “kusalābyākatacitto vā”ti.",
  "tika-vin09t13:85_0": "Dukkhavedanāsamaṅgī vāti duṭṭhadosādibhedaṁ āpattiṁ āpajjanto dukkhavedanāsamaṅgī",
  "tika-vin09t13:85_1": "āpajjati. Methunadhammādibhedaṁ pana sukhavedanāsamaṅgī āpajjati. Yaṁ sukhavedanāsamaṅgī",
  "tika-vin09t13:85_2": "āpajjati, taṁyeva majjhatto hutvā āpajjanto adukkhamasukhavedanāsamaṅgī āpajjati.",
  "tika-vin09t13:85_3": "Tenāha “itaravedanādvayasamaṅgī vā”ti. Idampi ca tikadvayaṁ yebhuyyavaseneva vuttaṁ.",
  "tika-vin09t13:85_4": "Nipajjitvā nirodhasamāpanno hi acittako avedano sahaseyyāpattiṁ āpajjatīti. Kiñcāpi",
  "tika-vin09t13:85_5": "evaṁ aniyamena vuttaṁ, viseso panettha atthīti dassetuṁ “evaṁ santepī”tiādi vuttaṁ.",
  "tika-vin09t13:85_6": "Evaṁ santepīti hi visesābhidhānanimittābhyūpagameva yujjati. Sabbesaṁ vasena tīṇi",
  "tika-vin09t13:85_7": "cittānīti kusalākusalābyākatānaṁ vasena padasodhammādīsu tīṇi cittāni.",
  "tika-vin09t13:86_0": "Idāni taṁ yathāvuttanidānādivedanāttikapariyosānaṁ sattarasappakāraṁ imasmiṁ sikkhāpade",
  "tika-vin09t13:86_1": "yojetuṁ “idha panā”tiādimāha. Idhāti imasmiṁ paṭhamapārājikasikkhāpade. Vesāliyanti",
  "tika-vin09t13:86_2": "evaṁnāmake itthiliṅgavasena pavattavohāre nagare. Tañhi nagaraṁ tikkhattuṁ pākāraparikkhepavaḍḍhanena",
  "tika-vin09t13:86_3": "visālībhūtattā “vesālī”ti vuccati. Idampi ca nagaraṁ sabbaññutaṁ sampatteyeva sammāsambuddhe",
  "tika-vin09t13:86_4": "sabbākāravepullattaṁ pattanti veditabbaṁ. “Sikkhaṁ apaccakkhāyā”ti ca “antamaso tiracchānagatāyapī”ti",
  "tika-vin09t13:86_5": "ca dve anupaññattiyoti makkaṭivajjiputtakavatthūnaṁ vasena vuttā. “Antamaso tiracchānagatāyā”ti",
  "tika-vin09t13:86_6": "ca “sikkhaṁ apaccakkhāyā”ti ca imā dve anupaññattiyo. Āpattikarā ca hotīti paṭhamapaññattito",
  "tika-vin09t13:86_7": "visuṁyevāpattikarā ca hoti. Aññavādakasikkhāpadādīsu viyāti aññavādakasikkhāpadādīsu",
  "tika-vin09t13:86_8": "“vihesake”tiādikā viyāti attho. Ādisaddena ujjhāpanakassa pariggaho. Ettha hi aññavādakādito",
  "tika-vin09t13:86_9": "visuṁyeva vihesakādīsupi pācittiyaṁ hoti. Yathāha “ropite vihesake saṅghamajjhe vatthusmiṁ",
  "tika-vin09t13:86_10": "vā āpattiyā vā anayuñjiyamāno taṁ nakathetukāmo taṁ naugghāṭetukāmo tuṇhībhūto saṅghaṁ",
  "tika-vin09t13:86_11": "viheseti, āpatti pācittiyassā”tiādi. Supinante vijjamānāpi mocanassādacetanā abbohārikattā",
  "tika-vin09t13:86_12": "anāpattikarāti āha “aññatra supinantātiādikā viyā”ti. Tathā hi thinamiddhena abhibhūtattā",
  "tika-vin09t13:86_13": "supine cittaṁ abbohārikaṁ, cittassa abbohārikattā opakkamanakiriyāpavattanikāpi cetanā",
  "tika-vin09t13:86_14": "abbohārikā. Vuttañhetaṁ “atthesā, bhikkhave, cetanā, sā ca kho abbohārikā”ti, tasmā",
  "tika-vin09t13:86_15": "“aññatra supinantā”ti ayaṁ anupaññatti anāpattikarā jātā. Ādisaddena “aññatra adhimānā”tiādikaṁ",
  "tika-vin09t13:86_16": "saṅgaṇhāti. Adinnādānādīsu viyāti adinnādānādīsu “araññā vā”tiādikā viyāti attho.",
  "tika-vin09t13:86_17": "Ettha pana ādisaddena paṭhamapārājikādīnaṁ saṅgaho. Ettha hi “tañca kho gāme, no",
  "tika-vin09t13:86_18": "araññe”tiādinā nayena lesaṁ oḍḍentānaṁ lesapidahanatthaṁ “araññā vā”tiādikā anupaññatti",
  "tika-vin09t13:86_19": "vuttāti upatthambhakarāva hoti. Teneva hi “nanu, āvuso, tathevetaṁ hotī”ti bhikkhūhi vuttaṁ.",
  "tika-vin09t13:87_0": "Vuttappakāre maggeti “manussāmanussatiracchānagatavasenā”tiādinā vuttappakāre tiṁsamagge.",
  "tika-vin09t13:87_1": "Imassa pana “chinne”ti iminā sambandho. Tacādīni anavasesetvāti nimittappadese bahi",
  "tika-vin09t13:87_2": "ṭhitāni chavicammāni anavasesetvā. Nimittasaṇṭhānamattaṁ paññāyatīti nimittamaṁsassa",
  "tika-vin09t13:87_3": "pana abbhantare chavicammassa ca vijjamānattā vuttaṁ. Cammakhilanti cammakkhaṇḍaṁ.",
  "tika-vin09t13:87_4": "“Uṇṇigaṇḍo”tipi vadanti. Tañhi nimitte jātattā nimittameva. Tenāha “sevanacitte sati",
  "tika-vin09t13:87_5": "pārājika”nti. Sevanacitteti methunasevanacitte. Kāyasaṁsaggasevanacitte pana sati",
  "tika-vin09t13:87_6": "saṅghādisesova. Naṭṭho kāyappasādo etthāti naṭṭhakāyappasādaṁ, sukkhapīḷakaṁ vā matacammaṁ",
  "tika-vin09t13:87_7": "vāti attho. Mate akkhāyite, yebhuyyena akkhāyite ca pārājikāpattivacanato pana naṭṭhakāyappasādepi",
  "tika-vin09t13:87_8": "itthinimitte pavesentassa pārājikāpattiyeva. Nimittasaṇṭhānamattampi anavasesetvāti",
  "tika-vin09t13:87_9": "nimittākārena ṭhitaṁ yathāvuttanimittamaṁsādimpi anavasesetvā. Vaṇasaṅkhepavasenāti",
  "tika-vin09t13:87_10": "vaṇasaṅgahavasena. Vaṇe thullaccayañca “amaggena amaggaṁ paveseti, āpatti thullaccayassā”ti",
  "tika-vin09t13:87_11": "imassa suttassa vasena veditabbaṁ. Tasmiñhi sutte dvīsu sambhinnavaṇesu ekena vaṇena",
  "tika-vin09t13:87_12": "pavesetvā dutiyena nīharantassa thullaccayaṁ vuttaṁ. Vuttañhi samantapāsādikāyaṁ",
  "tika-vin09t13:87_13": "“imassa sattassa anulomavasena sabbattha vaṇasaṅkhepe thullaccayaṁ veditabba”nti.",
  "tika-vin09t13:87_14": "Manussānaṁ pana akkhiādayopi vaṇasaṅgahaṁ gacchantīti vaṇena ekaparicchedaṁ katvā",
  "tika-vin09t13:87_15": "dassento “tathā”tiādimāha. Tesaṁ vaṇasaṅgaho “navadvāro mahāvaṇo”ti evamādisuttānusārena",
  "tika-vin09t13:87_16": "veditabbo. Tattha manussānanti itthipurisapaṇḍakaubhatobyañjanakavasena catubbidhānaṁ",
  "tika-vin09t13:87_17": "manussānaṁ. Vatthikosesūti vatthipuṭesu purisānaṁ aṅgajātakosesu. Hatthiassādīnañca",
  "tika-vin09t13:87_18": "tiracchānānanti hatthiassagoṇagadrabhaoṭṭhamahiṁsādīnaṁ tiracchānagatānaṁ. Tiracchānānaṁ",
  "tika-vin09t13:87_19": "panāti sabbesampi tiracchānagatānaṁ. Sabbesanti yathāvuttamanussādīnaṁ sabbesaṁ.",
  "tika-vin09t13:88_0": "Evaṁ jīvamānakasarīre labbhamānaṁ āpattivisesaṁ dassetvā idāni matasarīre labbhamānaṁ",
  "tika-vin09t13:88_1": "āpattivisesaṁ dassetuṁ “matasarīre”tiādimāha. Vaccamaggapassāvamaggamukhamaggānaṁ",
  "tika-vin09t13:88_2": "catūsu koṭṭhāsesu dve koṭṭhāse ṭhapetvā yadā apare dve koṭṭhāsā khāditā, tadā upaḍḍhakkhāyitaṁ",
  "tika-vin09t13:88_3": "nāma hoti. Na kuthitaṁ hotīti uddhumātakādibhāvena kuthitaṁ na hoti, allanti attho.",
  "tika-vin09t13:88_4": "Yadā pana sarīraṁ uddhumātakaṁ hoti kuthitaṁ nīlamakkhikasamākiṇṇaṁ kimikulasamākulaṁ",
  "tika-vin09t13:88_5": "navahi vaṇamukhehi paggaḷitapubbakuṇapabhāvena upagantumpi asakkuṇeyyaṁ, tadā pārājikavatthuñca",
  "tika-vin09t13:88_6": "thullaccayavatthuñca vijahati, dukkaṭavatthumeva hotīti āha “kuthite dukkaṭa”nti.",
  "tika-vin09t13:88_7": "Kuthiteti uddhumātakabhāvappatte. Īdise hi sarīre yattha katthaci upakkamato dukkaṭaṁ.",
  "tika-vin09t13:88_8": "Tathā vaṭṭakate mukhe acchupantaṁ aṅgajātaṁ pavesentassāti vivaṭṭe mukhe cattāri",
  "tika-vin09t13:88_9": "passāni, tālukañca apphusantaṁ aṅgajātaṁ pavesentassa dukkaṭanti attho. Sace pana",
  "tika-vin09t13:88_10": "heṭṭhā vā upari vā ubhayapassehi vā chupantaṁ paveseti, pārājikaṁ. Catūhi passehi",
  "tika-vin09t13:88_11": "acchupantaṁ pavesetvā abbhantare tālukaṁ chupati, pārājikameva. Bahi nikkhantajivhāya",
  "tika-vin09t13:88_12": "vā dantesu vā aṅgajātaṁ pavesentassa thullaccayanti sambandho. Jīvamānakasarīrepi",
  "tika-vin09t13:88_13": "bahi nikkhantajivhāya thullaccayameva. Yadi pana bahi jivhāya paliveṭhetvā antomukhaṁ",
  "tika-vin09t13:88_14": "paveseti, pārājikameva. Yadi pana dantā suphusitā, antomukhe okāso natthi, dantā",
  "tika-vin09t13:88_15": "ca bahi oṭṭhamaṁsena paṭicchannā, tattha vātena asamphuṭṭhaṁ allokāsaṁ tilaphalamattampi",
  "tika-vin09t13:88_16": "pavesentassa pārājikameva. Uppāṭite pana oṭṭhamaṁse dantesuyeva upakkamantassa thullaccayaṁ.",
  "tika-vin09t13:88_17": "Yopi danto bahi nikkhamanto tiṭṭhati, na sakkā oṭṭhehi pidahituṁ, tatthāpi eseva nayo.",
  "tika-vin09t13:89_0": "Vedanāya aṭṭo pīḷito vedanāṭṭo. Ummattakoti cettha pittummattako adhippetoti āha",
  "tika-vin09t13:89_1": "“yo pittavasenā”tiādi. Pittavasenāti baddhapittavasena. Tasmiñhi baddhapitte pittakosato",
  "tika-vin09t13:89_2": "calitvā bahi nikkhamante sattā ummattakā honti, vipallatthasaññā hirottappaṁ chaḍḍetvā",
  "tika-vin09t13:89_3": "asāruppacariyaṁ caranti, lahukagarukāni sikkhāpadāni maddantāpi na jānanti, bhesajjakiriyāyapi",
  "tika-vin09t13:89_4": "atekicchā honti, evarūpassa ummattakassa anāpatti. Abaddhapittaṁ pana lohitaṁ viya",
  "tika-vin09t13:89_5": "sabbaṅgagataṁ, tamhi kupite sattānaṁ kaṇḍukacchusarīrakampādīni honti, tāni bhesajjakiriyāya",
  "tika-vin09t13:89_6": "vūpasamanti. Tena vuttaṁ “baddhapittavasenā”ti. Khittacitto nāma vissaṭṭhacitto yakkhummattako",
  "tika-vin09t13:89_7": "vuccatīti āha “yakkhehi katacittavikkhepo khittacitto”ti. Yakkhā kira bheravāni ārammaṇāni",
  "tika-vin09t13:89_8": "dassetvā mukhena hatthaṁ pavesetvā, hadayarūpaṁ vā maddantā satte vikkhittacitte",
  "tika-vin09t13:89_9": "vipallatthasaññe karonti, evarūpassa khittacittassa anāpatti. Tesaṁ pana ubhinnaṁ",
  "tika-vin09t13:89_10": "ayaṁ viseso – pittummattako niccameva ummattako hoti, pakatisaññaṁ na labhati. Yakkhummattako",
  "tika-vin09t13:89_11": "antarantarā pakatisaññaṁ paṭilabhati. Idha pana pittummattako vā hotu, yakkhummattako",
  "tika-vin09t13:89_12": "vā, yo sabbaso muṭṭhassati kiñci na jānāti, aggimpi suvaṇṇampi gūthampi candanampi",
  "tika-vin09t13:89_13": "ekasadisaṁ maddantova vicarati, evarūpassa anāpatti. Antarantarā pakatisaññaṁ paṭilabhitvā",
  "tika-vin09t13:89_14": "ñatvā karontassa pana āpattiyeva. Tenāha “dvinnampi ca etesa”ntiādi.",
  "tika-vin09t13:90_0": "Adhimattavedanāyāti adhikappamāṇāya dukkhavedanāya. Ādikamme niyutto ādikammiko,",
  "tika-vin09t13:90_1": "yo ca ādikamme niyutto, so tasmiṁ kamme ādibhūto hotīti āha “yo”tiādi. Idha pana",
  "tika-vin09t13:90_2": "sudinnatthero ādikammiko, tassa anāpatti. Avasesānaṁ makkaṭisamaṇavajjiputtakādīnaṁ",
  "tika-vin09t13:90_3": "āpattiyeva. Paṭipādanaṁ sampādanaṁ. Karontoyeva hi taṁ āpajjatīti kiriyaṁ. Idaṁ pana",
  "tika-vin09t13:90_4": "yebhuyyavasena vuttaṁ methunadhamme parūpakkame sati sādiyantassa akiriyasamuṭṭhānabhāvato.",
  "tika-vin09t13:90_5": "Methunappaṭisaṁyuttāya hi kāmasaññāya abhāvena muccanato saññāvimokkhaṁ. “Anāpatti",
  "tika-vin09t13:90_6": "ajānantassa, asādiyantassā”ti hi vuttaṁ. Methunacitteneva naṁ āpajjati, na vinā cittenāti",
  "tika-vin09t13:90_7": "sacittakaṁ. Rāgavaseneva āpajjitabbato lokavajjaṁ. Kāyadvāreneva samuṭṭhānato kāyakammaṁ.",
  "tika-vin09t13:90_8": "Cittaṁ panettha aṅgamattaṁ hoti, na tassa vasena kammabhāvo labbhati. Lobhacitteneva",
  "tika-vin09t13:90_9": "āpajjitabbato akusalacittaṁ. Sukhasamaṅgī vā upekkhāsamaṅgī vā āpajjatīti dvivedanaṁ.",
  "tika-vin09t13:90_10": "Nanu samuṭṭhānādīni āpattiyā honti, na sikkhāpadassa, atha kasmā sikkhāpadassa samuṭṭhānādīni",
  "tika-vin09t13:90_11": "vuttānīti āha “imāni ca samuṭṭhānādīni nāmā”tiādi. Āpattiyā hontīti ajjhācārassa honti.",
  "tika-vin09t13:91": "Munanato anumunanato muti, ñāṇaṁ, taṁ etassa atthīti mutimā, ñāṇavāti attho.",
  "tika-vin09t13:92": "Paṭhamapārājikavaṇṇanā niṭṭhitā.",
  "tika-vin09t13:93": "2. Dutiyapārājikavaṇṇanā",
  "tika-vin09t13:94_0": "Etthāti etesu dvīsu. Ekakuṭikādibhedo sabbopi gāmoti veditabboti sambandho. Tattha",
  "tika-vin09t13:94_1": "ekakuṭikādibhedoti yasmiṁ gāme ekā eva kuṭi ekaṁ gehaṁ seyyathāpi malayajanapade,",
  "tika-vin09t13:94_2": "ayaṁ ekakuṭiko gāmo nāma. Ādisaddena “dvikuṭikopi gāmo, tikuṭikopi gāmo, catukkuṭikopi",
  "tika-vin09t13:94_3": "gāmo”ti vuttappabhedaṁ saṅgaṇhāti. Abhinavaniviṭṭho ekakuṭikādigāmo pana yāva manussā",
  "tika-vin09t13:94_4": "pavisitvā vāsaṁ na kappenti, tāva gāmasaṅkhaṁ na gacchati. Kiṁbhūtoti āha “parikkhitto",
  "tika-vin09t13:94_5": "vā”tiādi. Tattha parikkhitto nāma iṭṭhakapākāraṁ ādiṁ katvā antamaso kaṇṭakasākhāhipi",
  "tika-vin09t13:94_6": "parikkhitto. Tabbiparīto aparikkhitto. Amanusso nāma yo sabbaso vā manussānaṁ abhāvena",
  "tika-vin09t13:94_7": "yakkhapariggahabhūto, yato vā manussā kenaci karaṇīyena punapi āgantukāmā eva apakkantā,",
  "tika-vin09t13:94_8": "yato pana nirapekkhā hutvā pakkamanti, so gāmasaṅkhaṁ na gacchati. Na kevalaṁ ekakuṭikādibhedovāti",
  "tika-vin09t13:94_9": "āha “antamaso”tiādi. Yo koci satthopīti jaṅghasatthasakaṭasatthādīsu yo koci satthopi.",
  "tika-vin09t13:94_10": "Imasmiṁ sikkhāpade nigamanagarāni viya gāmaggahaṇeneva gāmūpacāropi saṅgahitoti āha",
  "tika-vin09t13:94_11": "“ṭhapetvā gāmañca gāmūpacārañcā”ti. Aññathā pana mātikāya anavasesato avahāraṭṭhānapariggaho",
  "tika-vin09t13:94_12": "kato nāma na hoti, na ca buddhā sāvasesaṁ pārājikaṁ paññāpenti.",
  "tika-vin09t13:95_0": "Tatthāti tesu gāmagāmūpacāresu. Dvāreti nibbakosassa udakapatanaṭṭhānato abbhantare.",
  "tika-vin09t13:95_1": "Antogeheti pamukhassa abbhantare. Kataparikkhepoti pākāravatiādīhi kataparikkhepo.",
  "tika-vin09t13:95_2": "Suppapatanādiparicchedo panettha aparikkhittagharaṁ sandhāya vutto. Na kevalaṁ gharassa",
  "tika-vin09t13:95_3": "purato, atha kho samantato tattakova paricchedo gharūpacāro nāmāti gahetabbaṁ. “Purato”tiādikaṁ",
  "tika-vin09t13:95_4": "pana lokiyehi tathākaraṇato vuttaṁ. Thāmamajjhimassāti majjhimathāmassa, neva appathāmassa,",
  "tika-vin09t13:95_5": "na mahāthāmassāti vuttaṁ hoti. “Yathā taruṇamanussā”tiādinā yathā mātugāmo kāke uḍḍāpento",
  "tika-vin09t13:95_6": "ujukameva hatthaṁ ukkhipitvā leḍḍuṁ khipati, yathā ca udakukkhepe udakaṁ khipanti,",
  "tika-vin09t13:95_7": "evaṁ khittassa leḍḍussa patitaṭṭhānaṁ paṭikkhipati. Pavattitvāti luṭhitvā, parivattitvāti",
  "tika-vin09t13:95_8": "vuttaṁ hoti. Tassa sace dve indakhīlā hontīti tassa parikkhittassa gāmassa sace anurādhapurasseva",
  "tika-vin09t13:95_9": "dve ummārā honti. Yassa pana eko, tassa gāmadvārabāhānaṁ vemajjhe ṭhitassa leḍḍupātabbhantaraṁ",
  "tika-vin09t13:95_10": "gāmūpacāro nāma. Yatra pana indakhīlo natthi, tatra gāmadvārabāhānaṁ vemajjhaṁ. Yatra",
  "tika-vin09t13:95_11": "dvārabāhāpi natthi, tattha ubhosu passesu vatiyā vā pākārassa vā koṭivemajjhaṁva",
  "tika-vin09t13:95_12": "indakhīlaṭṭhāniyattā indakhīloti gahetabbaṁ. Yo pana gāmo pubbe mahā hutvā pacchā",
  "tika-vin09t13:95_13": "kulesu naṭṭhesu appako hoti, so gharūpacārato leḍḍupāteneva paricchinditabbo. Purimaparicchedo",
  "tika-vin09t13:95_14": "panassa parikkhittassāpi aparikkhittassāpi appamāṇamevāti. Nanu cetaṁ aparikkhittassa",
  "tika-vin09t13:95_15": "upacāradassanaṁ padabhājanena viruddhamiva dissati. Tattha hi “gāmūpacāro nāma parikkhittassa",
  "tika-vin09t13:95_16": "gāmassa indakhīle ṭhitassa majjhimassa purisassa leḍḍupāto”ti vatvā “aparikkhittassa",
  "tika-vin09t13:95_17": "gāmassa gharūpacāre ṭhitassa majjhimassa purisassa leḍḍupāto”ti ettakameva vuttaṁ,",
  "tika-vin09t13:95_18": "na pana taṁ leḍḍupātaṁ gāmasaṅkhepaṁ katvā tato paraṁ gāmūpacāroti vuttoti āha “padabhājanepi",
  "tika-vin09t13:95_19": "hi imināva nayena attho veditabbo”ti.",
  "tika-vin09t13:96_0": "Ayamettha adhippāyo – idha gāmo nāma duvidho hoti parikkhitto ca aparikkhitto ca.",
  "tika-vin09t13:96_1": "Tatra parikkhittassa parikkhepoyeva paricchedo. Tasmā tassa visuṁ paricchedaṁ avatvā",
  "tika-vin09t13:96_2": "“gāmūpacāro nāma parikkhittassa gāmassa indakhīle ṭhitassa majjhimassa purisassa",
  "tika-vin09t13:96_3": "leḍḍupāto”ti pāḷiyaṁ vuttaṁ. Aparikkhittassa pana gāmassa gāmaparicchedo vattabbo.",
  "tika-vin09t13:96_4": "Tasmā tassa gāmassa gāmaparicchedadassanatthaṁ “aparikkhittassa gāmassa gharūpacāre",
  "tika-vin09t13:96_5": "ṭhitassa majjhimassa purisassa leḍḍupāto”ti vuttaṁ. Gāmaparicchede ca dassite gāmūpacāralakkhaṇaṁ",
  "tika-vin09t13:96_6": "pubbe vuttanayeneva sakkā ñātunti puna “tattha ṭhitassa majjhimassa purisassa leḍḍupāto”ti",
  "tika-vin09t13:96_7": "na vuttaṁ, attho pana tatthāpi ayameva yathāvuttoti. Yo pana gharūpacāre ṭhitassa",
  "tika-vin09t13:96_8": "leḍḍupātaṁyeva “gāmūpacāro”ti vadati, tassa gharūpacāro “gāmo”ti āpajjati. Tato gharaṁ",
  "tika-vin09t13:96_9": "gharūpacāro, gāmo gāmūpacāroti esa vibhāgo saṅkarīyati. Asaṁkarato cettha vinicchayo",
  "tika-vin09t13:96_10": "veditabbo. Tasmā pāḷiñca aṭṭhakathañca saṁsanditvā vuttanayenevettha gāmo, gāmūpacāro ca veditabboti.",
  "tika-vin09t13:97_0": "Tatthāti tesu dvīsu upacāresu. Yvāyaṁ upacāro dassitoti sambandho. Vikāle gāmappavesanādīsūti",
  "tika-vin09t13:97_1": "ettha ādisaddena asaṁkaccikāgāmappavesanaṁ saṅgaṇhāti. Yo pana parikkhittassa gāmassa",
  "tika-vin09t13:97_2": "upacāro vutto, so na katthaci vinayapiṭake upayogaṁ gato. Kevalaṁ aparikkhittassa",
  "tika-vin09t13:97_3": "parikkhepokāsato aparo eko leḍḍupāto gāmūpacāro nāmāti ñāpanatthaṁ vutto. Evaṁ vutte",
  "tika-vin09t13:97_4": "hi ñāyati “parikkhittassāpi ce gāmassa eko leḍḍupāto kappiyabhūmi samāno upacāroti",
  "tika-vin09t13:97_5": "vutto, pageva aparikkhittassa parikkhepokāsato eko”ti. Imesaṁ paricchedadassanatthanti",
  "tika-vin09t13:97_6": "imesaṁ gāmāraññānaṁ paricchedadassanatthaṁ vuttā aṭṭhakathāyaṁ. Pārājikavatthunti",
  "tika-vin09t13:97_7": "pādagghanakaṁ. Avaharantassāti gaṇhantassa.",
  "tika-vin09t13:98_0": "Adinnanti dantaponasikkhāpade attano santakampi appaṭiggahitakaṁ kappiyaṁ ajjhoharaṇīyaṁ",
  "tika-vin09t13:98_1": "vuccati, idha pana yaṁ kiñci parapariggahitaṁ sasāmikaṁ bhaṇḍaṁ, tadetaṁ tehi sāmikehi",
  "tika-vin09t13:98_2": "kāyena vā vācāya vā na dinnanti adinnaṁ. Avahārappahonakameva pana dassetuṁ “aññassa",
  "tika-vin09t13:98_3": "manussajātikassa santaka”nti vuttaṁ. Saṅkhāsaddasseva ta-kārena vaḍḍhetvā vuttattā",
  "tika-vin09t13:98_4": "“saṅkhā saṅkhātanti atthato eka”nti vuttaṁ. Tattha atthato ekanti padatthato ekaṁ,",
  "tika-vin09t13:98_5": "anatthantaranti vuttaṁ hoti. Koṭṭhāsassetaṁ nāmaṁ bhāgato saṅkhāyati upaṭṭhātīti",
  "tika-vin09t13:98_6": "katvā. Papañcasaṅkhāti sattānaṁ saṁsāre papañcenti cirāyantīti papañcā, taṇhāmānadiṭṭhiyo,",
  "tika-vin09t13:98_7": "yassa vā uppannā, taṁ “ratto”ti vā “matto”ti vā “micchādiṭṭhiniviṭṭho”ti vā papañcenti",
  "tika-vin09t13:98_8": "byañjentīti papañcā, saṅkhā vuccati koṭṭhāso, papañcāva saṅkhā papañcasaṅkhā, papañcakoṭṭhāsāti",
  "tika-vin09t13:98_9": "attho, taṇhāmānadiṭṭhiyoti vuttaṁ hoti. Theyyacittasaṅkhātoti “theyyacitto”ti kathito.",
  "tika-vin09t13:98_10": "Eko cittakoṭṭhāsoti vissāsatāvakālikādiggāhavasappavattaatheyyacittakoṭṭhāsato añño",
  "tika-vin09t13:98_11": "cittakoṭṭhāso. Theyyasaṅkhātenāti theyyabhūtacittakoṭṭhāsena. Yadi evaṁ atha kasmā",
  "tika-vin09t13:98_12": "etassa vibhaṅge “theyyacitto avaharaṇacitto”ti vuttanti āha “yo cā”tiādi. Byañjanaṁ",
  "tika-vin09t13:98_13": "anādiyitvāti byañjane ādaraṁ akatvāti attho, saddatthamanapekkhitvāti vuttaṁ hoti.",
  "tika-vin09t13:98_14": "Atthamevāti bhāvatthameva.",
  "tika-vin09t13:99_0": "Te pana avahārāti te pañcavīsati avahārā. Saviññāṇakāviññāṇakavasena nānāvidho bhaṇḍo",
  "tika-vin09t13:99_1": "etassa pañcakassāti nānābhaṇḍaṁ, pañcannaṁ avahārānaṁ samūho pañcakaṁ, pañcaparimāṇamassāti",
  "tika-vin09t13:99_2": "vā pañcakaṁ, nānābhaṇḍameva pañcakaṁ nānābhaṇḍapañcakaṁ. Saviññāṇakavasena eko bhaṇḍo",
  "tika-vin09t13:99_3": "etassāti ekabhaṇḍaṁ. Sesaṁ vuttanayameva. Sāhatthikova pañcakaṁ sāhatthikapañcakaṁ.",
  "tika-vin09t13:99_4": "Ādipadavasena cetaṁ nāmaṁ kusalādittikassa kusalattikavohāro viya. Tasmā sāhatthikādipañcakanti",
  "tika-vin09t13:99_5": "atthato daṭṭhabbaṁ. Esa nayo sesesu pañcakadvayesu. Etassevāti “ādiyeyyā”ti etasseva",
  "tika-vin09t13:99_6": "mātikāpadassa. Imesaṁ padānaṁ vasenāti imesaṁ pañcannaṁ padānaṁ vasena. Ettha ca",
  "tika-vin09t13:99_7": "paṭhamapadaṁ abhiyogavasena vuttaṁ, dutiyapadaṁ aññesaṁ bhaṇḍaṁ harantassa gacchato",
  "tika-vin09t13:99_8": "vasena, tatiyapadaṁ upanikkhittabhaṇḍavasena, catutthaṁ saviññāṇakavasena, pañcamaṁ",
  "tika-vin09t13:99_9": "thale nikkhittādivasena vuttanti veditabbaṁ.",
  "tika-vin09t13:100_0": "Idāni nesaṁ atthayojanaṁ dassetuṁ “tatthā”tiādimāha. Tattha tatthāti tesu dvīsu pañcakesu.",
  "tika-vin09t13:100_1": "Itaranti ekabhaṇḍapañcakaṁ. Ārāmanti pupphārāmaphalārāmaṁ. Abhiyuñjatīti parasantakaṁ",
  "tika-vin09t13:100_2": "“mama santakova aya”nti musā bhaṇitvā abhiyuñjati codeti, aṭṭaṁ karotīti attho. Sampajānamusāvādepi",
  "tika-vin09t13:100_3": "adinnādānassa pubbapayogattā dukkaṭanti āha “āpattidukkaṭassā”ti, dukkaṭasaṅkhātā",
  "tika-vin09t13:100_4": "āpatti bhaveyyāti attho. Atha vā dukkaṭasaññitassa vītikkamassa āpajjananti attho.",
  "tika-vin09t13:100_5": "Esa nayo “āpatti thullaccayassā”tiādīsu. Sāmikassa vimatiṁ uppādetīti vinicchayakusalatāya,",
  "tika-vin09t13:100_6": "balavanissitādibhāvena vā ārāmasāmikassa saṁsayaṁ janeti. Kathaṁ? Tañhi tathā vinicchayappasutaṁ",
  "tika-vin09t13:100_7": "disvā sāmiko cinteti “sakkhissāmi nu kho ahaṁ imaṁ ārāmaṁ attano kātuṁ, na sakkhissāmi",
  "tika-vin09t13:100_8": "nu kho”ti. Evaṁ tassa vimati uppajjamānā tena uppāditā hoti. Dhuraṁ nikkhipatīti",
  "tika-vin09t13:100_9": "yadā pana sāmiko “ayaṁ thaddho kakkhaḷo jīvitabrahmacariyantarāyampi me kareyya,",
  "tika-vin09t13:100_10": "alaṁ dāni mayhaṁ iminā ārāmenā”ti dhuraṁ nikkhipati, ussāhaṁ ṭhapeti, attano santakakaraṇe",
  "tika-vin09t13:100_11": "nirussāho hotīti attho. Āpatti pārājikassa sace sayampi katadhuranikkhepo cāti adhippāyo.",
  "tika-vin09t13:100_12": "Atha pana sāmikena dhure nikkhittepi abhiyuñjako dhuraṁ anikkhipitvāva “imaṁ suṭṭhu",
  "tika-vin09t13:100_13": "pīḷetvā mama āṇāpavattiṁ dassetvā kiṅkārappaṭissāvibhāve ṭhapetvā dassāmī”ti dātabbabhāve",
  "tika-vin09t13:100_14": "saussāho, rakkhati tāva. Athāpi abhiyuñjako acchinditvā “na dāni imaṁ imassa dassāmī”ti",
  "tika-vin09t13:100_15": "dhuraṁ nikkhipati, sāmiko pana dhuraṁ na nikkhipati, pakkhaṁ pariyesati, kālaṁ āgameti,",
  "tika-vin09t13:100_16": "“lajjiparisaṁ tāva labhāmi, pacchā jānissāmī”ti gahaṇeyeva saussāho hoti, rakkhatiyeva.",
  "tika-vin09t13:100_17": "Yadā pana “sopi na dassāmī”ti, “sāmikopi na lacchāmī”ti evaṁ ubho dhuraṁ nikkhipanti,",
  "tika-vin09t13:100_18": "tadā abhiyuñjakassa pārājikaṁ.",
  "tika-vin09t13:101_0": "Aññassa bhaṇḍaṁ harantoti vetanena vā mittabhāvena vā aññassa bhaṇḍaṁ haranto. Sīse",
  "tika-vin09t13:101_1": "bhāranti sīse ṭhitabhāraṁ. Sīsassa tāva purimagale galavāṭako, piṭṭhigale kesañci",
  "tika-vin09t13:101_2": "kesante āvaṭṭo hoti, galasseva ubhosu passesu kesañci kesā oruyha jāyanti, ye “kaṇṇacūḷikā”ti",
  "tika-vin09t13:101_3": "vuccanti, tesaṁ adhobhāgo cāti ayaṁ heṭṭhimako paricchedo, tato upari sīsaṁ, etthantare",
  "tika-vin09t13:101_4": "ṭhitabhāranti vuttaṁ hoti. Khandhaṁ oropetīti ubhosu passesu kaṇṇacūḷikāhi paṭṭhāya",
  "tika-vin09t13:101_5": "heṭṭhā, kapparehi paṭṭhāya upari, piṭṭhigalāvaṭṭato ca galavāṭakato ca paṭṭhāya heṭṭhā,",
  "tika-vin09t13:101_6": "piṭṭhivemajjhāvaṭṭato ca uraparicchedamajjhe, hadayāvāṭakato ca paṭṭhāya upari khandho, taṁ oropeti.",
  "tika-vin09t13:102_0": "Ayaṁ panettha vinicchayo – yo bhikkhu “idaṁ gahetvā ettha yāhī”ti sāmikehi anāṇatto",
  "tika-vin09t13:102_1": "sayameva “mayhaṁ idaṁ nāma detha, ahaṁ vo bhaṇḍaṁ vahāmī”ti tesaṁ bhaṇḍaṁ sīsena",
  "tika-vin09t13:102_2": "ādāya gacchanto theyyacittena taṁ bhaṇḍaṁ āmasati, dukkaṭaṁ. Yathāvuttasīsaparicchedaṁ",
  "tika-vin09t13:102_3": "anatikkamantova ito cito ca ghaṁsanto sāretipi paccāsāretipi, thullaccayaṁ. Khandhaṁ",
  "tika-vin09t13:102_4": "oropitamatte kiñcāpi sāmikānaṁ “vahatū”ti cittaṁ atthi, tehi pana anāṇattattā pārājikaṁ.",
  "tika-vin09t13:102_5": "Khandhaṁ pana anoropetvāpi sīsato kesaggamattampi cāventassa pārājikaṁ. Yamakabhārassa",
  "tika-vin09t13:102_6": "pana eko bhāgo sīse patiṭṭhāti, eko piṭṭhiyaṁ, tattha dvinnaṁ ṭhānānaṁ vasena vinicchayo",
  "tika-vin09t13:102_7": "veditabbo. Ayaṁ pana suddhasīsabhārasseva vasena vutto. Yo cāyaṁ sīsabhāre vutto,",
  "tika-vin09t13:102_8": "khandhabhārādīsupi ayameva vinicchayo veditabbo.",
  "tika-vin09t13:103_0": "Upanikkhittaṁ bhaṇḍanti saṅgopanatthāya attano hatthe parehi ṭhapitabhaṇḍaṁ. Ahaṁ",
  "tika-vin09t13:103_1": "na gaṇhāmīti sambandho. Atītatthe cetaṁ vattamānavacanaṁ, nāhaṁ gahesinti attho.",
  "tika-vin09t13:103_2": "Dukkaṭaṁ sampajānamusāvādepi adinnādānassa pubbapayogattā. “Kiṁ tumhe bhaṇatha, nevidaṁ",
  "tika-vin09t13:103_3": "mayhaṁ anurūpaṁ, na tumhāka”ntiādīni vadantassāpi dukkaṭameva. Sāmikassa vimatiṁ",
  "tika-vin09t13:103_4": "uppādetīti “raho mayā etassa hatthe ṭhapitaṁ, na añño koci jānāti, dassati nu kho",
  "tika-vin09t13:103_5": "me, no”ti sāmikassa vimatiṁ uppādeti. Dhuraṁ nikkhipatīti tassa pharusādibhāvaṁ disvā",
  "tika-vin09t13:103_6": "ussāhaṁ ṭhapeti. Tatra sacāyaṁ bhikkhu “kilametvā naṁ dassāmī”ti dāne saussāho, rakkhati",
  "tika-vin09t13:103_7": "tāva. Sace so dāne nirussāho, bhaṇḍasāmiko pana gahaṇe saussāho, rakkhateva. Yadi",
  "tika-vin09t13:103_8": "pana so tasmiṁ dāne nirussāho, bhaṇḍasāmikopi “na mayhaṁ dassatī”ti dhuraṁ nikkhipati,",
  "tika-vin09t13:103_9": "evaṁ ubhinnaṁ dhuranikkhepena bhikkhuno pārājikaṁ. Yadipi mukhena “dassāmī”ti vadati,",
  "tika-vin09t13:103_10": "cittena pana adātukāmo, evampi sāmikassa dhuranikkhepena bhikkhuno pārājikaṁ.",
  "tika-vin09t13:104_0": "Sahabhaṇḍahārakaṁnessāmīti “sahabhaṇḍahārakaṁ bhaṇḍaṁ nessāmī”ti cintetvā. Paṭhamaṁ",
  "tika-vin09t13:104_1": "pādaṁ atikkāmetīti bhaṇḍahārakaṁ tajjetvā tassa gamanapathaṁ vāretvā attanā rucitamaggaṁ",
  "tika-vin09t13:104_2": "ekapādaṁ atikkāmeti. Thalaṭṭhanti thale nikkhittaṁ, bhūmitale vā pāsāṇapabbatatalādīsu",
  "tika-vin09t13:104_3": "vā yattha katthaci paṭicchanne vā appaṭicchanne vā ṭhapitanti attho. Phandāpeti,",
  "tika-vin09t13:104_4": "thullaccayanti yo phandāpeti, tassa payoge payoge thullaccayaṁ, āmasane dukkaṭaṁ,",
  "tika-vin09t13:104_5": "phandāpane thullaccayañca visuṁ visuṁ theyyacittena āmasanaphandāpanapayoge karontasseva",
  "tika-vin09t13:104_6": "hoti. “Ekapayogena gaṇhantassa pana uddhāre pārājikameva, na dukkaṭathullaccayānī”ti",
  "tika-vin09t13:104_7": "vadanti. Ṭhānāti ṭhitaṭṭhānato. Sace taṁ thalaṭṭhaṁ rāsikataṁ hoti, antokumbhiyaṁ",
  "tika-vin09t13:104_8": "bhājanagatakaraṇamuṭṭhicchedanavinicchayena vinicchinitabbaṁ. Sace ekābaddhaṁ silesaniyyāsādi,",
  "tika-vin09t13:104_9": "pakkamadhuphāṇitavinicchayena vinicchinitabbaṁ. Sace garukaṁ hoti bhārabaddhaṁ lohapiṇḍitelamadhughaṭādi",
  "tika-vin09t13:104_10": "vā, kumbhiyaṁ ṭhānācāvanavinicchayena vinicchinitabbaṁ. Saṅkhalikābaddhassa ca ṭhānabhedo",
  "tika-vin09t13:104_11": "sallakkhetabbo. Pattharitvā ṭhapitaṁ pana pāvārattharaṇakaṭasārakādiṁ ujukaṁ gahetvā",
  "tika-vin09t13:104_12": "ākaḍḍhati, pārimante orimantena phuṭṭhokāsaṁ atikkante pārājikaṁ. Tatheva gahetvā",
  "tika-vin09t13:104_13": "parato pellati, pārimante phuṭṭhokāsaṁ orimante atikkante pārājikaṁ. Vāmato vā dakkhiṇato",
  "tika-vin09t13:104_14": "vā apanāmentassa vāmantena vā dakkhiṇantena vā phuṭṭhokāsaṁ dakkhiṇante vā vāmante",
  "tika-vin09t13:104_15": "vā atikkante pārājikaṁ. Veṭhetvā uddharati, kesaggamattaṁ ākāsagataṁ karontassa pārājikaṁ.",
  "tika-vin09t13:105_0": "Sako hattho sahattho, tena nibbatto, tassa vā sambandhīti sāhatthiko, avahāro. Āṇāpanaṁ",
  "tika-vin09t13:105_1": "āṇatti, tāya āṇattiyā nibbatto avahāro āṇattiko. Nissajjanaṁ nissaggo, suṅkaghātaṭṭhāne,",
  "tika-vin09t13:105_2": "parikappitokāse ca ṭhatvā bhaṇḍassa bahi nipātanaṁ, nissaggova nissaggiyo. Kiriyāsiddhito",
  "tika-vin09t13:105_3": "puretarameva pārājikāpattisaṅkhātaṁ atthaṁ sādhetīti atthasādhako. Dhurassa ālayasaṅkhātassa",
  "tika-vin09t13:105_4": "bhārassa nikkhipanaṁ pariccajanaṁ nirussāhabhāvāpajjanaṁ dhuranikkhepo. Idāni byañjane",
  "tika-vin09t13:105_5": "ādaraṁ akatvā tesaṁ atthamattameva dassento “tattha sāhatthiko nāmā”tiādimāha. Sahatthāti",
  "tika-vin09t13:105_6": "sahatthena. Karaṇatthe hi idaṁ nissakkavacanaṁ. “Asukassa bhaṇḍaṁ avaharā”ti aññaṁ",
  "tika-vin09t13:105_7": "āṇāpetīti etthāpi āṇattikkhaṇe eva āpatti daṭṭhabbā. Yadi evaṁ imassa, atthasādhakassa",
  "tika-vin09t13:105_8": "ca ko visesoti? Taṁ khaṇaṁ eva gahaṇe niyuñjanaṁ āṇattikapayogo, kālantarena gahaṇatthaṁ",
  "tika-vin09t13:105_9": "niyogo atthasādhakoti ayametesaṁ visesoti. Tenevāha “asukassa bhaṇḍaṁ yadā sakkosi,",
  "tika-vin09t13:105_10": "tadā taṁ avaharāti āṇāpetī”ti.",
  "tika-vin09t13:106_0": "Suṅkaghātaparikappitokāsānanti suṅkaghātañca parikappitokāso ca suṅkaghātaparikappitokāsā,",
  "tika-vin09t13:106_1": "tesaṁ. Tattha suṅkaghātanti rukkhapabbatādisaññāṇena niyamitassa suṅkaṭṭhānassetaṁ",
  "tika-vin09t13:106_2": "adhivacanaṁ. Tañhi yasmā tato rājadeyyabhāgaṁ suṅkaṁ adatvā nīharantā rañño suṅkaṁ",
  "tika-vin09t13:106_3": "hananti vināsenti, tasmā “suṅkaghāta”nti vuttaṁ.",
  "tika-vin09t13:107_0": "Koci parapariveṇādīni paviṭṭho kiñci lobhaneyyabhaṇḍaṁ disvā dvārappamukhādivasena",
  "tika-vin09t13:107_1": "yaṁ ṭhānaṁ “sace maṁ etthantare passissanti, daṭṭhukāmatāya gahetvā vicaranto viya",
  "tika-vin09t13:107_2": "dassāmi, no ce passissanti, harissāmī”ti parikappeti, ayaṁ parikappitokāso. Āṇattikkhaṇeyeva",
  "tika-vin09t13:107_3": "pārājikanti atthasādhakacetanākkhaṇeyeva pārājikaṁ. Sacepi avahārako saṭṭhivassātikkamenapi",
  "tika-vin09t13:107_4": "taṁ bhaṇḍaṁ avaharati, āṇāpako ca antarāyeva kālaṁ karoti, hīnāya vā āvattati, assamaṇova",
  "tika-vin09t13:107_5": "hutvā kālaṁ vā karissati, hīnāya vā āvattissati, avahārakassa pana avahārakkhaṇeyeva",
  "tika-vin09t13:107_6": "pārājikaṁ. Pādagghanakatelanti ettha pādo nāma kahāpaṇassa catuttho bhāgo, taṁ agghatīti",
  "tika-vin09t13:107_7": "pādagghanakaṁ, pādagghanakañca taṁ telañcāti pādagghanakatelaṁ. Upāhanā ādi yesaṁ",
  "tika-vin09t13:107_8": "vatthūnaṁ tāni upāhanādīni. Ādisaddena dukūlasāṭakacammakkhaṇḍādīnaṁ gahaṇaṁ. Pakkhipatīti",
  "tika-vin09t13:107_9": "theyyacittena pakkhipati. Tenāha “hatthato muttamatteyeva pārājika”nti sace pana",
  "tika-vin09t13:107_10": "attanopi kumbhiyaṁ añño sappiṁ vā telaṁ vā ākirati, tatra cāyaṁ theyyacittena telapivanakaṁ",
  "tika-vin09t13:107_11": "bhaṇḍaṁ pakkhipati, vuttanayeneva pārājikaṁ.",
  "tika-vin09t13:108_0": "Kāyena vā vācāya vā payuñjanaṁ āṇāpanaṁ payogo, āṇattassa bhaṇḍaggahaṇato pubbattā",
  "tika-vin09t13:108_1": "pubbo, iti pubbo ca so payogo cāti pubbapayogo. Payogena saha vattamāno avahāro sahapayogo.",
  "tika-vin09t13:108_2": "Samaṁ ekī hutvā vidahitvā mantetvā avaharaṇaṁ saṁvidhāvahāro, aññamaññaṁ saññuppattiyā",
  "tika-vin09t13:108_3": "katāvahāroti vuttaṁ hoti. Pubbaṇhādikālaparicchedena sañjānanaṁ saṅketo, tassa kammaṁ",
  "tika-vin09t13:108_4": "saṅketakammaṁ. Nimittassa kammaṁ nimittakammaṁ, saññuppādanatthaṁ kassaci nimittassa",
  "tika-vin09t13:108_5": "karaṇanti attho. Tatthāti yathāvuttesu pubbapayogādīsu pañcasu. Khilādīni saṅkāmetvā",
  "tika-vin09t13:108_6": "khettādiggahaṇavasenāti khilaṁ, rajjuṁ, vatiṁ, mariyādaṁ vā pākāraṁ vā saṅkāmetvā",
  "tika-vin09t13:108_7": "khettaggahaṇavasena, khilaṁ, rajjuṁ, vatiṁ, mariyādaṁ vā pākāraṁ vā saṅkāmetvā vatthuggahaṇavasena.",
  "tika-vin09t13:108_8": "Sace pana dvīhi khilehi gahetabbaṁ hoti, paṭhame khile thullaccayaṁ, dutiye pārājikaṁ.",
  "tika-vin09t13:108_9": "Sace tīhi gahetabbaṁ hoti, paṭhame dukkaṭaṁ, dutiye thullaccayaṁ, tatiye pārājikaṁ.",
  "tika-vin09t13:108_10": "Evaṁ bahukesupi avasāne dve ṭhapetvā purimehi dukkaṭaṁ, avasāne dvinnaṁ ekena thullaccayaṁ,",
  "tika-vin09t13:108_11": "itarena pārājikaṁ. Rajjupasāraṇādīsupi eseva nayo. Yaṁ pana samantapāsādikāyaṁ “tañca",
  "tika-vin09t13:108_12": "kho sāmikānaṁ dhuranikkhepenā”ti vuttaṁ, taṁ “khettaṁ abhiyuñjati, āpatti dukkaṭassā”tiādi",
  "tika-vin09t13:108_13": "-adhikāre vuttattā abhiyogavasena gahaṇaṁ sandhāyāti daṭṭhabbaṁ. Saṁvidahitvāti etasseva",
  "tika-vin09t13:108_14": "vevacanaṁ. Saṁmantayitvāti ekacchandatāya ekajjhāsayatāya bhaṇitvāti attho. Imasmiṁ",
  "tika-vin09t13:108_15": "avahāre asammohatthaṁ “evaṁ saṁvidahitvā gatesu hī”tiādimāha. Sañjānanakammanti pubbaṇhādikālaparicchedavasena",
  "tika-vin09t13:108_16": "saññāṇakaraṇaṁ. Tenāha “sace hī”tiādi.",
  "tika-vin09t13:109_0": "Ettha ca “purebhattaṁ avaharā”ti vutte ajja vā purebhattaṁ avaharatu, sve vā, anāgate",
  "tika-vin09t13:109_1": "vā saṁvacchare, natthi visaṅketo, ubhinnampi pārājikaṁ. Sace pana “ajja purebhattaṁ",
  "tika-vin09t13:109_2": "avaharā”ti vutte sve avaharati. “Ajjā”ti niyamitaṁ saṅketaṁ atikkamma pacchā avahaṭaṁ",
  "tika-vin09t13:109_3": "hoti. Sace “sve purebhattaṁ avaharā”ti vutte ajja purebhattaṁ avaharati, “sve”ti",
  "tika-vin09t13:109_4": "niyamitaṁ taṁ saṅketaṁ apatvā pure avahaṭaṁ hoti, evaṁ avaharantassa avahārakasseva",
  "tika-vin09t13:109_5": "pārājikaṁ, mūlaṭṭhassa anāpatti. “Sveva purebhatta”nti vutte tadaheva vā, sve pacchābhattaṁ",
  "tika-vin09t13:109_6": "vā avaharantopi taṁsaṅketato pure ca pacchā ca avaharati. Yo pana evaṁakatvā yathāparicchinnakālameva",
  "tika-vin09t13:109_7": "avaharati, ayaṁ saṅketato apure apacchā taṁ avaharatīti veditabbo. Esa nayo pacchābhattarattindivesupi,",
  "tika-vin09t13:109_8": "purimayāmamajjhimayāmapacchimayāmakāḷajuṇhamāsautusaṁvaccharādivasenāpi ettha saṅketavisaṅketatā",
  "tika-vin09t13:109_9": "veditabbā. Parabhaṇḍāvahārasaññuppādassa hetuttā akkhinikhaṇādīneva nimittanti akkhinikhaṇādinimittaṁ,",
  "tika-vin09t13:109_10": "tassa karaṇaṁ akkhinikhaṇādinimittakaraṇaṁ. Ādisaddena bhamukukkhepasīsakampanahatthalaṅghanapāṇippahāraaṅguliphoṭanagīvunnāmanaukkāsanādianekappakāraṁ",
  "tika-vin09t13:109_11": "saṅgaṇhāti. Sesamettha saṅketakamme vuttanayameva.",
  "tika-vin09t13:110_0": "Theno vuccati coro, tassa bhāvo theyyaṁ, tena avaharaṇaṁ theyyāvahāro. Pasayha abhibhavitvā",
  "tika-vin09t13:110_1": "avaharaṇaṁ pasayhāvahāro. Vatthasuttādikaṁ paricchijja kappanaṁ parikappo, tena avaharaṇaṁ",
  "tika-vin09t13:110_2": "parikappāvahāro. Tiṇapaṇṇādīhi paṭicchannassa avahāro paṭicchannāvahāro. Kusena avahāro",
  "tika-vin09t13:110_3": "kusāvahāro. Kūṭamānakūṭakahāpaṇādīhīti ettha kūṭamānaṁ nāma hadayabhedasikhābhedarajjubhedavasena",
  "tika-vin09t13:110_4": "tividhaṁ mānakūṭaṁ. Tattha hadayanti nāḷiādimānabhājanānaṁ abbhantaraṁ, tassa bhedo",
  "tika-vin09t13:110_5": "chiddakaraṇaṁ hadayabhedo, so sappitelādiminanakāle labbhati. Tāni hi gaṇhanto heṭṭhāchiddena",
  "tika-vin09t13:110_6": "mānena “saṇikaṁ āsiñcā”ti vatvā antobhājane bahuṁ paggharāpetvā gaṇhāti, dadanto",
  "tika-vin09t13:110_7": "ca chiddaṁ pidhāya sīghaṁ pūretvā deti.",
  "tika-vin09t13:111": "Sikhābhedo pana tilataṇḍulādiminanakāle labbhati. Tāni hi gaṇhanto saṇikaṁ sikhaṁ ussāpetvā gaṇhāti, dadanto vegena pūretvā sikhaṁ chindanto deti.",
  "tika-vin09t13:112": "Rajjubhedo khettavatthuminanakāle labbhati. Khettādiṁ minantā hi amahantampi mahantaṁ katvā minanti, mahantampi amahantaṁ.",
  "tika-vin09t13:113_0": "Tambakaṁsādimayo kūṭo kahāpaṇo kūṭakahāpaṇo. Ādisaddena tulākūṭakaṁsakūṭavañcanādiṁ",
  "tika-vin09t13:113_1": "saṅgaṇhāti. Tattha tulākūṭaṁ rūpakūṭaṁ, aṅgakūṭaṁ, gahaṇakūṭaṁ, paṭicchannakūṭanti",
  "tika-vin09t13:113_2": "catubbidhaṁ hoti. Tattha rūpakūṭaṁ nāma dve tulā samarūpā katvā gaṇhanto mahatiyā",
  "tika-vin09t13:113_3": "gaṇhāti, dadanto khuddikāya deti. Aṅgakūṭaṁ nāma gaṇhanto pacchābhāge hatthena tulaṁ",
  "tika-vin09t13:113_4": "akkamati, dadanto pubbabhāge akkamati. Gahaṇakūṭaṁ nāma gaṇhanto mūle rajjuṁ gaṇhāti,",
  "tika-vin09t13:113_5": "dadanto agge. Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā",
  "tika-vin09t13:113_6": "gaṇhanto taṁ pacchābhāge karoti, dadanto aggabhāge.",
  "tika-vin09t13:114_0": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā",
  "tika-vin09t13:114_1": "aññā dve tisso lohapātiyo suvaṇṇavaṇṇā karonti. Tato janapadaṁ gantvā kiñcideva aḍḍhaṁ",
  "tika-vin09t13:114_2": "kulaṁ pavisitvā “suvaṇṇabhājanāni kiṇāthā”ti vatvā agghe pucchite samagghataraṁ dātukāmā",
  "tika-vin09t13:114_3": "honti. Tato tehi “kathaṁ imesaṁ suvaṇṇabhāvo jānitabbo”ti vutte “vīmaṁsitvā gaṇhathā”ti",
  "tika-vin09t13:114_4": "suvaṇṇapātiṁ pāsāṇe ghaṁsitvā sabbā pātiyo datvā gacchati.",
  "tika-vin09t13:115_0": "Vañcanaṁ nāma tehi tehi upāyehi paresaṁ vañcanaṁ. Tatridamekaṁ vatthu – eko kira",
  "tika-vin09t13:115_1": "luddako migañca migapotakañca gahetvā āgacchati, tameko dhutto “kiṁ bho migo agghati,",
  "tika-vin09t13:115_2": "kiṁ migapotako”ti āha. “Migo dve kahāpaṇe, migapotako eka”nti vutte ekaṁ kahāpaṇaṁ",
  "tika-vin09t13:115_3": "datvā migapotakaṁ gahetvā thokaṁ gantvā nivattento “na me bho migapotakena attho,",
  "tika-vin09t13:115_4": "migaṁ me dehī”ti āha. “Tena hi dve kahāpaṇe dehī”ti āha. So āha “nanu bho mayā paṭhamaṁ",
  "tika-vin09t13:115_5": "eko kahāpaṇo dinno”ti. Āma dinno, imaṁ migapotakaṁ gaṇha, evaṁ so ca kahāpaṇo, ayañca",
  "tika-vin09t13:115_6": "kahāpaṇagghanako migapotakoti dve kahāpaṇā bhavissantīti. So “kāraṇaṁ vadatī”ti sallakkhetvā",
  "tika-vin09t13:115_7": "migapotakaṁ gahetvā migaṁ adāsīti.",
  "tika-vin09t13:116_0": "Pasayhāti pare abhibhuyya. Gāmaṁ ghātentīti gāmaghātakā, gāmaṁ paharantā corā, te",
  "tika-vin09t13:116_1": "ādi yesaṁ te gāmaghātakādayo. Ādisaddena cettha panthaghātakādīnaṁ gahaṇaṁ. Uddhāreyeva",
  "tika-vin09t13:116_2": "pārājikanti “sace sāṭako bhavissati, gaṇhissāmī”ti parikappassa pavattattā, sāṭakassa",
  "tika-vin09t13:116_3": "ca tattha sabbhāvato. Padavārena kāretabboti bhūmiyaṁ anikkhipitvāva vīmaṁsitattā",
  "tika-vin09t13:116_4": "vuttaṁ. Bhaṇḍadeyyanti yaṁ parassa naṭṭhaṁ, tassa mūlaṁ vā tadeva vā bhaṇḍaṁ dātabbanti attho.",
  "tika-vin09t13:117": "Tassāti yo evaṁ parikappeti, tassa. Imassa “avahāro hotī”ti iminā sambandho.",
  "tika-vin09t13:118_0": "Paresanti kīḷantānaṁ, pavisantānaṁ vā paresaṁ manussānaṁ. “Pacchā gaṇhissāmī”ti paṁsunā",
  "tika-vin09t13:118_1": "vā paṇṇena vā paṭicchādetīti “sace idāneva onamitvā gaṇhissāmi, ‘kiṁ samaṇo gaṇhātī’ti",
  "tika-vin09t13:118_2": "maṁ jānitvā viheṭheyyuṁ pacchā gaṇhissāmī”ti paṁsunā vā paṇṇena vā paṭicchādeti.",
  "tika-vin09t13:118_3": "Uddhāro natthīti ṭhānācāvanaṁ natthīti attho. Sāmikāti antāgāmaṁ pavisitukāmā bhaṇḍasāmikā",
  "tika-vin09t13:118_4": "manussā. Uddhāreti uddharaṇe, ṭhānācāvaneti attho. Ṭhānācāvanañcettha heṭṭhā vuttanayānusārena",
  "tika-vin09t13:118_5": "veditabbaṁ. Pavesetīti ṭhānācāvanavasena paveseti, heṭṭhimantena phuṭṭhokāsaṁ kesaggamattampi",
  "tika-vin09t13:118_6": "uparimantena atikkāmento pavesetīti attho.",
  "tika-vin09t13:119_0": "Samagghataranti appagghataraṁ. Uddhaṭamatte avahāroti sakabhāvappayogassa niṭṭhāpitattā,",
  "tika-vin09t13:119_1": "na atthasādhakavasena. Uddhāre rakkhati attano koṭṭhāse pātetukāmatāya uddhaṭattā.",
  "tika-vin09t13:119_2": "Eseva nayo pātanepi rakkhatīti etthāpi. “Uddhāreyeva rakkhatī”ti imināva pātane na",
  "tika-vin09t13:119_3": "rakkhatīti atthe siddhepi atthasādhakavasena atthaṁ dassetuṁ “taṁ uddharitvā”tiādi",
  "tika-vin09t13:119_4": "vuttaṁ. Sace pana dvīsupi koṭṭhāsesu patitadaṇḍake adassanaṁ gameti, tato avasesabhikkhūsu",
  "tika-vin09t13:119_5": "gatesu itaro “mayhaṁ, bhante, daṇḍako na paññāyatī”ti, “mayhampi, āvuso, na paññāyatī”ti,",
  "tika-vin09t13:119_6": "“katamo pana, bhante, mayhaṁ bhāgo”ti. “Ayaṁ tuyhaṁ bhāgo”ti attano bhāgaṁ dasseti.",
  "tika-vin09t13:119_7": "Tasmiṁ vivaditvā vā avivaditvā vā taṁ gaṇhitvā gate itaro tassa bhāgaṁ uddharati,",
  "tika-vin09t13:119_8": "uddhāre pārājikaṁ. Sacepi tena “ahaṁ mama bhāgaṁ tuyhaṁ na demi, tvaṁ pana attano",
  "tika-vin09t13:119_9": "bhāgaṁ ñatvā gaṇhā”ti vuttepi “nāyaṁ mamā”ti jānantopi tasseva bhāgaṁ gaṇhāti, uddhāre",
  "tika-vin09t13:119_10": "pārājikaṁ. Sace pana itaro “ayaṁ tuyhaṁ bhāgo, ayaṁ mayhaṁ bhāgoti kiṁ iminā vivādenā”ti",
  "tika-vin09t13:119_11": "cintetvā “mayhaṁ vā patto hotu, tumhākaṁ vā, yo varabhāgo, taṁ tumhe gaṇhathā”ti",
  "tika-vin09t13:119_12": "vadati, dinnakaṁ nāma gahitaṁ hoti, natthettha avahāro. Sace so vivādabhīruko bhikkhu",
  "tika-vin09t13:119_13": "“yaṁ tuyhaṁ ruccati, taṁ gaṇhā”ti vutto attano pattaṁ varabhāgaṁ ṭhapetvā lāmakaṁyeva",
  "tika-vin09t13:119_14": "gahetvā gacchati, tato itarassa vicinitāvasesaṁ gaṇhantassāpi avahāro nattheva. Evamimāni",
  "tika-vin09t13:119_15": "pañca pañcakāni samodhānetvā ime pañcavīsati avahārā veditabbā. Niṭṭhito “ādiyeyyā”ti",
  "tika-vin09t13:119_16": "imassa padassa vinicchayo. Tenāha “iti yaṁ vuttaṁ…pe… yassattho pakāsito hotī”ti.",
  "tika-vin09t13:120_0": "Rājānoti kiñcāpi avisesena vuttaṁ, aparādhānurūpaṁ pana chejjabhejjānusāsako pamāṇabhūtova",
  "tika-vin09t13:120_1": "idhādhippetoti āha “rājānoti idaṁ bimbisāraṁyeva sandhāya vutta”nti. So hi dhammikarājattā",
  "tika-vin09t13:120_2": "yathāpaveṇiyāva karoti. Aññe pana kākaṇikamattassapi sīsaṁ chindeyyuṁ, bahukassāpi",
  "tika-vin09t13:120_3": "na vā kiñci kareyyuṁ. Tenāha “aññe panā”tiādi. Hananaṁ nāma pothanañceva chedanañcāti",
  "tika-vin09t13:120_4": "āha “hatthādīhi vā”tiādi. Ādisaddena pādakasāvettaaḍḍhadaṇḍakānaṁ gahaṇaṁ. Rajjubandhanādīhīti",
  "tika-vin09t13:120_5": "ādisaddena andubandhanasaṅkhalikābandhanagharabandhananagarabandhanapurisaguttīnaṁ",
  "tika-vin09t13:120_6": "gahaṇaṁ. Nīhareyyunti raṭṭhato nikkhāmeyyuṁ. Corosi…pe… thenosīti ettha “paribhāseyyu”nti",
  "tika-vin09t13:120_7": "padaṁ ajjhāharitabbaṁ ūnattā padappayogassa. Tenāha “imehi vacanehi paribhāseyyu”nti.",
  "tika-vin09t13:120_8": "Yathārūpaṁ pana yasmā pādato paṭṭhāya hoti, tasmā “pādassa vā pādārahassa vā”ti āha.",
  "tika-vin09t13:120_9": "Porāṇakassa kahāpaṇassa catuttho bhāgo pādo, pādaṁ arahatīti pādāraho, tassa pādassa",
  "tika-vin09t13:120_10": "vā pādārahassa vā. Ettha ca pādena kahāpaṇassa catutthabhāgaṁ akappiyabhaṇḍameva",
  "tika-vin09t13:120_11": "dasseti, pādārahena pādagghanakaṁ kappiyabhaṇḍaṁ. Ettāvatā heṭṭhimantadassanena sabbākārena",
  "tika-vin09t13:120_12": "dutiyapārājikappahonakavatthu dassitaṁ hotīti daṭṭhabbaṁ. Porāṇakassāti porāṇasatthānurūpaṁ",
  "tika-vin09t13:120_13": "uppāditassa lakkhaṇasampannassa nīlakahāpaṇasadisassa kahāpaṇassa. Etena rudradāmakādīni paṭikkhipati.",
  "tika-vin09t13:121_0": "Evaṁ asādhāraṇavinicchayaṁ dassetvā idāni sādhāraṇavinicchayaṁ dassetuṁ “rājagahe”tiādimāha.",
  "tika-vin09t13:121_1": "Raññoti bimbisārarañño. Māsako nāma porāṇakassa kahāpaṇassa vīsatimo bhāgo. Yo loke",
  "tika-vin09t13:121_2": "“mañjeṭṭhī”tipi vuccati. Idāni imasmiṁ adinnādāne vinicchayaṁ dassetuṁ “sabbatthā”tiādi",
  "tika-vin09t13:121_3": "vuttaṁ. Sabbatthāti ūnamāsakātirekamāsakapañcamāsakesu. Parihīnāparihīnavasenāti",
  "tika-vin09t13:121_4": "agghassa parihīnāparihīnavasena. Ayamettha saṅkhepo, vitthāro pana evaṁ veditabbo",
  "tika-vin09t13:121_5": "– idañhi adinnādānaṁ vinicchinantena otiṇṇe vatthusmiṁ sahasā avinicchinitvā pañca",
  "tika-vin09t13:121_6": "ṭhānāni oloketabbāni. Yāni sandhāya porāṇā āhu –",
  "tika-vin09t13:122": "“Vatthuṁ kālañca desañca, agghaṁ paribhogapañcamaṁ;",
  "tika-vin09t13:123": "Tulayitvā pañcaṭhānāni, dhāreyyatthaṁ vicakkhaṇo”ti. ;",
  "tika-vin09t13:124_0": "Tattha ca vatthūti bhaṇḍaṁ. Avahārakena hi “mayā idaṁ nāma avahaṭa”nti vuttepi āpattiṁ",
  "tika-vin09t13:124_1": "anāropetvāva taṁ bhaṇḍaṁ sasāmikaṁ vā asāmikaṁ vāti upaparikkhitabbaṁ. Sasāmikepi",
  "tika-vin09t13:124_2": "sāmikānaṁ sālayabhāvo vā nirālayabhāvo vā upaparikkhitabbo. Sace tesaṁ sālayakāle",
  "tika-vin09t13:124_3": "avahaṭaṁ, bhaṇḍaṁ agghāpetvā āpatti kāretabbā. Sace nirālayakāle, na pārājikena kāretabbo.",
  "tika-vin09t13:124_4": "Bhaṇḍasāmikesu pana bhaṇḍaṁ āharāpentesu bhaṇḍaṁ dātabbaṁ. Ayamettha sāmīci. Evaṁ vatthu oloketabbaṁ.",
  "tika-vin09t13:125_0": "Kāloti avahārakālo. Tadeva hi bhaṇḍaṁ kadāci samagghaṁ hoti, kadāci mahagghaṁ. Tasmā",
  "tika-vin09t13:125_1": "taṁ bhaṇḍaṁ yasmiṁ kāle avahaṭaṁ, tasmiṁyeva kāle yo tassa aggho, tena agghena āpatti",
  "tika-vin09t13:125_2": "kāretabbā. Evaṁ kālo oloketabbo.",
  "tika-vin09t13:126_0": "Desoti avahāradeso. Tañhi bhaṇḍaṁ yasmiṁ dese avahaṭaṁ, tasmiṁyeva dese yo tassa",
  "tika-vin09t13:126_1": "aggho, tena agghena āpatti kāretabbā. Bhaṇḍuṭṭhānadese hi bhaṇḍaṁ samagghaṁ hoti,",
  "tika-vin09t13:126_2": "aññattha mahagghaṁ. Evaṁ deso oloketabbo.",
  "tika-vin09t13:127_0": "Agghoti bhaṇḍaggho. Navabhaṇḍassa hi yo aggho, so pacchā parihāyati. Yathā navadhoto",
  "tika-vin09t13:127_1": "patto aṭṭha vā dasa vā agghati, so pacchā bhinno vā chiddo vā āṇigaṇṭhikāhato vā",
  "tika-vin09t13:127_2": "appaggho hoti, tasmā na sabbadā bhaṇḍaṁ pakatiaggheneva kātabbanti. Evaṁ aggho oloketabbo.",
  "tika-vin09t13:128_0": "Paribhogoti bhaṇḍassa paribhogo. Paribhogenāpi hi vāsiādibhaṇḍassa aggho parihāyati,",
  "tika-vin09t13:128_1": "tasmā evaṁ upaparikkhitabbaṁ – sace koci kassaci pādagghanakaṁ vāsiṁ harati, tatra",
  "tika-vin09t13:128_2": "vāsisāmiko pucchitabbo “tayā ayaṁ vāsi kittakena kītā”ti. “Pādena, bhante”ti. “Kiṁ",
  "tika-vin09t13:128_3": "pana te kiṇitvāva ṭhapitā, udāhu taṁ valañjesī”ti? Sace vadati “ekadivasaṁ me dantakaṭṭhaṁ",
  "tika-vin09t13:128_4": "vā rajanachalli vā pattapacanadāru vā chinnaṁ, ghaṁsitvā vā nisitā”ti. Athassa porāṇo",
  "tika-vin09t13:128_5": "aggho bhaṭṭhoti veditabbo. Yathā ca vāsiyā, evaṁ añjaniyā vā añjanisalākāya vā kuñcikāya",
  "tika-vin09t13:128_6": "vā palālena vā thusehi vā iṭṭhakacuṇṇena vā ekavāraṁ ghaṁsitvā dhovanamattenāpi aggho",
  "tika-vin09t13:128_7": "bhassati. Tipumaṇḍalassa makaradantacchedanenāpi parimaddanamattenāpi, udakasāṭikāya",
  "tika-vin09t13:128_8": "sakiṁ nivāsanapārupanenāpi, paribhogasīsena aṁse vā sīse vā ṭhapanamattenāpi, taṇḍulādīnaṁ",
  "tika-vin09t13:128_9": "papphoṭanenāpi tato ekaṁ vā dve vā apanayanenapi, antamaso ekaṁ pāsāṇasakkharaṁ uddharitvā",
  "tika-vin09t13:128_10": "chaḍḍitamattenāpi, sappitelādīnaṁ bhājanantaraparivattanenapi, antamaso tato makkhikaṁ",
  "tika-vin09t13:128_11": "vā kipillikaṁ vā uddharitvā chaḍḍitamattenapi, guḷapiṇḍakassa madhurabhāvajānanatthaṁ",
  "tika-vin09t13:128_12": "nakhena vijjhitvā aṇumattaṁ gahitamattenapi aggho bhassati. Tasmā yaṁ kiñci pādagghanakaṁ",
  "tika-vin09t13:128_13": "vuttanayeneva sāmikena paribhogena ūnaṁ kataṁ hoti, na taṁ avahārako bhikkhu pārājikena",
  "tika-vin09t13:128_14": "kāretabboti. Evaṁ paribhogo oloketabbo.",
  "tika-vin09t13:129": "Evaṁ imāni tulayitvā pañca ṭhānāni dhāreyya atthaṁ vicakkhaṇo āpattiṁ vā anāpattiṁ vā garukaṁ vā lahukaṁ vā āpattiṁ yathāṭhāne ṭhapeyyāti.",
  "tika-vin09t13:130_0": "Evaṁ tattha vinicchayaṁ dassetvā idāni anāpattiṁ dassento “sakasaññissā”tiādimāha.",
  "tika-vin09t13:130_1": "Tattha sakasaññissāti “mayhaṁ santakaṁ idaṁ bhaṇḍa”nti evaṁ sakasaññissa parabhaṇḍampi",
  "tika-vin09t13:130_2": "gaṇhato gahaṇe anāpatti, gahitaṁ pana puna dātabbaṁ. Sace sāmikehi “dehī”ti vutto",
  "tika-vin09t13:130_3": "na deti, tesaṁ dhuranikkhepe pārājikaṁ. Vissāsaggāheti vissāsaggahaṇepi anāpatti.",
  "tika-vin09t13:130_4": "Vissāsaggāhalakkhaṇaṁ pana iminā suttena jānitabbaṁ –",
  "tika-vin09t13:131": "“Anujānāmi, bhikkhave, pañcahaṅgehi samannāgatassa vissāsaṁ gahetuṁ, sandiṭṭho ca hoti, sambhatto ca ālapito ca jīvati ca jānāti ca ‘gahite me attamano”’ti.",
  "tika-vin09t13:132_0": "Tattha sandiṭṭhoti diṭṭhamattakamitto. Sambhattoti daḷhamitto. Ālapitoti “mama santakaṁ",
  "tika-vin09t13:132_1": "yaṁ icchasi, taṁ gaṇheyyāsi, āpucchitvā gahaṇe kāraṇaṁ natthī”ti vutto. Jīvatīti",
  "tika-vin09t13:132_2": "anuṭṭhānaseyyāya sayitopi yāva jīvitindriyupacchedaṁ na pāpuṇāti. Gahite ca attamanoti",
  "tika-vin09t13:132_3": "gahite tuṭṭhacitto. Evarūpassa santakaṁ “gahite me attamano bhavissatī”ti jānantena",
  "tika-vin09t13:132_4": "gahetuṁ vaṭṭati. Anavasesapariyādānavasena cetāni pañcaṅgāni vuttāni. Vissāsaggāho",
  "tika-vin09t13:132_5": "pana tīhi aṅgehi ruhati. Kathaṁ? Sandiṭṭho, jīvati, gahite attamano, sambhatto, jīvati,",
  "tika-vin09t13:132_6": "gahite attamano, ālapito, jīvati, gahite attamanoti evaṁ.",
  "tika-vin09t13:133_0": "Yo pana jīvati, na ca gahite attamano hoti, tassa santakaṁ vissāsabhāvena gahitampi",
  "tika-vin09t13:133_1": "puna dātabbaṁ. Dadantena ca matakadhanaṁ tāva ye tassa dhane issarā gahaṭṭhā vā pabbajitā",
  "tika-vin09t13:133_2": "vā, tesaṁ dātabbaṁ. Anattamanassa santakaṁ tasseva dātabbaṁ. Yo pana paṭhamaṁyeva",
  "tika-vin09t13:133_3": "“suṭṭhu kataṁ tayā mama santakaṁ gaṇhantenā”ti vacībhedena vā cittuppādamattena vā",
  "tika-vin09t13:133_4": "anumoditvā pacchā kenaci kāraṇena kupito, so paccāharāpetuṁ na labhati. Yo ca adātukāmo,",
  "tika-vin09t13:133_5": "cittena pana adhivāseti, na kiñci vadati, sopi puna paccāharāpetuṁ na labhati. Yo",
  "tika-vin09t13:133_6": "pana “mayā tumhākaṁ santakaṁ gahita”nti vā “paribhutta”nti vā vutto gahitaṁ vā hotu,",
  "tika-vin09t13:133_7": "paribhuttaṁ vā, “mayā pana taṁ kenacideva karaṇīyena ṭhapitaṁ, pākatikaṁ kātuṁ vaṭṭatī”ti",
  "tika-vin09t13:133_8": "vadati, ayaṁ paccāharāpetuṁ labhati.",
  "tika-vin09t13:134_0": "Tāvakāliketi “paṭidassāmi paṭikarissāmī”ti evaṁ gaṇhantassa tāvakālikepi gahaṇe anāpatti.",
  "tika-vin09t13:134_1": "Gahitaṁ pana sace bhaṇḍasāmiko puggalo vā gaṇo vā “tuyhevetaṁ hotū”ti anujānāti,",
  "tika-vin09t13:134_2": "iccetaṁ kusalaṁ. No ce anujānāti, āharāpente dātabbaṁ. Saṅghasantakaṁ pana paṭidātumeva vaṭṭati.",
  "tika-vin09t13:135_0": "Petapariggaheti ettha pana pettivisaye upapannāpi, kālaṁ katvā tasmiṁyeva attabhāve",
  "tika-vin09t13:135_1": "nibbattāpi, cātumahārājikādayo devāpi sabbe “petā”tveva saṅkhyaṁ gatā, tesaṁ pariggahe",
  "tika-vin09t13:135_2": "anāpatti. Devatāya pana uddissa balikammaṁ karontehi rukkhādīsu laggitasāṭake vattabbameva",
  "tika-vin09t13:135_3": "natthi. Tañca kho ārakkhakehi apariggahite, pariggahitaṁ pana gahetuṁ na vaṭṭati.",
  "tika-vin09t13:136_0": "Tiracchānagatapariggaheti nāgasupaṇṇādīnaṁ tiracchānagatānaṁ pariggahe. Sacepi hi",
  "tika-vin09t13:136_1": "devo vā nāgasupaṇṇo vā manussarūpena āpaṇaṁ pasāreti, tato cassa santakaṁ koci dibbacakkhuko",
  "tika-vin09t13:136_2": "bhikkhu taṁ ñatvā gahetvā gacchati, vaṭṭati.",
  "tika-vin09t13:137_0": "Paṁsukūlasaññissāti “asāmikaṁ idaṁ paṁsukūla”nti evasaññissāpi gahaṇe anāpatti. Sace",
  "tika-vin09t13:137_1": "pana taṁ sasāmikaṁ hoti, āharāpente dātabbaṁ. Ummattakādīni pubbe vuttappakārāneva.",
  "tika-vin09t13:137_2": "Ādikammiko panettha dhaniyo. Avasesānaṁ pana rajakabhaṇḍikādicorānaṁ chabbaggiyādīnaṁ āpattiyeva.",
  "tika-vin09t13:138_0": "Sacittakehi tīhi samuṭṭhānehi idaṁ samuṭṭhātīti āha “adinnādānasamuṭṭhāna”nti. Tathā",
  "tika-vin09t13:138_1": "hi sāhatthikaṁ kāyacittato samuṭṭhāti. Āṇattikaṁ vācācittato samuṭṭhāti. Sāhattikāṇattikaṁ",
  "tika-vin09t13:138_2": "kāyavācācittato samuṭṭhāti, tañca kho “bhāriyamidaṁ, tvaṁ ekapassaṁ gaṇha, ahaṁ ekapassa”nti",
  "tika-vin09t13:138_3": "saṁvidhāya ubhayesaṁ payogena ekassa vatthuno ṭhānācāvane labbhati. “Kāyavacīkamma”nti",
  "tika-vin09t13:138_4": "avacanaṁ pana kāyavācānaṁ īdise ṭhāne aṅgamattattā. Yāya pana cetanāya samuṭṭhāpito",
  "tika-vin09t13:138_5": "payogo sāhatthiko vā āṇattiko vā padhānabhāvena ṭhānācāvanaṁ sādheti, tassā vasena",
  "tika-vin09t13:138_6": "āpatti kāretabbā. Aññathā sāhatthikaṁ vā āṇattikassa aṅgaṁ na hoti, āṇattikaṁ vā",
  "tika-vin09t13:138_7": "sāhatthikassāti idaṁ virujjhati. “Adinnaṁ ādiyāmī”ti saññāya abhāvena muccanato saññāvimokkhaṁ.",
  "tika-vin09t13:138_8": "Kāyena kataṁ kammaṁ kāyakammaṁ, kāyadvārena katanti attho. Vacīkammanti etthāpi eseva",
  "tika-vin09t13:138_9": "nayo. Tuṭṭho vā bhīto vā majjhatto vā naṁ āpajjatīti tivedanaṁ. Sesaṁ paṭhamasikkhāpade",
  "tika-vin09t13:138_10": "vuttanayeneva veditabbaṁ.",
  "tika-vin09t13:139": "Dutiyapārājikavaṇṇanā niṭṭhitā.",
  "tika-vin09t13:140": "3. Tatiyapārājikavaṇṇanā",
  "tika-vin09t13:141_0": "Santi sahatthe upasaggo. Tena saddhiṁ ussukkavacanametaṁ “sañciccā”ti āha “sañcetetvā”tiādi.",
  "tika-vin09t13:141_1": "Ussukkavacananti ettha ussukkavacanaṁ nāma pubbakālakiriyāvacanaṁ. Ayañhi samānakattukesu",
  "tika-vin09t13:141_2": "pubbāparakālakiriyāvacanesu pubbakālakiriyāvacanassa niruttivohāro. Idāni “saddhiṁ",
  "tika-vin09t13:141_3": "cetetvā”ti iminā saṅkhepena vuttamevatthaṁ pākaṭaṁ katvā dassetuṁ “pāṇo”tiādimāha.",
  "tika-vin09t13:141_4": "Tattha “pāṇo”ti saññāya saddhiṁyevāti “pāṇo”ti saññaṁ avijahitvā eva, “pāṇo”ti saññuppattiyā",
  "tika-vin09t13:141_5": "anantaranti vuttaṁ hoti. Evañca katvā kathaṁ ekakkhaṇe ekassa cittassa ubhayārammaṇabhāvoti",
  "tika-vin09t13:141_6": "edisī codanā anavakāsāti daṭṭhabbaṁ. Keci pana “ñātapariññāya diṭṭhasabhāvesu dhammesu",
  "tika-vin09t13:141_7": "tīraṇapariññāya tilakkhaṇaṁ āropetvā ‘rūpaṁ anicca’ntiādinā sabhāvena saddhiṁ ekakkhaṇe",
  "tika-vin09t13:141_8": "aniccādilakkhaṇajānanaṁ viya ‘pāṇo’ti saññāya saddhiṁyeva ‘vadhāmi na’nti jānātī”ti",
  "tika-vin09t13:141_9": "vadanti. Apare pana ācariyā tatthāpi evaṁ na kathenti. Ettha ca manussaviggaho”ti",
  "tika-vin09t13:141_10": "avatvā “pāṇo”ti vacanaṁ “manusso aya”nti ajānitvā kevalaṁ sattasaññāya ghātentassāpi",
  "tika-vin09t13:141_11": "pārājikabhāvadassanatthaṁ vuttaṁ. Cetetvāti cintetvā. Pakappetvāti abhivicāretvā,",
  "tika-vin09t13:141_12": "sanniṭṭhānaṁ karitvāti attho.",
  "tika-vin09t13:142_0": "Idāni manussaattabhāvaṁ ādito paṭṭhāya dassetuṁ “manussaviggaha”ntiādimāha. Tattha",
  "tika-vin09t13:142_1": "kalalato paṭṭhāyāti paṭisandhiviññāṇena saddhiṁ uppannakalalarūpato paṭṭhāya. Kalalarūpaṁ",
  "tika-vin09t13:142_2": "nāma itthipurisānaṁ kāyavatthubhāvadasakavasena samatiṁsa rūpāni, napuṁsakānaṁ kāyavatthudasakavasena",
  "tika-vin09t13:142_3": "vīsati. Tattha itthipurisānaṁ kalalarūpaṁ jātiuṇṇāya ekena aṁsunā uddhaṭatelabindumattaṁ",
  "tika-vin09t13:142_4": "hoti acchaṁ vippasannaṁ. Vuttañhetaṁ aṭṭhakathāyaṁ –",
  "tika-vin09t13:143": "“Tilatelassa yathā bindu, sappimaṇḍo anāvilo;",
  "tika-vin09t13:144": "Evaṁvaṇṇappaṭibhāgaṁ, ‘kalala’nti pavuccatī”ti. ;",
  "tika-vin09t13:145_0": "Evaṁ parittakaṁ vatthuṁ ādiṁ katvā yāva maraṇakālā etthantare anupubbena vuḍḍhippatto",
  "tika-vin09t13:145_1": "attabhāvo manussaviggaho nāmāti vuttaṁ hoti. Idañca yebhuyyavaseneva vuttaṁ. Opapātikasaṁsedajāpi",
  "tika-vin09t13:145_2": "hi manussā pārājikavatthuyeva. Kalalakālepīti paṭhamasattāhepi. Tattha hi santativasena",
  "tika-vin09t13:145_3": "pavattamānaṁ kalalasaṅkhātaṁ attabhāvaṁ jīvitā voropetuṁ sakkā, na pana sabbapaṭhamaṁ",
  "tika-vin09t13:145_4": "kalalarūpaṁ. Paṭisandhicittena hi saddhiṁ tiṁsa kammajarūpāni nibbattanti. Tesu pana",
  "tika-vin09t13:145_5": "ṭhitesuyeva soḷasa bhavaṅgacittāni uppajjitvā nirujjhanti. Etasmiṁ antare gahitapaṭisandhikassa",
  "tika-vin09t13:145_6": "dārakassa vā mātuyā vā panassa antarāyo natthi. Ayañhi maraṇassa anokāso nāma. Bhesajjasampadānenāti",
  "tika-vin09t13:145_7": "gabbhapātanabhesajjadānena. Tato vā uddhampīti abbudapesikālādīsupi. Jīvitā viyojeyyāti",
  "tika-vin09t13:145_8": "santativikopanavasena jīvitindriyato apaneyya.",
  "tika-vin09t13:146_0": "Imassapanatthassāti “sañcicca manussaviggahaṁ jīvitā voropeyyā”ti imassa atthassa.",
  "tika-vin09t13:146_1": "Āvibhāvatthanti pakāsanatthaṁ. Pāṇassa atipāto pāṇātipāto, pāṇavadho pāṇaghātoti",
  "tika-vin09t13:146_2": "vuttaṁ hoti. Sattoti khandhasantāno. Tattha hi sattapaññatti. Jīvitindriyanti rūpārūpajīvitindriyaṁ.",
  "tika-vin09t13:146_3": "Rūpajīvitindriye hi vikopite itarampi taṁsambandhatāya vinassatīti. Yāya cetanāyāti",
  "tika-vin09t13:146_4": "tasmiṁ pāṇe pāṇasaññino kāyavacīdvārānaṁ aññataradvārappavattāya yāya cetanāya. Manodvāre",
  "tika-vin09t13:146_5": "pana pavattāya vadhakacetanāya pāṇātipātabhāvo natthi. Sā cetanāti sā jīvitindriyupacchedakaupakkamasamuṭṭhāpikā",
  "tika-vin09t13:146_6": "kāyavacīdvārānaṁ aññataradvārappavattā vadhakacetanā. Idaṁ vuttaṁ hoti – yāya cetanāya",
  "tika-vin09t13:146_7": "pavattamānassa jīvitindriyassa nissayabhūtesu mahābhūtesu upakkamakaraṇahetu taṁmahābhūtapaccayā",
  "tika-vin09t13:146_8": "uppajjanakamahābhūtā nuppajjissanti, sā tādisapayogasamuṭṭhāpikā cetanā pāṇātipāto.",
  "tika-vin09t13:146_9": "Laddhūpakkamāni hi mahābhūtāni itarabhūtāni viya na visadānīti samānajātikānaṁ kāraṇaṁ na hontīti.",
  "tika-vin09t13:147_0": "Pāṇātipāto assa atthīti pāṇātipātī. Saṁsagge ayamīkāro. Tenāha “vuttacetanāya samaṅgipuggalo”ti.",
  "tika-vin09t13:147_1": "Sako hattho sahattho, tena nibbatto payogo sāhatthiko. Nissajjanaṁ nissaggo, sova",
  "tika-vin09t13:147_2": "nissaggiyo. Evaṁ āṇattiko. Vijjāmayo mantaparijappanayogo. Iddhimayo kammavipākajiddhimayo.",
  "tika-vin09t13:148_0": "Idāni yathāvutteyeva cha payoge vibhajitvā dassetuṁ “tatthā”tiādi vuttaṁ. Tattha",
  "tika-vin09t13:148_1": "tatthāti tesu chasu payogesu. Sāhatthikoti ettha hattho upalakkhaṇabhāvena gahitoti",
  "tika-vin09t13:148_2": "āha “kāyena vā”tiādi. Tattha kāyenāti hatthena vā pādena vā muṭṭhinā vā jāṇunā vā",
  "tika-vin09t13:148_3": "yena kenaci aṅgapaccaṅgena. Kāyekadeso hettha hatthādikāyo avayave samudāyopacāro",
  "tika-vin09t13:148_4": "yathā “gāmo daḍḍho”ti. Kāyappaṭibaddhenāti kāyato amocitena asiādinā paharaṇena.",
  "tika-vin09t13:148_5": "Paharaṇanti kāyaviññattisahitāya vadhakacetanāya adhippetatthasādhanaṁ. Kāyena vā",
  "tika-vin09t13:148_6": "sattiādīnaṁ, kāyappaṭibaddhena vā usuyantapāsāṇādīnaṁ nissajjananti yathāsambhavaṁ",
  "tika-vin09t13:148_7": "yojetabbaṁ. Tatthāti tesu sāhatthikanissaggiyesu. Uddissānuddissabhedatoti uddisitvā",
  "tika-vin09t13:148_8": "ca anuddisitvā ca pavattibhedena. Uddisanaṁ uddiso, so etassa atthīti uddisako, payogo,",
  "tika-vin09t13:148_9": "tasmiṁ. Bajjhati etenāti baddho, kammameva baddho kammabaddho, pāṇātipātoti attho.",
  "tika-vin09t13:148_10": "Atha vā bandhanaṁ baddho, kammunā baddho kammabaddho, so assa hoti, pāṇātipātakammamassa",
  "tika-vin09t13:148_11": "siddhanti vuttaṁ hoti. Ubhayatthāpīti uddisake, anuddisake cāti dvīsupi. Pacchā vā",
  "tika-vin09t13:148_12": "teneva rogena maratūti yojanā. Paharitakkhaṇeyevāti maraṇāya pahonakappahārassa laddhakkhaṇeyeva",
  "tika-vin09t13:148_13": "kammabaddho. Yadi avassaṁ tena maratīti adhippāyo. Sace pana maraṇādhippāyena pahāraṁ",
  "tika-vin09t13:148_14": "datvā tena amatassa puna aññena cittena pahāre dinne pacchāpi paṭhamappahāreneva",
  "tika-vin09t13:148_15": "marati, tadāva kammabaddho. Atha dutiyapahārena marati, natthi pāṇātipāto. Ubhayehi",
  "tika-vin09t13:148_16": "matepi paṭhamappahāreneva kammabaddho, ubhayehipi amate nevatti pāṇātipāto. Esa nayo",
  "tika-vin09t13:148_17": "bahūhipi ekassa pahāre dinne. Tatrāpi hi yassa pahārena marati, tasseva kammabaddhoti.",
  "tika-vin09t13:148_18": "Āṇāpanaṁ nāma vacīviññattisahitāya vadhakacetanāya adhippetatthasādhanaṁ.",
  "tika-vin09t13:149_0": "Idāni imasmiṁ āṇattikapayoge saṅketavisaṅketabhāvajānanatthaṁ chabbidhaṁ niyamaṁ",
  "tika-vin09t13:149_1": "dassento “tatthā”tiādimāha. Tattha tatthāti tasmiṁ āṇattikapayoge. Āṇattiniyāmakāti",
  "tika-vin09t13:149_2": "āṇattikapayogasādhikā. Etesu hi avirajjhitesuyeva āṇattikapayogo hoti, na aññathāti.",
  "tika-vin09t13:150_0": "Puggaloti māretabbo puggalo. Tenāha “yaṁ hī”tiādi. Āṇāpakassa āpattīti āṇāpakassa",
  "tika-vin09t13:150_1": "āṇattikkhaṇe āpatti, āṇattassa māraṇakkhaṇe. Āṇāpako muccatīti āṇattasseva kammabaddho,",
  "tika-vin09t13:150_2": "vatthuvisesena panettha kammaviseso ca āpattiviseso ca hotīti. “Purebhattaṁ mārehī”ti",
  "tika-vin09t13:150_3": "āṇatto purebhattameva māretīti “ajja sve”ti aniyametvā “purebhattaṁ mārehī”ti āṇatto",
  "tika-vin09t13:150_4": "yadā kadāci purebhattaṁ māreti. Yo pana “ajja pubbaṇhe”ti vutto majjhanhe vā sāyanhe",
  "tika-vin09t13:150_5": "vā sve vā pubbaṇhe māreti, visaṅketo hoti, āṇāpakassa natthi kammabaddho. Pubbaṇhe",
  "tika-vin09t13:150_6": "māretuṁ vāyamantassa majjhanhe jātepi eseva nayo. Etena nayena sabbakālappabhedesu",
  "tika-vin09t13:150_7": "saṅketavisaṅketatā veditabbā.",
  "tika-vin09t13:151_0": "Evaṁ vatthukālesu saṅketavisaṅketataṁ dassetvā idāni okāsādīsu saṅketavisaṅketataṁ",
  "tika-vin09t13:151_1": "atidisanto “iminā nayenā”tiādimāha. Tattha okāsoti gāmo vā vanaṁ vā gehadvāraṁ vāti",
  "tika-vin09t13:151_2": "evamādiko. Āvudhanti asi vā usu vā satti vāti evamādi. Iriyāpathoti māretabbassa",
  "tika-vin09t13:151_3": "gamanaṁ vā nisajjā vāti evamādi. Kiriyāvisesoti vijjhanaṁ vā chedanaṁ vā bhedanaṁ",
  "tika-vin09t13:151_4": "vā saṅkhamuṇḍakaṁ vāti evamādi. Imesu yathā yathā vadhako āṇatto, tathā tathā kate",
  "tika-vin09t13:151_5": "āṇāpakassa āpatti, aññathā kate visaṅketo hoti. Tenāha “iminā nayenā”tiādi. Tattha",
  "tika-vin09t13:151_6": "sabbatthāti okāsādīsu catūsu. Hoti cettha –",
  "tika-vin09t13:152": "“Yathāṇattivaseneva, āṇattena kate sati;",
  "tika-vin09t13:153": "Āṇāpakassa āpatti, visaṅketoññathā kate”ti.",
  "tika-vin09t13:154": "Āṇattiyaṁ pana ayaṁ viseso – adhiṭṭhāyāti adhiṭṭhahitvā āṇāpeti “evaṁ vijjha, evaṁ pahara, evaṁ ghātehī”ti vuttāya pāḷiyā labbhatīti ñātabbo.",
  "tika-vin09t13:155_0": "Opatanti etthāti opāto, āvāṭo, tassa khaṇanaṁ opātakkhaṇanaṁ. Apassenasaṁvidhānanti",
  "tika-vin09t13:155_1": "apassenassa saṁvidhānaṁ. Niccaparibhogo mañco vā pīṭhaṁ vā apassenaphalakaṁ vā divāṭṭhāne",
  "tika-vin09t13:155_2": "nisīdantassa apassenakatthambho vā tatthajātakarukkho vā caṅkame apassāya tiṭṭhantassa",
  "tika-vin09t13:155_3": "ālambanarukkho vā ālambanaphalakaṁ vā, sabbampetaṁ apassanīyaṭṭhena apassenaṁ nāma,",
  "tika-vin09t13:155_4": "tasmiṁ apassene yathā apassayantaṁ vijjhati vā chindati vā, tathā katvā vāsipharasusattiārakaṇṭakādīsu",
  "tika-vin09t13:155_5": "aññatarassa satthassa ṭhapananti attho.",
  "tika-vin09t13:156_0": "Upanikkhipanaṁ nāma samīpe nikkhipanaṁ. Manāpassa vā amanāpassa vā rūpassa upaharaṇaṁ",
  "tika-vin09t13:156_1": "samīpe ṭhapanaṁ rūpūpahāro, attanā vā yakkhapetādivesaṁ gahetvā tiṭṭhanaṁ. Ādisaddena",
  "tika-vin09t13:156_2": "saddūpahārādīnaṁ gahaṇaṁ. Etthāpīti thāvarapayogepi. Uddissānuddissabhedo veditabbo,",
  "tika-vin09t13:156_3": "yato tatthapi pubbe vuttanayeneva kammabaddho hoti. Ayaṁ pana viseso – mūlaṭṭhena",
  "tika-vin09t13:156_4": "opātādīsu paresaṁ mūlena vā mudhā vā dinnesupi yadi tappaccayā koci marati, mūlaṭṭhasseva",
  "tika-vin09t13:156_5": "kammabaddho. Yadipi tena, aññena vā tatra opāte vināsetvā bhūmisame katepi paṁsuhārakā",
  "tika-vin09t13:156_6": "vā paṁsuṁ gaṇhantā, mūlakhaṇakā vā mūlāni khaṇantā āvāṭaṁ karonti, deve vā vassante",
  "tika-vin09t13:156_7": "kaddamo jāyati, tattha ca koci otaritvā vā laggitvā vā marati, mūlaṭṭhasseva kammabaddho.",
  "tika-vin09t13:156_8": "Yadi pana yena laddhaṁ, so vā añño vā vitthatataraṁ vā gambhīrataraṁ vā karoti, tappaccayā",
  "tika-vin09t13:156_9": "ca koci marati, ubhayesampi kammabaddho. Yathā tu mūlāni mūlehi saṁsandanti, tathā",
  "tika-vin09t13:156_10": "tattha thale kate muccati. Evaṁ apassenasaṁvidhānādīsupi yāva tesaṁ pavatti, tāva",
  "tika-vin09t13:156_11": "yathāsambhavaṁ kammabaddho veditabbo.",
  "tika-vin09t13:157_0": "Vijjāparijappananti āthabbaṇikehi, vijjādharehi ca mantaparijappanaṁ. Kammavipākajāya",
  "tika-vin09t13:157_1": "iddhiyāti sātisayakammanibbattāya kammavipākena sahajātāya iddhiyā, kammassa vā vipākabhāvena",
  "tika-vin09t13:157_2": "jātāya iddhiyā. Payojananti pavattanaṁ, karaṇanti attho, dāṭhāvudhādīnaṁ dāṭhākoṭanādīnamiva",
  "tika-vin09t13:157_3": "māraṇatthaṁ kammavipākajiddhivikārakaraṇanti vuttaṁ hoti.",
  "tika-vin09t13:158_0": "Kammasādhano vāyaṁ hārakasaddo bahulaṁvidhānena tatthāpi ṇvupaccayassa sijjhanatoti",
  "tika-vin09t13:158_1": "āha “atha vā”tiādi. Jīvitaharaṇakaṁ, upanikkhipitabbaṁ vā satthameva hārakanti vikappadvayena",
  "tika-vin09t13:158_2": "vuttanti āha “satthañca taṁ hārakañcāti satthahāraka”nti. “Hārakasattha”nti vattabbe",
  "tika-vin09t13:158_3": "visesanassa paranipātaṁ katvā evaṁ vuttanti daṭṭhabbaṁ. Pariyeseyyāti gaveseyya.",
  "tika-vin09t13:158_4": "“Yathā labhati, tathā kareyyā”ti iminā pana adhippāyatthamāha, “upanikkhipeyyā”ti",
  "tika-vin09t13:158_5": "iminā sikhāpattamatthaṁ. Itarathā hi “pariyeseyyā”ti imassa “upanikkhipeyyā”ti ayamattho",
  "tika-vin09t13:158_6": "adhippeto na siyā. Pariyiṭṭhamatteyevāti pariyesitamatteyeva. Yadi evaṁ atha kasmā",
  "tika-vin09t13:158_7": "pāḷiyaṁ “satthahārakaṁ vāssa pariyeseyyāti asiṁ vā sattiṁ vā bheṇḍiṁ vā laguḷaṁ vā",
  "tika-vin09t13:158_8": "pāsāṇaṁ vā satthaṁ vā visaṁ vā rajjuṁ vā”ti vuttanti āha “padabhājane panā”tiādi.",
  "tika-vin09t13:158_9": "Assāti “satthahārakaṁ vāssa pariyeseyyā”ti imassa padassa. Byañjanānurūpato paripuṇṇaṁ",
  "tika-vin09t13:158_10": "katvā atthassa avuttattā “byañjanaṁ anādiyitvā”ti vuttaṁ. Sasati hiṁsatīti satthaṁ,",
  "tika-vin09t13:158_11": "sasanti hiṁsanti etenāti vā satthaṁ. Ādisaddena “sattiṁ vā”tiādipāḷisesaṁ saṅgaṇhāti.",
  "tika-vin09t13:158_12": "Tattha laguḷanti muggaro. Satthanti vuttāvasesaṁ yaṁ kiñci samukhaṁ veditabbaṁ.",
  "tika-vin09t13:159_0": "Yo evaṁ maratīti yo satthaṁ vā āharitvā, visaṁ vā khāditvā, rajjuyā vā ubbandhitvā,",
  "tika-vin09t13:159_1": "sobbhādīsu vā patitvā, aññehi vā aggipavesanaudakapavesanādīhi upāyehi marati. “So",
  "tika-vin09t13:159_2": "dhanaṁ vā labhatī”tiādinā nayenāti so dhanaṁ vā labhati, yasaṁ vā labhati, saggaṁ",
  "tika-vin09t13:159_3": "vā gacchati, dhammo vāssa hotīti iminā nayena. Kimanena veditabbanti āha “etenā”tiādi.",
  "tika-vin09t13:159_4": "Tattha etenāti “maraṇavaṇṇaṁ vā saṁvaṇṇeyyā”ti etena vacanena. Nayidha evanti idha",
  "tika-vin09t13:159_5": "manussaviggahapārājike na evaṁ, na pariyāyakathāya muccatīti attho. Tenāha “saṁvaṇṇeyyā”tiādi.",
  "tika-vin09t13:160_0": "“Satthaṁ vā āharā”tiādināti ettha ādisaddena “visaṁ vā khāda, rajjuyā vā ubbandhitvā",
  "tika-vin09t13:160_1": "kālaṁ karohi, sobbhe vā narake vā papāte vā papatā”tiādiṁ sabbaṁ maraṇūpāyaṁ saṅgaṇhāti.",
  "tika-vin09t13:160_2": "Ettha ca narako nāma tattha tattha phalantiyā bhūmiyā sayameva nibbattā mahādarī,",
  "tika-vin09t13:160_3": "yattha hatthīpi patanti, corāpi nilīyitvā tiṭṭhanti. Papātoti pabbatantare vā thalantare",
  "tika-vin09t13:160_4": "vā ekato chinno. Pāpakenāti lāmakena. Dujjīvitenāti dukkhabahulattā dukkhena jīvitena.",
  "tika-vin09t13:160_5": "Mataṁ te jīvitā seyyāti tava maraṇaṁ jīvitā sundarataraṁ. Cittamassa atthīti citto.",
  "tika-vin09t13:160_6": "Tathā mano. Iti-saddo “sabbamatthīti kho, kaccāna, ayameko anto, sabbaṁ natthīti",
  "tika-vin09t13:160_7": "kho, kaccāna, ayaṁ dutiyo anto”tiādīsu viya nidassane daṭṭhabbo yathāvuttassa buddhiyaṁ",
  "tika-vin09t13:160_8": "viparivattamānassa maraṇassa nidassanato. Tenevāha “mataṁ te jīvitā seyyo”tiādi.",
  "tika-vin09t13:161_0": "Nanu cettha “mano”ti idampi atthato cittameva, atha kasmā vuttanti āha “ettha cā”tiādi.",
  "tika-vin09t13:161_1": "Cittassa atthadīpanatthaṁ vuttanti nāyaṁ cittasaddo “cittasaṅkappo”tiādīsu viya vicittādiattho,",
  "tika-vin09t13:161_2": "atha kho viññāṇavacanoti tassa atthadīpanatthaṁ vuttaṁ. Iminā punaruttidosābhāvaṁ",
  "tika-vin09t13:161_3": "dasseti. Kathametaṁ viññāyatīti āha “tenevassā”tiādi. Citto nānāppakārako saṅkappo",
  "tika-vin09t13:161_4": "assāti cittasaṅkappo. Vicittattho hettha cittasaddo “nāhaṁ, bhikkhave, aññaṁ ekanikāyampi",
  "tika-vin09t13:161_5": "samanupassāmi evaṁ cittaṁ, yathayidaṁ, bhikkhave, tiracchānagatā”tiādīsu viya. Tenāha",
  "tika-vin09t13:161_6": "“vicittasaṅkappo”ti. Etthāpi itisaddo āharitabboti “cittasaṅkappo”ti imasmiṁ padepi",
  "tika-vin09t13:161_7": "adhikāravasena itisaddo āharitabbo. Idañhi “iti cittasaṅkappo”ti evaṁ avuttampi adhikārato",
  "tika-vin09t13:161_8": "vuttameva hotīti. Saṅkappoti cettha “takko vitakko saṅkappo”tiādīsu viya na vitakkasseva",
  "tika-vin09t13:161_9": "nāmaṁ, atha kho tassa ca aññesañcāti dassetuṁ “saṅkappoti cā”tiādi āraddhaṁ. Saṁvidahanamattassāti",
  "tika-vin09t13:161_10": "saññācetanāvitakkasaṅkhātassa sabbassa saṁvidahanassa. Sāmaññattho hettha mattasaddo",
  "tika-vin09t13:161_11": "“brāhmaṇamattaṁ bhojetī”tiādīsu viya. Tenāha “tañca saṁvidahana”ntiādi. Iminā saṁvidahanaṁ",
  "tika-vin09t13:161_12": "nāmettha na vidhānanti dasseti. Adhippāyo nāma vitakko.",
  "tika-vin09t13:162_0": "Uccāvacena kāraṇenāti mahantāmahantena upāyena. Tattha maraṇavaṇṇasaṁvaṇṇane tāva",
  "tika-vin09t13:162_1": "jīvite ādīnavadassanavasena avacākāratā, maraṇe vaṇṇabhaṇanavasena uccākāratā veditabbā.",
  "tika-vin09t13:162_2": "Samādapane pana muṭṭhijāṇunippothanādīhi maraṇasamādapanavasena uccākāratā, ekato",
  "tika-vin09t13:162_3": "bhuñjantassa nakhe visaṁ pakkhipitvā maraṇādisamādapanavasena avacākāratā veditabbā.",
  "tika-vin09t13:163_0": "Evaṁ asādhāraṇavinicchayaṁ vatvā idāni sādhāraṇavinicchayaṁ dassetuṁ “vesāliya”ntiādimāha.",
  "tika-vin09t13:163_1": "Opātakkhaṇanādīsu dukkaṭanti ettha sacepi jātapathaviṁ khaṇati, pāṇātipātassa pubbapayogattā",
  "tika-vin09t13:163_2": "payoge payoge dukkaṭaṁ. Manussaviggaho nāgasupaṇṇādisadiso tiracchānagato tiracchānagatamanussaviggaho,",
  "tika-vin09t13:163_3": "yakkho ca peto ca tiracchānagatamanussaviggaho ca yakkhapetatiracchānagatamanussaviggahā,",
  "tika-vin09t13:163_4": "tesaṁ. “Tathā”ti iminā thullaccayaṁ atidisati. Idāni “iminānayenā”tiādinā apassenasaṁvidhānādīsupi",
  "tika-vin09t13:163_5": "yathāvuttaāpattibhedaṁ atidisati. Sabbatthāti apassenasaṁvidhānādīsu sabbesu payogesu.",
  "tika-vin09t13:164_0": "Idāni anāpattiṁ dassetuṁ “asañciccā”tiādimāha. Ettha ca “asañciccā”ti idaṁ maraṇasaṁvattanikaupakkamassa",
  "tika-vin09t13:164_1": "asallakkhaṇaṁ sandhāya vuttaṁ, “ajānantassā”ti idaṁ pana maraṇasaṁvattanikaupakaraṇassa",
  "tika-vin09t13:164_2": "ajānanaṁ sandhāya, “namaraṇādhippāyassā”ti idaṁ upakkamaṁ jānantassāpi maraṇādhippāyassa",
  "tika-vin09t13:164_3": "abhāvaṁ. Tenāha “asañciccā”tiādi. Acetetvāti asallakkhetvā, virajjhitvāti vuttaṁ hoti.",
  "tika-vin09t13:165_0": "Musalussāpanavatthusmiṁ viyāti “tena kho pana samayena aññataro bhikkhu bhattagge",
  "tika-vin09t13:165_1": "antaraghare āsanaṁ paññapento musale ussite ekaṁ musalaṁ aggahesi. Dutiyo musalo",
  "tika-vin09t13:165_2": "paripatitvā aññatarassa dārakassa matthake avatthāsi. So kālamakāsi. Tassa kukkuccaṁ",
  "tika-vin09t13:165_3": "ahosi…pe… kiṁcitto tvaṁ bhikkhūti. Asañcicca ahaṁ bhagavāti. Anāpatti bhikkhu asañciccā”ti",
  "tika-vin09t13:165_4": "imasmiṁ vatthusmiṁ viya.",
  "tika-vin09t13:166_0": "Visagatapiṇḍapātavatthusmiṁ viyāti “tena kho pana samayena aññataro piṇḍacāriko bhikkhu",
  "tika-vin09t13:166_1": "visagataṁ piṇḍapātaṁ labhitvā paṭikkamanaṁ haritvā bhikkhūnaṁ aggakārikaṁ adāsi.",
  "tika-vin09t13:166_2": "Te bhikkhū kālamakaṁsu. Tassa kukkuccaṁ ahosi…pe… kiṁcitto tvaṁ bhikkhūti. Nāhaṁ",
  "tika-vin09t13:166_3": "bhagavā jānāmīti. Anāpatti bhikkhu ajānantassā”ti imasmiṁ vatthusmiṁ viya.",
  "tika-vin09t13:167_0": "Bhesajjavatthusmiṁ viyāti “tena kho pana samayena aññatarā vañjhā itthī kulūpakaṁ",
  "tika-vin09t13:167_1": "bhikkhuṁ etadavoca “iṅghāyya bhesajjaṁ jānāhi, yenāhaṁ vijāyeyya’nti. ‘Suṭṭhu bhaginī’ti",
  "tika-vin09t13:167_2": "tassā bhesajjaṁ adāsi. Sā kālamakāsi. Tassa kukkuccaṁ ahosi…pe… anāpatti bhikkhu",
  "tika-vin09t13:167_3": "pārājikassa, āpatti dukkaṭassā”ti imasmiṁ vatthusmiṁ viya. Idha ādikammikā aññamaññaṁ",
  "tika-vin09t13:167_4": "jīvitā voropitabhikkhū, tesaṁ anāpatti. Avasesānaṁ maraṇavaṇṇasaṁvaṇṇanakādīnaṁ āpattiyeva.",
  "tika-vin09t13:168_0": "Atha kathaṁ dukkhavedananti, nanu rājāno coraṁ disvā hasamānāpi “gacchatha, naṁ ghātethā”ti",
  "tika-vin09t13:168_1": "vadantīti? Saccaṁ hasamānā vadanti, so pana hāso tesaṁ aññavisayo, sanniṭṭhāpakacetanā",
  "tika-vin09t13:168_2": "dukkhasampayuttāva. Vuttañhetaṁ samantapāsādikāyaṁ “sacepi hi sirisayanaṁ āruḷho",
  "tika-vin09t13:168_3": "rajjasampattisukhamanubhavanto rājā ‘coro deva ānīto’ti vutte ‘gacchatha naṁ mārethā’ti",
  "tika-vin09t13:168_4": "hasamāno bhaṇati, domanassacitteneva bhaṇatīti veditabbo. Sukhavokiṇṇattā, pana anuppabandhābhāvā",
  "tika-vin09t13:168_5": "ca dujjānametaṁ puthujjanehī”ti.",
  "tika-vin09t13:169": "Tatiyapārājikavaṇṇanā niṭṭhitā.",
  "tika-vin09t13:170": "4. Catutthapārājikavaṇṇanā",
  "tika-vin09t13:171_0": "Anabhijānanti na abhijānaṁ. Yena hi yo dhammo adhigato, so tassa pākaṭo hotīti āha",
  "tika-vin09t13:171_1": "“sakasantāne”tiādi. Uttarimanussānanti pakatimanussehi uttaritarānaṁ manussānaṁ,",
  "tika-vin09t13:171_2": "ukkaṭṭhamanussānanti attho. Dhammanti mahaggatalokuttarabhūtaṁ adhigatadhammaṁ. Atha",
  "tika-vin09t13:171_3": "vā uttarimanussadhammāti uttarimanussadhammo. Manussadhammo nāma vinā bhāvanāmanasikārena",
  "tika-vin09t13:171_4": "pakatiyā manussehi nibbattetabbo dasakusalakammapathadhammo. So hi manussānaṁ cittādhiṭṭhānamattena",
  "tika-vin09t13:171_5": "ijjhanato tesaṁ so bhāvitadhammo viya ṭhitoti tathā vutto, manussaggahaṇañcettha",
  "tika-vin09t13:171_6": "tesu bahulaṁ pavattanato. Jhānādikaṁ pana tabbidhuranti tatuttari, iti uttari manussadhammāti",
  "tika-vin09t13:171_7": "uttarimanussadhammo, taṁ uttarimanussadhammanti evampettha attho daṭṭhabbo. Samudācarantoti ārocento.",
  "tika-vin09t13:172_0": "Kiñcāpi lokiyalokuttarā sabbāva paññā “ñāṇa”nti vuccati, idha pana mahaggatalokuttarāva",
  "tika-vin09t13:172_1": "veditabbāti āha “mahaggatalokuttarapaññā jānanaṭṭhena ñāṇa”nti. Kilesehi ārakattā",
  "tika-vin09t13:172_2": "parisuddhaṭṭhena ariyanti āha “ariyaṁ visuddhaṁ uttama”nti. Ariyasaddo cettha visuddhapariyāyo,",
  "tika-vin09t13:172_3": "na lokuttarapariyāyo. Jhānādibhedeti ādisaddena “vimokkho, samādhi, samāpatti, ñāṇadassanaṁ,",
  "tika-vin09t13:172_4": "maggabhāvanā, phalasacchikiriyā, kilesappahānaṁ, vinīvaraṇatā cittassa, suññāgāre",
  "tika-vin09t13:172_5": "abhiratī”ti ime saṅgaṇhāti. Viññussa manussajātikassāti ārocetabbapuggalanidassanaṁ.",
  "tika-vin09t13:172_6": "Etassa hi ārocite ārocitaṁ hoti, na devabrahmānaṁ, nāpi petayakkhatiracchānagatānanti.",
  "tika-vin09t13:172_7": "Āroceyyāti vadeyya, viññāpeyyāti vuttaṁ hoti. Vinā aññāpadesenāti “yo te vihāre vasati,",
  "tika-vin09t13:172_8": "so bhikkhu paṭhamassa jhānassa lābhī”tiādinā nayena aññāpadesaṁ vināti attho. Idhevāti",
  "tika-vin09t13:172_9": "“iti jānāmi, iti passāmī”ti imasmiṁyeva pade. “Tena vutta”ntiādi nigamanaṁ.",
  "tika-vin09t13:173_0": "Samanuggāhīyamānoti codiyamāno, yaṁ vatthu ārocitaṁ hoti, tasmiṁ vatthusmiṁ “kiṁ",
  "tika-vin09t13:173_1": "te adhigataṁ, kinti te adhigataṁ, kadā te adhigataṁ, kattha te adhigataṁ, katame",
  "tika-vin09t13:173_2": "te kilesā pahīnā, katamesaṁ tvaṁ dhammānaṁ lābhī’ti kenaci vuccamāno”ti vuttaṁ hoti.",
  "tika-vin09t13:173_3": "Asamanuggāhīyamānoti na kenaci vuccamāno.",
  "tika-vin09t13:174_0": "“Bhikkhubhāve ṭhatvā abhabbo jhānādīni adhigantu”nti sikkhāpadātikkamassa antarāyakarattā",
  "tika-vin09t13:174_1": "vuttaṁ. Bhikkhubhāvo hissa saggantarāyo ceva hoti maggantarāyo ca. Vuttañhetaṁ “sāmaññaṁ",
  "tika-vin09t13:174_2": "dupparāmaṭṭhaṁ, nirayāyupakaḍḍhatī”ti. Aparampi vuttaṁ “sithilo hi paribbājo, bhiyyo",
  "tika-vin09t13:174_3": "ākirate raja”nti. Bhikkhubhāvoti pārājikaṁ āpajjitvā “samaṇo aha”nti paṭijānanato",
  "tika-vin09t13:174_4": "vohāramattasiddho bhikkhubhāvo. Dānādīhīti dānasaraṇasīlasaṁvarādīhi.",
  "tika-vin09t13:175_0": "Ajānamevāti ettha evāti avadhāraṇatthe nipāto. “Ajānameva”ntipi paṭhanti. Tattha",
  "tika-vin09t13:175_1": "pana “evaṁ jānāmi, evaṁ passāmī”ti avacanti yojetabbaṁ. Vacanatthavirahatoti “paṭhamaṁ",
  "tika-vin09t13:175_2": "jhānaṁ samāpajji”nti ādivacanassa atthabhūtena jhānādinā vajjitattā tucchaṁ udakādisuññaṁ",
  "tika-vin09t13:175_3": "bhājanaṁ viya. Musāti visaṁvādanapurekkhārassa paravisaṁvādako vacīpayogo, kāyapayogo",
  "tika-vin09t13:175_4": "vā. Tenāha “vañcanādhippāyato musā”ti. Musā ca vañcanādhippāyo ca pubbabhāgakkhaṇe,",
  "tika-vin09t13:175_5": "taṅkhaṇe ca. Vuttañhi “pubbe vāssa hoti ‘musā bhaṇissa’nti, bhaṇantassa hoti ‘musā",
  "tika-vin09t13:175_6": "bhaṇāmī”’ti. Etañhi dvayaṁ aṅgabhūtaṁ, itaraṁ pana hotu vā, mā vā, akāraṇametaṁ.",
  "tika-vin09t13:175_7": "Abhaṇinti viññāpanaṁ akāsiṁ.",
  "tika-vin09t13:176_0": "Aññatra adhimānāti adhigato māno, adhiko vā māno adhimāno, thaddhamānoti attho, taṁ",
  "tika-vin09t13:176_1": "vināti attho. Kassa panāyaṁ adhimāno uppajjati, kassa nuppajjati? Ariyasāvakassa",
  "tika-vin09t13:176_2": "tāva nuppajjati. So hi maggaphalanibbānapahīnakilesāvasiṭṭhakilesapaccavekkhaṇena",
  "tika-vin09t13:176_3": "sañjātasomanasso ariyaguṇappaṭivedhe nikkaṅkho, tasmā sotāpannādīnaṁ “ahaṁ sakadāgāmī”tiādivasena",
  "tika-vin09t13:176_4": "māno nuppajjati. Dussīlassa nuppajjati. So hi ariyaguṇādhigame nirāsova. Sīlavatopi",
  "tika-vin09t13:176_5": "pariccattakammaṭṭhānassa niddārāmatādimanuyuttassa nuppajjati, suparisuddhasīlassa",
  "tika-vin09t13:176_6": "pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa",
  "tika-vin09t13:176_7": "tilakkhaṇaṁ āropetvā saṅkhāre sammasantassa āraddhavipassakassa uppajjati. Tenāha",
  "tika-vin09t13:176_8": "“yvāya”ntiādi. Tattha tilakkhaṇaṁ āropetvāti kalāpasammasanavasena aniccādilakkhaṇattayaṁ",
  "tika-vin09t13:176_9": "āropetvā. Sammasantassāti vipassantassa. Āraddhavipassakassāti udayabbayānupassanāya",
  "tika-vin09t13:176_10": "āraddhavipassakassa. Apatteti attano santāne uppattivasena apatte, anadhigateti vuttaṁ",
  "tika-vin09t13:176_11": "hoti. Pattasaññitāsaṅkhātoti “patto mayā uttarimanussadhammo”ti evaṁsaññitāsaṅkhāto",
  "tika-vin09t13:176_12": "adhimāno uppajjati. Uppanno ca suddhasamathalābhiṁ vā suddhavipassanālābhiṁ vā antarā",
  "tika-vin09t13:176_13": "ṭhapeti. So hi dasapi vīsampi tiṁsampi vassāni kilesasamudācāraṁ apassanto “ahaṁ",
  "tika-vin09t13:176_14": "sotāpanno”ti vā “sakadāgāmī”ti vā “anāgāmī”ti vā maññati. Samathavipassanālābhiṁ",
  "tika-vin09t13:176_15": "pana arahatteyeva ṭhapeti. Tassa hi samādhibalena kilesā vikkhambhitā, vipassanābalena",
  "tika-vin09t13:176_16": "saṅkhārā supariggahitā, tasmā saṭṭhimpi vassāni, asītimpi vassāni, vassasatampi kilesā",
  "tika-vin09t13:176_17": "na samudācaranti, khīṇāsavasseva cittācāro hoti. So evaṁ dīgharattaṁ kilesasamudācāraṁ",
  "tika-vin09t13:176_18": "apassanto antarā aṭṭhatvāva “arahā aha”nti maññatīti. “Taṁ adhimānaṁ ṭhapetvā”ti",
  "tika-vin09t13:176_19": "iminā “aññatrā”ti padaṁ apekkhitvā “adhimānā”ti upayogatthe nissakkavacananti dasseti.",
  "tika-vin09t13:177_0": "Pāpicchatāyāti pāpā icchā etassāti pāpiccho, tassa bhāvo pāpicchatā, tāya, pāpikāya",
  "tika-vin09t13:177_1": "icchāyāti attho. Yā sā “idhekacco dussīlova samāno ‘sīlavā’ti maṁ jano jānātū”tiādinā",
  "tika-vin09t13:177_2": "nayena vuttā, tāya asantaguṇasambhāvanicchāyāti vuttaṁ hoti. Iminā pana mandattā",
  "tika-vin09t13:177_3": "momūhattā samudācarantassa anāpattīti dasseti. Ayampīti pi-saddena na kevalaṁ purimā tayovāti dasseti.",
  "tika-vin09t13:178_0": "Asantanti abhūtaṁ. Jhānādidhammanti jhānaṁ, vimokkho, samādhi, samāpatti, ñāṇadassanaṁ,",
  "tika-vin09t13:178_1": "maggabhāvanā, phalasacchikiriyā, kilesappahānaṁ, vinīvaraṇatā cittassa, suññāgāre",
  "tika-vin09t13:178_2": "abhiratī”ti evaṁ vuttaṁ uttarimanussadhammaṁ. Yassa ārocetīti vācāya vā hatthavikārādīhi",
  "tika-vin09t13:178_3": "vā aṅgapaccaṅgacopanehi viññattipathe ṭhitassa yassa puggalassa āroceti. Viññattipathaṁ",
  "tika-vin09t13:178_4": "pana atikkamitvā ṭhito koci ce dibbena cakkhunā, dibbāya ca sotadhātuyā disvā ca",
  "tika-vin09t13:178_5": "sutvā ca jānāti, na pārājikaṁ. Yopi “kiṁ ayaṁ bhaṇatī”ti saṁsayaṁ vā āpajjati, ciraṁ",
  "tika-vin09t13:178_6": "vīmaṁsitvā vā pacchā jānāti, “avijānanto”icceva saṅkhyaṁ gacchati. Yo pana jhānādīni",
  "tika-vin09t13:178_7": "attano adhigamavasena vā uggahaparipucchādivasena vā na jānāti, kevalaṁ “jhāna”nti",
  "tika-vin09t13:178_8": "vā “vimokkho”ti vā vacanamattameva sutaṁ hoti, sopi tena vutte “jhānaṁ kira samāpajjī”ti",
  "tika-vin09t13:178_9": "esa vadatīti yadi ettakamattampi jānāti, “jānāti”cceva saṅkhyaṁ gacchati, tassa vutte",
  "tika-vin09t13:178_10": "pārājikameva. Seso pana ekassa vā dvinnaṁ vā bahūnaṁ vā niyamitāniyamitavasena viseso",
  "tika-vin09t13:178_11": "sabbo sikkhāpaccakkhānakathāyaṁ vuttanayeneva veditabbo. Pariyāyabhāsane pana “aha”nti",
  "tika-vin09t13:178_12": "avuttattā paṭivijānantassa vuttepi thullaccayaṁ. Visaṁvādanādhippāyena musāvādapayogassa",
  "tika-vin09t13:178_13": "katattā appaṭivijānantassāpi dukkaṭanti āha “yo te vihāre vasati…pe… dukkaṭa”nti.",
  "tika-vin09t13:178_14": "Anullapanādhippāyassāti ullapanādhippāyavirahitassa, abhūtārocanādhippāyavirahitassāti",
  "tika-vin09t13:178_15": "attho. Ummattakādayo pubbe vuttanayā eva. Idha pana ādikammikā vaggumudātīriyabhikkhū, tesaṁ anāpatti.",
  "tika-vin09t13:179": "Catutthapārājikavaṇṇanā niṭṭhitā.",
  "tika-vin09t13:180": "Pārājikanigamanavaṇṇanā",
  "tika-vin09t13:181_0": "Idhāti imasmiṁ bhikkhupātimokkhe. Uddiṭṭhapārājikaparidīpanamevāti uddiṭṭhānaṁ catunnaṁ",
  "tika-vin09t13:181_1": "pārājikānaṁ paridīpanavacanameva. Avadhāraṇaṁ pana na aññesampīti dassanatthaṁ. Tenāha",
  "tika-vin09t13:181_2": "“samodhānetvā panā”tiādi. Tattha samodhānetvāti tattha tattha āgatāni ettheva samodahitvā,",
  "tika-vin09t13:181_3": "pakkhipitvā rāsiṁ katvāti attho. Pāḷiyaṁ āgatānīti uddesapāḷiyaṁ āgatāni. Bhikkhunīnaṁ",
  "tika-vin09t13:181_4": "asādhāraṇāni cattārīti ubbhajāṇumaṇḍalikā, vajjappaṭicchādikā, ukkhittānuvattikā,",
  "tika-vin09t13:181_5": "aṭṭhavatthukāti imāni bhikkhunīnaṁ bhikkhūhi asādhāraṇāni cattāri. Paṇḍakādīnañhi",
  "tika-vin09t13:181_6": "ekādasannaṁ abhabbabhāvo pārājikāpattisadisattā pārājikoti āha “ekādasanna”ntiādi.",
  "tika-vin09t13:181_7": "Abhabbabhāvasaṅkhātehīti vatthuvipannatādinā pabbajjūpasampadāya naarahabhāvasaṅkhātehi.",
  "tika-vin09t13:181_8": "Paṇḍakatiracchānagataubhatobyañjanakā hi tayo vatthuvipannā ahetukappaṭisandhikā,",
  "tika-vin09t13:181_9": "tesaṁ saggo avārito, maggo pana vārito. Abhabbā hi te maggappaṭilābhāya vatthuvipannattā.",
  "tika-vin09t13:181_10": "Pabbajjāpi nesaṁ paṭikkhittā, tasmā tepi pārājikāva. Theyyasaṁvāsako, titthiyapakkantako,",
  "tika-vin09t13:181_11": "mātughātako, pitughātako, arahantaghātako, bhikkhunidūsako, lohituppādako, saṅghabhedakoti",
  "tika-vin09t13:181_12": "ime aṭṭha attano kiriyāya vipannattā abhabbaṭṭhānaṁ pattāti pārājikāva. Tesu theyyasaṁvāsako,",
  "tika-vin09t13:181_13": "titthiyapakkantako, bhikkhunidūsakoti imesaṁ tiṇṇaṁ saggo avārito, maggo pana vāritova.",
  "tika-vin09t13:181_14": "Itaresaṁ pañcannaṁ ubhayampi vāritaṁ. Te hi anantarāva narake nibbattanakasattā.",
  "tika-vin09t13:181_15": "Yadā bhikkhunī vibbhamitukāmā hutvā kāsāvameva vā gihivatthaṁ vā gihinivāsanākārena",
  "tika-vin09t13:181_16": "nivāseti, tadā pārājikamāpannā nāma hotīti āha “gihibhāvaṁ patthayamānāyā”tiādi.",
  "tika-vin09t13:181_17": "Sā hi ajjhācāravītikkamaṁ akatvāpi ettāvatā assamaṇī nāma hoti.",
  "tika-vin09t13:182_0": "Dīghatāya lambamānaṁ aṅgajātametassāti lambī. Na so ettāvatā pārājiko, atha kho yadā",
  "tika-vin09t13:182_1": "anabhiratiyā pīḷito attano aṅgajātaṁ mukhe vā vaccamagge vā paveseti, tadā pārājiko",
  "tika-vin09t13:182_2": "hoti. Mudukatā piṭṭhi etassāti mudupiṭṭhiko, kataparikammāya mudukāya piṭṭhiyā samannāgato.",
  "tika-vin09t13:182_3": "Sopi yadā anabhiratiyā pīḷito attano aṅgajātaṁ attano mukhamaggavaccamaggesu aññataraṁ",
  "tika-vin09t13:182_4": "paveseti, tadā pārājiko hoti. Parassa aṅgajātaṁ mukhena gaṇhātīti yo anabhiratiyā",
  "tika-vin09t13:182_5": "pīḷito parassa suttassa vā pamattassa vā aṅgajātaṁ mukhena gaṇhāti. Parassa aṅgajāte",
  "tika-vin09t13:182_6": "abhinisīdatīti yo anabhiratiyā pīḷito parassa aṅgajātaṁ kammaniyaṁ disvā attano vaccamaggena",
  "tika-vin09t13:182_7": "tassūpari nisīdati, taṁ attano vaccamaggaṁ pavesetīti attho. Etāni hi cattāri yasmā",
  "tika-vin09t13:182_8": "ubhinnaṁ rāgavasena sadisabhāvūpagatānaṁ dhammo “methunadhammo”ti vuccati, tasmā",
  "tika-vin09t13:182_9": "ekena pariyāyena methunadhammaṁ appaṭisevitvāyeva kevalaṁ maggena maggappavesanavasena",
  "tika-vin09t13:182_10": "āpajjitabbattā methunadhammapārājikassa anulomentīti “anulomapārājikānī”ti vuccanti.",
  "tika-vin09t13:183_0": "Etthāha – mātughātakapitughātakaarahantaghātakā tatiyapārājikaṁ āpannā, bhikkhunidūsako,",
  "tika-vin09t13:183_1": "lambiādayo cattāro ca paṭhamapārājikaṁ āpannā evāti katvā kuto catuvīsatīti ? Vuccate",
  "tika-vin09t13:183_2": "– mātughātakādayo hi cattāro idha anupasampannā eva adhippetā, lambiādayo cattāro",
  "tika-vin09t13:183_3": "kiñcāpi paṭhamapārājikena saṅgahitā, yasmā pana ekena pariyāyena methunadhammaṁ appaṭisevino",
  "tika-vin09t13:183_4": "honti, tasmā visuṁ vuttāti. Dutiyavikappe kaccitthāti ettha kacci atthāti padacchedo kātabbo.",
  "tika-vin09t13:184": "Iti kaṅkhāvitaraṇiyā pātimokkhavaṇṇanāya",
  "tika-vin09t13:185": "Vinayatthamañjūsāyaṁ līnatthappakāsaniyaṁ",
  "tika-vin09t13:186": "Pārājikavaṇṇanā niṭṭhitā."
}