{
  "atk-s0402a59:0": "(24) 4. Kammavaggo",
  "atk-s0402a59:1": "1. Saṁkhittasuttavaṇṇanā",
  "atk-s0402a59:2_0": "232. Catutthassa paṭhame kaṇhanti kāḷakaṁ dasaakusalakammapathakammaṁ. Kaṇhavipākanti",
  "atk-s0402a59:2_1": "apāye nibbattanato kāḷakavipākaṁ. Sukkanti paṇḍarakaṁ kusalakammapathakammaṁ. Sukkavipākanti",
  "atk-s0402a59:2_2": "sagge nibbattanato paṇḍarakavipākaṁ. Kaṇhasukkanti missakakammaṁ. Kaṇhasukkavipākanti",
  "atk-s0402a59:2_3": "sukhadukkhavipākaṁ. Missakakammañhi katvā akusalena tiracchānayoniyaṁ maṅgalahatthiṭṭhānādīsu",
  "atk-s0402a59:2_4": "uppanno kusalena pavatte sukhaṁ vediyati. Kusalena rājakulepi nibbatto akusalena",
  "atk-s0402a59:2_5": "pavatte dukkhaṁ vediyati. Akaṇhaṁ asukkanti kammakkhayakaraṁ catumaggañāṇaṁ adhippetaṁ.",
  "atk-s0402a59:2_6": "Tañhi yadi kaṇhaṁ bhaveyya, kaṇhavipākaṁ dadeyya. Yadi sukkaṁ bhaveyya, sukkavipākaṁ",
  "atk-s0402a59:2_7": "dadeyya. Ubhayavipākassa pana appadānato akaṇhaṁ asukkanti ayamettha attho.",
  "atk-s0402a59:3": "2. Vitthārasuttavaṇṇanā",
  "atk-s0402a59:4_0": "233. Dutiye sabyābajjhanti sadosaṁ. Kāyasaṅkhāranti kāyadvāracetanaṁ. Abhisaṅkharotīti",
  "atk-s0402a59:4_1": "āyūhati sampiṇḍeti. Sesadvayepi eseva nayo. Sabyābajjhaṁ lokanti sadukkhaṁ lokaṁ.",
  "atk-s0402a59:4_2": "Sabyābajjhā phassāti sadukkhā vipākaphassā. Sabyābajjhaṁ vedanaṁ vediyatīti sābādhaṁ",
  "atk-s0402a59:4_3": "vipākavedanaṁ vediyati. Ekantadukkhanti ekanteneva dukkhaṁ, na sukhasammissaṁ. Seyyathāpi",
  "atk-s0402a59:4_4": "sattā nerayikāti ettha seyyathāpīti nidassanatthe nipāto. Tena kevalaṁ nerayikasatte",
  "atk-s0402a59:4_5": "dasseti, aññe pana taṁsarikkhakā nāma natthi. Iminā upāyena sabbattha attho veditabbo.",
  "atk-s0402a59:4_6": "Seyyathāpi manussātiādīsu pana manussānaṁ tāva kālena sukhā vedanā uppajjati, kālena",
  "atk-s0402a59:4_7": "dukkhā vedanā. Ekacceca devāti ettha pana kāmāvacaradevā daṭṭhabbā. Tesañhi mahesakkhatarā",
  "atk-s0402a59:4_8": "devatā disvā nisinnāsanato vuṭṭhānaṁ, pārutauttarāsaṅgassa otāraṇaṁ, añjalipaggaṇhanantiādīnaṁ",
  "atk-s0402a59:4_9": "vasena kālena dukkhaṁ uppajjati, dibbasampattiṁ anubhavantānaṁ kālena sukhaṁ. Ekacce",
  "atk-s0402a59:4_10": "ca vinipātikāti ettha vemānikapetā daṭṭhabbā. Te nirantarameva ekasmiṁ kāle sukhaṁ,",
  "atk-s0402a59:4_11": "ekasmiṁ kāle dukkhaṁ vediyanti. Nāgasupaṇṇahatthiassādayo pana manussā viya vokiṇṇasukhadukkhāva",
  "atk-s0402a59:4_12": "honti. Pahānāya yā cetanāti ettha vivaṭṭagāminī maggacetanā veditabbā. Sā hi kammakkhayāya saṁvattatīti.",
  "atk-s0402a59:5": "3. Soṇakāyanasuttavaṇṇanā",
  "atk-s0402a59:6_0": "234. Tatiye sikhāmoggallānoti sīsamajjhe ṭhitāya mahatiyā sikhāya samannāgato moggallānagotto",
  "atk-s0402a59:6_1": "brāhmaṇo. Purimānīti atītānantaradivasato paṭṭhāya purimāni, dutiyādito paṭṭhāya",
  "atk-s0402a59:6_2": "purimatarāni veditabbāni. Soṇakāyanoti tasseva antevāsiko. Kammasaccāyaṁ bho lokoti",
  "atk-s0402a59:6_3": "bho ayaṁ loko kammasabhāvo. Kammasamārambhaṭṭhāyīti kammasamārambhena tiṭṭhati. Kammaṁ",
  "atk-s0402a59:6_4": "āyūhantova tiṭṭhati, anāyūhanto ucchijjatīti dīpeti. Sesaṁ heṭṭhā vuttanayameva.",
  "atk-s0402a59:7": "4-9. Sikkhāpadasuttādivaṇṇanā",
  "atk-s0402a59:8_0": "235. Catutthādīnipi uttānatthāneva. Maggaṅgesu pana yasmā satiyā upaṭṭhapetvā paññāya",
  "atk-s0402a59:8_1": "paricchindati, tasmā ubhayameva kammaṁ. Sesā aṅgāneva honti, no kammanti vuttaṁ.",
  "atk-s0402a59:8_2": "Bojjhaṅgesupi eseva nayo. Abhidhamme pana sabbampetaṁ avisesena cetanāsampayuttakammanteva vaṇṇitaṁ.",
  "atk-s0402a59:9": "10. Samaṇasuttavaṇṇanā",
  "atk-s0402a59:10_0": "241. Dasame idhevāti imasmiṁyeva sāsane. Ayaṁ pana niyamo sesapadesupi veditabbo.",
  "atk-s0402a59:10_1": "Dutiyādayopi hi samaṇā idheva, na aññattha. Suññāti rittā tucchā. Parappavādāti cattāro",
  "atk-s0402a59:10_2": "sassatavādā, cattāro ekaccasassatikā, cattāro antānantikā, cattāro amarāvikkhepikā,",
  "atk-s0402a59:10_3": "dve adhiccasamuppannikā, soḷasa saññivādā, aṭṭha asaññivādā, aṭṭha nevasaññināsaññivādā,",
  "atk-s0402a59:10_4": "satta ucchedavādā, pañca diṭṭhadhammanibbānavādāti ime sabbepi brahmajāle āgatadvāsaṭṭhidiṭṭhiyo",
  "atk-s0402a59:10_5": "ito bāhirānaṁ paresaṁ pavādā parappavādā nāma. Te sabbepi imehi catūhi phalaṭṭhakasamaṇehi",
  "atk-s0402a59:10_6": "suññā. Na hi te ettha santi. Na kevalañca eteheva suññā, catūhi pana maggaṭṭhakasamaṇehipi,",
  "atk-s0402a59:10_7": "catunnaṁ maggānaṁ atthāya āraddhavipassakehipīti dvādasahipi samaṇehi suññā eva.",
  "atk-s0402a59:10_8": "Idameva atthaṁ sandhāya bhagavatā mahāparinibbāne vuttaṁ –",
  "atk-s0402a59:11": "“Ekūnatiṁso vayasā subhadda,",
  "atk-s0402a59:12": "Yaṁ pabbajiṁ kiṁkusalānuesī;",
  "atk-s0402a59:13": "Vassāni paññāsa samādhikāni,",
  "atk-s0402a59:14": "Yato ahaṁ pabbajito subhadda;",
  "atk-s0402a59:15": "Ñāyassa dhammassa padesavattī,",
  "atk-s0402a59:16": "Ito bahiddhā samaṇopi natthi”.",
  "atk-s0402a59:17_0": "“Dutiyopi samaṇo natthi, tatiyopi samaṇo natthi, catutthopi samaṇo natthi, suññā",
  "atk-s0402a59:17_1": "parappavādā samaṇehi aññehī”ti. Ettha hi padesavattīti āraddhavipassako adhippeto.",
  "atk-s0402a59:17_2": "Tasmā sotāpattimaggassa āraddhavipassakaṁ maggaṭṭhaṁ phalaṭṭhanti tayopi ekato katvā",
  "atk-s0402a59:17_3": "“samaṇopi natthī”ti āha, sakadāgāmimaggassa āraddhavipassakaṁ maggaṭṭhaṁ phalaṭṭhanti",
  "atk-s0402a59:17_4": "tayopi ekato katvā “dutiyopi samaṇo natthī”ti āha. Itaresupi dvīsu eseva nayo. Ekādasamaṁ uttānatthamevāti.",
  "atk-s0402a59:18": "Kammavaggo catuttho."
}