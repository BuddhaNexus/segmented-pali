{
  "atk-s0501a7:0": "7. Tirokuṭṭasuttavaṇṇanā",
  "atk-s0501a7:1": "Nikkhepappayojanaṁ",
  "atk-s0501a7:2": "Idāni ‘‘tirokuṭṭesu tiṭṭhantī’’tiādinā ratanasuttānantaraṁ nikkhittassa tirokuṭṭasuttassa atthavaṇṇanākkamo anuppatto, tassa idha nikkhepappayojanaṁ vatvā atthavaṇṇanaṁ karissāma.",
  "atk-s0501a7:3_0": "Tattha idañhi tirokuṭṭaṁ iminā anukkamena bhagavatā avuttampi yāyaṁ ito pubbe nānappakārena",
  "atk-s0501a7:3_1": "kusalakammapaṭipatti dassitā, tattha pamādaṁ āpajjamāno nirayatiracchānayonīhi visiṭṭhatarepi",
  "atk-s0501a7:3_2": "ṭhāne uppajjamāno yasmā evarūpesu petesu uppajjati, tasmā na ettha pamādo karaṇīyoti",
  "atk-s0501a7:3_3": "dassanatthaṁ, yehi ca bhūtehi upaddutāya vesāliyā upaddavavūpasamanatthaṁ ratanasuttaṁ",
  "atk-s0501a7:3_4": "vuttaṁ, tesu ekaccāni evarūpānīti dassanatthaṁ vā vuttanti.",
  "atk-s0501a7:4": "Idamassa idha nikkhepappayojanaṁ veditabbaṁ.",
  "atk-s0501a7:5": "Anumodanākathā",
  "atk-s0501a7:6": "Yasmā panassa atthavaṇṇanā –",
  "atk-s0501a7:7": "‘‘Yena yattha yadā yasmā, tirokuṭṭaṁ pakāsitaṁ;",
  "atk-s0501a7:8": "Pakāsetvāna taṁ sabbaṁ, kayiramānā yathākkamaṁ;",
  "atk-s0501a7:9": "Sukatā hoti tasmāhaṁ, karissāmi tatheva taṁ’’.",
  "atk-s0501a7:10_0": "Kena panetaṁ pakāsitaṁ, kattha kadā kasmā cāti? Vuccate – bhagavatā pakāsitaṁ, taṁ",
  "atk-s0501a7:10_1": "kho pana rājagahe dutiyadivase rañño māgadhassa anumodanatthaṁ. Imassa catthassa",
  "atk-s0501a7:10_2": "vibhāvanatthaṁ ayamettha vitthārakathā kathetabbā –",
  "atk-s0501a7:11_0": "Ito dvānavutikappe kāsi nāma nagaraṁ ahosi. Tattha jayaseno nāma rājā. Tassa sirimā",
  "atk-s0501a7:11_1": "nāma devī, tassā kucchiyaṁ phusso nāma bodhisatto nibbattitvā anupubbena sammāsambodhiṁ",
  "atk-s0501a7:11_2": "abhisambujjhi. Jayaseno rājā ‘‘mama putto abhinikkhamitvā buddho jāto, mayhameva",
  "atk-s0501a7:11_3": "buddho, mayhaṁ dhammo, mayhaṁ saṅgho’’ti mamattaṁ uppādetvā sabbakālaṁ sayameva upaṭṭhahati,",
  "atk-s0501a7:11_4": "na aññesaṁ okāsaṁ deti.",
  "atk-s0501a7:12_0": "Bhagavato kaniṭṭhabhātaro vemātikā tayo bhātaro cintesuṁ – ‘‘buddhā nāma sabbalokahitāya",
  "atk-s0501a7:12_1": "uppajjanti, na cekassevatthāya, amhākañca pitā aññesaṁ okāsaṁ na deti, kathaṁ nu",
  "atk-s0501a7:12_2": "mayaṁ labheyyāma bhagavantaṁ upaṭṭhātu’’nti. Tesaṁ etadahosi – ‘‘handa mayaṁ kiñci",
  "atk-s0501a7:12_3": "upāyaṁ karomā’’ti. Te paccantaṁ kupitaṁ viya kārāpesuṁ. Tato rājā ‘‘paccanto kupito’’ti",
  "atk-s0501a7:12_4": "sutvā tayopi putte paccantavūpasamanatthaṁ pesesi. Te vūpasametvā āgatā, rājā tuṭṭho",
  "atk-s0501a7:12_5": "varaṁ adāsi ‘‘yaṁ icchatha, taṁ gaṇhathā’’ti. Te ‘‘mayaṁ bhagavantaṁ upaṭṭhātuṁ icchāmā’’ti",
  "atk-s0501a7:12_6": "āhaṁsu. Rājā ‘‘etaṁ ṭhapetvā aññaṁ gaṇhathā’’ti āha. Te ‘‘mayaṁ aññena anatthikā’’ti",
  "atk-s0501a7:12_7": "āhaṁsu. Tena hi paricchedaṁ katvā gaṇhathāti. Te satta vassāni yāciṁsu, rājā na adāsi.",
  "atk-s0501a7:12_8": "Evaṁ cha, pañca, cattāri, tīṇi, dve, ekaṁ, satta māsāni, cha, pañca, cattārīti yāva",
  "atk-s0501a7:12_9": "temāsaṁ yāciṁsu. Rājā ‘‘gaṇhathā’’ti adāsi.",
  "atk-s0501a7:13_0": "Te varaṁ labhitvā paramatuṭṭhā bhagavantaṁ upasaṅkamitvā vanditvā āhaṁsu – ‘‘icchāma",
  "atk-s0501a7:13_1": "mayaṁ, bhante, bhagavantaṁ temāsaṁ upaṭṭhātuṁ, adhivāsetu no, bhante , bhagavā imaṁ",
  "atk-s0501a7:13_2": "temāsaṁ vassāvāsa’’nti. Adhivāsesi bhagavā tuṇhībhāvena. Tato te attano janapade",
  "atk-s0501a7:13_3": "niyuttakapurisassa lekhaṁ pesesuṁ ‘‘imaṁ temāsaṁ amhehi bhagavā upaṭṭhātabbo, vihāraṁ",
  "atk-s0501a7:13_4": "ādiṁ katvā sabbaṁ bhagavato upaṭṭhānasambhāraṁ karohī’’ti. So taṁ sabbaṁ sampādetvā",
  "atk-s0501a7:13_5": "paṭinivedesi. Te kāsāyavatthanivatthā hutvā aḍḍhateyyehi purisasahassehi veyyāvaccakarehi",
  "atk-s0501a7:13_6": "bhagavantaṁ sakkaccaṁ upaṭṭhahamānā janapadaṁ netvā vihāraṁ niyyātetvā vasāpesuṁ.",
  "atk-s0501a7:14_0": "Tesaṁ bhaṇḍāgāriko eko gahapatiputto sapajāpatiko saddho ahosi pasanno. So buddhappamukhassa",
  "atk-s0501a7:14_1": "saṅghassa dānavattaṁ sakkaccaṁ adāsi. Janapade niyuttakapuriso taṁ gahetvā jānapadehi",
  "atk-s0501a7:14_2": "ekādasamattehi purisasahassehi saddhiṁ sakkaccameva dānaṁ pavattāpesi. Tattha keci",
  "atk-s0501a7:14_3": "jānapadā paṭihatacittā ahesuṁ. Te dānassa antarāyaṁ katvā deyyadhamme attanā khādiṁsu,",
  "atk-s0501a7:14_4": "bhattasālañca agginā dahiṁsu. Pavārite rājaputtā bhagavato mahantaṁ sakkāraṁ katvā",
  "atk-s0501a7:14_5": "bhagavantaṁ purakkhatvā pituno sakāsameva agamaṁsu. Tattha gantvā eva bhagavā parinibbāyi.",
  "atk-s0501a7:14_6": "Rājā ca rājaputtā ca janapade niyuttakapuriso ca bhaṇḍāgāriko ca anupubbena kālaṁ",
  "atk-s0501a7:14_7": "katvā saddhiṁ parisāya sagge uppajjiṁsu, paṭihatacittajanā nirayesu nibbattiṁsu.",
  "atk-s0501a7:14_8": "Evaṁ tesaṁ dvinnaṁ gaṇānaṁ saggato saggaṁ, nirayato nirayaṁ upapajjantānaṁ dvānavutikappā vītivattā.",
  "atk-s0501a7:15_0": "Atha imasmiṁ bhaddakappe kassapabuddhassa kāle te paṭihatacittajanā petesu uppannā.",
  "atk-s0501a7:15_1": "Tadā manussā attano ñātakānaṁ petānaṁ atthāya dānaṁ datvā uddisanti ‘‘idaṁ amhākaṁ",
  "atk-s0501a7:15_2": "ñātīnaṁ hotū’’ti. Te sampattiṁ labhanti. Atha imepi petā taṁ disvā bhagavantaṁ kassapaṁ",
  "atk-s0501a7:15_3": "upasaṅkamitvā pucchiṁsu – ‘‘kiṁ nu kho, bhante, mayampi evarūpaṁ sampattiṁ labheyyāmā’’ti?",
  "atk-s0501a7:15_4": "Bhagavā āha – ‘‘idāni na labhatha , apica anāgate gotamo nāma buddho bhavissati,",
  "atk-s0501a7:15_5": "tassa bhagavato kāle bimbisāro nāma rājā bhavissati, so tumhākaṁ ito dvānavutikappe",
  "atk-s0501a7:15_6": "ñāti ahosi, so buddhassa dānaṁ datvā tumhākaṁ uddisissati, tadā labhissathā’’ti.",
  "atk-s0501a7:15_7": "Evaṁ vutte kira tesaṁ petānaṁ taṁ vacanaṁ ‘‘sve labhissathā’’ti vuttaṁ viya ahosi.",
  "atk-s0501a7:16_0": "Atha ekasmiṁ buddhantare vītivatte amhākaṁ bhagavā loke uppajji. Tepi tayo rājaputtā",
  "atk-s0501a7:16_1": "tehi aḍḍhateyyehi purisasahassehi saddhiṁ devalokā cavitvā magadharaṭṭhe brāhmaṇakule",
  "atk-s0501a7:16_2": "uppajjitvā anupubbena isipabbajjaṁ pabbajitvā gayāsīse tayo jaṭilā ahesuṁ, janapade",
  "atk-s0501a7:16_3": "niyuttakapuriso, rājā ahosi bimbisāro, bhaṇḍāgāriko, gahapati visākho nāma mahāseṭṭhi",
  "atk-s0501a7:16_4": "ahosi, tassa pajāpati dhammadinnā nāma seṭṭhidhītā ahosi. Evaṁ sabbāpi avasesā parisā",
  "atk-s0501a7:16_5": "rañño eva parivārā hutvā nibbattā.",
  "atk-s0501a7:17_0": "Amhākaṁ bhagavā loke uppajjitvā sattasattāhaṁ atikkamitvā anupubbena bārāṇasiṁ āgamma",
  "atk-s0501a7:17_1": "dhammacakkaṁ pavattetvā pañcavaggiye ādiṁ katvā yāva aḍḍhateyyasahassaparivāre tayo",
  "atk-s0501a7:17_2": "jaṭile vinetvā rājagahaṁ agamāsi. Tattha ca tadahupasaṅkamantaṁyeva rājānaṁ bimbisāraṁ",
  "atk-s0501a7:17_3": "sotāpattiphale patiṭṭhāpesi ekādasanavutehi māgadhakehi brāhmaṇagahapatikehi saddhiṁ.",
  "atk-s0501a7:17_4": "Atha raññā svātanāya bhattena nimantito bhagavā adhivāsetvā dutiyadivase sakkena",
  "atk-s0501a7:17_5": "devānamindena purato purato gacchantena –",
  "atk-s0501a7:18": "‘‘Danto dantehi saha purāṇajaṭilehi, vippamutto vippamuttehi;",
  "atk-s0501a7:19": "Siṅgīnikkhasavaṇṇo, rājagahaṁ pāvisi bhagavā’’ti. (mahāva. 58) –",
  "atk-s0501a7:20_0": "Evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ sampaṭicchi.",
  "atk-s0501a7:20_1": "Te petā ‘‘idāni rājā amhākaṁ dānaṁ uddisissati, idāni uddisissatī’’ti āsāya parivāretvā aṭṭhaṁsu.",
  "atk-s0501a7:21_0": "Rājā dānaṁ datvā ‘‘kattha nu kho bhagavā vihareyyā’’ti bhagavato vihāraṭṭhānameva",
  "atk-s0501a7:21_1": "cintesi, na taṁ dānaṁ kassaci uddisi. Petā chinnāsā hutvā rattiṁ rañño nivesane ativiya",
  "atk-s0501a7:21_2": "bhiṁsanakaṁ vissaramakaṁsu. Rājā bhayasaṁvegasantāsamāpajji, tato pabhātāya rattiyā",
  "atk-s0501a7:21_3": "bhagavato ārocesi – ‘‘evarūpaṁ saddamassosiṁ, kiṁ nu kho me, bhante, bhavissatī’’ti.",
  "atk-s0501a7:21_4": "Bhagavā āha – ‘‘mā bhāyi, mahārāja, na te kiñci pāpakaṁ bhavissati, apica kho te",
  "atk-s0501a7:21_5": "purāṇañātakā petesu uppannā santi, te ekaṁ buddhantaraṁ tameva paccāsīsamānā vicaranti",
  "atk-s0501a7:21_6": "‘buddhassa dānaṁ datvā amhākaṁ uddisissatī’ti , na tesaṁ tvaṁ hiyyo uddisi, te chinnāsā",
  "atk-s0501a7:21_7": "tathārūpaṁ vissaramakaṁsū’’ti.",
  "atk-s0501a7:22_0": "So āha ‘‘idāni pana, bhante, dinne labheyyu’’nti? ‘‘Āma, mahārājā’’ti. ‘‘Tena hi",
  "atk-s0501a7:22_1": "me, bhante, adhivāsetu bhagavā ajjatanāya dānaṁ, tesaṁ uddisissāmī’’ti? Bhagavā adhivāsesi.",
  "atk-s0501a7:22_2": "Rājā nivesanaṁ gantvā mahādānaṁ paṭiyādetvā bhagavato kālaṁ ārocāpesi. Bhagavā rājantepuraṁ",
  "atk-s0501a7:22_3": "gantvā paññatte āsane nisīdi saddhiṁ bhikkhusaṅghena. Tepi kho petā ‘‘api nāma ajja",
  "atk-s0501a7:22_4": "labheyyāmā’’ti gantvā tirokuṭṭādīsu aṭṭhaṁsu. Bhagavā tathā akāsi, yathā te sabbeva",
  "atk-s0501a7:22_5": "rañño pākaṭā ahesuṁ. Rājā dakkhiṇodakaṁ dento ‘‘idaṁ me ñātīnaṁ hotū’’ti uddisi,",
  "atk-s0501a7:22_6": "taṅkhaṇaññeva tesaṁ petānaṁ padumasañchannā pokkharaṇiyo nibbattiṁsu. Te tattha nhatvā",
  "atk-s0501a7:22_7": "ca pivitvā ca paṭippassaddhadarathakilamathapipāsā suvaṇṇavaṇṇā ahesuṁ. Rājā yāgukhajjakabhojanāni",
  "atk-s0501a7:22_8": "datvā uddisi, taṅkhaṇaññeva tesaṁ dibbayāgukhajjakabhojanāni nibbattiṁsu. Te tāni",
  "atk-s0501a7:22_9": "paribhuñjitvā pīṇindriyā ahesuṁ. Atha vatthasenāsanāni datvā uddisi. Tesaṁ dibbavatthadibbayānadibbapāsādadibbapaccattharaṇadibbaseyyādialaṅkāravidhayo",
  "atk-s0501a7:22_10": "nibbattiṁsu. Sāpi tesaṁ sampatti yathā sabbāva pākaṭā hoti, tathā bhagavā adhiṭṭhāsi.",
  "atk-s0501a7:22_11": "Rājā ativiya attamano ahosi. Tato bhagavā bhuttāvī pavārito rañño māgadhassa anumodanatthaṁ",
  "atk-s0501a7:22_12": "‘‘tirokuṭṭesu tiṭṭhantī’’ti imā gāthā abhāsi.",
  "atk-s0501a7:23": "Ettāvatā ca ‘‘yena yattha yadā yasmā, tirokuṭṭaṁ pakāsitaṁ, pakāsetvāna taṁ sabba’’nti ayaṁ mātikā saṅkhepato vitthārato ca vibhattā hoti.",
  "atk-s0501a7:24": "Paṭhamagāthāvaṇṇanā",
  "atk-s0501a7:25_0": "1. Idāni imassa tirokuṭṭassa yathākkamaṁ atthavaṇṇanaṁ karissāma. Seyyathidaṁ – paṭhamagāthāya",
  "atk-s0501a7:25_1": "tāva tirokuṭṭāti kuṭṭānaṁ parabhāgā vuccanti. Tiṭṭhantīti nisajjādippaṭikkhepato",
  "atk-s0501a7:25_2": "ṭhānakappanavacanametaṁ. Tena yathā pākāraparabhāgaṁ pabbataparabhāgañca gacchantaṁ",
  "atk-s0501a7:25_3": "‘‘tiropākāraṁ tiropabbataṁ asajjamāno gacchatī’’ti vadanti, evamidhāpi kuṭṭassa parabhāgesu",
  "atk-s0501a7:25_4": "tiṭṭhante ‘‘tirokuṭṭesu tiṭṭhantī’’ti āha. Sandhisiṅghāṭakesu cāti ettha sandhiyoti",
  "atk-s0501a7:25_5": "catukkoṇaracchā vuccanti gharasandhibhittisandhiālokasandhiyo cāpi. Siṅghāṭakāti",
  "atk-s0501a7:25_6": "tikoṇaracchā vuccanti, tadekajjhaṁ katvā purimena saddhiṁ saṅghaṭento ‘‘sandhisiṅghāṭakesu",
  "atk-s0501a7:25_7": "cā’’ti āha. Dvārabāhāsu tiṭṭhantīti nagaradvāragharadvārānaṁ bāhā nissāya tiṭṭhanti.",
  "atk-s0501a7:25_8": "Āgantvāna sakaṁ gharanti ettha sakaṁ gharaṁ nāma pubbañātigharampi attanā sāmikabhāvena",
  "atk-s0501a7:25_9": "ajjhāvutthapubbagharampi. Tadubhayampi yasmā te sakagharasaññāya āgacchanti, tasmā",
  "atk-s0501a7:25_10": "‘‘āgantvāna sakaṁ ghara’’nti āha.",
  "atk-s0501a7:26": "Dutiyagāthāvaṇṇanā",
  "atk-s0501a7:27_0": "2. Evaṁ bhagavā pubbe anajjhāvutthapubbampi pubbañātigharaṁ bimbisāranivesanaṁ sakagharasaññāya",
  "atk-s0501a7:27_1": "āgantvā tirokuṭṭasandhisiṅghāṭakadvārabāhāsu ṭhite issāmacchariyaphalaṁ anubhavante,",
  "atk-s0501a7:27_2": "appekacce dīghamassukesavikāradhare andhakāramukhe sithilabandhanavilambamānakisapharusakāḷakaṅgapaccaṅge",
  "atk-s0501a7:27_3": "tattha tattha ṭhitavanadāhadaḍḍhatālarukkhasadise, appekacce jighacchāpipāsāraṇinimmathanena",
  "atk-s0501a7:27_4": "udarato uṭṭhāya mukhato viniccharantāya aggijālāya pariḍayhamānasarīre, appekacce",
  "atk-s0501a7:27_5": "sūcichiddāṇumattakaṇṭhabilatāya pabbatākārakucchitāya ca laddhampi pānabhojanaṁ yāvadatthaṁ",
  "atk-s0501a7:27_6": "bhuñjituṁ asamatthatāya khuppipāsāparete aññaṁ rasamavindamāne, appekacce aññamaññassa",
  "atk-s0501a7:27_7": "aññesaṁ vā sattānaṁ pabhinnagaṇḍapiḷakamukhā paggharitarudhirapubbalasikādiṁ laddhā",
  "atk-s0501a7:27_8": "amatamiva sāyamāne ativiya duddasikavirūpabhayānakasarīre bahū pete rañño nidassento –",
  "atk-s0501a7:28": "‘‘Tirokuṭṭesu tiṭṭhanti, sandhisiṅghāṭakesu ca;",
  "atk-s0501a7:29": "Dvārabāhāsu tiṭṭhanti, āgantvāna sakaṁ ghara’’nti. –",
  "atk-s0501a7:30": "Vatvā puna tehi katassa kammassa dāruṇabhāvaṁ dassento ‘‘pahūte annapānamhī’’ti dutiyagāthamāha.",
  "atk-s0501a7:31_0": "Tattha pahūteti anappake bahumhi, yāvadatthiketi vuttaṁ hoti. Bha-kārassa hi ha-kāro",
  "atk-s0501a7:31_1": "labbhati ‘‘pahu santo na bharatī’’tiādīsu (su. ni. 98) viya. Keci pana ‘‘bahūte’’",
  "atk-s0501a7:31_2": "iti ca ‘‘bahūke’’ iti ca paṭhanti. Pamādapāṭhā ete . Anne ca pānamhi ca annapānamhi.",
  "atk-s0501a7:31_3": "Khajje ca bhojje ca khajjabhojje, etena asitapītakhāyitasāyitavasena catubbidhaṁ",
  "atk-s0501a7:31_4": "āhāraṁ dasseti. Upaṭṭhiteti upagamma ṭhite, sajjite paṭiyatte samohiteti vuttaṁ hoti.",
  "atk-s0501a7:31_5": "Na tesaṁ koci sarati, sattānanti tesaṁ pettivisaye uppannānaṁ sattānaṁ koci mātā",
  "atk-s0501a7:31_6": "vā pitā vā putto vā na sarati. Kiṁ kāraṇā? Kammapaccayā, attanā katassa adānadānappaṭisedhanādibhedassa",
  "atk-s0501a7:31_7": "kadariyakammassa paccayā. Tañhi tesaṁ kammaṁ ñātīnaṁ sarituṁ na deti.",
  "atk-s0501a7:32": "Tatiyagāthāvaṇṇanā",
  "atk-s0501a7:33_0": "3. Evaṁ bhagavā anappakepi annapānādimhi paccupaṭṭhite ‘‘api nāma amhe uddissa kiñci",
  "atk-s0501a7:33_1": "dadeyyu’’nti ñātī paccāsīsantānaṁ vicarataṁ tesaṁ petānaṁ tehi katassa atikaṭukavipākakarassa",
  "atk-s0501a7:33_2": "kammassa paccayena kassaci ñātino anussaraṇamattābhāvaṁ dassento –",
  "atk-s0501a7:34": "‘‘Pahūte annapānamhi, khajjabhojje upaṭṭhite;",
  "atk-s0501a7:35": "Na tesaṁ koci sarati, sattānaṁ kammapaccayā’’ti. –",
  "atk-s0501a7:36": "Vatvā puna rañño pettivisayūpapanne ñātake uddissa dinnaṁ dānaṁ pasaṁsanto ‘‘evaṁ dadanti ñātīna’’nti tatiyagāthamāha.",
  "atk-s0501a7:37_0": "Tattha evanti upamāvacanaṁ. Tassa dvidhā sambandho – tesaṁ sattānaṁ kammapaccayā",
  "atk-s0501a7:37_1": "asarantepi kismiñci dadanti, ñātīnaṁ, ye evaṁ anukampakā hontīti ca yathā tayā, mahārāja,",
  "atk-s0501a7:37_2": "dinnaṁ, evaṁ suciṁ paṇītaṁ kālena kappiyaṁ pānabhojanaṁ dadanti ñātīnaṁ, ye honti",
  "atk-s0501a7:37_3": "anukampakāti ca. Dadantīti denti uddisanti niyyātenti. Ñātīnanti mātito ca pitito",
  "atk-s0501a7:37_4": "ca sambandhānaṁ. Yeti ye keci puttā vā dhītaro vā bhātaro vā hontīti bhavanti. Anukampakāti",
  "atk-s0501a7:37_5": "atthakāmā hitesino. Sucinti vimalaṁ dassaneyyaṁ manoramaṁ dhammikaṁ dhammaladdhaṁ.",
  "atk-s0501a7:37_6": "Paṇītanti uttamaṁ seṭṭhaṁ. Kālenāti ñātipetānaṁ tirokuṭṭādīsu āgantvā ṭhitakālena.",
  "atk-s0501a7:37_7": "Kappiyanti anucchavikaṁ patirūpaṁ ariyānaṁ paribhogārahaṁ. Pānabhojananti pānañca",
  "atk-s0501a7:37_8": "bhojanañca. Idha pānabhojanamukhena sabbopi deyyadhammo adhippeto.",
  "atk-s0501a7:38": "Catutthagāthāpubbaddhavaṇṇanā",
  "atk-s0501a7:39": "4. Evaṁ bhagavā raññā māgadhena petabhūtānaṁ ñātīnaṁ anukampāya dinnaṁ pānabhojanaṁ pasaṁsanto –",
  "atk-s0501a7:40": "‘‘Evaṁ dadanti ñātīnaṁ, ye honti anukampakā;",
  "atk-s0501a7:41": "Suciṁ paṇītaṁ kālena, kappiyaṁ pānabhojana’’nti. –",
  "atk-s0501a7:42": "Vatvā puna yena pakārena dinnaṁ tesaṁ hoti, taṁ dassento ‘‘idaṁ vo ñātīnaṁ hotū’’ti catutthagāthāya pubbaddhamāha taṁ tatiyagāthāya pubbaddhena sambandhitabbaṁ –",
  "atk-s0501a7:43": "‘‘Evaṁ dadanti ñātīnaṁ, ye honti anukampakā ;",
  "atk-s0501a7:44": "Idaṁ vo ñātīnaṁ hotu, sukhitā hontu ñātayo’’ti.",
  "atk-s0501a7:45": "Tena ‘‘idaṁ vo ñātīnaṁ hotūti evaṁ dadanti, no aññathā’’ti ettha ākāratthena evaṁsaddena dātabbākāranidassanaṁ kataṁ hoti.",
  "atk-s0501a7:46_0": "Tattha idanti deyyadhammanidassanaṁ. Voti ‘‘kacci pana vo anuruddhā samaggā sammodamānā’’ti",
  "atk-s0501a7:46_1": "ca (ma. ni. 1.326; mahāva. 466), ‘‘yehi vo ariyā’’ti ca evamādīsu viya kevalaṁ nipātamattaṁ,",
  "atk-s0501a7:46_2": "na sāmivacanaṁ. Ñātīnaṁ hotūti pettivisaye uppannānaṁ ñātakānaṁ hotu. Sukhitā hontu",
  "atk-s0501a7:46_3": "ñātayoti te pettivisayūpapannā ñātayo idaṁ paccanubhavantā sukhitā hontūti.",
  "atk-s0501a7:47": "Catutthagāthāparaddhapañcamagāthāpubbaddhavaṇṇanā",
  "atk-s0501a7:48_0": "4-5. Evaṁ bhagavā yena pakārena pettivisayūpapannānaṁ ñātīnaṁ dātabbaṁ, taṁ dassento",
  "atk-s0501a7:48_1": "‘‘idaṁ vo ñātīnaṁ hotu, sukhitā hontu ñātayo’’ti vatvā puna yasmā ‘‘idaṁ vo ñātīnaṁ",
  "atk-s0501a7:48_2": "hotū’’ti vuttepi na aññena kataṁ kammaṁ aññassa phaladaṁ hoti, kevalantu tathā uddissa",
  "atk-s0501a7:48_3": "diyyamānaṁ taṁ vatthu ñātīnaṁ kusalakammassa paccayo hoti. Tasmā yathā tesaṁ tasmiṁyeva",
  "atk-s0501a7:48_4": "vatthusmiṁ taṅkhaṇe phalanibbattakaṁ kusalakammaṁ hoti, taṁ dassento ‘‘te ca tatthā’’ti",
  "atk-s0501a7:48_5": "catutthagāthāya pacchimaddhaṁ ‘‘pahūte annapānamhī’’ti pañcamagāthāya pubbaddhañca āha.",
  "atk-s0501a7:49_0": "Tesaṁ attho – te ñātipetā yattha taṁ dānaṁ dīyati, tattha samantato āgantvā samāgantvā,",
  "atk-s0501a7:49_1": "samodhāya vā ekajjhaṁ hutvāti vuttaṁ hoti, sammā āgatā samāgatā ‘‘ime no ñātayo amhākaṁ",
  "atk-s0501a7:49_2": "atthāya dānaṁ uddisissantī’’ti etadatthaṁ sammā āgatā hutvāti vuttaṁ hoti. Pahūte",
  "atk-s0501a7:49_3": "annapānamhīti tasmiṁ attano uddissamāne pahūte annapānamhi. Sakkaccaṁ anumodareti",
  "atk-s0501a7:49_4": "abhisaddahantā kammaphalaṁ avijahantā cittīkāraṁ avikkhittacittā hutvā ‘‘idaṁ no",
  "atk-s0501a7:49_5": "dānaṁ hitāya sukhāya hotū’’ti modanti anumodanti, pītisomanassajātā hontīti.",
  "atk-s0501a7:50": "Pañcamagāthāparaddhachaṭṭhagāthāpubbaddhavaṇṇanā",
  "atk-s0501a7:51": "5-6. Evaṁ bhagavā yathā pettivisayūpapannānaṁ taṅkhaṇe phalanibbattakaṁ kusalaṁ kammaṁ hoti, taṁ dassento –",
  "atk-s0501a7:52": "‘‘Te ca tattha samāgantvā, ñātipetā samāgatā;",
  "atk-s0501a7:53": "Pahūte annapānamhi, sakkaccaṁ anumodare’’ti. –",
  "atk-s0501a7:54_0": "Vatvā puna ñātake nissāya nibbattakusalakammaphalaṁ paccanubhontānaṁ tesaṁ ñātī ārabbha",
  "atk-s0501a7:54_1": "thomanākāraṁ dassento ‘‘ciraṁ jīvantū’’ti pañcamagāthāya pacchimaddhaṁ ‘‘amhākañca",
  "atk-s0501a7:54_2": "katā pūjā’’ti chaṭṭhagāthāya pubbaddhañca āha.",
  "atk-s0501a7:55_0": "Tesaṁ attho – ciraṁ jīvantūti cirajīvino dīghāyukā hontu. No ñātīti amhākaṁ ñātakā.",
  "atk-s0501a7:55_1": "Yesaṁ hetūti ye nissāya yesaṁ kāraṇā. Labhāmaseti labhāma. Attanā taṅkhaṇaṁ paṭiladdhasampattiṁ",
  "atk-s0501a7:55_2": "apadisantā bhaṇanti. Petānañhi attano anumodanena, dāyakānaṁ uddesena, dakkhiṇeyyasampadāya",
  "atk-s0501a7:55_3": "cāti tīhi aṅgehi dakkhiṇā samijjhati, taṅkhaṇe phalanibbattikā hoti. Tattha dāyakā",
  "atk-s0501a7:55_4": "visesahetu. Tenāhaṁsu ‘‘yesaṁ hetu labhāmase’’ti. Amhākañca katā pūjāti ‘‘idaṁ vo",
  "atk-s0501a7:55_5": "ñātīnaṁ hotū’’ti evaṁ imaṁ dānaṁ uddisantehi amhākañca pūjā katā. Dāyakā ca anipphalāti",
  "atk-s0501a7:55_6": "yamhi santāne pariccāgamayaṁ kammaṁ kataṁ, tassa tattheva phaladānato dāyakā ca anipphalāti.",
  "atk-s0501a7:56_0": "Etthāha – ‘‘kiṁ pana pettivisayūpapannā eva ñātayo labhanti, udāhu aññepi labhantī’’ti",
  "atk-s0501a7:56_1": "? Vuccate – bhagavatā evetaṁ byākataṁ jāṇussoṇinā brāhmaṇena puṭṭhena, kimettha amhehi",
  "atk-s0501a7:56_2": "vattabbaṁ atthi. Vuttaṁ hetaṁ –",
  "atk-s0501a7:57_0": "‘‘Mayamassu, bho gotama, brāhmaṇā nāma dānāni dema, saddhāni karoma ‘idaṁ dānaṁ petānaṁ",
  "atk-s0501a7:57_1": "ñātisālohitānaṁ upakappatu, idaṁ dānaṁ petā ñātisālohitā paribhuñjantū’ti, kacci",
  "atk-s0501a7:57_2": "taṁ, bho gotama, dānaṁ petānaṁ ñātisālohitānaṁ upakappati, kacci te petā ñātisālohitā",
  "atk-s0501a7:57_3": "taṁ dānaṁ paribhuñjantīti. Ṭhāne kho, brāhmaṇa, upakappati, no aṭṭhāneti.",
  "atk-s0501a7:58_0": "‘‘Katamaṁ pana taṁ, bho gotama, ṭhānaṁ, katamaṁ aṭṭhānanti? Idha, brāhmaṇa, ekacco",
  "atk-s0501a7:58_1": "pāṇātipātī hoti…pe… micchādiṭṭhiko hoti, so kāyassa bhedā paraṁ maraṇā nirayaṁ upapajjati.",
  "atk-s0501a7:58_2": "Yo nerayikānaṁ sattānaṁ āhāro, tena so tattha yāpeti, tena so tattha tiṭṭhati. Idaṁ",
  "atk-s0501a7:58_3": "kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0501a7:59_0": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0501a7:59_1": "bhedā paraṁ maraṇā tiracchānayoniṁ upapajjati. Yo tiracchānayonikānaṁ sattānaṁ āhāro,",
  "atk-s0501a7:59_2": "tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṁ, yattha",
  "atk-s0501a7:59_3": "ṭhitassa taṁ dānaṁ na upakappati.",
  "atk-s0501a7:60_0": "‘‘Idha pana, brāhmaṇa, ekacco pāṇātipātā paṭivirato hoti…pe… sammādiṭṭhiko hoti,",
  "atk-s0501a7:60_1": "so kāyassa bhedā paraṁ maraṇā manussānaṁ sahabyataṁ upapajjati…pe… devānaṁ sahabyataṁ",
  "atk-s0501a7:60_2": "upapajjati. Yo devānaṁ āhāro, tena so tattha yāpeti, tena so tattha tiṭṭhati. Idampi",
  "atk-s0501a7:60_3": "kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0501a7:61_0": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0501a7:61_1": "bhedā paraṁ maraṇā pettivisayaṁ upapajjati. Yo pettivesayikānaṁ sattānaṁ āhāro, tena",
  "atk-s0501a7:61_2": "so tattha yāpeti, tena so tattha tiṭṭhati. Yaṁ vā panassa ito anupavecchanti mittāmaccā",
  "atk-s0501a7:61_3": "vā ñātisālohitā vā, tena so tattha yāpeti, tena so tattha tiṭṭhati. Idaṁ kho, brāhmaṇa,",
  "atk-s0501a7:61_4": "ṭhānaṁ, yattha ṭhitassa taṁ dānaṁ upakappatīti.",
  "atk-s0501a7:62_0": "‘‘Sace pana, bho gotama, so peto ñātisālohito taṁ ṭhānaṁ anupapanno hoti, ko taṁ",
  "atk-s0501a7:62_1": "dānaṁ paribhuñjatīti? Aññepissa, brāhmaṇa, petā ñātisālohitā taṁ ṭhānaṁ upapannā",
  "atk-s0501a7:62_2": "honti, te taṁ dānaṁ paribhuñjantīti.",
  "atk-s0501a7:63_0": "‘‘Sace pana, bho gotama, so ceva peto ñātisālohito taṁ ṭhānaṁ anupapanno hoti, aññepissa",
  "atk-s0501a7:63_1": "petā ñātisālohitā taṁ ṭhānaṁ anupapannā honti, ko taṁ dānaṁ paribhuñjatīti? Aṭṭhānaṁ",
  "atk-s0501a7:63_2": "kho etaṁ brāhmaṇa anavakāso, yaṁ taṁ ṭhānaṁ vivittaṁ assa iminā dīghena addhunā yadidaṁ",
  "atk-s0501a7:63_3": "petehi ñātisālohitehi. Apica brāhmaṇa dāyakopi anipphalo’’ti (a. ni. 10.177).",
  "atk-s0501a7:64": "Chaṭṭhagāthāparaddhasattamagāthāvaṇṇanā",
  "atk-s0501a7:65": "6-7. Evaṁ bhagavā rañño māgadhassa pettivisayūpapannānaṁ pubbañātīnaṁ sampattiṁ nissāya thomento ‘‘ete te, mahārāja, ñātī imāya dānasampadāya attamanā evaṁ thomentī’’ti dassento –",
  "atk-s0501a7:66": "‘‘Ciraṁ jīvantu no ñātī, yesaṁ hetu labhāmase;",
  "atk-s0501a7:67": "Amhākañca katā pūjā, dāyakā ca anipphalā’’ti. –",
  "atk-s0501a7:68_0": "Vatvā puna tesaṁ pettivisayūpapannānaṁ aññassa kasigorakkhādino sampattipaṭilābhakāraṇassa",
  "atk-s0501a7:68_1": "abhāvaṁ ito dinnena yāpanabhāvañca dassento ‘‘na hi tattha kasī atthī’’ti chaṭṭhagāthāya",
  "atk-s0501a7:68_2": "pacchimaddhaṁ ‘‘vaṇijjā tādisī’’ti imaṁ sattamagāthañca āha.",
  "atk-s0501a7:69_0": "Tatrāyaṁ atthavaṇṇanā – na hi, mahārāja, tattha pettivisaye kasi atthi, yaṁ nissāya",
  "atk-s0501a7:69_1": "te petā sampattiṁ paṭilabheyyuṁ. Gorakkhettha na vijjatīti na kevalaṁ kasi eva, gorakkhāpi",
  "atk-s0501a7:69_2": "ettha pettivisaye na vijjati, yaṁ nissāya te sampattiṁ paṭilabheyyuṁ. Vaṇijjā tādisī",
  "atk-s0501a7:69_3": "natthīti vāṇijjāpi tādisī natthi, yā tesaṁ sampattipaṭilābhahetu bhaveyya. Hiraññena",
  "atk-s0501a7:69_4": "kayākayanti hiraññena kayavikkayampi tattha tādisaṁ natthi, yaṁ tesaṁ sampattipaṭilābhahetu",
  "atk-s0501a7:69_5": "bhaveyya. Ito dinnena yāpenti, petā kālagatā tahinti kevalaṁ pana ito ñātīhi vā mittāmaccehi",
  "atk-s0501a7:69_6": "vā dinnena yāpenti, attabhāvaṁ gamenti. Petāti pettivisayūpapannā sattā. Kālagatāti",
  "atk-s0501a7:69_7": "attano maraṇakālena gatā, ‘‘kālakatā’’ti vā pāṭho, katakālā katamaraṇāti attho. Tahinti tasmiṁ pettivisaye.",
  "atk-s0501a7:70": "Aṭṭhamanavamagāthādvayavaṇṇanā",
  "atk-s0501a7:71": "8-9. Evaṁ ‘‘ito dinnena yāpenti, petā kālagatā tahi’’nti vatvā idāni upamāhi tamatthaṁ pakāsento ‘‘unname udakaṁ vuṭṭha’’nti idaṁ gāthādvayamāha.",
  "atk-s0501a7:72_0": "Tassattho – yathā unnate thale ussāde bhūmibhāge meghehi abhivuṭṭhaṁ udakaṁ ninnaṁ",
  "atk-s0501a7:72_1": "pavattati, yo yo bhūmibhāgo ninno oṇato, taṁ taṁ pavattati gacchati pāpuṇāti, evameva",
  "atk-s0501a7:72_2": "ito dinnaṁ dānaṁ petānaṁ upakappati nibbattati, pātubhavatīti attho. Ninnamiva hi",
  "atk-s0501a7:72_3": "udakappavattiyā ṭhānaṁ petaloko dānupakappanāya. Yathāha – ‘‘idaṁ kho, brāhmaṇa,",
  "atk-s0501a7:72_4": "ṭhānaṁ, yattha ṭhitassa taṁ dānaṁ upakappatī’’ti (a. ni. 10.177). Yathā ca kandarapadarasākhāpasākhakusobbhamahāsobbhasannipātehi",
  "atk-s0501a7:72_5": "vārivahā mahānajjo pūrā hutvā sāgaraṁ paripūrenti, evampi ito dinnadānaṁ pubbe vuttanayeneva",
  "atk-s0501a7:72_6": "petānaṁ upakappatīti.",
  "atk-s0501a7:73": "Dasamagāthāvaṇṇanā",
  "atk-s0501a7:74_0": "10. Evaṁ bhagavā ‘‘ito dinnena yāpenti, petā kālagatā tahi’’nti imaṁ atthaṁ upamāhi",
  "atk-s0501a7:74_1": "pakāsetvā puna yasmā te petā ‘‘ito kiñci lacchāmā’’ti āsābhibhūtā ñātigharaṁ āgantvāpi",
  "atk-s0501a7:74_2": "‘‘idaṁ nāma no dethā’’ti yācituṁ asamatthā, tasmā tesaṁ imāni anussaraṇavatthūni",
  "atk-s0501a7:74_3": "anussaranto kulaputto dakkhiṇaṁ dajjāti dassento ‘‘adāsi me’’ti imaṁ gāthamāha.",
  "atk-s0501a7:75_0": "Tassattho – ‘‘idaṁ nāma me dhanaṁ vā dhaññaṁ vā adāsī’’ti ca, ‘‘idaṁ nāma me kiccaṁ",
  "atk-s0501a7:75_1": "attanā uyyogamāpajjanto akāsī’’ti ca, ‘‘amu me mātito vā pitito vā sambandhattā ñātī’’ti",
  "atk-s0501a7:75_2": "ca sinehavasena tāṇasamatthatāya ‘‘mittā’’ti ca, ‘‘asuko me saha paṁsukīḷako sakhā’’ti",
  "atk-s0501a7:75_3": "ca evaṁ sabbamanussaranto petānaṁ dakkhiṇaṁ dajjā, dānaṁ niyyāteyyāti. Aparo pāṭho",
  "atk-s0501a7:75_4": "‘‘petānaṁ dakkhiṇā dajjā’’ti. Tassattho – dātabbāti dajjā. Kā sā? Petānaṁ dakkhiṇā,",
  "atk-s0501a7:75_5": "teneva ‘‘adāsi me’’tiādinā nayena pubbe katamanussaraṁ anussaratāti vuttaṁ hoti.",
  "atk-s0501a7:75_6": "Karaṇavacanappasaṅge paccattavacanaṁ veditabbaṁ.",
  "atk-s0501a7:76": "Ekādasamagāthāvaṇṇanā",
  "atk-s0501a7:77": "11. Evaṁ bhagavā petānaṁ dakkhiṇāniyyātane kāraṇabhūtāni anussaraṇavatthūni dassento –",
  "atk-s0501a7:78": "‘‘Adāsi me akāsi me, ñātimittā sakhā ca me;",
  "atk-s0501a7:79": "Petānaṁ dakkhiṇaṁ dajjā, pubbe katamanussara’’nti. –",
  "atk-s0501a7:80_0": "Vatvā puna ye ñātimaraṇena ruṇṇasokādiparā eva hutvā tiṭṭhanti, na tesaṁ atthāya",
  "atk-s0501a7:80_1": "kiñci denti, tesaṁ taṁ ruṇṇasokādi kevalaṁ attaparitāpanameva hoti, na petānaṁ kiñci",
  "atk-s0501a7:80_2": "atthaṁ nipphādetīti dassento ‘‘na hi ruṇṇaṁ vā’’ti imaṁ gāthamāha.",
  "atk-s0501a7:81_0": "Tattha ruṇṇanti rodanā roditattaṁ assupātanaṁ, etena kāyaparissamaṁ dasseti. Sokoti",
  "atk-s0501a7:81_1": "socanā socitattaṁ, etena cittaparissamaṁ dasseti. Yā caññāti yā ca ruṇṇasokehi aññā.",
  "atk-s0501a7:81_2": "Paridevanāti ñātibyasanena phuṭṭhassa lālappanā, ‘‘kahaṁ ekaputtaka piya manāpā’’ti",
  "atk-s0501a7:81_3": "evamādinā nayena guṇasaṁvaṇṇanā, etena vacīparissamaṁ dasseti.",
  "atk-s0501a7:82": "Dvādasamagāthāvaṇṇanā",
  "atk-s0501a7:83_0": "12. Evaṁ bhagavā ‘‘ruṇṇaṁ vā soko vā yā caññā paridevanā, sabbampi taṁ petānaṁ atthāya",
  "atk-s0501a7:83_1": "na hoti, kevalantu attānaṁ paritāpanamattameva, evaṁ tiṭṭhanti ñātayo’’ti ruṇṇādīnaṁ",
  "atk-s0501a7:83_2": "niratthakabhāvaṁ dassetvā puna māgadharājena yā dakkhiṇā dinnā, tassā sātthakabhāvaṁ",
  "atk-s0501a7:83_3": "dassento ‘‘ayañca kho dakkhiṇā’’ti imaṁ gāthamāha.",
  "atk-s0501a7:84_0": "Tassattho – ayañca kho, mahārāja, dakkhiṇā tayā ajja attano ñātigaṇaṁ uddissa dinnā",
  "atk-s0501a7:84_1": ", sā yasmā saṅgho anuttaraṁ puññakkhettaṁ lokassa, tasmā saṅghamhi suppatiṭṭhitā",
  "atk-s0501a7:84_2": "assa petajanassa dīgharattaṁ hitāya upakappati sampajjati phalatīti vuttaṁ hoti.",
  "atk-s0501a7:84_3": "Upakappatīti ca ṭhānaso upakappati, taṁkhaṇaṁyeva upakappati, na cirena. Yathā hi",
  "atk-s0501a7:84_4": "taṁkhaṇaññeva paṭibhantaṁ ‘‘ṭhānasovetaṁ tathāgataṁ paṭibhātī’’ti vuccati, evamidhāpi",
  "atk-s0501a7:84_5": "taṁkhaṇaṁyeva upakappantā ‘‘ṭhānaso upakappatī’’ti vuttā. Yaṁ vā taṁ ‘‘idaṁ kho,",
  "atk-s0501a7:84_6": "brāhmaṇa, ṭhānaṁ, yattha ṭhitassa taṁ dānaṁ upakappatī’’ti (a. ni. 10.177) vuttaṁ,",
  "atk-s0501a7:84_7": "tattha khuppipāsikavantāsaparadattūpajīvinijjhāmataṇhikādibhedabhinne ṭhāne upakappatīti",
  "atk-s0501a7:84_8": "vuttaṁ yathā kahāpaṇaṁ dento ‘‘kahāpaṇaso detī’’ti loke vuccati. Imasmiñca atthavikappe",
  "atk-s0501a7:84_9": "upakappatīti pātubhavati, nibbattatīti vuttaṁ hoti.",
  "atk-s0501a7:85": "Terasamagāthāvaṇṇanā",
  "atk-s0501a7:86": "13. Evaṁ bhagavā raññā dinnāya dakkhiṇāya sātthakabhāvaṁ dassento –",
  "atk-s0501a7:87": "‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0501a7:88": "Dīgharattaṁ hitāyassa, ṭhānaso upakappatī’’ti. –",
  "atk-s0501a7:89_0": "Vatvā puna yasmā imaṁ dakkhiṇaṁ dentena ñātīnaṁ ñātīhi kattabbakiccakaraṇavasena",
  "atk-s0501a7:89_1": "ñātidhammo nidassito, bahujanassa pākaṭīkato, nidassanaṁ vā kato, tumhehipi ñātīnaṁ",
  "atk-s0501a7:89_2": "evameva ñātīhi kattabbakiccakaraṇavasena ñātidhammo paripūretabbo, na niratthakehi",
  "atk-s0501a7:89_3": "ruṇṇādīhi attā paritāpetabboti ca pete dibbasampattiṁ adhigamentena petānaṁ pūjā",
  "atk-s0501a7:89_4": "katā uḷārā, buddhappamukhañca bhikkhusaṅghaṁ annapānādīhi santappentena bhikkhūnaṁ",
  "atk-s0501a7:89_5": "balaṁ anupadinnaṁ, anukampādiguṇaparivārañca cāgacetanaṁ nibbattentena anappakaṁ",
  "atk-s0501a7:89_6": "puññaṁ pasutaṁ, tasmā bhagavā imehi yathābhuccaguṇehi rājānaṁ sampahaṁsento –",
  "atk-s0501a7:90": "‘‘So ñātidhammo ca ayaṁ nidassito,",
  "atk-s0501a7:91": "Petāna pūjā ca katā uḷārā;",
  "atk-s0501a7:92": "Balañca bhikkhūnamanuppadinnaṁ,",
  "atk-s0501a7:93": "Tumhehi puññaṁ pasutaṁ anappaka’’nti. –",
  "atk-s0501a7:94": "Imāya gāthāya desanaṁ pariyosāpeti.",
  "atk-s0501a7:95_0": "Atha vā ‘‘so ñātidhammo ca ayaṁ nidassito’’ti iminā gāthāpadena bhagavā rājānaṁ dhammiyā",
  "atk-s0501a7:95_1": "kathāya sandasseti. Ñātidhammanidassanameva hi ettha sandassanaṁ petāna pūjā ca katā",
  "atk-s0501a7:95_2": "uḷārāti iminā samādapeti. Uḷārāti pasaṁsanameva hi ettha punappunaṁ pūjākaraṇe samādapanaṁ.",
  "atk-s0501a7:95_3": "Balañca bhikkhūnamanuppadinnanti iminā samuttejeti. Balānuppadānameva hi ettha evaṁ",
  "atk-s0501a7:95_4": "dānaṁ, balānuppadānatāti tassa ussāhavaḍḍhanena samuttejanaṁ. Tumhehi puññaṁ pasutaṁ",
  "atk-s0501a7:95_5": "anappakanti iminā sampahaṁseti. Puññappasutakittanameva hi ettha tassa yathābhuccaguṇasaṁvaṇṇanabhāvena",
  "atk-s0501a7:95_6": "sampahaṁsanajananato sampahaṁsananti veditabbaṁ.",
  "atk-s0501a7:96_0": "Desanāpariyosāne ca pettivisayūpapattiādīnavasaṁvaṇṇanena saṁviggānaṁ yoniso padahataṁ",
  "atk-s0501a7:96_1": "caturāsītiyā pāṇasahassānaṁ dhammābhisamayo ahosi. Dutiyadivasepi bhagavā devamanussānaṁ",
  "atk-s0501a7:96_2": "idameva tirokuṭṭaṁ desesi, evaṁ yāva sattamadivasā tādiso eva dhammābhisamayo ahosīti.",
  "atk-s0501a7:97": "Paramatthajotikāya khuddakapāṭha-aṭṭhakathāya",
  "atk-s0501a7:98": "Tirokuṭṭasuttavaṇṇanā niṭṭhitā."
}