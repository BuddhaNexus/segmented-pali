{
  "atk-abh03a22:0": "7. Sattamavaggo",
  "atk-abh03a22:1": "1. Saṅgahitakathāvaṇṇanā",
  "atk-abh03a22:2_0": "471-472. Idāni saṅgahitakathā nāma hoti. Tattha yasmā dāmādīhi balibaddādayo viya",
  "atk-abh03a22:2_1": "keci dhammā kehici dhammehi saṅgahitā nāma natthi, tasmā ‘‘natthi keci dhammā kehici",
  "atk-abh03a22:2_2": "dhammehi saṅgahitā, evaṁ sante ekavidhena rūpasaṅgahotiādi niratthaka’’nti yesaṁ",
  "atk-abh03a22:2_3": "laddhi, seyyathāpi rājagirikānañceva siddhatthikānañca; te sandhāya aññenatthena",
  "atk-abh03a22:2_4": "saṅgahabhāvaṁ dassetuṁ pucchā sakavādissa, attano laddhivasena paṭiññā itarassa.",
  "atk-abh03a22:2_5": "Idāni yenatthena saṅgaho labbhati, taṁ dassetuṁ nanu atthi keci dhammātiādi āraddhaṁ.",
  "atk-abh03a22:2_6": "Taṁ sabbaṁ heṭṭhā vuttanayattā uttānatthameva. Yā panesā paravādinā laddhipatiṭṭhāpanatthaṁ",
  "atk-abh03a22:2_7": "yathā dāmena vātiādikā upamā āhaṭā, sakavādinā taṁ anabhinanditvā appaṭikkositvā",
  "atk-abh03a22:2_8": "‘‘hañci dāmena vā’’ti tassa laddhi bhinnāti veditabbā. Ayañhettha attho – yadi te",
  "atk-abh03a22:2_9": "dāmādīhi balibaddādayo saṅgahitā nāma, atthi keci dhammā kehici dhammehi saṅgahitāti.",
  "atk-abh03a22:3": "Saṅgahitakathāvaṇṇanā.",
  "atk-abh03a22:4": "2. Sampayuttakathāvaṇṇanā",
  "atk-abh03a22:5_0": "473-474. Idāni sampayuttakathā nāma hoti. Tattha yasmā tilamhi telaṁ viya na vedanādayo",
  "atk-abh03a22:5_1": "saññādīsu anupaviṭṭhā, tasmā ‘‘natthi keci dhammā kehici dhammehi sampayuttā, evaṁ",
  "atk-abh03a22:5_2": "sante ñāṇasampayuttantiādi niratthakaṁ hotī’’ti yesaṁ laddhi, seyyathāpi rājagirikasiddhatthikānaññeva;",
  "atk-abh03a22:5_3": "te sandhāya aññenevatthena sampayuttataṁ dassetuṁ pucchā sakavādissa, attano laddhivasena",
  "atk-abh03a22:5_4": "paṭiññā itarassa. Sesamidhāpi heṭṭhā vuttanayattā uttānatthameva. Yo panesa paravādinā",
  "atk-abh03a22:5_5": "‘‘yathā tilamhi tela’’ntiādiko upamāpañho āhaṭo, so yasmā vedanāsaññānaṁ viya tilatelānaṁ",
  "atk-abh03a22:5_6": "lakkhaṇato nānattavavatthānaṁ natthi. Sabbesupi hi tilaaṭṭhitacesu tiloti vohāramattaṁ,",
  "atk-abh03a22:5_7": "teneva tilaṁ nibbattetvā gahite purimasaṇṭhānena tilo nāma na paññāyati, tasmā anāhaṭasadisova hotīti.",
  "atk-abh03a22:6": "Sampayuttakathāvaṇṇanā.",
  "atk-abh03a22:7": "3. Cetasikakathāvaṇṇanā",
  "atk-abh03a22:8_0": "475-477. Idāni cetasikakathā nāma hoti. Tattha yasmā phassikādayo nāma natthi, tasmā",
  "atk-abh03a22:8_1": "‘‘cetasikenāpi na bhavitabbaṁ, iti natthi cetasiko dhammo’’ti yesaṁ laddhi, seyyathāpi",
  "atk-abh03a22:8_2": "rājagirikasiddhatthikānaṁ; te sandhāya pucchā sakavādissa, paṭiññā itarassa. Sahajātoti",
  "atk-abh03a22:8_3": "sampayuttasahajātaṁ sandhāya vuttaṁ. Phassikāti tādisaṁ vohāraṁ apassantassa pucchā",
  "atk-abh03a22:8_4": "paravādissa. Kiṁ vohārena, yathā cittanissitakoti cetasiko, evaṁ sopi phassanissitattā",
  "atk-abh03a22:8_5": "phassikoti vutte doso natthīti paṭiññā sakavādissa. Sesaṁ uttānatthamevāti.",
  "atk-abh03a22:9": "Cetasikakathāvaṇṇanā.",
  "atk-abh03a22:10": "4. Dānakathāvaṇṇanā",
  "atk-abh03a22:11_0": "478. Idāni dānakathā nāma hoti. Tattha dānaṁ nāma tividhaṁ – cāgacetanāpi, viratipi,",
  "atk-abh03a22:11_1": "deyyadhammopi. ‘‘Saddhā hiriyaṁ kusalañca dāna’’nti (a. ni. 8.30) āgataṭṭhāne cāgacetanā",
  "atk-abh03a22:11_2": "dānaṁ. ‘‘Abhayaṁ detī’’ti (a. ni. 8.39) āgataṭṭhāne virati. ‘‘Dānaṁ deti annaṁ pāna’’nti",
  "atk-abh03a22:11_3": "āgataṭṭhāne deyyadhammo. Tattha cāgacetanā ‘‘deti vā deyyadhammaṁ, denti vā etāya",
  "atk-abh03a22:11_4": "deyyadhamma’’nti dānaṁ. Virati avakhaṇḍanaṭṭhena lavanaṭṭhena vā dānaṁ. Sā hi uppajjamānā",
  "atk-abh03a22:11_5": "bhayabheravādisaṅkhātaṁ dussīlyacetanaṁ dāti khaṇḍeti lunāti vāti dānaṁ. Deyyadhammo",
  "atk-abh03a22:11_6": "diyyatīti dānaṁ. Evametaṁ tividhampi atthato cetasiko ceva dhammo deyyadhammo cāti",
  "atk-abh03a22:11_7": "duvidhaṁ hoti. Tattha yesaṁ ‘‘cetasikova dhammo dānaṁ, na deyyadhammo’’ti laddhi,",
  "atk-abh03a22:11_8": "seyyathāpi rājagirikasiddhatthikānaṁ; te sandhāya cetasikoti pucchā sakavādissa,",
  "atk-abh03a22:11_9": "paṭiññā itarassa. Atha naṁ deyyadhammavasena codetuṁ labbhāti pucchā sakavādissa,",
  "atk-abh03a22:11_10": "annādīni viya so na sakkā dātunti paṭikkhepo itarassa. Puna daḷhaṁ katvā puṭṭhe ‘‘abhayaṁ",
  "atk-abh03a22:11_11": "detī’’ti suttavasena paṭiññā tasseva. Phassapañhādīsu pana phassaṁ detītiādivohāraṁ",
  "atk-abh03a22:11_12": "apassanto paṭikkhipateva.",
  "atk-abh03a22:12_0": "479.Aniṭṭhaphalantiādi acetasikassa dhammassa dānabhāvadīpanatthaṁ vuttaṁ. Na hi",
  "atk-abh03a22:12_1": "acetasiko annādidhammo āyatiṁ vipākaṁ deti, iṭṭhaphalabhāvaniyamanatthaṁ panetaṁ",
  "atk-abh03a22:12_2": "vuttanti veditabbaṁ. Ayampi hettha adhippāyo – yadi acetasiko annādidhammo dānaṁ",
  "atk-abh03a22:12_3": "bhaveyya, hitacittena aniṭṭhaṁ akantaṁ bhesajjaṁ dentassa nimbabījādīhi viya nimbādayo",
  "atk-abh03a22:12_4": "aniṭṭhameva phalaṁ nibbatteyya. Yasmā panettha hitapharaṇacāgacetanā dānaṁ, tasmā",
  "atk-abh03a22:12_5": "aniṭṭhepi deyyadhamme dānaṁ iṭṭhaphalameva hotīti.",
  "atk-abh03a22:13_0": "Evaṁ paravādinā cetasikadhammassa dānabhāve patiṭṭhāpite sakavādī itarena pariyāyena",
  "atk-abh03a22:13_1": "deyyadhammassa dānabhāvaṁ sādhetuṁ dānaṁ iṭṭhaphalaṁ vuttaṁ bhagavatātiādimāha. Paravādī",
  "atk-abh03a22:13_2": "pana cīvarādīnaṁ iṭṭhavipākataṁ apassanto paṭikkhipati. Suttasādhanaṁ paravādīvādepi",
  "atk-abh03a22:13_3": "yujjati sakavādīvādepi, na pana ekenatthena. Deyyadhammo iṭṭhaphaloti iṭṭhaphalabhāvamattameva",
  "atk-abh03a22:13_4": "paṭikkhittaṁ. Tasmā tena hi na vattabbanti iṭṭhaphalabhāveneva na vattabbatā yujjati",
  "atk-abh03a22:13_5": ". Dātabbaṭṭhena pana deyyadhammo dānameva. Dinnañhi dānānaṁ saṅkarabhāvamocanatthameva ayaṁ kathāti.",
  "atk-abh03a22:14": "Dānakathāvaṇṇanā.",
  "atk-abh03a22:15": "5. Paribhogamayapuññakathāvaṇṇanā",
  "atk-abh03a22:16_0": "483. Idāni paribhogamayapuññakathā nāma hoti. Tattha ‘‘tesaṁ divā ca ratto ca, sadā",
  "atk-abh03a22:16_1": "puññaṁ pavaḍḍhatī’’ti (saṁ. ni. 1.47) ca ‘‘yassa bhikkhave, bhikkhu cīvaraṁ paribhuñjamāno’’ti",
  "atk-abh03a22:16_2": "(a. ni. 4.51) ca evamādīni suttāni ayoniso gahetvā yesaṁ paribhogamayaṁ nāma puññaṁ",
  "atk-abh03a22:16_3": "atthī’’ti laddhi, seyyathāpi rājagirikasiddhatthikasammitiyānaṁ; te sandhāya paribhogamayanti",
  "atk-abh03a22:16_4": "pucchā sakavādissa, paṭiññā itarassa. Atha naṁ ‘‘puññaṁ nāma phassādayo kusalā dhammā,",
  "atk-abh03a22:16_5": "na tato paraṁ, tasmā phassādīhi te vaḍḍhitabba’’nti codetuṁ paribhogamayo phassotiādi",
  "atk-abh03a22:16_6": "āraddhaṁ. Taṁ sabbaṁ itarena tesaṁ avaḍḍhanato paṭikkhittaṁ. Latāviyātiādīni ‘‘kiriyāya",
  "atk-abh03a22:16_7": "vā bhāvanāya vā vināpi yathā latādīni sayameva vaḍḍhanti, kiṁ te evaṁ vaḍḍhantī’’ti",
  "atk-abh03a22:16_8": "codanatthaṁ vuttāni. Tathā panassa avaḍḍhanato na hevāti paṭikkhittaṁ.",
  "atk-abh03a22:17_0": "484.Na samannāharatīti pañhe paṭiggāhakānaṁ paribhogena purimacetanā vaḍḍhati, evaṁ",
  "atk-abh03a22:17_1": "taṁ hoti puññanti laddhivasena paṭijānāti. Tato anāvaṭṭentassātiādīhi puṭṭho dāyakassa",
  "atk-abh03a22:17_2": "cāgacetanaṁ sandhāya paṭikkhipati. Tattha anāvaṭṭentassāti dānacetanāya purecārikena",
  "atk-abh03a22:17_3": "āvajjanena bhavaṅgaṁ anāvaṭṭentassa aparivaṭṭentassa. Anābhogassāti nirābhogassa.",
  "atk-abh03a22:17_4": "Asamannāharantassāti na samannāharantassa. Āvajjanañhi bhavaṅgaṁ vicchinditvā attano",
  "atk-abh03a22:17_5": "gatamagge uppajjamānaṁ dānacetanaṁ samannāharati nāma. Evaṁkiccena iminā cittena",
  "atk-abh03a22:17_6": "asamannāharantassa puññaṁ hotīti pucchati. Amanasikarontassāti manaṁ akarontassa.",
  "atk-abh03a22:17_7": "Āvajjanena hi tadanantaraṁ uppajjamānaṁ manaṁ karoti nāma. Evaṁ akarontassāti attho.",
  "atk-abh03a22:17_8": "Upayogavacanasmiñhi etaṁ bhummaṁ. Acetayantassāti cetanaṁ anuppādentassa. Apatthentassāti",
  "atk-abh03a22:17_9": "patthanāsaṅkhātaṁ kusalacchandaṁ akarontassa. Appaṇidahantassāti dānacetanāvasena",
  "atk-abh03a22:17_10": "cittaṁ aṭṭhapentassāti attho. Nanu āvaṭṭentassāti vāre ābhogassāti ābhogavato. Atha",
  "atk-abh03a22:17_11": "vā ābhogā assa, ābhogassa vā anantaraṁ taṁ puññaṁ hotīti attho.",
  "atk-abh03a22:18_0": "485.Dvinnaṁ phassānantiādīsupi ekakkhaṇe dāyakassa dvinnaṁ phassādīnaṁ abhāvā paṭikkhipati,",
  "atk-abh03a22:18_1": "dāyakassa ca paribhuñjantassa cāti ubhinnaṁ phassādayo sandhāya paṭijānāti. Apicassa",
  "atk-abh03a22:18_2": "pañcannaṁ viññāṇānaṁ samodhānaṁ hotīti laddhi, tassāpi vasena paṭijānāti. Atha naṁ",
  "atk-abh03a22:18_3": "sakavādī pariyāyassa dvāraṁpidahitvā ujuvipaccanīkavasena codetuṁ kusalādipañhaṁ",
  "atk-abh03a22:18_4": "pucchati. Tatrāpi kusalākusalānaṁ ekassekakkhaṇe sampayogābhāvaṁ sandhāya paṭikkhipati.",
  "atk-abh03a22:18_5": "Paribhogamayaṁ pana cittavippayuttaṁ uppajjatīti laddhiyā paṭijānāti. Atha naṁ sakavādī suttena niggaṇhāti.",
  "atk-abh03a22:19_0": "486. Suttasādhane ārāmaropakādīnaṁ anussaraṇapaṭisaṅkharaṇādivasena antarantarā uppajjamānaṁ",
  "atk-abh03a22:19_1": "puññaṁ sandhāya sadā puññaṁ pavaḍḍhatīti vuttaṁ. Appamāṇo tassa puññābhisandoti idaṁ",
  "atk-abh03a22:19_2": "appamāṇavihārino dinnapaccayattā ca ‘‘evarūpo me cīvaraṁ paribhuñjatī’’ti anumodanavasena",
  "atk-abh03a22:19_3": "ca vuttaṁ. Taṁ so paribhogamayanti sallakkheti. Yasmā pana paṭiggāhakena paṭiggahetvā",
  "atk-abh03a22:19_4": "aparibhuttepi deyyadhamme puññaṁ hotiyeva, tasmā sakavādīvādova balavā, tattha paṭiggāhakena",
  "atk-abh03a22:19_5": "paṭiggahiteti attho daṭṭhabbo. Sesaṁ uttānatthamevāti.",
  "atk-abh03a22:20": "Paribhogamayapuññakathāvaṇṇanā.",
  "atk-abh03a22:21": "6. Itodinnakathāvaṇṇanā",
  "atk-abh03a22:22_0": "488-491. Idāni ito dinnakathā nāma hoti. Tattha yesaṁ ‘‘ito dinnena yāpenti, petā",
  "atk-abh03a22:22_1": "kālaṅkatā tahi’’nti (pe. va. 19) vacanaṁ nissāya ‘‘yaṁ ito cīvarādi dinnaṁ teneva",
  "atk-abh03a22:22_2": "yāpentī’’ti laddhi, seyyathāpi rājagirikasiddhatthikānaṁ; te sandhāya ito dinnenāti",
  "atk-abh03a22:22_3": "pucchā sakavādissa, paṭiññā itarassa . Puna cīvarādivasena anuyutto paṭikkhipati.",
  "atk-abh03a22:22_4": "Añño aññassa kārakoti aññassa vipākadāyakānaṁ kammānaṁ añño kārako, na attanāva attano",
  "atk-abh03a22:22_5": "kammaṁ karotīti vuttaṁ hoti. Evaṁ puṭṭho pana itaro suttavirodhabhayena paṭikkhipati.",
  "atk-abh03a22:22_6": "Dānaṁ dentanti dānaṁ dadamānaṁ disvāti attho. Tattha yasmā attano anumoditattā ca",
  "atk-abh03a22:22_7": "tesaṁ tattha bhogā uppajjanti, tasmāssa iminā kāraṇena laddhiṁ patiṭṭhapentassāpi",
  "atk-abh03a22:22_8": "appatiṭṭhitāva hoti. Na hi te ito dinneneva vatthunā yāpenti. Sesesupi suttasādhanesu eseva nayoti.",
  "atk-abh03a22:23": "Ito dinnakathāvaṇṇanā.",
  "atk-abh03a22:24": "7. Pathavīkammavipākotikathāvaṇṇanā",
  "atk-abh03a22:25_0": "492. Idāni pathavī kammavipākotikathā nāma hoti. Tattha yasmā ‘‘atthi issariyasaṁvattaniyaṁ",
  "atk-abh03a22:25_1": "kammaṁ, ādhipaccasaṁvattaniyaṁ kamma’’nti ettha issarānaṁ bhāvo issariyaṁ nāma ,",
  "atk-abh03a22:25_2": "adhipatīnañca bhāvo ādhipaccaṁ nāma, pathavissariyaādhipaccasaṁvattanikañca kammaṁ",
  "atk-abh03a22:25_3": "atthīti vuttaṁ. Tasmā yesaṁ ‘‘pathavī kammavipāko’’ti laddhi, seyyathāpi andhakānaṁ;",
  "atk-abh03a22:25_4": "te sandhāya pathavīti pucchā sakavādissa, paṭiññā itarassa. Sukhavedanīyātiādi kammavipākasabhāvadassanavasena",
  "atk-abh03a22:25_5": "vuttaṁ. ‘‘Phasso hotī’’tiādinā nayena niddiṭṭhesu vipākesu phasso sukhavedanīyādibhedo",
  "atk-abh03a22:25_6": "hoti. So ca saññādayo ca sukhavedanādīhi sampayuttā, vedanādayo saññādīhi, sabbepi",
  "atk-abh03a22:25_7": "sārammaṇā, atthi ca nesaṁ purecārikaāvaṭṭanādisaṅkhātaṁ āvajjanaṁ, kammapaccayabhūtā",
  "atk-abh03a22:25_8": "cetanā, yo tattha iṭṭhavipāko, tassa patthanā, paṇidhānavasena pavattā mūlataṇhā,",
  "atk-abh03a22:25_9": "kiṁ te evarūpā pathavīti pucchati. Itaro paṭikkhipati. Paṭilomapucchādīni uttānatthāneva.",
  "atk-abh03a22:26_0": "493.Kammavipāko paresaṁ sādhāraṇoti pañhe phassādayo sandhāya paṭikkhipati, kammasamuṭṭhānaṁ",
  "atk-abh03a22:26_1": "rūpañca pathavīādīnaṁyeva ca sādhāraṇabhāvaṁ sandhāya paṭijānāti. Asādhāraṇamaññesanti",
  "atk-abh03a22:26_2": "suttaṁ parasamayato āharitvā dassitaṁ. Sabbe sattā pathaviṁ paribhuñjantīti pañhe",
  "atk-abh03a22:26_3": "pathaviṁ anissite sandhāya paṭikkhipati, nissite sandhāya paṭijānāti. Pathaviṁ aparibhuñjitvā",
  "atk-abh03a22:26_4": "parinibbāyantīti pañhe āruppe parinibbāyantānaṁ vasena paṭijānāti. Kammavipākaṁ akhepetvāti",
  "atk-abh03a22:26_5": "idaṁ parasamayavasena vuttaṁ. Kammavipākañhi khepetvāva parinibbāyantīti tesaṁ laddhi.",
  "atk-abh03a22:26_6": "Sakasamaye pana katokāsassa kammassa uppannaṁ vipākaṁ akhepetvā parinibbānaṁ natthi.",
  "atk-abh03a22:26_7": "Tesañca laddhiyā pathavī sādhāraṇavipākattā uppannavipākoyeva hoti. Taṁ vipākabhāvena",
  "atk-abh03a22:26_8": "ṭhitaṁ akhepetvā parinibbānaṁ na yujjatīti codetuṁ vaṭṭati. Itaro laddhivasena paṭikkhipati.",
  "atk-abh03a22:26_9": "Cakkavattisattassa kammavipākanti pañhe asādhāraṇaṁ phassādiṁ sandhāya paṭikkhipati,",
  "atk-abh03a22:26_10": "sādhāraṇaṁ sandhāya paṭijānāti. Pathavīsamuddasūriyacandimādayo hi sabbesaṁ sādhāraṇakammavipākoti tesaṁ laddhi.",
  "atk-abh03a22:27_0": "494.Issariyasaṁvattaniyanti ettha issariyaṁ nāma bahudhanatā. Ādhipaccaṁ nāma sesajane",
  "atk-abh03a22:27_1": "attano vase vattetvā tehi garukātabbaṭṭhena adhipatibhāvo. Tattha kammaṁ paṭilābhavasena",
  "atk-abh03a22:27_2": "taṁsaṁvattanikaṁ nāma hoti, na janakavasena. Tasmā vipākabhāve asādhakametanti.",
  "atk-abh03a22:28": "Pathavī kammavipākotikathāvaṇṇanā.",
  "atk-abh03a22:29": "8. Jarāmaraṇaṁ vipākotikathāvaṇṇanā",
  "atk-abh03a22:30_0": "495. Idāni jarāmaraṇaṁ vipākotikathā nāma hoti. Tattha yesaṁ ‘‘atthi dubbaṇṇasaṁvattaniyaṁ",
  "atk-abh03a22:30_1": "kammaṁ appāyukasaṁvattaniyaṁ kamma’’nti ettha dubbaṇṇatā nāma jarā. Appāyukatā nāma",
  "atk-abh03a22:30_2": "maraṇaṁ. Taṁsaṁvattaniyañca kammaṁ atthi. Tasmā jarāmaraṇaṁ vipākoti laddhi, seyyathāpi",
  "atk-abh03a22:30_3": "andhakānaṁ; te sandhāya pucchā sakavādissa, paṭiññā itarassa. Paṭilomapañhe anārammaṇanti",
  "atk-abh03a22:30_4": "rūpadhammānaṁ tāva anārammaṇameva, arūpānaṁ pana jarāmaraṇaṁ sampayogalakkhaṇābhāvā anārammaṇameva.",
  "atk-abh03a22:31_0": "496.Akusalānaṁ dhammānaṁ jarāmaraṇaṁ akusalānaṁ dhammānaṁ vipākoti pañhe jarāmaraṇena",
  "atk-abh03a22:31_1": "nāma aniṭṭhavipākena bhavitabbanti laddhiyā paṭijānāti . Teneva kāraṇena kusalānaṁ",
  "atk-abh03a22:31_2": "dhammānaṁ jarāmaraṇassa kusalavipākataṁ paṭikkhipati. Parato cassa akusalavipākataññeva paṭijānāti.",
  "atk-abh03a22:32_0": "Kusalānañca akusalānañcāti pucchāvasena ekato kataṁ, ekakkhaṇe pana taṁ natthi. Abyākatānaṁ",
  "atk-abh03a22:32_1": "avipākānaṁ jarāmaraṇaṁ vipākoti vattabbatāya pariyāyo natthi, tasmā abyākatavasena pucchā na katā.",
  "atk-abh03a22:33_0": "497.Dubbaṇṇasaṁvattaniyanti ettha dubbaṇṇiyaṁ nāma aparisuddhavaṇṇatā. Appāyukatā",
  "atk-abh03a22:33_1": "nāma āyuno ciraṁ pavattituṁ asamatthatā. Tattha akusalakammaṁ kammasamuṭṭhānassa",
  "atk-abh03a22:33_2": "dubbaṇṇarūpassa kammapaccayo hoti, asadisattā panassa taṁvipāko na hoti. Utusamuṭṭhānādino",
  "atk-abh03a22:33_3": "pana taṁpaṭilābhavasena āyuno ca upacchedakavasena paccayo hoti. Evametaṁ pariyāyena",
  "atk-abh03a22:33_4": "taṁsaṁvattanikaṁ nāma hoti, na vipākaphassādīnaṁ viya janakavasena, tasmā vipākabhāve",
  "atk-abh03a22:33_5": "asādhakaṁ. Sesamettha heṭṭhā vuttasadisamevāti.",
  "atk-abh03a22:34": "Jarāmaraṇaṁ vipākotikathāvaṇṇanā.",
  "atk-abh03a22:35": "9. Ariyadhammavipākakathāvaṇṇanā",
  "atk-abh03a22:36_0": "498. Idāni ariyadhammavipākakathā nāma hoti. Tattha yesaṁ kilesappahānamattameva",
  "atk-abh03a22:36_1": "sāmaññaphalaṁ, na cittacetasikā dhammāti laddhi, seyyathāpi andhakānaṁ; te sandhāya",
  "atk-abh03a22:36_2": "natthi ariyadhammavipākoti pucchā sakavādissa. Tattha ariyadhammavipākoti maggasaṅkhātassa",
  "atk-abh03a22:36_3": "ariyadhammassa vipāko. Kilesakkhayamattaṁ ariyaphalanti laddhiyā paṭiññā itarassa.",
  "atk-abh03a22:36_4": "Sāmaññanti samaṇabhāvo, maggassetaṁ nāmaṁ. ‘‘Sāmaññañca vo, bhikkhave, desessāmi",
  "atk-abh03a22:36_5": "sāmaññaphalañcā’’ti hi vuttaṁ. Brahmaññepi eseva nayo.",
  "atk-abh03a22:37_0": "Sotāpattiphalaṁ na vipākotiādīsu sotāpattimaggādīnaṁ apacayagāmitaṁ sandhāya ariyaphalānaṁ",
  "atk-abh03a22:37_1": "navipākabhāvaṁ paṭijānāti, dānaphalādīnaṁ paṭikkhipati . So hi ācayagāmittikassa",
  "atk-abh03a22:37_2": "evaṁ atthaṁ dhāreti – vipākasaṅkhātaṁ ācayaṁ gacchanti, taṁ vā ācinantā gacchantīti",
  "atk-abh03a22:37_3": "ācayagāmino, vipākaṁ apacinantā gacchantīti apacayagāminoti. Tasmā evaṁ paṭijānāti ca paṭikkhipati ca.",
  "atk-abh03a22:38_0": "500.Kāmāvacaraṁ kusalaṁ savipākaṁ ācayagāmītiādikā pucchā paravādissa, paṭiññā ca",
  "atk-abh03a22:38_1": "paṭikkhepo ca sakavādissa. Lokiyañhi kusalaṁ vipākacutipaṭisandhiyo ceva vaṭṭañca",
  "atk-abh03a22:38_2": "ācinantaṁ gacchatīti ācayagāmi. Lokuttarakusalaṁ cutipaṭisandhiyo ceva vaṭṭañca apacinantaṁ",
  "atk-abh03a22:38_3": "gacchatīti apacayagāmi. Evametaṁ savipākameva hoti, na apacayagāmivacanamattena avipākaṁ.",
  "atk-abh03a22:38_4": "Imamatthaṁ sandhāyettha sakavādino paṭiññā ca paṭikkhepo ca veditabbāti.",
  "atk-abh03a22:39": "Ariyadhammavipākakathāvaṇṇanā.",
  "atk-abh03a22:40": "10. Vipāko vipākadhammadhammotikathāvaṇṇanā",
  "atk-abh03a22:41_0": "501. Idāni vipāko vipākadhammadhammotikathā nāma hoti. Tattha yasmā vipāko vipākassa",
  "atk-abh03a22:41_1": "aññamaññādipaccayavasena paccayo hoti, tasmā vipākopi vipākadhammadhammoti yesaṁ",
  "atk-abh03a22:41_2": "laddhi, seyyathāpi andhakānaṁ; te sandhāya pucchā sakavādissa, paṭiññā itarassa.",
  "atk-abh03a22:41_3": "Tassa vipākoti tassa vipākadhammadhammassa vipākassa yo vipāko, sopi te vipākadhammadhammo",
  "atk-abh03a22:41_4": "hotīti pucchati. Itaro āyatiṁ vipākadānābhāvaṁ sandhāya paṭikkhipati. Dutiyaṁ puṭṭho",
  "atk-abh03a22:41_5": "tappaccayāpi aññassa vipākassa uppattiṁ sandhāya paṭijānāti. Evaṁ sante panassa kusalākusalassa",
  "atk-abh03a22:41_6": "viya tassāpi vipākassa vipāko, tassāpi vipākoti vaṭṭānupacchedo āpajjatīti puṭṭho",
  "atk-abh03a22:41_7": "samayavirodhabhayena paṭikkhipati.",
  "atk-abh03a22:42_0": "Vipākoti vātiādimhi vacanasādhane pana yadi vipākassa vipākadhammadhammena ekatthatā",
  "atk-abh03a22:42_1": "bhaveyya, kusalākusalabyākatānaṁ ekatthataṁ āpajjeyyāti paṭikkhipati. Vipāko ca vipākadhammadhammo",
  "atk-abh03a22:42_2": "cāti ettha ayaṁ adhippāyo – so hi catūsu vipākakkhandhesu ekekaṁ aññamaññapaccayādīsu",
  "atk-abh03a22:42_3": "paccayaṭṭhena vipākadhammadhammataṁ paccayuppannaṭṭhena ca vipākaṁ maññamāno ‘‘vipāko",
  "atk-abh03a22:42_4": "vipākadhammadhammo’’ti puṭṭho āmantāti paṭijānāti. Atha naṁ sakavādī ‘‘yasmā tayā",
  "atk-abh03a22:42_5": "ekakkhaṇe catūsu khandhesu vipāko vipākadhammadhammopi anuññāto, tasmā tesaṁ sahagatādibhāvo",
  "atk-abh03a22:42_6": "āpajjatī’’ti codetuṁ evamāha. Itaro kusalākusalasaṅkhātaṁ vipākadhammadhammaṁ sandhāya",
  "atk-abh03a22:42_7": "paṭikkhipati. Taññeva akusalanti yadi te vipāko vipākadhammadhammo, yo akusalavipāko,",
  "atk-abh03a22:42_8": "so akusalaṁ āpajjati. Kasmā? Vipākadhammadhammena ekattā. Taññeva kusalantiādīsupi eseva nayo.",
  "atk-abh03a22:43": "502.Aññamaññapaccayāti idaṁ sahajātānaṁ paccayamattavasena vuttaṁ, tasmā asādhakaṁ. Mahābhūtānampi ca aññamaññapaccayatā vuttā, na ca tāni vipākāni, na ca vipākadhammadhammānīti.",
  "atk-abh03a22:44": "Vipāko vipākadhammadhammotikathāvaṇṇanā.",
  "atk-abh03a22:45": "Sattamo vaggo."
}