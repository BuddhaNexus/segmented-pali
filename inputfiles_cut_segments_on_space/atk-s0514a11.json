{
  "atk-s0514a11:0": "18. Paṇṇāsanipāto",
  "atk-s0514a11:2": "[526] 1. Niḷinikājātakavaṇṇanā",
  "atk-s0514a11:3_0": "Uddayhatejanapadoti idaṁ satthā jetavane viharanto purāṇadutiyikāpalobhanaṁ ārabba",
  "atk-s0514a11:3_1": "kathesi. Kathento ca taṁ bhikkhuṁ “kena ukkaṇṭhāpitosī”ti pucchitvā “purāṇadutiyikāyā”ti",
  "atk-s0514a11:3_2": "vutte “na esā kho, bhikkhu, idāneva tava anatthakārikā, pubbepi tvaṁ etaṁ nissāya",
  "atk-s0514a11:3_3": "jhānā parihāyitvā mahāvināsaṁ patto”ti vatvā atītaṁ āhari.",
  "atk-s0514a11:4_0": "Atīte bārāṇasiyaṁ brahmadatte rajjaṁ kārente bodhisatto udiccabrāhmaṇamahāsālakule",
  "atk-s0514a11:4_1": "nibbattitvā vayappatto uggahitasippo isipabbajjaṁ pabbijitvā jhānābhiññā nibbattetvā",
  "atk-s0514a11:4_2": "himavantapadese vāsaṁ kappesi. Alambusājātake vuttanayeneva taṁ paṭicca ekā migī",
  "atk-s0514a11:4_3": "gabbhaṁ paṭilabhitvā puttaṁ vijāyi, “isisiṅgo”tvevassa nāmaṁ ahosi. Atha naṁ pitā",
  "atk-s0514a11:4_4": "vayappattaṁ pabbājetvā kasiṇaparikammaṁ uggaṇhāpesi. So nacirasseva jhānābhiññā uppādetvā",
  "atk-s0514a11:4_5": "jhānasukhena kīḷi, ghoratapo paramadhitindriyo ahosi. Tassa sīlatejena sakkassa bhavanaṁ",
  "atk-s0514a11:4_6": "kampi. Sakko āvajjento taṁ kāraṇaṁ ñatvā “upāyenassa sīlaṁ bhindissāmī”ti tīṇi saṁvaccharāni",
  "atk-s0514a11:4_7": "sakalakāsiraṭṭhe vuṭṭhiṁ nivāresi, raṭṭhaṁ aggidaḍḍhaṁ viya ahosi. Sasse asampajjamāne",
  "atk-s0514a11:4_8": "dubbhikkhapīḷitā manussā sannipatitvā rājaṅgaṇe upakkosiṁsu. Atha ne rājā vātapāne",
  "atk-s0514a11:4_9": "ṭhito “kiṁ eta”nti pucchi. “Mahārāja, tīṇi saṁvaccharāni devassa avassantattā sakalaraṭṭhaṁ",
  "atk-s0514a11:4_10": "uddayhati, manussā dukkhitā, devaṁ vassāpehi, devā”ti. Rājā sīlaṁ samādiyitvā uposathaṁ",
  "atk-s0514a11:4_11": "upavasantopi vassaṁ vassāpetuṁ nāsakkhi.",
  "atk-s0514a11:5_0": "Tasmiṁ kāle sakko aḍḍharattasamaye tassa sirigabbhaṁ pavisitvā ekobhāsaṁ katvā vehāse",
  "atk-s0514a11:5_1": "aṭṭhāsi. Rājā taṁ disvā “kosi tva”nti pucchi. “Sakkohamasmī”ti. “Kenatthenāgatosī”ti?",
  "atk-s0514a11:5_2": "“Vassati te, mahārāja, raṭṭhe devo”ti? “Na vassatī”ti. “Jānāsi panassa avassanakāraṇa”nti?",
  "atk-s0514a11:5_3": "“Na jānāmi, sakkā”ti. “Mahārāja, himavantapadese isisiṅgo nāma tāpaso paṭivasati",
  "atk-s0514a11:5_4": "ghoratapo paramadhitindriyo. So nibaddhaṁ deve vassante kujjhitvā ākāsaṁ olokesi,",
  "atk-s0514a11:5_5": "tasmā devo na vassatī”ti. “Idāni panettha kiṁ kātabba”nti? “Tassa tape bhinne devo",
  "atk-s0514a11:5_6": "vassissatī”ti. “Ko panassa tapaṁ bhindituṁ samattho”ti? “Dhītā te, mahārāja, niḷinikā",
  "atk-s0514a11:5_7": "samatthā, taṁ pakkosāpetvā ‘asukaṭṭhānaṁ nāma gantvā tāpasassa tapaṁ bhindāhī’ti",
  "atk-s0514a11:5_8": "pesehī”ti. Evaṁ so rājānaṁ anusāsitvā sakaṭṭhānameva agamāsi. Rājā punadivase amaccehi",
  "atk-s0514a11:5_9": "saddhiṁ mantetvā dhītaraṁ pakkosāpetvā paṭhamaṁ gāthamāha –",
  "atk-s0514a11:6": "1.",
  "atk-s0514a11:7": "“Uddayhate janapado, raṭṭhañcāpi vinassati;",
  "atk-s0514a11:8": "Ehi niḷinike gaccha, taṁ me brāhmaṇamānayā”ti.",
  "atk-s0514a11:9": "Tattha taṁ meti taṁ mama anatthakāriṁ brāhmaṇaṁ attano vasaṁ ānehi, kilesarativasenassa sīlaṁ bhindāhīti.",
  "atk-s0514a11:10": "Taṁ sutvā sā dutiyaṁ gāthamāha –",
  "atk-s0514a11:11": "2.",
  "atk-s0514a11:12": "“Nāhaṁ dukkhakkhamā rāja, nāhaṁ addhānakovidā;",
  "atk-s0514a11:13": "Kathaṁ ahaṁ gamissāmi, vanaṁ kuñjarasevita”nti.",
  "atk-s0514a11:14": "Tattha dukkhakkhamāti ahaṁ, mahārāja, dukkhassa khamā na homi, addhānampi na jānāmi, sāhaṁ kathaṁ gamissāmīti.",
  "atk-s0514a11:15": "Tato rājā dve gāthāyo abhāsi –",
  "atk-s0514a11:16": "3.",
  "atk-s0514a11:17": "“Phītaṁ janapadaṁ gantvā, hatthinā ca rathena ca;",
  "atk-s0514a11:18": "Dārusaṅghāṭayānena, evaṁ gaccha niḷinike.",
  "atk-s0514a11:19": "4.",
  "atk-s0514a11:20": "“Hatthiassarathe pattī, gacchevādāya khattiye;",
  "atk-s0514a11:21": "Taveva vaṇṇarūpena, vasaṁ tamānayissasī”ti.",
  "atk-s0514a11:22_0": "Tattha dārusaṅghāṭayānenāti, amma, niḷinike na tvaṁ padasā gamissasi, phītaṁ pana",
  "atk-s0514a11:22_1": "subhikkhaṁ khemaṁ attano janapadaṁ hatthivāhanehi ca rathavāhanehi ca gantvā tato",
  "atk-s0514a11:22_2": "parampi ajjhokāse paṭicchannena vayhādinā udakaṭṭhāne nāvāsaṅkhātena dārusaṅghāṭayānena",
  "atk-s0514a11:22_3": "gaccha. Vaṇṇarūpenāti evaṁ akilamamānā gantvā tava vaṇṇena ceva rūpasampadāya ca",
  "atk-s0514a11:22_4": "taṁ brāhmaṇaṁ attano vasaṁ ānayissasīti.",
  "atk-s0514a11:23_0": "Evaṁ so dhītarā saddhiṁ akathetabbampi raṭṭhaparipālanaṁ nissāya kathesi. Sāpi “sādhū”ti",
  "atk-s0514a11:23_1": "sampaṭicchi. Athassā sabbaṁ dātabbayuttakaṁ datvā amaccehi saddhiṁ uyyojesi. Amaccā",
  "atk-s0514a11:23_2": "taṁ ādāya paccantaṁ patvā tattha khandhāvāraṁ nivāsāpetvā rājadhītaraṁ ukkhipāpetvā",
  "atk-s0514a11:23_3": "vanacarakena desitena maggena himavantaṁ pavisitvā pubbaṇhasamaye tassa assamapadassa",
  "atk-s0514a11:23_4": "samīpaṁ pāpuṇiṁsu. Tasmiṁ khaṇe bodhisatto puttaṁ assamapade nivāsāpetvā sayaṁ phalāphalatthāya",
  "atk-s0514a11:23_5": "araññaṁ paviṭṭho hoti. Vanacarako sayaṁ assamaṁ agantvā tassa pana dassanaṭṭhāne",
  "atk-s0514a11:23_6": "ṭhatvā niḷinikāya taṁ dassento dve gāthā abhāsi –",
  "atk-s0514a11:24": "5.",
  "atk-s0514a11:25": "“Kadalīdhajapaññāṇo, ābhujīparivārito;",
  "atk-s0514a11:26": "Eso padissati rammo, isisiṅgassa assamo.",
  "atk-s0514a11:27": "6.",
  "atk-s0514a11:28": "“Eso aggissa saṅkhāto, eso dhūmo padissati;",
  "atk-s0514a11:29": "Maññe no aggiṁ hāpeti, isisiṅgo mahiddhiko”ti.",
  "atk-s0514a11:30_0": "Tattha kadalīsaṅkhātā dhajā paññāṇaṁ assāti kadalīdhajapaññāṇo. Ābhujīparivāritoti",
  "atk-s0514a11:30_1": "bhujapattavanaparikkhitto. Saṅkhātoti eso aggi assa isisiṅgassa jhānena saṅkhāto",
  "atk-s0514a11:30_2": "paccakkhagato jalati. Maññe no agginti aggiṁ no hāpeti juhati paricaratīti maññāmi.",
  "atk-s0514a11:31_0": "Amaccāpi bodhisattassa araññaṁ paviṭṭhavelāya assamaṁ parivāretvā ārakkhaṁ ṭhapetvā",
  "atk-s0514a11:31_1": "rājadhītaraṁ isivesaṁ gāhāpetvā suvaṇṇacīrakena nivāsanapārupanaṁ katvā sabbālaṅkārehi",
  "atk-s0514a11:31_2": "alaṅkaritvā tantubaddhaṁ cittageṇḍukaṁ gāhāpetvā assamapadaṁ pesetvā sayaṁ bahi rakkhantā",
  "atk-s0514a11:31_3": "aṭṭhaṁsu. Sā tena geṇḍukena kīḷantī caṅkamakoṭiyaṁ otari. Tasmiṁ khaṇe isisiṅgo paṇṇasāladvāre",
  "atk-s0514a11:31_4": "pāsāṇaphalake nisinno hoti. So taṁ āgacchantiṁ disvā bhītatasito uṭṭhāya paṇṇasālaṁ",
  "atk-s0514a11:31_5": "pavisitvā aṭṭhāsi. Sāpissa paṇṇasāladvāraṁ gantvā kīḷiyeva. Satthā tañca tato uttari",
  "atk-s0514a11:31_6": "ca atthaṁ pakāsento tisso gāthā abhāsi –",
  "atk-s0514a11:32": "7.",
  "atk-s0514a11:33": "“Tañca disvāna āyantiṁ, āmuttamaṇikuṇḍalaṁ;",
  "atk-s0514a11:34": "Isisiṅgo pāvisi bhīto, assamaṁ paṇṇachādanaṁ.",
  "atk-s0514a11:35": "8.",
  "atk-s0514a11:36": "“Assamassa ca sā dvāre, geṇḍukenassa kīḷati;",
  "atk-s0514a11:37": "Vidaṁsayantī aṅgāni, guyhaṁ pakāsitāni ca.",
  "atk-s0514a11:38": "9.",
  "atk-s0514a11:39": "“Tañca disvāna kīḷantiṁ, paṇṇasālagato jaṭī;",
  "atk-s0514a11:40": "Assamā nikkhamitvāna, idaṁ vacanamabravī”ti.",
  "atk-s0514a11:41_0": "Tattha geṇḍukenassāti assa isisiṅgassa assamadvāre geṇḍukena kīḷati. Vidaṁsayantīti",
  "atk-s0514a11:41_1": "dassentī. Guyhaṁ pakāsitāni cāti guyhañca rahassaṅgaṁ pakāsitāni ca pākaṭāni mukhahatthādīni.",
  "atk-s0514a11:41_2": "Abravīti so kira paṇṇasālāya ṭhatvā cintesi – “sacāyaṁ yakkho bhaveyya, paṇṇasālaṁ",
  "atk-s0514a11:41_3": "pavisitvā maṁ murumurāpetvā khādeyya, nāyaṁ yakkho, tāpaso bhavissatī”ti assamā nikkhamitvā",
  "atk-s0514a11:41_4": "pucchanto gāthamāha –",
  "atk-s0514a11:42": "10.",
  "atk-s0514a11:43": "“Ambho ko nāma so rukkho, yassa tevaṁgataṁ phalaṁ;",
  "atk-s0514a11:44": "Dūrepi khittaṁ pacceti, na taṁ ohāya gacchatī”ti.",
  "atk-s0514a11:45_0": "Tattha yassa tevaṁgataṁ phalanti yassa tava rukkhassa evaṁgatikaṁ manoramaṁ phalaṁ.",
  "atk-s0514a11:45_1": "Ko nāma so rukkhoti citrageṇḍukassa adiṭṭhapubbattā “rukkhaphalena tena bhavitabba”nti",
  "atk-s0514a11:45_2": "maññamāno evaṁ pucchati.",
  "atk-s0514a11:46": "Athassa sā rukkhaṁ ācikkhantī gāthamāha –",
  "atk-s0514a11:47": "11.",
  "atk-s0514a11:48": "“Assamassa mama brahme, samīpe gandhamādane;",
  "atk-s0514a11:49": "Bahavo tādisā rukkhā, yassa tevaṁgataṁ phalaṁ;",
  "atk-s0514a11:50": "Dūrepi khittaṁ pacceti, na maṁ ohāya gacchatī”ti.",
  "atk-s0514a11:51": "Tattha samīpe gandhamādaneti gandhamādanapabbate mama assamassa samīpe. Yassa tevaṁgatanti yassa evaṁgataṁ, ta-kāro byañjanasandhikaroti.",
  "atk-s0514a11:52": "Iti sā musāvādaṁ abhāsi. Itaropi saddahitvā “tāpaso eso”ti saññāya paṭisanthāraṁ karonto gāthamāha –",
  "atk-s0514a11:53": "12.",
  "atk-s0514a11:54": "“Etū bhavaṁ assamimaṁ adetu, pajjañca bhakkhañca paṭiccha dammi;",
  "atk-s0514a11:55": "Idamāsanaṁ atra bhavaṁ nisīdatu, ito bhavaṁ mūlaphalāni bhuñjatū”ti.",
  "atk-s0514a11:56_0": "Tattha assamimanti assamaṁ imaṁ bhavaṁ pavisatu. Adetūti yathāsannihitaṁ āhāraṁ paribhuñjatu.",
  "atk-s0514a11:56_1": "Pajjanti pādabbhañjanaṁ. Bhakkhanti madhuraphalāphalaṁ. Paṭicchāti paṭiggaṇha. Idamāsananti",
  "atk-s0514a11:56_2": "paviṭṭhakāle evamāha.",
  "atk-s0514a11:57_0": "Tassā paṇṇasālaṁ pavisitvā kaṭṭhattharaṇe nisīdantiyā suvaṇṇacīrake dvidhā gate sarīraṁ",
  "atk-s0514a11:57_1": "appaṭicchannaṁ ahosi. Tāpaso mātugāmasarīrassa adiṭṭhapubbattā taṁ disvā “vaṇṇo eso”ti saññāya evamāha –",
  "atk-s0514a11:58": "13.",
  "atk-s0514a11:59": "“Kiṁ te idaṁ ūrūnamantarasmiṁ, supicchitaṁ kaṇharivappakāsati;",
  "atk-s0514a11:60": "Akkhāhi me pucchito etamatthaṁ, kose nu te uttamaṅgaṁ paviṭṭha”nti.",
  "atk-s0514a11:61_0": "Tattha supicchitanti dvinnaṁ ūrūnaṁ samāgamakāle suphusitaṁ sippipuṭamukhasaṇṭhānaṁ.",
  "atk-s0514a11:61_1": "Subhalakkhaṇena hi asamannāgatāya taṁ ṭhānaṁ āvāṭadhātukaṁ hoti, samannāgatāya abbhunnataṁ",
  "atk-s0514a11:61_2": "sippipuṭamukhasaṇṭhānaṁ. Kaṇharivappakāsatīti ubhosu passesu kāḷakaṁ viya khāyati.",
  "atk-s0514a11:61_3": "Kose nu te uttamaṅgaṁ paviṭṭhanti tava uttamaṅgaṁ liṅgasaṇṭhānaṁ na paññāyati, kiṁ",
  "atk-s0514a11:61_4": "nu taṁ tava sarīrasaṅkhāte kose paviṭṭhanti pucchati.",
  "atk-s0514a11:62": "Atha naṁ sā vañcayantī gāthādvayamāha –",
  "atk-s0514a11:63": "14.",
  "atk-s0514a11:64": "“Ahaṁ vane mūlaphalesanaṁ caraṁ, āsādayiṁ acchaṁ sughorarūpaṁ;",
  "atk-s0514a11:65": "So maṁ patitvā sahasājjhapatto, panujja maṁ abbahi uttamaṅgaṁ.",
  "atk-s0514a11:66": "15.",
  "atk-s0514a11:67": "“Svāyaṁ vaṇo khajjati kaṇḍuvāyati, sabbañca kālaṁ na labhāmi sātaṁ;",
  "atk-s0514a11:68": "Paho bhavaṁ kaṇḍumimaṁ vinetuṁ, kurutaṁ bhavaṁ yācito brāhmaṇattha”nti.",
  "atk-s0514a11:69_0": "Tattha āsādayinti ghaṭṭesiṁ, āgacchantaṁ disvā leḍḍunā paharinti attho. Patitvāti",
  "atk-s0514a11:69_1": "upadhāvitvā. Sahasājjhappattoti mamaṁ sahasā ajjhappatto sampatto. Panujjāti atha",
  "atk-s0514a11:69_2": "maṁ potetvā. Abbahīti mukhena mama uttamaṅgaṁ luñcitvā pakkāmi, tato paṭṭhāya imasmiṁ",
  "atk-s0514a11:69_3": "ṭhāne vaṇo jāto. Svāyanti so ayaṁ tato paṭṭhāya mayhaṁ vaṇo khajjati ceva kaṇḍuvañca",
  "atk-s0514a11:69_4": "karoti, tappaccayā sāhaṁ sabbakālaṁ kāyikacetasikasukhaṁ na labhāmi. Pahoti pahu",
  "atk-s0514a11:69_5": "samattho. Brāhmaṇatthanti bhavaṁ mayā yācito imaṁ brāhmaṇassa atthaṁ karotu, idaṁ",
  "atk-s0514a11:69_6": "me dukkhaṁ harāhīti vadati.",
  "atk-s0514a11:70": "So tassā musāvādaṁ “sabhāvo”ti saddahitvā “sace te evaṁ sukhaṁ hoti, karissāmī”ti taṁ padesaṁ oloketvā anantaraṁ gāthamāha –",
  "atk-s0514a11:71": "16.",
  "atk-s0514a11:72": "“Gambhīrarūpo te vaṇo salohito, apūtiko vaṇagandho mahā ca;",
  "atk-s0514a11:73": "Karomi te kiñci kasāyayogaṁ, yathā bhavaṁ paramasukhī bhaveyyā”ti.",
  "atk-s0514a11:74": "Tattha salohitoti rattobhāso. Apūtikoti pūtimaṁsarahito. Vaṇagandhoti thokaṁ duggandho. Kasāyayoganti ahaṁ keci rukkhakasāye gahetvā tava ekaṁ kasāyayogaṁ karomīti.",
  "atk-s0514a11:75": "Tato niḷinikā gāthamāha",
  "atk-s0514a11:76": "17.",
  "atk-s0514a11:77": "“Na mantayogā na kasāyayogā, na osadhā brahmacāri kamanti;",
  "atk-s0514a11:78": "Yaṁ te mudu tena vinehi kaṇḍuṁ, yathā ahaṁ paramasukhī bhaveyya”nti.",
  "atk-s0514a11:79_0": "Tattha kamantīti, bho brahmacāri, imasmiṁ mama vaṇe neva mantayogā, na kasāyayogā,",
  "atk-s0514a11:79_1": "na pupphaphalādīni osadhāni kamanti, anekavāraṁ katehipi tehi etassa phāsukabhāvo",
  "atk-s0514a11:79_2": "na bhūtapubbo. Yaṁ pana te etaṁ mudu aṅgajātaṁ, tena ghaṭṭiyamānasseva tassa kaṇḍu",
  "atk-s0514a11:79_3": "na hoti, tasmā tena vinehi kaṇḍunti.",
  "atk-s0514a11:80_0": "So “saccaṁ eso bhaṇatī”ti sallakkhetvā “methunasaṁsaggena sīlaṁ bhijjati, jhānaṁ",
  "atk-s0514a11:80_1": "antaradhāyatī”ti ajānanto mātugāmassa adiṭṭhapubbattā methunadhammassa ca ajānanabhāvena",
  "atk-s0514a11:80_2": "“bhesajja”nti vadantiyā tāya methunaṁ paṭisevi. Tāvadevassa sīlaṁ bhijji, jhānaṁ",
  "atk-s0514a11:80_3": "parihāyi. So dve tayo vāre saṁsaggaṁ katvā kilanto hutvā nikkhamitvā saraṁ oruyha",
  "atk-s0514a11:80_4": "nhatvā paṭippassaddhadaratho āgantvā paṇṇasālāyaṁ nisīditvā punapi taṁ “tāpaso”ti",
  "atk-s0514a11:80_5": "maññamāno vasanaṭṭhānaṁ pucchanto gāthamāha –",
  "atk-s0514a11:81": "18.",
  "atk-s0514a11:82": "“Ito nu bhoto katamena assamo, kacci bhavaṁ abhiramasi araññe;",
  "atk-s0514a11:83": "Kacci nu te mūlaphalaṁ pahūtaṁ, kacci bhavantaṁ na vihiṁsanti vāḷā”ti.",
  "atk-s0514a11:84": "Tattha katamenāti ito katamena disābhāgena bhoto assamo. Bhavanti ālapanametaṁ.",
  "atk-s0514a11:85": "Tato niḷinikā catasso gāthāyo abhāsi –",
  "atk-s0514a11:86": "19.",
  "atk-s0514a11:87": "“Ito ujuṁ uttarāyaṁ disāyaṁ, khemā nadī himavatā pabhāvī;",
  "atk-s0514a11:88": "Tassā tīre assamo mayha rammo, aho bhavaṁ assamaṁ mayhaṁ passe.",
  "atk-s0514a11:89": "20.",
  "atk-s0514a11:90": "“Ambā ca sālā tilakā ca jambuyo, uddālakā pāṭaliyo ca phullā;",
  "atk-s0514a11:91": "Samantato kimpurisābhigītaṁ, aho bhavaṁ assamaṁ mayhaṁ passe.",
  "atk-s0514a11:92": "21.",
  "atk-s0514a11:93": "“Tālā ca mūlā ca phalā ca mettha, vaṇṇena gandhena upetarūpaṁ;",
  "atk-s0514a11:94": "Taṁ bhūmibhāgehi upetarūpaṁ, aho bhavaṁ assamaṁ mayhaṁ passe.",
  "atk-s0514a11:95": "22.",
  "atk-s0514a11:96": "“Phalā ca mūlā ca pahūtamettha, vaṇṇena gandhena rasenupetā;",
  "atk-s0514a11:97": "Āyanti ca luddakā taṁ padesaṁ, mā me tato mūlaphalaṁ ahāsu”nti.",
  "atk-s0514a11:98_0": "Tattha uttarāyanti uttarāya. Khemāti evaṁnāmikā nadī. Himavatā pabhāvīti himavantato",
  "atk-s0514a11:98_1": "pavattati. Ahoti patthanatthe nipāto. Uddālakāti vātaghātakā. Kimpurisābhigītanti",
  "atk-s0514a11:98_2": "samantato parivāretvā madhurasaddena gāyantehi kimpurisehi abhigītaṁ. Tālā ca mūlā",
  "atk-s0514a11:98_3": "ca phalā ca metthāti ettha mama assame pāsādikā tālarukkhā ca tesaññeva vaṇṇagandhādisampannā",
  "atk-s0514a11:98_4": "kandasaṅkhātā mūlā ca phalā ca. Pahūtametthāti nānārukkhaphalā ca rukkhavallimūlā",
  "atk-s0514a11:98_5": "ca pahūtā ettha. Mā me tatoti taṁ mama assamapadaṁ sambahulā luddakā āgacchanti,",
  "atk-s0514a11:98_6": "mayā cettha āharitvā ṭhapitaṁ bahu madhurasamūlaphalāphalaṁ atthi, te mayi cirāyante",
  "atk-s0514a11:98_7": "mūlaphalāphalaṁ hareyyuṁ. Te tato mama mūlaphalāphalaṁ mā hariṁsu, tasmā sacepi mayā",
  "atk-s0514a11:98_8": "saddhiṁ āgantukāmo, ehi, no ce, ahaṁ gamissāmīti āha.",
  "atk-s0514a11:99": "Taṁ sutvā tāpaso yāva pitu āgamanā adhivāsāpetuṁ gāthamāha –",
  "atk-s0514a11:100": "23.",
  "atk-s0514a11:101": "“Pitā mamaṁ mūlaphalesanaṁ gato, idāni āgacchati sāyakāle;",
  "atk-s0514a11:102": "Ubhova gacchāmase assamaṁ taṁ, yāva pitā mūlaphalato etū”ti.",
  "atk-s0514a11:103": "Tattha ubhova gacchāmaseti mama pitu ārocetvā ubhova gamissāma.",
  "atk-s0514a11:104_0": "Tato sā cintesi – “ayaṁ tāva araññeva vaḍḍhitabhāvena mama itthibhāvaṁ na jānāti,",
  "atk-s0514a11:104_1": "pitā panassa maṁ disvāva jānitvā ‘tvaṁ idha kiṁ karosī’ti kājakoṭiyā paharitvā sīsampi",
  "atk-s0514a11:104_2": "me bhindeyya, tasmiṁ anāgateyeva mayā gantuṁ vaṭṭati, āgamanakammampi me niṭṭhita”nti.",
  "atk-s0514a11:104_3": "Sā tassa āgamanūpāyaṁ ācikkhantī itaraṁ gāthamāha –",
  "atk-s0514a11:105": "24.",
  "atk-s0514a11:106": "“Aññe bahū isayo sādhurūpā, rājīsayo anumagge vasanti;",
  "atk-s0514a11:107": "Teyeva pucchesi mamassamaṁ taṁ, te taṁ nayissanti mamaṁ sakāse”ti.",
  "atk-s0514a11:108_0": "Tattha rājīsayoti, samma, mayā na sakkā cirāyituṁ, aññe pana sādhusabhāvā rājisayo",
  "atk-s0514a11:108_1": "ca brāhmaṇisayo ca anumagge mama assamamaggapasse vasanti, ahaṁ tesaṁ ācikkhitvā",
  "atk-s0514a11:108_2": "gamissāmi, tvaṁ te puccheyyāsi, te taṁ mama santikaṁ nayissantīti.",
  "atk-s0514a11:109_0": "Evaṁ sā attano palāyanūpāyaṁ katvā paṇṇasālato nikkhamitvā taṁ olokentameva “tvaṁ",
  "atk-s0514a11:109_1": "nivattā”ti vatvā āgamanamaggeneva amaccānaṁ santikaṁ agamāsi. Te taṁ gahetvā khandhāvāraṁ",
  "atk-s0514a11:109_2": "gantvā anupubbena bārāṇasiṁ pāpuṇiṁsu. Sakkopi taṁ divasameva tussitvā sakalaraṭṭhe",
  "atk-s0514a11:109_3": "devaṁ vassāpesi, tato subhikkhaṁ janapadaṁ ahosi. Isisiṅgatāpasassapi tāya pakkantamattāya",
  "atk-s0514a11:109_4": "eva kāye ḍāho uppajji. So kampanto paṇṇasālaṁ pavisitvā vākacīraṁ pārupitvā socanto",
  "atk-s0514a11:109_5": "nipajji. Bodhisatto sāyaṁ āgantvā puttaṁ apassanto “kahaṁ nu kho gato”ti kājaṁ otāretvā",
  "atk-s0514a11:109_6": "paṇṇasālaṁ pavisitvā taṁ nipannakaṁ disvā “tāta, kiṁ karosī”ti piṭṭhiṁ parimajjanto",
  "atk-s0514a11:109_7": "tisso gāthā abhāsi –",
  "atk-s0514a11:110": "25.",
  "atk-s0514a11:111": "“Na te kaṭṭhāni bhinnāni, na te udakamābhataṁ;",
  "atk-s0514a11:112": "Aggīpi te na hāpito, kiṁ nu mandova jhāyasi.",
  "atk-s0514a11:113": "26.",
  "atk-s0514a11:114": "“Bhinnāni kaṭṭhāni huto ca aggi, tapanīpi te samitā brahmacārī;",
  "atk-s0514a11:115": "Pīṭhañca mayhaṁ udakañca hoti, ramasi tuvaṁ brahmabhūto puratthā.",
  "atk-s0514a11:116": "27.",
  "atk-s0514a11:117": "“Abhinnakaṭṭhosi anābhatodako, ahāpitaggīsi asiddhabhojano;",
  "atk-s0514a11:118": "Na me tuvaṁ ālapasī mamajja, naṭṭhaṁ nu kiṁ cetasikañca dukkha”nti.",
  "atk-s0514a11:119_0": "Tattha bhinnānīti araññato uddhaṭāni. Na hāpitoti na jalito. Bhinnānīti pubbe tayā",
  "atk-s0514a11:119_1": "mamāgamanavelāya kaṭṭhāni uddhaṭāneva honti. Huto ca aggīti aggi ca huto hoti. Tapanīti",
  "atk-s0514a11:119_2": "visibbanaaggisaṅkhātā tapanīpi te samitāva sayameva saṁvidahitāva hoti. Pīṭhanti",
  "atk-s0514a11:119_3": "mama āsanatthāya pīṭhañca paññattameva hoti. Udakañcāti pādadhovanaudakampi upaṭṭhāpitameva",
  "atk-s0514a11:119_4": "hoti. Brahmabhūtoti tuvampi ito puratthā seṭṭhabhūto imasmiṁ assame abhiramasi. Abhinnakaṭṭhosīti",
  "atk-s0514a11:119_5": "so dāni ajja anuddhaṭakaṭṭhosi. Asiddhabhojanoti na te kiñci amhākaṁ kandamūlaṁ vā",
  "atk-s0514a11:119_6": "paṇṇaṁ vā seditaṁ. Mamajjāti, mama putta, ajja na me tvaṁ ālapasi. Naṭṭhaṁ nu kinti",
  "atk-s0514a11:119_7": "kiṁ nu te naṭṭhaṁ vā, kiṁ cetasikaṁ vā dukkhaṁ, akkhāhi me nipannakāraṇanti pucchati.",
  "atk-s0514a11:120": "So pitu vacanaṁ sutvā taṁ kāraṇaṁ kathento āha –",
  "atk-s0514a11:121": "28.",
  "atk-s0514a11:122": "“Idhāgamā jaṭilo brahmacārī, sudassaneyyo sutanū vineti;",
  "atk-s0514a11:123": "Nevātidīgho na panātirasso, sukaṇhakaṇhacchadanehi bhoto.",
  "atk-s0514a11:124": "29.",
  "atk-s0514a11:125": "“Amassujāto apurāṇavaṇṇī, ādhārarūpañca panassa kaṇṭhe;",
  "atk-s0514a11:126": "Dve yamā gaṇḍā ure sujātā, suvaṇṇatindukanibhā pabhassarā.",
  "atk-s0514a11:127": "30.",
  "atk-s0514a11:128": "“Mukhañca tassa bhusadassaneyyaṁ, kaṇṇesu lambanti ca kuñcitaggā;",
  "atk-s0514a11:129": "Te jotare carato māṇavassa, suttañca yaṁ saṁyamanaṁ jaṭānaṁ.",
  "atk-s0514a11:130": "31.",
  "atk-s0514a11:131": "“Aññā ca tassa saṁyamāni catasso, nīlā pītā lohitikā ca setā;",
  "atk-s0514a11:132": "Tā piṁsare carato māṇavassa, tiriṭisaṅghāriva pāvusamhi.",
  "atk-s0514a11:133": "32.",
  "atk-s0514a11:134": "“Na mikhalaṁ muñjamayaṁ dhāreti, na santhare no pana pabbajassa;",
  "atk-s0514a11:135": "Tā jotare jaghanantare vilaggā, sateratā vijjurivantalikkhe.",
  "atk-s0514a11:136": "33.",
  "atk-s0514a11:137": "“Akhīlakāni ca avaṇṭakāni, heṭṭhā nabhyā kaṭisamohitāni;",
  "atk-s0514a11:138": "Aghaṭṭitā niccakīḷaṁ karonti, haṁ tāta kiṁrukkhaphalāni tāni.",
  "atk-s0514a11:139": "34.",
  "atk-s0514a11:140": "“Jaṭā ca tassa bhusadassaneyyā, parosataṁ vellitaggā sugandhā;",
  "atk-s0514a11:141": "Dvedhā siro sādhu vibhattarūpo, aho nu kho mayha tathā jaṭāssu.",
  "atk-s0514a11:142": "35.",
  "atk-s0514a11:143": "“Yadā ca so pakirati tā jaṭāyo, vaṇṇena gandhena upetarūpā;",
  "atk-s0514a11:144": "Nīluppalaṁ vātasameritaṁva, tatheva saṁvāti panassamo ayaṁ.",
  "atk-s0514a11:145": "36.",
  "atk-s0514a11:146": "“Paṅko ca tassa bhusadassaneyyo, netādiso yādiso mayhaṁ kāye;",
  "atk-s0514a11:147": "So vāyati erito mālutena, vanaṁ yathā aggagimhe suphullaṁ.",
  "atk-s0514a11:148": "37.",
  "atk-s0514a11:149": "“Nihanti so rukkhaphalaṁ pathabyā, sucittarūpaṁ ruciraṁ dassaneyyaṁ;",
  "atk-s0514a11:150": "Khittañca tassa punarehi hatthaṁ, haṁ tāta kiṁrukkhaphalaṁ nu kho taṁ.",
  "atk-s0514a11:151": "38.",
  "atk-s0514a11:152": "“Dantā ca tassa bhusadassaneyyā, suddhā samā saṅkhavarūpapannā;",
  "atk-s0514a11:153": "Mano pasādenti vivariyamānā, na hi nūna so sākamakhādi tehi.",
  "atk-s0514a11:154": "39.",
  "atk-s0514a11:155": "“Akakkasaṁ aggaḷitaṁ muhuṁ muduṁ, ujuṁ anuddhataṁ acapalamassa bhāsitaṁ;",
  "atk-s0514a11:156": "Rudaṁ manuññaṁ karavīkasussaraṁ, hadayaṅgamaṁ rañjayateva me mano.",
  "atk-s0514a11:157": "40.",
  "atk-s0514a11:158": "“Bindussaro nātivisaṭṭhavākyo, na nūna sajjhāyamatippayutto;",
  "atk-s0514a11:159": "Icchāmi bho taṁ punadeva daṭṭhuṁ, mitto hi me māṇavohu puratthā.",
  "atk-s0514a11:160": "41.",
  "atk-s0514a11:161": "“Susandhi sabbattha vimaṭṭhimaṁ vaṇaṁ, puthū sujātaṁ kharapattasannibhaṁ;",
  "atk-s0514a11:162": "Teneva maṁ uttariyāna māṇavo, vivaritaṁ ūruṁ jaghanena piḷayi.",
  "atk-s0514a11:163": "42.",
  "atk-s0514a11:164": "“Tapanti ābhanti virocare ca, sateratā vijjurivantalikkhe;",
  "atk-s0514a11:165": "Bāhā mudū añjanalomasādisā, vicitravaṭṭaṅgulikāssa sobhare.",
  "atk-s0514a11:166": "43.",
  "atk-s0514a11:167": "“Akakkasaṅgo na ca dīghalomo, nakhāssa dīghā api lohitaggā;",
  "atk-s0514a11:168": "Mudūhi bāhāhi palissajanto, kalyāṇarūpo ramayaṁ upaṭṭhahi.",
  "atk-s0514a11:169": "44.",
  "atk-s0514a11:170": "“Dumassa tūlūpanibhā pabhassarā, suvaṇṇakambutalavaṭṭasucchavi;",
  "atk-s0514a11:171": "Hatthā mudū tehi maṁ samphusitvā, ito gato tena maṁ dahanti tāta.",
  "atk-s0514a11:172": "45.",
  "atk-s0514a11:173": "“Na nūna so khārividhaṁ ahāsi, na nūna so kaṭṭhāni sayaṁ abhañji;",
  "atk-s0514a11:174": "Na nūna so hanti dume kuṭhāriyā, na hissa hatthesu khilāni atthi.",
  "atk-s0514a11:175": "46.",
  "atk-s0514a11:176": "“Accho ca kho tassa vaṇaṁ akāsi, so maṁbravi ‘sukhitaṁ maṁ karohi’;",
  "atk-s0514a11:177": "Tāhaṁ kariṁ tena mamāsi sokhyaṁ, so cabravi ‘sukhitosmī’ti brahme.",
  "atk-s0514a11:178": "47.",
  "atk-s0514a11:179": "“Ayañca te māluvapaṇṇasanthatā, vikiṇṇarūpāva mayā ca tena ca;",
  "atk-s0514a11:180": "Kilantarūpā udake ramitvā, punappunaṁ paṇṇakuṭiṁ vajāma.",
  "atk-s0514a11:181": "48.",
  "atk-s0514a11:182": "“Na majja mantā paṭibhanti tāta, na aggihuttaṁ napi yaññatantaṁ;",
  "atk-s0514a11:183": "Na cāpi te mūlaphalāni bhuñje, yāva na passāmi taṁ brahmacāriṁ.",
  "atk-s0514a11:184": "49.",
  "atk-s0514a11:185": "“Addhā pajānāsi tuvampi tāta, yassaṁ disaṁ vasate brahmacārī;",
  "atk-s0514a11:186": "Taṁ maṁ disaṁ pāpaya tāta khippaṁ, mā te ahaṁ amarimassamamhi.",
  "atk-s0514a11:187": "50.",
  "atk-s0514a11:188": "“Vicitraphullañhi vanaṁ sutaṁ mayā, dijābhighuṭṭhaṁ dijasaṅghasevitaṁ;",
  "atk-s0514a11:189": "Taṁ maṁ vanaṁ pāpaya tāta khippaṁ, purā te pāṇaṁ vijahāmi assame”ti.",
  "atk-s0514a11:190_0": "Tattha idhāgamāti, tāta, imaṁ assamapadaṁ āgato. Sudassaneyyoti suṭṭhu dassaneyyo.",
  "atk-s0514a11:190_1": "Sutanūti suṭṭhu tanuko nātikiso nātithūlo. Vinetīti attano sarīrappabhāya assamapadaṁ",
  "atk-s0514a11:190_2": "ekobhāsaṁ viya vineti pūreti. Sukaṇhakaṇhacchadanehi bhototi, tāta, tassa bhoto sukaṇhehi",
  "atk-s0514a11:190_3": "kaṇhacchadanehi bhamaravaṇṇehi kesehi sukaṇhasīsaṁ sumajjitamaṇimayaṁ viya khāyati.",
  "atk-s0514a11:190_4": "Amassūjātoti na tāvassa massu jāyati, taruṇoyeva. Apurāṇavaṇṇīti acirapabbajito.",
  "atk-s0514a11:190_5": "Ādhārarūpañca panassa kaṇṭheti kaṇṭhe ca panassa amhākaṁ bhikkhābhājanaṭṭhapanaṁ",
  "atk-s0514a11:190_6": "pattādhārasadisaṁ piḷandhanaṁ atthīti muttāhāraṁ sandhāya vadati. Gaṇḍāti thane sandhāyāha.",
  "atk-s0514a11:190_7": "Ure sujātāti uramhi sujātā. “Urato”tipi pāṭho. Pabhassarāti pabhāsampannā. “Pabhāsare”tipi",
  "atk-s0514a11:190_8": "pāṭho, obhāsantīti attho.",
  "atk-s0514a11:191_0": "Bhusadassaneyyanti ativiya dassanīyaṁ. Kuñcitaggāti sīhakuṇḍalaṁ sandhāya vadati.",
  "atk-s0514a11:191_1": "Suttañcāti yaṁ tassa jaṭābandhanasuttaṁ, tampi jotati pabhaṁ muñcati. “Saṁyamāni",
  "atk-s0514a11:191_2": "catasso”ti iminā maṇisuvaṇṇapavāḷarajatamayāni cattāri piḷandhanāni dasseti. Tā piṁsareti",
  "atk-s0514a11:191_3": "tāni piḷandhanāni pāvusamhi pavuṭṭhe deve tiriṭisaṅghā viya viravanti. Mikhalanti",
  "atk-s0514a11:191_4": "mekhalaṁ, ayameva vā pāṭho. Idaṁ nivatthakañcanacīrakaṁ sandhāyāha. Na santhareti",
  "atk-s0514a11:191_5": "na vāke. Idaṁ vuttaṁ hoti – tāta, yathā mayaṁ tiṇamayaṁ vā vākamayaṁ vā cīrakaṁ dhārema,",
  "atk-s0514a11:191_6": "na tathā so, so pana suvaṇṇacīrakaṁ dhāretīti. Akhīlakānīti atacāni nippaṇṇāni. Kaṭisamohitānīti",
  "atk-s0514a11:191_7": "kaṭiyaṁ baddhāni. Niccakīḷaṁ karontīti aghaṭṭitānipi niccakālaṁ kīḷāyanti. Haṁ, tātāti",
  "atk-s0514a11:191_8": "hambho, tāta. Kiṁ rukkhaphalāni tānīti tāni tassa māṇavassa suttāruḷhāni kaṭiyaṁ",
  "atk-s0514a11:191_9": "baddhāni katararukkhaphalāni nāmāti maṇisaṅghāṭiṁ sandhāyāha.",
  "atk-s0514a11:192_0": "Jaṭāti jaṭāmaṇḍalākārena baddharatanamissakakesavaṭṭiyo sandhāyāha. Vellitaggāti",
  "atk-s0514a11:192_1": "kuñcitaggā. Dvedhāsiroti tassa sīsaṁ dvedhā katvā baddhānaṁ jaṭānaṁ vasena suṭṭhu",
  "atk-s0514a11:192_2": "vibhattarūpaṁ. Tathāti yathā tassa māṇavassa jaṭā, tathā tumhehi mama na baddhā,",
  "atk-s0514a11:192_3": "aho vata mamapi tathā assūti patthento āha. Upetarūpāti upetasabhāvā. Vātasameritaṁvāti",
  "atk-s0514a11:192_4": "yathā nāma nīluppalaṁ vātena samīritaṁ, tatheva ayaṁ imasmiṁ vanasaṇḍe assamo saṁvāti.",
  "atk-s0514a11:192_5": "Netādisoti, tāta, yādiso mama kāye paṅko, netādiso tassa sarīre. So hi dassanīyo",
  "atk-s0514a11:192_6": "ceva sugandho ca. Aggagimheti vasantasamaye.",
  "atk-s0514a11:193_0": "Nihantīti paharati. Kiṁ rukkhaphalaṁ nu kho tanti katararukkhassa nu kho taṁ phalaṁ.",
  "atk-s0514a11:193_1": "Saṅkhavarūpapannāti sudhotasaṅkhapaṭibhāgā. Na hi nūna so sākamakhādi tehīti na nūna",
  "atk-s0514a11:193_2": "so māṇavo mayaṁ viya tehi dantehi rukkhapaṇṇāni ceva mūlaphalāphalāni ca khādi. Amhākañhi",
  "atk-s0514a11:193_3": "tāni khādantānaṁ sabalā paṇṇavaṇṇā dantāti dīpeti.",
  "atk-s0514a11:194_0": "Akakkasanti, tāta, tassa bhāsitaṁ apharusaṁ agaḷitaṁ, punappunaṁ vadantassāpi madhuratāya",
  "atk-s0514a11:194_1": "muhuṁ muduṁ, apamussatāya ujuṁ, avikkhittatāya anuddhaṭaṁ, patiṭṭhitatāya acapalaṁ.",
  "atk-s0514a11:194_2": "Rudanti bhāsamānassa sarasaṅkhātaṁ rudampi manoharaṁ karavīkassa viya sussaraṁ sumadhuraṁ.",
  "atk-s0514a11:194_3": "Rañjayatevāti mama mano rañjatiyeva. Bindussaroti piṇḍitassaro. Māṇavohūti so hi",
  "atk-s0514a11:194_4": "māṇavo puratthā mama mitto ahu.",
  "atk-s0514a11:195_0": "Susandhi sabbattha vimaṭṭhimaṁ vaṇanti tāta tassa māṇavassa ūrūnaṁ antare ekaṁ vaṇaṁ",
  "atk-s0514a11:195_1": "atthi, taṁ susandhi suphusitaṁ sippipuṭamukhasadisaṁ, sabbattha vimaṭṭhaṁ samantato",
  "atk-s0514a11:195_2": "maṭṭhaṁ. Puthūti mahantaṁ. Sujātanti susaṇṭhitaṁ. Kharapattasannibhanti supupphitapadumamakuḷasannibhaṁ.",
  "atk-s0514a11:195_3": "Uttariyānāti uttaritvā avattharitvā. Piḷayīti pīḷesi. Tapantīti tassa māṇavassa sarīrato",
  "atk-s0514a11:195_4": "niccharantā suvaṇṇavaṇṇaraṁsiyo jalanti obhāsanti virocanti ca. Bāhāti bāhāpissa",
  "atk-s0514a11:195_5": "mudū. Añjanalomasādisāti añjanasadisehi lomehi samannāgatā. Vicitravaṭṭaṅgulikāssa",
  "atk-s0514a11:195_6": "sobhareti hatthāpissa varalakkhaṇavicitrāhi pavālaṅkurasadisāhi vaṭṭaṅgulīhi samannāgatā sobhanti.",
  "atk-s0514a11:196_0": "Akakkasaṅgoti kacchupīḷakādirahitaaṅgapaccaṅgo. Ramayaṁ upaṭṭhahīti maṁ ramayanto",
  "atk-s0514a11:196_1": "upaṭṭhahi paricari. Tūlūpanibhāti mudubhāvassa upamā. Suvaṇṇakambutalavaṭṭasucchavīti",
  "atk-s0514a11:196_2": "suvaṇṇamayaṁ ādāsatalaṁ viya vaṭṭā ca succhavi ca, parimaṇḍalatalā ceva sundaracchavi",
  "atk-s0514a11:196_3": "cāti attho. Samphusitvāti suṭṭhu phusitvā attano hatthasamphassaṁ mama sarīre pharāpetvā.",
  "atk-s0514a11:196_4": "Ito gatoti mama olokentasseva ito gato. Tena maṁ dahantīti tena tassa hatthasamphassena",
  "atk-s0514a11:196_5": "idāni maṁ dahanti. Tathā hi tassa gatakālato paṭṭhāya mama sarīre ḍāho uṭṭhito, tenamhi",
  "atk-s0514a11:196_6": "domanassappatto nipannoti.",
  "atk-s0514a11:197_0": "Nanūna so khārividhanti, tāta, nūna so māṇavo na khāribhāraṁ ukkhipitvā vicari. Khilānīti",
  "atk-s0514a11:197_1": "kilāni, “ayameva vā pāṭho. Sokhyanti sukhaṁ. Māluvapaṇṇasanthatā vikiṇṇarūpāvāti,",
  "atk-s0514a11:197_2": "tāta, ayaṁ tava māluvapaṇṇasanthatā ajja mayā ca tena ca aññamaññaṁ parāmasanāliṅganavasena",
  "atk-s0514a11:197_3": "parivattantehi vikiṇṇā viya ākulabyākulā jātā. Punappunaṁ paṇṇakuṭiṁ vajāmāti, tāta,",
  "atk-s0514a11:197_4": "ahañca so ca abhiramitvā kilantarūpā paṇṇasālato nikkhamitvā udakaṁ pavisitvā ramitvā",
  "atk-s0514a11:197_5": "vigatadarathā punappunaṁ imameva kuṭiṁ pavisāmāti vadati.",
  "atk-s0514a11:198_0": "Na majja mantāti ajja mama tassa gatakālato paṭṭhāya neva mantā paṭibhanti na upaṭṭhahanti",
  "atk-s0514a11:198_1": "na ruccanti. Na aggihuttaṁ napi yaññatantanti mahābrahmuno ārādhanatthāya kattabbahomavidhūpanādiyaññakiriyāpi",
  "atk-s0514a11:198_2": "me na paṭibhāti na upaṭṭhāti na ruccati. Na cāpi teti tayā ābhatamūlaphalāphalānipi",
  "atk-s0514a11:198_3": "na bhuñjāmi. Yassaṁ disanti yassaṁ disāyaṁ. Vananti tassa māṇavassa assamaṁ parivāretvā ṭhitavananti.",
  "atk-s0514a11:199": "Tassevaṁ vilapantassa taṁ vilāpaṁ sutvā mahāsatto “ekāya itthiyā imassa sīlaṁ bhinnaṁ bhavissatī”ti ñatvā taṁ ovadanto cha gāthāyo abhāsi –",
  "atk-s0514a11:200": "51.",
  "atk-s0514a11:201": "“Imasmāhaṁ jotirase vanamhi, gandhabbadevaccharasaṅghasevite;",
  "atk-s0514a11:202": "Isīnamāvāse sanantanamhi, netādisaṁ aratiṁ pāpuṇetha.",
  "atk-s0514a11:203": "52.",
  "atk-s0514a11:204": "“Bhavanti mittāni atho na honti, ñātīsu mittesu karonti pemaṁ;",
  "atk-s0514a11:205": "Ayañca jammo kissa vā niviṭṭho, yo neva jānāti ‘kutomhi āgato’.",
  "atk-s0514a11:206": "53.",
  "atk-s0514a11:207": "“Saṁvāsena hi mittāni, sandhīyanti punappunaṁ;",
  "atk-s0514a11:208": "Sveva mitto asaṁgantu, asaṁvāsena jīrati.",
  "atk-s0514a11:209": "54.",
  "atk-s0514a11:210": "“Sace tuvaṁ dakkhasi brahmacāriṁ, sace tuvaṁ sallape brahmacārinā;",
  "atk-s0514a11:211": "Sampannasassaṁva mahodakena, tapoguṇaṁ khippamimaṁ pahissasi.",
  "atk-s0514a11:212": "55.",
  "atk-s0514a11:213": "“Punapi ce dakkhasi brahmacāriṁ, punapi ce sallape brahmacārinā;",
  "atk-s0514a11:214": "Sampannasassaṁva mahodakena, usmāgataṁ khippamimaṁ pahissasi.",
  "atk-s0514a11:215": "56.",
  "atk-s0514a11:216": "“Bhūtāni hetāni caranti tāta, virūparūpena manussaloke;",
  "atk-s0514a11:217": "Na tāni sevetha naro sapañño, āsajja naṁ nassati brahmacārī”ti.",
  "atk-s0514a11:218_0": "Tattha imasmāti imasmiṁ. Hanti nipātamattaṁ. Jotiraseti hūyamānassa jotino raṁsiobhāsite.",
  "atk-s0514a11:218_1": "Sanantanamhīti porāṇake. Pāpuṇethāti pāpuṇeyya. Idaṁ vuttaṁ hoti – tāta, evarūpe",
  "atk-s0514a11:218_2": "vane vasanto yaṁ aratiṁ tvaṁ patto, etādisaṁ na pāpuṇeyya paṇḍito kulaputto, pattuṁ nārahatīti attho.",
  "atk-s0514a11:219_0": "“Bhavantī”ti imaṁ gāthaṁ mahāsatto antogatameva bhāsati. Ayamettha adhippāyo – loke",
  "atk-s0514a11:219_1": "sattānaṁ mittāni nāma hontipi na hontipi tattha yesaṁ honti, te attano ñātīsu ca",
  "atk-s0514a11:219_2": "mittesu ca pemaṁ karonti. Ayañca jammoti migasiṅgo lāmako. Kissa vā niviṭṭhoti kena",
  "atk-s0514a11:219_3": "nāma kāraṇena tasmiṁ mātugāme mittasaññāya niviṭṭho, so migiyā kucchismiṁ nibbattitvā",
  "atk-s0514a11:219_4": "araññe vaḍḍhitattā “kutomhi āgato”ti attano āgataṭṭhānamattampi na jānāti, pageva ñātimitteti.",
  "atk-s0514a11:220_0": "Punappunanti, tāta, mittāni nāma punappunaṁ saṁvāsena saṁsevanena sandhīyanti ghaṭīyanti.",
  "atk-s0514a11:220_1": "Sveva mittoti so eva mitto asaṁgantu asamāgacchantassa purisassa tena asamāgamasaṅkhātena",
  "atk-s0514a11:220_2": "asaṁvāsena jīrati vinassati. Saceti tasmā, tāta, sace tvaṁ punapi taṁ dakkhasi, tena",
  "atk-s0514a11:220_3": "vā sallapissasi, atha yathā nāma nipphannasassaṁ mahoghena harīyati, evaṁ imaṁ attano",
  "atk-s0514a11:220_4": "tapoguṇaṁ pahissasi hāressasīti attho. Usmāgatanti samaṇatejaṁ.",
  "atk-s0514a11:221_0": "Virūparūpenāti vividharūpena. Idaṁ vuttaṁ hoti – tāta, manussalokasmiñhi etāni yakkhinisaṅkhātāni",
  "atk-s0514a11:221_1": "bhūtāni vividharūpapaṭicchannena attano rūpena attano vasaṁ gate khādituṁ caranti,",
  "atk-s0514a11:221_2": "tāni sapañño naro na sevetha. Tādisañhi bhūtaṁ āsajja naṁ patvā nassati brahmacārī,",
  "atk-s0514a11:221_3": "diṭṭhosi tāya yakkhiniyā na khāditoti puttaṁ ovadi.",
  "atk-s0514a11:222_0": "So pitu kathaṁ sutvā “yakkhinī kira sā”ti bhīto cittaṁ nivattetvā “tāta, etto na",
  "atk-s0514a11:222_1": "gamissāmi, khamatha me”ti khamāpesi. Sopi naṁ samassāsetvā “ehi tvaṁ, māṇava, mettaṁ",
  "atk-s0514a11:222_2": "bhāvehi, karuṇaṁ, muditaṁ, upekkha”nti brahmavihārabhāvanaṁ ācikkhi. So tathā paṭipajjitvā",
  "atk-s0514a11:222_3": "puna jhānābhiññā nibbattesi.",
  "atk-s0514a11:223_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0514a11:223_1": "ukkaṇṭhitabhikkhu sotāpattiphale patiṭṭhahi. Tadā niḷinikā purāṇadutiyikā ahosi,",
  "atk-s0514a11:223_2": "isisiṅgo ukkaṇṭhitabhikkhu, pitā pana ahameva ahosinti.",
  "atk-s0514a11:224": "Niḷinikājātakavaṇṇanā paṭhamā.",
  "atk-s0514a11:226": "[527] 2. Ummādantījātakavaṇṇanā",
  "atk-s0514a11:227_0": "Nivesanaṁ kassanudaṁ sunandāti idaṁ satthā jetavane viharanto ukkaṇṭhitabhikkhuṁ",
  "atk-s0514a11:227_1": "ārabbha kathesi. So kirekadivasaṁ sāvatthiyaṁ piṇḍāya caranto ekaṁ alaṅkatapaṭiyattaṁ",
  "atk-s0514a11:227_2": "uttamarūpadharaṁ itthiṁ oloketvā paṭibaddhacitto hutvā cittaṁ nivattetuṁ asakkonto",
  "atk-s0514a11:227_3": "vihārameva āgantvā tato paṭṭhāya sallaviddho viya rāgāturo bhantamigapaṭibhāgo kiso",
  "atk-s0514a11:227_4": "dhamanīsanthatagatto uppaṇḍuppaṇḍukajāto anabhirato ekiriyāpathepi cittassādaṁ alabhanto",
  "atk-s0514a11:227_5": "ācariyavattādīni pahāya uddesaparipucchākammaṭṭhānānuyogarahito vihāsi. So sahāyabhikkhūhi",
  "atk-s0514a11:227_6": "“pubbe tvaṁ, āvuso, santindriyo vippasannamukhavaṇṇo, idāni no tathā, kiṁ nu kho",
  "atk-s0514a11:227_7": "kāraṇa”nti puṭṭho, “āvuso, anabhiratomhī”ti āha. Atha naṁ te “abhiramāvuso, sāsane,",
  "atk-s0514a11:227_8": "buddhuppādo nāma dullabho, tathā saddhammassavanaṁ manussapaṭilābho ca, so tvaṁ manussapaṭilābhaṁ",
  "atk-s0514a11:227_9": "paṭilabhitvā dukkhassantakiriyaṁ patthayamāno assumukhaṁ ñātijanaṁ pahāya saddhāya",
  "atk-s0514a11:227_10": "pabbajitvā kiṁkāraṇā kilesavasaṁ yāsi, kilesā nāmete gaṇḍuppādakapāṇakaṁ upādāya",
  "atk-s0514a11:227_11": "sabbabālajanasādhāraṇā, ye tesaṁ vatthubhūtā, tepi appassādā kāmā bahudukkhā bahupāyāsā,",
  "atk-s0514a11:227_12": "ādīnavo ettha bhiyyo. Aṭṭhikaṅkalūpamā kāmā, maṁsapesūpamā kāmā, tiṇukkūpamā kāmā,",
  "atk-s0514a11:227_13": "aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā,",
  "atk-s0514a11:227_14": "asisūnūpamā kāmā, sattisūlūpamā kāmā, sappasirūpamā kāmā, aggikkhandhūpamā kāmā,",
  "atk-s0514a11:227_15": "tvaṁ nāma evarūpe buddhasāsane pabbajitvā evaṁ anatthakārakānaṁ kilesānaṁ vasaṁ gatosī”ti",
  "atk-s0514a11:227_16": "ovaditvā attano kathaṁ gāhāpetuṁ asakkontā satthu santikaṁ dhammasabhaṁ netvā “kiṁ,",
  "atk-s0514a11:227_17": "bhikkhave, anicchamānakaṁ bhikkhuṁ ānayitthā”ti vutte, “bhante, ayaṁ kira bhikkhu",
  "atk-s0514a11:227_18": "ukkaṇṭhito”ti āhaṁsu. Satthā “saccaṁ kirā”ti pucchitvā “saccaṁ, bhante”ti vutte “bhikkhu",
  "atk-s0514a11:227_19": "porāṇakapaṇḍitā rajjaṁ anusāsantāpi kilese uppanne tassa vasaṁ agantvā cittaṁ nivāretvā",
  "atk-s0514a11:227_20": "na ayuttakaṁ kariṁsū”ti vatvā atītaṁ āhari.",
  "atk-s0514a11:228_0": "Atīte siviraṭṭhe ariṭṭhapuranagare sivi nāma rājā rajjaṁ kāresi. Bodhisatto tassa",
  "atk-s0514a11:228_1": "aggamahesiyā kucchismiṁ nibbatti, “sivikumāro”tvevassa nāmaṁ kariṁsu. Senāpatissapi",
  "atk-s0514a11:228_2": "putto jāyi, “abhipārako”tissa nāmaṁ kariṁsu. Te ubhopi sahāyā hutvā abhivaḍḍhantā",
  "atk-s0514a11:228_3": "soḷasavassikā hutvā takkasilaṁ gantvā sippaṁ uggaṇhitvā āgamiṁsu. Rājā puttassa rajjaṁ",
  "atk-s0514a11:228_4": "adāsi. Sopi abhipārakaṁ senāpatiṭṭhāne ṭhapetvā dhammena rajjaṁ kāresi. Tasmiṁyeva",
  "atk-s0514a11:228_5": "nagare tiriṭivacchassa nāma asītikoṭivibhavassa seṭṭhino dhītā nibbatti uttamarūpadharā",
  "atk-s0514a11:228_6": "sobhaggappattā subhalakkhaṇena samannāgatā, tassā nāmaggahaṇadivase “ummādantī”ti",
  "atk-s0514a11:228_7": "nāmaṁ kariṁsu. Sā soḷasavassikakāle atikkantamānusavaṇṇā devaccharā viya abhirūpā",
  "atk-s0514a11:228_8": "dassanīyā pāsādikā paramāya vaṇṇapokkharatāya samannāgatā ahosi. Ye ye puthujjanā",
  "atk-s0514a11:228_9": "taṁ passanti, te te sakabhāvena saṇṭhātuṁ asakkontā surāpānamadamattā viya kilesamadena",
  "atk-s0514a11:228_10": "mattā hutvā satiṁ paccupaṭṭhāpetuṁ samatthā nāma nāhesuṁ.",
  "atk-s0514a11:229_0": "Athassā pitā tiriṭivaccho rājānaṁ upasaṅkamitvā “deva, mama gehe itthiratanaṁ uppannaṁ,",
  "atk-s0514a11:229_1": "raññova anucchavikaṁ, lakkhaṇapāṭhake brāhmaṇe pesetvā taṁ vīmaṁsāpetvā yathāruci",
  "atk-s0514a11:229_2": "karohī”ti āha. Rājā “sādhū”ti vatvā brāhmaṇe pesesi. Te seṭṭhigehaṁ gantvā katasakkārasammānā",
  "atk-s0514a11:229_3": "pāyāsaṁ paribhuñjiṁsu. Tasmiṁ khaṇe ummādantī sabbālaṅkārapaṭimaṇḍitā tesaṁ santikaṁ",
  "atk-s0514a11:229_4": "agamāsi. Te taṁ disvā satiṁ paccupaṭṭhāpetuṁ asakkontā kilesamadamattā hutvā attano",
  "atk-s0514a11:229_5": "vippakatabhojanabhāvaṁ na jāniṁsu. Ekacce ālopaṁ gahetvā “bhuñjissāmā”ti saññāya",
  "atk-s0514a11:229_6": "sīse ṭhapesuṁ, ekacce upakacchantare khipiṁsu, ekacce bhittiṁ pahariṁsu, sabbeva",
  "atk-s0514a11:229_7": "ummattakā ahesuṁ. Sā te disvā “ime kira mama lakkhaṇaṁ vīmaṁsissanti, gīvāyaṁ ne",
  "atk-s0514a11:229_8": "gahetvā nīharathā”ti nīharāpesi. Te maṅkubhūtā rājanivesanaṁ gantvā ummādantiyā kuddhā",
  "atk-s0514a11:229_9": "“deva, sā itthī kāḷakaṇṇī, na tumhākaṁ anucchavikā”ti vadiṁsu. Rājā “kāḷakaṇṇī kirā”ti",
  "atk-s0514a11:229_10": "na taṁ āṇāpesi. Sā taṁ pavattiṁ sutvā “ahaṁ kira kāḷakaṇṇīti raññā na gahitā, kāḷakaṇṇiyo",
  "atk-s0514a11:229_11": "nāma na evarūpā hontī”ti vatvā “hotu, sace pana taṁ rājānaṁ passissāmi, jānissāmī”ti",
  "atk-s0514a11:229_12": "tasmiṁ āghātaṁ bandhi. Atha naṁ pitā abhipārakassa adāsi, sā tassa piyā ahosi manāpā.",
  "atk-s0514a11:230_0": "Kassa pana kammassa nissandena sā evaṁ abhirūpā ahosīti? Rattavatthadānassa nissandenāti.",
  "atk-s0514a11:230_1": "Sā kira atīte bārāṇasiyaṁ daliddakule nibbattitvā ussavadivase puññasampannā itthiyo",
  "atk-s0514a11:230_2": "kusumbharattavatthaṁ nivāsetvā alaṅkatā kīḷantiyo disvā tādisaṁ vatthaṁ nivāsetvā",
  "atk-s0514a11:230_3": "kīḷitukāmā hutvā mātāpitūnaṁ ārocetvā tehi, “amma, mayaṁ daliddā, kuto no evarūpaṁ",
  "atk-s0514a11:230_4": "vattha”nti vutte “tena hi maṁ ekasmiṁ aḍḍhakule bhatiṁ kātuṁ anujānātha, te mama",
  "atk-s0514a11:230_5": "guṇaṁ ñatvā dassantī”ti vatvā tehi anuññātā ekaṁ kulaṁ upasaṅkamitvā “kusumbharattavatthena",
  "atk-s0514a11:230_6": "bhatiṁ karomī”ti āha. Atha naṁ te “tīṇi saṁvaccharāni kamme kate tava guṇaṁ ñatvā",
  "atk-s0514a11:230_7": "dassāmā”ti vadiṁsu. Sā “sādhū”ti paṭissuṇitvā kammaṁ paṭipajji. Te tassā guṇaṁ ñatvā",
  "atk-s0514a11:230_8": "aparipuṇṇesuyeva tīsu saṁvaccharesu tassā ghanakusumbharattavatthena saddhiṁ aññampi",
  "atk-s0514a11:230_9": "vatthaṁ datvā “tava sahāyikāhi saddhiṁ gantvā nhatvā nivāsehī”ti taṁ pesayiṁsu. Sā",
  "atk-s0514a11:230_10": "sahāyikā ādāya gantvā rattavatthaṁ nadītīre ṭhapetvā nhāyi.",
  "atk-s0514a11:231_0": "Tasmiṁ khaṇe eko kassapadasabalassa sāvako acchinnacīvaro sākhābhaṅgaṁ nivāsetvā",
  "atk-s0514a11:231_1": "ca pārupitvā ca taṁ padesaṁ pāpuṇi. Sā taṁ disvā “ayaṁ bhadanto acchinnacīvaro bhavissati,",
  "atk-s0514a11:231_2": "pubbepi adinnabhāvena me nivāsanaṁ dullabhaṁ jāta”nti taṁ vatthaṁ dvidhā phāletvā",
  "atk-s0514a11:231_3": "“ekaṁ koṭṭhāsaṁ ayyassa dassāmī”ti cintetvā uttaritvā attano nivāsanaṁ nivāsetvā",
  "atk-s0514a11:231_4": "“tiṭṭhatha, bhante”ti vatvā theraṁ vanditvā rattavatthaṁ majjhe phāletvā tassekaṁ",
  "atk-s0514a11:231_5": "koṭṭhāsaṁ adāsi. So ekamante paṭicchanne ṭhatvā sākhābhaṅgaṁ chaḍḍetvā tassekaṁ kaṇṇaṁ",
  "atk-s0514a11:231_6": "nivāsetvā ekaṁ pārupitvā nikkhami. Athassa vatthobhāsena sakalasarīraṁ taruṇasūriyo",
  "atk-s0514a11:231_7": "viya ekobhāsaṁ ahosi. Sā taṁ disvā “mayhaṁ ayyo paṭhamaṁ na sobhati, idāni taruṇasūriyo",
  "atk-s0514a11:231_8": "viya virocati, idampi etasseva dassāmī”ti dutiyampi koṭṭhāsaṁ datvā “bhante, ahaṁ",
  "atk-s0514a11:231_9": "bhave bhave vicarantī uttamarūpadharā bhaveyyaṁ, maṁ disvā koci puriso sakabhāvena",
  "atk-s0514a11:231_10": "saṇṭhātuṁ mā asakkhi, mayā abhirūpatarā nāma aññā mā hotū”ti patthanaṁ paṭṭhapesi.",
  "atk-s0514a11:231_11": "Theropi anumodanaṁ katvā pakkāmi.",
  "atk-s0514a11:232_0": "Sā devaloke saṁsarantī tasmiṁ kāle ariṭṭhapure nibbattitvā tathā abhirūpā ahosi.",
  "atk-s0514a11:232_1": "Atha tasmiṁ nagare kattikachaṇaṁ ghosayiṁsu, kattikapuṇṇamāyaṁ nagaraṁ sajjayiṁsu.",
  "atk-s0514a11:232_2": "Abhipārako attano ārakkhaṭṭhānaṁ gacchanto taṁ āmantetvā “bhadde, ummādanti ajja",
  "atk-s0514a11:232_3": "kattikarattivāro chaṇo, rājā nagaraṁ padakkhiṇaṁ karonto paṭhamaṁ imaṁ gehadvāraṁ",
  "atk-s0514a11:232_4": "āgamissati, mā kho tassa attānaṁ dassesi, sopi taṁ disvā satiṁ upaṭṭhāpetuṁ na sakkhissatī”ti",
  "atk-s0514a11:232_5": "āha. Sā “gaccha tvaṁ, sāmi, ahaṁ jānissāmī”ti sampaṭicchitvā tasmiṁ gate dāsiṁ āṇāpesi",
  "atk-s0514a11:232_6": "“rañño imaṁ gehadvāraṁ āgatakāle mayhaṁ āroceyyāsī”ti. Atha sūriye atthaṅgate uggahe",
  "atk-s0514a11:232_7": "puṇṇacande devanagare viya nagare alaṅkate sabbadisāsu dīpesu jalitesu rājā sabbālaṅkārapaṭimaṇḍito",
  "atk-s0514a11:232_8": "ājaññarathavaragato amaccagaṇaparivuto mahantena yasena nagaraṁ padakkhiṇaṁ karonto",
  "atk-s0514a11:232_9": "paṭhamameva abhipārakassa gehadvāraṁ agamāsi. Taṁ pana gehaṁ manosilāvaṇṇapākāraparikkhittaṁ",
  "atk-s0514a11:232_10": "alaṅkatadvāraṭṭālakaṁ sobhaggappattaṁ pāsādikaṁ. Tasmiṁ khaṇe dāsī ummādantiyā ārocesi.",
  "atk-s0514a11:232_11": "Sā pupphasamuggaṁ gāhāpetvā kinnarilīḷāya vātapānaṁ nissāya ṭhitā rañño pupphāni",
  "atk-s0514a11:232_12": "khipi. So taṁ ulloketvā kilesamadamatto satiṁ upaṭṭhāpetuṁ asakkonto “abhipārakassetaṁ",
  "atk-s0514a11:232_13": "geha”nti sañjānitumpi nāsakkhi, atha sārathiṁ āmantetvā pucchanto dve gāthā abhāsi –",
  "atk-s0514a11:233": "57.",
  "atk-s0514a11:234": "“Nivesanaṁ kassa nudaṁ sunanda, pākārena paṇḍumayena guttaṁ;",
  "atk-s0514a11:235": "Kā dissati aggisikhāva dūre, vehāyasaṁ pabbataggeva acci.",
  "atk-s0514a11:236": "58.",
  "atk-s0514a11:237": "“Dhītā nvayaṁ kassa sunanda hoti, suṇisā nvayaṁ kassa athopi bhariyā;",
  "atk-s0514a11:238": "Akkhāhi me khippamidheva puṭṭho, avāvaṭā yadi vā atthi bhattā”ti.",
  "atk-s0514a11:239_0": "Tattha kassa nudanti kassa nu idaṁ. Paṇḍumayenāti rattiṭṭhakamayena. Dissatīti vātapāne",
  "atk-s0514a11:239_1": "ṭhitā paññāyati. Accīti analajālakkhandho. Dhītānvayanti dhītā nu ayaṁ. Avāvaṭāti",
  "atk-s0514a11:239_2": "apetāvaraṇā apariggahā. Bhattāti yadi vā assā sāmiko atthi, etaṁ me akkhāhīti.",
  "atk-s0514a11:240": "Athassa so ācikkhanto dve gāthā abhāsi –",
  "atk-s0514a11:241": "59.",
  "atk-s0514a11:242": "“Ahañhi jānāmi janinda etaṁ, matyā ca petyā ca athopi assā;",
  "atk-s0514a11:243": "Taveva so puriso bhūmipāla, rattindivaṁ appamatto tavatthe.",
  "atk-s0514a11:244": "60.",
  "atk-s0514a11:245": "“Iddho ca phīto ca suvaḍḍhito ca, amacco ca te aññataro janinda;",
  "atk-s0514a11:246": "Tassesā bhariyābhipārakassa, ummādantī nāmadheyyena rājā”ti.",
  "atk-s0514a11:247_0": "Tattha matyā ca petyā cāti mātito ca pitito cetaṁ jānāmi. Athopi assāti atha sāmikampi",
  "atk-s0514a11:247_1": "assā jānāmīti vadati. Iddhoti samiddho. Phītoti vatthālaṅkārehi supupphito. Suvaḍḍhitoti",
  "atk-s0514a11:247_2": "suṭṭhu vuddho. Nāmadheyyenāti nāmena. Ayañhi yo naṁ passati, taṁ ummādeti, satimassa",
  "atk-s0514a11:247_3": "paccupaṭṭhāpetuṁ na deti, tasmā ummādantīti vuccati.",
  "atk-s0514a11:248": "Taṁ sutvā rājā nāmamassā thomento anantaraṁ gāthamāha –",
  "atk-s0514a11:249": "61.",
  "atk-s0514a11:250": "“Ambho ambho nāmamidaṁ imissā, matyā ca petyā ca kataṁ susādhu;",
  "atk-s0514a11:251": "Tadā hi mayhaṁ avalokayantī, ummattakaṁ ummadantī akāsī”ti.",
  "atk-s0514a11:252": "Tattha matyā ca petyā cāti mātarā ca pitarā ca. Mayhanti upayogatthe sampadānavacanaṁ. Avalokayantīti mayā avalokitā sayampi maṁ avalokayantī maṁ ummattakaṁ akāsīti attho.",
  "atk-s0514a11:253_0": "Sā tassa kampitabhāvaṁ ñatvā vātapānaṁ thaketvā sirigabbhameva agamāsi. Raññopi tassā",
  "atk-s0514a11:253_1": "diṭṭhakālato paṭṭhāya nagaraṁ padakkhiṇakaraṇe cittameva nāhosi. So sārathiṁ āmantetvā,",
  "atk-s0514a11:253_2": "“samma sunanda, rathaṁ nivattehi, ayaṁ chaṇo amhākaṁ nānucchaviko, abhipārakassa",
  "atk-s0514a11:253_3": "senāpatissevānucchaviko, rajjampi tassevānucchavika”nti rathaṁ nivattāpetvā pāsādaṁ",
  "atk-s0514a11:253_4": "abhiruyha sirisayane nipajjitvā vippalapanto āha –",
  "atk-s0514a11:254": "62.",
  "atk-s0514a11:255": "“Yā puṇṇamāse migamandalocanā, upāvisi puṇḍarīkattacaṅgī;",
  "atk-s0514a11:256": "Dve puṇṇamāyo tadahū amaññahaṁ, disvāna pārāvatarattavāsiniṁ.",
  "atk-s0514a11:257": "63.",
  "atk-s0514a11:258": "“Aḷārapamhehi subhehi vaggubhi, palobhayantī maṁ yadā udikkhati;",
  "atk-s0514a11:259": "Vijambhamānā harateva me mano, jātā vane kimpurisīva pabbate.",
  "atk-s0514a11:260": "64.",
  "atk-s0514a11:261": "“Tadā hi brahatī sāmā, āmuttamaṇikuṇḍalā;",
  "atk-s0514a11:262": "Ekaccavasanā nārī, migī bhantāvudikkhati.",
  "atk-s0514a11:263": "65.",
  "atk-s0514a11:264": "“Kadāssu maṁ tambanakhā sulomā, bāhā mudū candanasāralittā;",
  "atk-s0514a11:265": "Vaṭṭaṅgulī sannatadhīrakuttiyā, nārī upaññissati sīsato subhā.",
  "atk-s0514a11:266": "66.",
  "atk-s0514a11:267": "“Kadāssu maṁ kañcanajāluracchadā, dhītā tirīṭissa vilaggamajjhā;",
  "atk-s0514a11:268": "Mudūhi bāhāhi palissajissati, brahāvane jātadumaṁva māluvā.",
  "atk-s0514a11:269": "67.",
  "atk-s0514a11:270": "“Kadāssu lākhārasarattasucchavī, bindutthanī puṇḍarīkattacaṅgī;",
  "atk-s0514a11:271": "Mukhaṁ mukhena upanāmayissati, soṇḍova soṇḍassa surāya thālaṁ.",
  "atk-s0514a11:272": "68.",
  "atk-s0514a11:273": "“Yadāddasaṁ taṁ tiṭṭhantiṁ, sabbabhaddaṁ manoramaṁ;",
  "atk-s0514a11:274": "Tato sakassa cittassa, nāvabodhāmi kañcinaṁ.",
  "atk-s0514a11:275": "69.",
  "atk-s0514a11:276": "“Ummādantimahaṁ daṭṭhā, āmuttamaṇikuṇḍalaṁ;",
  "atk-s0514a11:277": "Na supāmi divārattiṁ, sahassaṁva parājito.",
  "atk-s0514a11:278": "70.",
  "atk-s0514a11:279": "“Sakko ce me varaṁ dajjā, so ca labbhetha me varo;",
  "atk-s0514a11:280": "Ekarattaṁ dirattaṁ vā, bhaveyyaṁ abhipārako;",
  "atk-s0514a11:281": "Ummādantyā ramitvāna, sivirājā tato siya”nti.",
  "atk-s0514a11:282_0": "Tattha puṇṇamāseti puṇṇacandāya rattiyā. Migamandalocanāti kaṇḍasantāsena palāyitvā",
  "atk-s0514a11:282_1": "vanantare ṭhatvā luddaṁ olokentiyā migiyā viya mandāni locanāni assāti migamandalocanā.",
  "atk-s0514a11:282_2": "Upāvisīti padumavaṇṇena karatalena pupphāni khipitvā maṁ olokentī vātapāne nisīdi.",
  "atk-s0514a11:282_3": "Puṇḍarīkattacaṅgīti rattapadumavaṇṇasarīrā. Dve puṇṇamāyoti ahaṁ tadahu tasmiṁ chaṇadivase",
  "atk-s0514a11:282_4": "taṁ pārāvatapādasamānavaṇṇarattavatthanivatthaṁ disvā tassā mukhasobhaṁ olokento",
  "atk-s0514a11:282_5": "ekassa pācīnalokadhātuto ekassa abhipārakassa senāpatino nivesaneti dvinnaṁ puṇṇacandānaṁ",
  "atk-s0514a11:282_6": "uggatattā dve puṇṇamāyo amaññiṁ. Aḷārapamhehīti visālapakhumehi. Subhehīti parisuddhehi.",
  "atk-s0514a11:282_7": "Vaggubhīti madhurākārehi. Udikkhatīti evarūpehi nettehi yasmiṁ khaṇe oloketi. Pabbateti",
  "atk-s0514a11:282_8": "yathā himavantapabbate supupphitavane vīṇaṁ ādāya tantissarena attano saraṁ saṁsandantī",
  "atk-s0514a11:282_9": "kimpurisī kimpurisassa manaṁ harati, evaṁ harateva me manoti vippalapati.",
  "atk-s0514a11:283_0": "Brahatīti uḷārā. Sāmāti suvaṇṇavaṇṇasāmā. Ekaccavasanāti ekaccikavasanā, ekavatthanivatthāti",
  "atk-s0514a11:283_1": "attho. Bhantāvudikkhatīti saṇhakesā puthunalāṭā āyatabhamū visālakkhī tuṅganāsā rattoṭṭhā",
  "atk-s0514a11:283_2": "setadantā tikhiṇadāṭhā suvaṭṭitagīvā sutanubāhu susaṇṭhitapayodharā karamitamajjhā",
  "atk-s0514a11:283_3": "visālasoṇī suvaṇṇakadalisamānoru sā uttamitthī tasmiṁ khaṇe maṁ udikkhantī bhayena",
  "atk-s0514a11:283_4": "vanaṁ pavisitvā puna nivattitvā luddaṁ udikkhantī bhantā migīva maṁ udikkhatīti vadati.",
  "atk-s0514a11:283_5": "Bāhāmudūti mudubāhā. Sannatadhīrakuttiyāti suphusitachekakaraṇā. Upaññissatimanti",
  "atk-s0514a11:283_6": "sā subhā nārī kadā nu maṁ tehi tambanakhehi sīsato paṭṭhāya sannatena dhīrena karaṇena",
  "atk-s0514a11:283_7": "paritosessatīti patthento vilapati.",
  "atk-s0514a11:284_0": "Kañcanajāluracchadāti kañcanamayauracchadālaṅkārā. Vilaggamajjhāti vilaggasarīrā",
  "atk-s0514a11:284_1": "tanumajjhimā. Brahāvaneti mahāvane. Lākhārasarattasucchavīti hatthapādatalaagganakhaoṭṭhamaṁsesu",
  "atk-s0514a11:284_2": "lākhārasarattamaṇipavālavaṇṇā. Bindutthanīti udakapupphuḷaparimaṇḍalatthanī. Tatoti",
  "atk-s0514a11:284_3": "yadā taṁ tiṭṭhantiṁ addasaṁ, tato paṭṭhāya. Sakassa cittassāti attano cittassa anissaro",
  "atk-s0514a11:284_4": "jātomhīti adhippāyo. Kañcinanti kañci “ayaṁ asuko nāmā”ti na jānāmi, ummattako jātomhīti",
  "atk-s0514a11:284_5": "vadati. Daṭṭhāti disvā. Na supāmīti neva rattiṁ, na divā niddaṁ labhāmi. So ca labbhethāti",
  "atk-s0514a11:284_6": "yaṁ me sakko varaṁ dadeyya, so ca me varo labbhetha, labheyyāhaṁ taṁ varanti attho.",
  "atk-s0514a11:285_0": "Atha te amaccā abhipārakassapi ārocayiṁsu – “sāmi rājā, nagaraṁ padakkhiṇaṁ karonto",
  "atk-s0514a11:285_1": "tumhākaṁ gharadvāraṁ patvā nivattitvā pāsādaṁ abhiruhī”ti. So attano gehaṁ gantvā",
  "atk-s0514a11:285_2": "ummādantiṁ āmantetvā “bhadde, kacci rañño attānaṁ dassesī”ti pucchi. “Sāmi, eko mahodaro",
  "atk-s0514a11:285_3": "mahādāṭhiko rathe ṭhatvā āgato puriso atthi, ahaṁ taṁ rājā vā arājā vāti na jānāmi,",
  "atk-s0514a11:285_4": "eko issaroti pana vutte vātapāne ṭhatvā pupphāni khipiṁ, so tāvadeva nivattitvā gato”ti.",
  "atk-s0514a11:285_5": "So taṁ sutvā “nāsitomhi tayā”ti punadivase pātova rājanivesanaṁ āruyha sirigabbhadvāre",
  "atk-s0514a11:285_6": "ṭhatvā rañño ummādantiṁ nissāya vippalāpaṁ sutvā “ayaṁ ummādantiyā paṭibaddhacitto",
  "atk-s0514a11:285_7": "jāto, taṁ alabhanto marissati, rañño ca mama ca aguṇaṁ mocetvā imassa mayā jīvitaṁ",
  "atk-s0514a11:285_8": "dātuṁ vaṭṭatī”ti attano nivesanaṁ gantvā ekaṁ daḷhamantaṁ upaṭṭhākaṁ pakkosāpetvā,",
  "atk-s0514a11:285_9": "“tāta, asukaṭṭhāne susiracetiyarukkho atthi, tvaṁ kañci ajānāpetvā atthaṅgate sūriye",
  "atk-s0514a11:285_10": "tattha gantvā antorukkhe nisīda, ahaṁ tattha balikammaṁ karonto taṁ ṭhānaṁ patvā",
  "atk-s0514a11:285_11": "devatā namassanto, ‘sāmi devarāja, amhākaṁ rājā nagaramhi chaṇe vattamāne akīḷitvā",
  "atk-s0514a11:285_12": "sirigabbhaṁ pavisitvā vippalapantova nipanno, mayaṁ tattha kāraṇaṁ na jānāma, rājā",
  "atk-s0514a11:285_13": "devatānaṁ bahūpakāro, anusaṁvaccharaṁ sahassaṁ vissajjetvā balikammaṁ karoti, idaṁ",
  "atk-s0514a11:285_14": "nāma nissāya rājā vippalapatīti ācikkhatha, rañño no jīvitadānaṁ dethā’ti yācissāmi,",
  "atk-s0514a11:285_15": "tvaṁ tasmiṁ khaṇe saddaṁ parivattitvā, ‘senāpati, tumhākaṁ rañño byādhi nāma natthi,",
  "atk-s0514a11:285_16": "so pana tava bhariyāya ummādantiyā paṭibaddhacitto. Sace naṁ labhissati, jīvissati,",
  "atk-s0514a11:285_17": "no ce, marissati. Sace tassa jīvitaṁ icchasi, ummādantimassa dehī’ti vadeyyāsī”ti",
  "atk-s0514a11:285_18": "evaṁ taṁ uggaṇhāpetvā uyyojesi.",
  "atk-s0514a11:286_0": "So gantvā tasmiṁ rukkhe nisīditvā punadivase senāpatinā amaccagaṇaparivutena taṁ",
  "atk-s0514a11:286_1": "ṭhānaṁ gantvā yācito tathā abhāsi. Senāpati “sādhū”ti vatvā devataṁ vanditvā amacce",
  "atk-s0514a11:286_2": "jānāpetvā nagaraṁ pavisitvā rājanivesanaṁ āruyha sirigabbhadvāraṁ ākoṭesi. Rājā satiṁ",
  "atk-s0514a11:286_3": "upaṭṭhapetvā “ko eso”ti pucchi. Ahaṁ, deva, abhipārakoti. Athassa rājā dvāraṁ vivari.",
  "atk-s0514a11:286_4": "So pavisitvā rājānaṁ vanditvā gāthamāha –",
  "atk-s0514a11:287": "71.",
  "atk-s0514a11:288": "“Bhūtāni me bhūtapatī namassato, āgamma yakkho idametadabravi;",
  "atk-s0514a11:289": "Rañño mano ummadantyā niviṭṭho, dadāmi te taṁ paricārayassū”ti.",
  "atk-s0514a11:290": "Tattha namassatoti tumhākaṁ vippalāpakāraṇajānanatthaṁ balikammaṁ katvā namassantassa. Tanti ahaṁ taṁ ummādantiṁ tumhākaṁ paricārikaṁ katvā dadāmīti.",
  "atk-s0514a11:291_0": "Atha naṁ rājā, “samma abhipāraka, mama ummādantiyā paṭibaddhacittatāya vippalapitabhāvaṁ",
  "atk-s0514a11:291_1": "yakkhāpi jānantī”ti pucchi. Āma, devāti. So “sabbalokena kira me lāmakabhāvo ñāto”ti",
  "atk-s0514a11:291_2": "lajjidhamme patiṭṭhāya anantaraṁ gāthamāha –",
  "atk-s0514a11:292": "72.",
  "atk-s0514a11:293": "“Puññā ca dhaṁse amaro na camhi, jano ca me pāpamidañca jaññā;",
  "atk-s0514a11:294": "Bhuso ca tyassa manaso vighāto, datvā piyaṁ ummadantiṁ adaṭṭhā”ti.",
  "atk-s0514a11:295_0": "Tattha dhaṁseti, samma abhipāraka, ahaṁ tāya saddhiṁ kilesavasena paricārento puññato",
  "atk-s0514a11:295_1": "ca dhaṁseyyaṁ, tāya saddhiṁ paricāritamattena amaro ca na homi, mahājano ca me imaṁ",
  "atk-s0514a11:295_2": "lāmakabhāvaṁ jāneyya, tato “ayuttaṁ raññā kata”nti garaheyya, tañca mama datvā pacchā",
  "atk-s0514a11:295_3": "piyabhariyaṁ adaṭṭhā tava manaso vighāto cassāti attho.",
  "atk-s0514a11:296": "Sesā ubhinnampi vacanapaṭivacanagāthā honti –",
  "atk-s0514a11:297": "73.",
  "atk-s0514a11:298": "“Janinda nāññatra tayā mayā vā, sabbāpi kammassa katassa jaññā;",
  "atk-s0514a11:299": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:300": "74.",
  "atk-s0514a11:301": "“Yo pāpakaṁ kammakaraṁ manusso, so maññati māyida maññiṁsu aññe;",
  "atk-s0514a11:302": "Passanti bhūtāni karontametaṁ, yuttā ca ye honti narā pathabyā.",
  "atk-s0514a11:303": "75.",
  "atk-s0514a11:304": "“Añño nu te koci naro pathabyā, saddheyya lokasmi na me piyāti;",
  "atk-s0514a11:305": "Bhuso ca tyassa manuso vighāto, datvā piyaṁ ummadantiṁ adaṭṭhā.",
  "atk-s0514a11:306": "76.",
  "atk-s0514a11:307": "“Addhā piyā mayha janinda esā, na sā mamaṁ appiyā bhūmipāla;",
  "atk-s0514a11:308": "Gaccheva tvaṁ ummadantiṁ bhadante, sīhova selassa guhaṁ upeti.",
  "atk-s0514a11:309": "77.",
  "atk-s0514a11:310": "“Na pīḷitā attadukhena dhīrā, sukhapphalaṁ kamma pariccajanti;",
  "atk-s0514a11:311": "Sammohitā vāpi sukhena mattā, na pāpakammañca samācaranti.",
  "atk-s0514a11:312": "78.",
  "atk-s0514a11:313": "“Tuvañhi mātā ca pitā ca mayhaṁ, bhattā patī posako devatā ca;",
  "atk-s0514a11:314": "Dāso ahaṁ tuyha saputtadāro, yathāsukhaṁ sāmi karohi kāmaṁ.",
  "atk-s0514a11:315": "79.",
  "atk-s0514a11:316": "“Yo ‘issaromhī’ti karoti pāpaṁ, katvā ca so nuttasate paresaṁ;",
  "atk-s0514a11:317": "Na tena so jīvati dīghamāyu, devāpi pāpena samekkhare naṁ.",
  "atk-s0514a11:318": "80.",
  "atk-s0514a11:319": "“Aññātakaṁ sāmikehī padinnaṁ, dhamme ṭhitā ye paṭicchanti dānaṁ;",
  "atk-s0514a11:320": "Paṭicchakā dāyakā cāpi tattha, sukhapphalaññeva karonti kammaṁ.",
  "atk-s0514a11:321": "81.",
  "atk-s0514a11:322": "“Añño nu te koci naro pathabyā, saddheyya lokasmi na me piyāti;",
  "atk-s0514a11:323": "Bhuso ca tyassa manaso vighāto, datvā piyaṁ ummadantiṁ adaṭṭhā.",
  "atk-s0514a11:324": "82.",
  "atk-s0514a11:325": "“Addhā piyā mayha janinda esā, na sā mamaṁ appiyā bhūmipāla;",
  "atk-s0514a11:326": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:327": "83.",
  "atk-s0514a11:328": "“Yo attadukkhena parassa dukkhaṁ, sukhena vā attasukhaṁ dahāti;",
  "atk-s0514a11:329": "Yathevidaṁ mayha tathā paresaṁ, yo evaṁ jānāti sa vedi dhammaṁ.",
  "atk-s0514a11:330": "84.",
  "atk-s0514a11:331": "“Añño nu te koci naro pathabyā, saddheyya lokasmi na me piyāti;",
  "atk-s0514a11:332": "Bhuso ca tyassa manaso vighāto, datvā piyaṁ ummadantiṁ adaṭṭhā.",
  "atk-s0514a11:333": "85.",
  "atk-s0514a11:334": "“Janinda jānāsi piyā mamesā, na sā mamaṁ appiyā bhūmipāla;",
  "atk-s0514a11:335": "Piyena te dammi piyaṁ janinda, piyadāyino deva piyaṁ labhanti.",
  "atk-s0514a11:336": "86.",
  "atk-s0514a11:337": "“So nūnāhaṁ vadhissāmi, attānaṁ kāmahetukaṁ;",
  "atk-s0514a11:338": "Na hi dhammaṁ adhammena, ahaṁ vadhitumussahe.",
  "atk-s0514a11:339": "87.",
  "atk-s0514a11:340": "“Sace tuvaṁ mayha satiṁ janinda, na kāmayāsi naravīra seṭṭha;",
  "atk-s0514a11:341": "Cajāmi naṁ sabbajanassa sibyā, mayā pamuttaṁ tato avhayesi naṁ.",
  "atk-s0514a11:342": "88.",
  "atk-s0514a11:343": "“Adūsiyaṁ ce abhipāraka tvaṁ, cajāsi katte ahitāya tyassa;",
  "atk-s0514a11:344": "Mahā ca te upavādopi assa, na cāpi tyassa nagaramhi pakkho.",
  "atk-s0514a11:345": "89.",
  "atk-s0514a11:346": "“Ahaṁ sahissaṁ upavādametaṁ, nindaṁ pasaṁsaṁ garahañca sabbaṁ;",
  "atk-s0514a11:347": "Mametamāgacchatu bhūmipāla, yathāsukhaṁ sivi karohi kāmaṁ.",
  "atk-s0514a11:348": "90.",
  "atk-s0514a11:349": "“Yo neva nindaṁ na panappasaṁsaṁ, ādiyati garahaṁ nopi pūjaṁ;",
  "atk-s0514a11:350": "Sirī ca lakkhī ca apeti tamhā, āpo suvuṭṭhīva yathā thalamhā.",
  "atk-s0514a11:351": "91.",
  "atk-s0514a11:352": "“Yaṁ kiñci dukkhañca sukhañca etto, dhammātisārañca manovighātaṁ;",
  "atk-s0514a11:353": "Urasā ahaṁ paccuttarissāmi sabbaṁ, pathavī yathā thāvarānaṁ tasānaṁ.",
  "atk-s0514a11:354": "92.",
  "atk-s0514a11:355": "“Dhammātisārañca manovighātaṁ, dukkhañca nicchāmi ahaṁ paresaṁ;",
  "atk-s0514a11:356": "Ekovimaṁ hārayissāmi bhāraṁ, dhamme ṭhito kiñci ahāpayanto.",
  "atk-s0514a11:357": "93.",
  "atk-s0514a11:358": "“Saggūpagaṁ puññakammaṁ janinda, mā me tuvaṁ antarāyaṁ akāsi;",
  "atk-s0514a11:359": "Dadāmi te ummadantiṁ pasanno, rājāva yaññe dhanaṁ brāhmaṇānaṁ.",
  "atk-s0514a11:360": "94.",
  "atk-s0514a11:361": "“Addhā tuvaṁ katte hitesi mayhaṁ, sakhā mamaṁ ummadantī tuvañca;",
  "atk-s0514a11:362": "Nindeyyu devā pitaro ca sabbe, pāpañca passaṁ abhisamparāyaṁ.",
  "atk-s0514a11:363": "95.",
  "atk-s0514a11:364": "“Na hetadhammaṁ sivirāja vajjuṁ, sanegamā jānapadā ca sabbe;",
  "atk-s0514a11:365": "Yaṁ te mayā ummadantī padinnā, bhusehi rājā vanathaṁ sajāhi.",
  "atk-s0514a11:366": "96.",
  "atk-s0514a11:367": "“Addhā tuvaṁ katte hitesi mayhaṁ, sakhā mamaṁ ummadantī tuvañca;",
  "atk-s0514a11:368": "Satañca dhammāni sukittitāni, samuddavelāva duraccayāni.",
  "atk-s0514a11:369": "97.",
  "atk-s0514a11:370": "“Āhuneyyo mesi hitānukampī, dhātā vidhātā casi kāmapālo;",
  "atk-s0514a11:371": "Tayī hutā rāja mahapphalā hi, kāmena me ummadantiṁ paṭiccha.",
  "atk-s0514a11:372": "98.",
  "atk-s0514a11:373": "“Addhā hi sabbaṁ abhipāraka tvaṁ, dhammaṁ acārī mama kattuputta;",
  "atk-s0514a11:374": "Añño nu te ko idha sotthikattā, dvipado naro aruṇe jīvaloke.",
  "atk-s0514a11:375": "99.",
  "atk-s0514a11:376": "“Tuvaṁ nu seṭṭho tvamanuttarosi, tvaṁ dhammagutto dhammavidū sumedho;",
  "atk-s0514a11:377": "So dhammagutto cirameva jīva, dhammañca me desaya dhammapāla.",
  "atk-s0514a11:378": "100.",
  "atk-s0514a11:379": "“Tadiṅgha abhipāraka, suṇohi vacanaṁ mama;",
  "atk-s0514a11:380": "Dhammaṁ te desayissāmi, sataṁ āsevitaṁ ahaṁ.",
  "atk-s0514a11:381": "101.",
  "atk-s0514a11:382": "“Sādhu dhammarucī rājā, sādhu paññāṇavā naro;",
  "atk-s0514a11:383": "Sādhu mittānamaddubbho, pāpassākaraṇaṁ sukhaṁ.",
  "atk-s0514a11:384": "102.",
  "atk-s0514a11:385": "“Akkodhanassa vijite, ṭhitadhammassa rājino;",
  "atk-s0514a11:386": "Sukhaṁ manussā āsetha, sītacchāyāya saṅghare.",
  "atk-s0514a11:387": "103.",
  "atk-s0514a11:388": "“Na cāhametaṁ abhirocayāmi, kammaṁ asamekkhakataṁ asādhu;",
  "atk-s0514a11:389": "Ye vāpi ñatvāna sayaṁ karonti, upamā imā mayhaṁ tuvaṁ suṇohi.",
  "atk-s0514a11:390": "104.",
  "atk-s0514a11:391": "“Gavaṁ ce taramānānaṁ, jimhaṁ gacchati puṅgavo;",
  "atk-s0514a11:392": "Sabbā tā jimhaṁ gacchanti, nette jimhaṁ gate sati.",
  "atk-s0514a11:393": "105.",
  "atk-s0514a11:394": "“Evameva manussesu, yo hoti seṭṭhasammato;",
  "atk-s0514a11:395": "So ce adhammaṁ carati, pageva itarā pajā;",
  "atk-s0514a11:396": "Sabbaṁ raṭṭhaṁ dukhaṁ seti, rājā ce hoti adhammiko.",
  "atk-s0514a11:397": "106.",
  "atk-s0514a11:398": "“Gavaṁ ce taramānānaṁ, ujuṁ gacchati puṅgavo;",
  "atk-s0514a11:399": "Sabbā gāvī ujuṁ yanti, nette ujuṁ gate sati.",
  "atk-s0514a11:400": "107.",
  "atk-s0514a11:401": "“Evameva manussesu, yo hoti seṭṭhasammato;",
  "atk-s0514a11:402": "So sace dhammaṁ carati, pageva itarā pajā;",
  "atk-s0514a11:403": "Sabbaṁ raṭṭhaṁ sukhaṁ seti, rājā ce hoti dhammiko.",
  "atk-s0514a11:404": "108.",
  "atk-s0514a11:405": "“Na cāpāhaṁ adhammena, amarattamabhipatthaye;",
  "atk-s0514a11:406": "Imaṁ vā pathaviṁ sabbaṁ, vijetuṁ abhipāraka.",
  "atk-s0514a11:407": "109.",
  "atk-s0514a11:408": "“Yañhi kiñci manussesu, ratanaṁ idha vijjati;",
  "atk-s0514a11:409": "Gāvo dāso hiraññañca, vatthiyaṁ haricandanaṁ.",
  "atk-s0514a11:410": "110.",
  "atk-s0514a11:411": "“Assitthiyo ratanaṁ maṇikañca, yañcāpi me candimasūriyā abhipālayanti;",
  "atk-s0514a11:412": "Na tassa hetu visamaṁ careyyaṁ, majjhe sivīnaṁ usabhomhi jāto.",
  "atk-s0514a11:413": "111.",
  "atk-s0514a11:414": "“Netā hitā uggato raṭṭhapālo, dhammaṁ sivīnaṁ apacāyamāno;",
  "atk-s0514a11:415": "So dhammamevānuvicintayanto, tasmā sake cittavase na vatto.",
  "atk-s0514a11:416": "112.",
  "atk-s0514a11:417": "“Addhā tuvaṁ mahārāja, niccaṁ abyasanaṁ sivaṁ;",
  "atk-s0514a11:418": "Karissasi ciraṁ rajjaṁ, paññā hi tava tādisī.",
  "atk-s0514a11:419": "113.",
  "atk-s0514a11:420": "“Etaṁ te anumodāma, yaṁ dhammaṁ nappamajjasi;",
  "atk-s0514a11:421": "Dhammaṁ pamajja khattiyo, raṭṭhā cavati issaro.",
  "atk-s0514a11:422": "114.",
  "atk-s0514a11:423": "“Dhammaṁ cara mahārāja, mātāpitūsu khattiya;",
  "atk-s0514a11:424": "Idha dhammaṁ caritvāna, rāja saggaṁ gamissasi.",
  "atk-s0514a11:425": "115.",
  "atk-s0514a11:426": "“Dhammaṁ cara mahārāja, puttadāresu khattiya;",
  "atk-s0514a11:427": "Idha dhammaṁ caritvāna, rāja saggaṁ gamissasi.",
  "atk-s0514a11:428": "116.",
  "atk-s0514a11:429": "“Dhammaṁ cara mahārāja, mittāmaccesu khattiya;",
  "atk-s0514a11:430": "Idha dhammaṁ caritvāna, rāja saggaṁ gamissasi.",
  "atk-s0514a11:431": "117.",
  "atk-s0514a11:432": "“Dhammaṁ cara mahārāja, vāhanesu balesu ca;",
  "atk-s0514a11:433": "Idha dhammaṁ caritvāna, rāja saggaṁ gamissasi.",
  "atk-s0514a11:434": "118.",
  "atk-s0514a11:435": "“Dhammaṁ cara mahārāja, gāmesu nigamesu ca;",
  "atk-s0514a11:436": "Idha dhammaṁ caritvāna, rāja saggaṁ gamissasi.",
  "atk-s0514a11:437": "119.",
  "atk-s0514a11:438": "“Dhammaṁ cara mahārāja, raṭṭhesu janapadesu ca;",
  "atk-s0514a11:439": "Idha dhammaṁ caritvāna, rāja saggaṁ gamissasi.",
  "atk-s0514a11:440": "120.",
  "atk-s0514a11:441": "“Dhammaṁ cara mahārāja, samaṇabrāhmaṇesu ca;",
  "atk-s0514a11:442": "Idha dhammaṁ caritvāna, rāja saggaṁ gamissasi.",
  "atk-s0514a11:443": "121.",
  "atk-s0514a11:444": "“Dhammaṁ cara mahārāja, migapakkhīsu khattiya;",
  "atk-s0514a11:445": "Idha dhammaṁ caritvāna, rāja saggaṁ gamissasi.",
  "atk-s0514a11:446": "122.",
  "atk-s0514a11:447": "“Dhammaṁ cara mahārāja, dhammo ciṇṇo sukhāvaho;",
  "atk-s0514a11:448": "Idha dhammaṁ caritvāna, rāja saggaṁ gamissasi.",
  "atk-s0514a11:449": "123.",
  "atk-s0514a11:450": "“Dhammaṁ cara mahārāja, saindā devā sabrahmakā;",
  "atk-s0514a11:451": "Suciṇṇena divaṁ pattā, mā dhammaṁ rāja pāmado”ti.",
  "atk-s0514a11:452_0": "Tattha sabbāpīti, janinda, ahametaṁ ekakova paṭicchādetvā ānessāmi, tasmā ṭhapetvā",
  "atk-s0514a11:452_1": "mamañca tuvañca aññā sabbāpi pajā imassa katassa ākāramattampi na jaññā na jānissanti.",
  "atk-s0514a11:452_2": "Bhusehīti tāya saddhiṁ abhiramanto attano taṇhāvanathaṁ bhusaṁ karohi vaḍḍhehi manorathaṁ",
  "atk-s0514a11:452_3": "pūrehi. Sajāhīti manorathaṁ pana pūretvā sace te na ruccati, atha naṁ sajāhi mayhameva",
  "atk-s0514a11:452_4": "paṭidehi. Kammakaranti, samma abhipāraka, yo manusso pāpakaṁ kammaṁ karonto, so pacchā",
  "atk-s0514a11:452_5": "mā idha aññe idaṁ pāpakammaṁ maññiṁsu mā jānantūti maññati cinteti, ducintitametaṁ",
  "atk-s0514a11:452_6": "tassa. Kiṁkāraṇā? Passanti bhūtāni karontametanti ye ca buddhā paccekabuddhā buddhaputtā",
  "atk-s0514a11:452_7": "iddhiyā yuttā, te ca naṁ passantiyeva. Na me piyāti, samma abhipāraka, añño nu te",
  "atk-s0514a11:452_8": "koci “idha lokasmiṁ sakalāyapi pathaviyā na me ummādantī piyā”ti evaṁ saddaheyya.",
  "atk-s0514a11:453_0": "Sīhova selassa guhanti, mahārāja, sace tvaṁ taṁ idha na ānesi, atha yathā sīho kilesapariḷāhe",
  "atk-s0514a11:453_1": "uppanne sīhapotikāya vasanaṭṭhānaṁ maṇiguhaṁ upeti, evaṁ tassā vasanaṭṭhānaṁ gaccha,",
  "atk-s0514a11:453_2": "tattha attano patthanaṁ pūrehīti. Sukhapphalanti, samma abhipāraka, paṇḍitā attano",
  "atk-s0514a11:453_3": "dukkhena phuṭṭhā samānā na sukhavipākadāyakakammaṁ pariccajanti, sammohitā vāpi hutvā",
  "atk-s0514a11:453_4": "mohena mūḷhā sukhena mattā pāpakammaṁ nāma na samācaranti. Yathāsukhaṁ, sāmi, karohi",
  "atk-s0514a11:453_5": "kāmanti, sāmi sivirāja, attano dāsiṁ paricārentassa garahā nāma natthi, tvaṁ yathāsukhaṁ",
  "atk-s0514a11:453_6": "yathājjhāsayaṁ kāmaṁ karohi, attano icchaṁ pūrehīti. Na tena so jīvatīti, samma abhipāraka,",
  "atk-s0514a11:453_7": "yo “issaromhī”ti pāpaṁ karoti, katvā ca kiṁ maṁ devamanussā vakkhantīti na uttasati",
  "atk-s0514a11:453_8": "na ottappati, so tena kammena na ca dīghakālaṁ jīvati, khippameva marati, devatāpi",
  "atk-s0514a11:453_9": "pana “kiṁ imassa pāparañño rajjena, varamassa vāḷukaghaṭaṁ gale bandhitvā maraṇa”nti",
  "atk-s0514a11:453_10": "lāmakena cakkhunā olokenti.",
  "atk-s0514a11:454_0": "Aññātakanti, mahārāja, aññesaṁ santakaṁ tehi sāmikehi padinnaṁ dānaṁ ye attano dhamme",
  "atk-s0514a11:454_1": "ṭhitā paṭicchanti, te tattha paṭicchakā ca dāyakā ca sabbepi sukhapphalameva kammaṁ",
  "atk-s0514a11:454_2": "karonti. Paṭiggāhake hi paṭiggaṇhante taṁ dānaṁ dāyakassa mahantaṁ vipākaṁ detīti.",
  "atk-s0514a11:454_3": "Yo attadukkhenāti, samma abhipāraka, yo attano dukkhena pīḷito taṁ parassa dahati,",
  "atk-s0514a11:454_4": "attano sarīrato apanetvā parassa sarīre khipati, parassa vā sukhena attano sukhaṁ",
  "atk-s0514a11:454_5": "dahati, parassa sukhaṁ gahetvā attani pakkhipati, “attano dukkhaṁ harissāmī”ti paraṁ",
  "atk-s0514a11:454_6": "dukkhitaṁ karoti, “attānaṁ sukhessāmī”ti paraṁ dukkhitaṁ karoti, “attānaṁ sukhessāmī”ti",
  "atk-s0514a11:454_7": "parassa sukhaṁ nāseti, na so dhammaṁ jānāti. Yo pana evaṁ jānāti “yathevidaṁ mayhaṁ",
  "atk-s0514a11:454_8": "sukhadukkhaṁ, tathā paresa”nti, sa vedi dhammaṁ jānāti nāmāti ayametissā gāthāya attho.",
  "atk-s0514a11:455_0": "Piyena te dammīti piyena kāraṇabhūtena piyaṁ phalaṁ patthento dammīti attho. Piyaṁ",
  "atk-s0514a11:455_1": "labhantīti saṁsāre saṁsarantā piyameva labhanti. Kāmahetukanti, samma abhipāraka,",
  "atk-s0514a11:455_2": "kāmahetukaṁ ayuttaṁ katvā “attānaṁ vadhissāmī”ti me parivitakko uppajjati. Mayha",
  "atk-s0514a11:455_3": "satinti mama santakaṁ. “Mayha satī”tipi pāṭho, mama santakāti evaṁ maññamāno sace",
  "atk-s0514a11:455_4": "tvaṁ taṁ na kāmesīti attho. Sabbajanassāti sabbā seniyo sannipātāpetvā tassa sabbajanassa",
  "atk-s0514a11:455_5": "ayaṁ mayhaṁ ahitāti pariccajissāmi. Tato avhayesīti tato taṁ apariggahitattā āneyyāsi.",
  "atk-s0514a11:455_6": "Adūsiyanti anaparādhaṁ. Katteti tameva aparena nāmena ālapati. So hi rañño hitaṁ",
  "atk-s0514a11:455_7": "karoti, tasmā “kattā”ti vuccati. Na cāpi tyassāti evaṁ akiccakārīti nagare tava koci",
  "atk-s0514a11:455_8": "pakkhopi na bhaveyya.",
  "atk-s0514a11:456_0": "Nindanti na kevalaṁ upavādameva, sacepi maṁ koci sammukhā nindissati vā pasaṁsissati",
  "atk-s0514a11:456_1": "vā, dosaṁ vā pana āropento garahissati, tampāhaṁ nindaṁ pasaṁsaṁ garahañca sabbaṁ",
  "atk-s0514a11:456_2": "sahissāmi, sabbametaṁ mama āgacchatūti vadati. Tamhāti yo ete nindādayo na gaṇhāti,",
  "atk-s0514a11:456_3": "tamhā purisā issariyasaṅkhātā sirī ca paññāsaṅkhātā lakkhī ca thalaṭṭhānato suvuṭṭhisaṅkhāto",
  "atk-s0514a11:456_4": "āpo viya apeti na patiṭṭhātīti. Ettoti ito mama tassā pariccattakāraṇā. Dhammātisārañcāti",
  "atk-s0514a11:456_5": "dhammaṁ atikkamitvā pavattaṁ akusalaṁ vā yaṁ kiñci hoti. Paccuttarissāmīti sampaṭicchissāmi",
  "atk-s0514a11:456_6": "dhārayissāmi. Thāvarānaṁ tasānanti yathā mahāpathavī khīṇāsavānañca puthujjanānañca",
  "atk-s0514a11:456_7": "kiñci sampaṭicchati sabbaṁ adhivāseti, tathevāhampi sabbametaṁ sampaṭicchissāmi adhivāsessāmīti",
  "atk-s0514a11:456_8": "dīpeti. Ekovimanti ahaṁ ekova imampi attano dukkhabhāraṁ hārayissāmi dhārayissāmi",
  "atk-s0514a11:456_9": "vahissāmi. Dhamme ṭhitoti vinicchayadhamme paveṇidhamme tividhasucaritadhamme ca ṭhito hutvā.",
  "atk-s0514a11:457_0": "Saggūpaganti, deva, puññakammaṁ nāmetaṁ saggūpagaṁ hoti. Yaññe dhananti yaññadhanaṁ,",
  "atk-s0514a11:457_1": "ayameva vā pāṭho. Sakhāti ummādantīpi mama sahāyikā, tvampi sahāyako. Pitaroti brahmāno.",
  "atk-s0514a11:457_2": "Sabbeti na kevalaṁ devabrahmānova, sabbe raṭṭhavāsinopi maṁ passatha, “bho, sahāyakassa",
  "atk-s0514a11:457_3": "bhariyā sahāyikā iminā gehe katā”ti nindeyyuṁ. Na hetadhammanti na hi etaṁ adhammikaṁ.",
  "atk-s0514a11:457_4": "Yaṁ te mayāti yasmā mayā sā tuyhaṁ dinnā, tasmā etaṁ adhammoti na vadissanti. Satanti",
  "atk-s0514a11:457_5": "santānaṁ buddhādīnaṁ khantimettābhāvanāsīlācārasaṅkhātāni dhammāni suvaṇṇitāni samuddavelāva",
  "atk-s0514a11:457_6": "duraccayāni, tasmā yathā samuddo velaṁ nātikkamati, evamahampi sīlavelaṁ nātikkamissāmīti vadati.",
  "atk-s0514a11:458_0": "Āhuneyyo mesīti, mahārāja, tvaṁ mama āhunapāhunasakkārassānucchaviko. Dhātā vidhātā",
  "atk-s0514a11:458_1": "casi kāmapāloti tvaṁ mama, deva, dhāraṇato dhātā issariyasukhassa vidahanato vidhātā",
  "atk-s0514a11:458_2": "icchitapatthitānaṁ kāmānaṁ pālanato kāmapālo. Tayī hutāti tuyhaṁ dinnā. Kāmena meti",
  "atk-s0514a11:458_3": "mama kāmena mama patthanāya ummādantiṁ paṭicchāti evaṁ abhipārako rañño deti. Rājā",
  "atk-s0514a11:458_4": "“na mayhaṁ attho”ti paṭikkhipati. Bhūmiyaṁ patitaṁ sākuṇikapacchiṁ piṭṭhipādena paharitvā",
  "atk-s0514a11:458_5": "aṭaviyaṁ khipantā viya ubhopi naṁ jahanteva. Idāni rājā puna akathanatthāya taṁ santajjento",
  "atk-s0514a11:458_6": "“addhā hī”ti gāthamāha. Tattha kattuputtāti pitāpissa kattāva, tena naṁ evaṁ ālapati.",
  "atk-s0514a11:458_7": "Idaṁ vuttaṁ hoti – addhā tvaṁ ito pubbe mayhaṁ sabbadhammaṁ acari, hitameva vuḍḍhimeva",
  "atk-s0514a11:458_8": "akāsi, idāni pana paṭipakkho hutvā bahuṁ kathesi, “mā evaṁ vippalapasi, añño nu te",
  "atk-s0514a11:458_9": "dvipado naro, ko idha jīvaloke aruṇeyeva sotthikattā, sace hi ahaṁ viya añño rājā",
  "atk-s0514a11:458_10": "tava bhariyāya paṭibaddhacitto abhavissa, antoaruṇeyeva tava sīsaṁ chindāpetvā taṁ",
  "atk-s0514a11:458_11": "attano ghare kareyya, ahaṁ pana akusalabhayeneva na karomi, tuṇhī hohi, na me etāya",
  "atk-s0514a11:458_12": "attho”ti taṁ santajjesi.",
  "atk-s0514a11:459_0": "So taṁ sutvā puna kiñci vattuṁ asakkonto rañño thutivasena “tuvaṁ nū”ti gāthamāha.",
  "atk-s0514a11:459_1": "Tassattho – mahārāja, tvaññeva sakalajambudīpe sabbesaṁ narindānaṁ seṭṭho, tvaṁ anuttaro,",
  "atk-s0514a11:459_2": "tvaṁ vinicchayadhammapaveṇidhammasucaritadhammānaṁ gopāyanena dhammagutto, tesaṁ",
  "atk-s0514a11:459_3": "viditattā dhammavidū tvaṁ sumedho, so tvaṁ yaṁ dhammaṁ gopesi, teneva gutto cīraṁ",
  "atk-s0514a11:459_4": "jīva, dhammañca me desehi dhammapālaka, dhammagopaka, rājavarāti.",
  "atk-s0514a11:460_0": "Atha rājā dhammaṁ desento “tadiṅghā”tiādimāha. Tattha iṅghāti codanatthe nipāto,",
  "atk-s0514a11:460_1": "yasmā maṁ tvaṁ codesi, tasmāti attho. Satanti buddhādīhi sappurisehi āsevitaṁ. Sādhūti",
  "atk-s0514a11:460_2": "sundaro pasattho. Vinicchayapaveṇisucaritadhamme rocetīti dhammaruci. Tādiso hi jīvitaṁ",
  "atk-s0514a11:460_3": "jahantopi akiccaṁ na karoti, tasmā sādhu. Paññāṇavāti ñāṇasampanno. Mittānamaddubbhoti",
  "atk-s0514a11:460_4": "mittassa adussanabhāvo. Ṭhitadhammassāti patiṭṭhitatividhadhammassa. Āsethāti āseyyuṁ",
  "atk-s0514a11:460_5": "nisīdeyyuṁ. Desanāsīsameva cetaṁ, cattāropi iriyāpathe sukhaṁ kappeyyunti ayaṁ panettha",
  "atk-s0514a11:460_6": "attho. Sītacchāyāyāti puttadārañātimittānaṁ sītalāya chāyāya. Saṅghareti sakaghare,",
  "atk-s0514a11:460_7": "attano geheti attho. Adhammabalidaṇḍādīhi anupaddutā sukhaṁ vaseyyunti dasseti. Na",
  "atk-s0514a11:460_8": "cāhametanti, samma abhipāraka, yametaṁ asamekkhitvā kataṁ asādhukammaṁ, etaṁ ahaṁ",
  "atk-s0514a11:460_9": "na rocayāmi. Ye vāpi ñatvānāti ye vā pana rājāno ñatvā tuletvā tīretvā sayaṁ karonti,",
  "atk-s0514a11:460_10": "tesāhaṁ kammaṁ rocemīti adhippāyo. Upamā imāti imasmiṁ panatthe tvaṁ mayhaṁ imā dve upamā suṇohi.",
  "atk-s0514a11:461_0": "Jimhanti vaṅkaṁ. Netteti yo gāviyo neti, tasmiṁ jeṭṭhakausabhe. Pagevāti tasmiṁ adhammaṁ",
  "atk-s0514a11:461_1": "carante itarā pajā pageva carati, ativiya karotīti attho. Dhammikoti cattāri agatigamanāni",
  "atk-s0514a11:461_2": "pahāya dhammena rajjaṁ kārento. Amarattanti devattaṁ. Ratananti saviññāṇakāviññāṇakaratanaṁ.",
  "atk-s0514a11:461_3": "Vatthiyanti kāsikavatthameva. Assitthiyoti vātasamagatiassepi uttamarūpadharā itthiyopi.",
  "atk-s0514a11:461_4": "Ratanaṁ maṇikañcāti sattavidharatanañca mahagghabhaṇḍakañca. Abhipālayantīti ālokaṁ",
  "atk-s0514a11:461_5": "karontā rakkhanti. Na tassāti tassa cakkavattirajjassapi hetu na visamaṁ careyyaṁ.",
  "atk-s0514a11:461_6": "Usabhomhīti yasmā ahaṁ sivīnaṁ majjhe jeṭṭhakarājā hutvā jāto, tasmā cakkavattirajjakāraṇampi",
  "atk-s0514a11:461_7": "na visamaṁ carāmīti attho. Netāti mahājanaṁ kusale patiṭṭhāpetvā devanagaraṁ netā,",
  "atk-s0514a11:461_8": "hitakaraṇena tassa hitā, “sivirājā kira dhammacārī”ti sakalajambudīpe ñātattā uggato,",
  "atk-s0514a11:461_9": "samena raṭṭhapālanato raṭṭhapālo. Apacāyamānoti sivīnaṁ porāṇakarājūnaṁ paveṇidhammaṁ",
  "atk-s0514a11:461_10": "apacāyamāno. Soti so ahaṁ tameva dhammaṁ anuvicintayanto tasmā tena kāraṇena attano",
  "atk-s0514a11:461_11": "cittassa vase na vattāmi.",
  "atk-s0514a11:462_0": "Evaṁ mahāsattassa dhammakathaṁ sutvā abhipārako thutiṁ karonto “addhā”tiādimāha.",
  "atk-s0514a11:462_1": "Nappamajjasīti attanā kathitadhammaṁ nappamajjasi tattheva vattesi. Dhammaṁ pamajjāti",
  "atk-s0514a11:462_2": "dhammaṁ pamussitvā agativasena gantvā. Evaṁ so tassa thutiṁ katvā “dhammaṁ carā”ti",
  "atk-s0514a11:462_3": "dhammacariyāya niyyojento uttaripi dasa ovādagāthā abhāsi. Tāsamattho heṭṭhā tesakuṇajātake vaṇṇitova.",
  "atk-s0514a11:463": "Evaṁ abhipārakasenāpatinā rañño dhamme desite rājā ummādantiyā paṭibaddhacittaṁ vinodesi.",
  "atk-s0514a11:464_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0514a11:464_1": "so bhikkhu sotāpattiphale patiṭṭhāsi. Tadā sunandasārathi ānando ahosi, abhipārako",
  "atk-s0514a11:464_2": "sāriputto, ummādantī uppalavaṇṇā, sesaparisā buddhaparisā, sivirājā ahameva ahosinti.",
  "atk-s0514a11:465": "Ummādantījātakavaṇṇanā dutiyā.",
  "atk-s0514a11:467": "[528] 3. Mahābodhijātakavaṇṇanā",
  "atk-s0514a11:468_0": "Kiṁ nu daṇḍaṁ kimajinanti idaṁ satthā jetavane viharanto paññāpāramiṁ ārabbha kathesi.",
  "atk-s0514a11:468_1": "Vatthu mahāumaṅgajātake āvi bhavissati. Tadā pana satthā “na, bhikkhave, idāneva,",
  "atk-s0514a11:468_2": "pubbepi tathāgato paññavā parappavādappamaddanoyevā”ti vatvā atītaṁ āhari.",
  "atk-s0514a11:469_0": "Atīte bārāṇasiyaṁ brahmadatte rajjaṁ kārente bodhisatto kāsiraṭṭhe asītikoṭivibhavassa",
  "atk-s0514a11:469_1": "udiccabrāhmaṇamahāsālassa kule nibbatti, “bodhikumāro”tissa nāmaṁ kariṁsu. So vayappatto",
  "atk-s0514a11:469_2": "takkasilāyaṁ uggahitasippo paccāgantvā agāramajjhe vasanto aparabhāge kāme pahāya",
  "atk-s0514a11:469_3": "himavantapadesaṁ pavisitvā paribbājakapabbajjaṁ pabbajitvā tattheva vanamūlaphalāhāro",
  "atk-s0514a11:469_4": "ciraṁ vasitvā vassārattasamaye himavantā oruyha cārikaṁ caranto anupubbena bārāṇasiṁ",
  "atk-s0514a11:469_5": "patvā rājuyyāne vasitvā punadivase paribbājakasāruppena nagare bhikkhāya caranto",
  "atk-s0514a11:469_6": "rājadvāraṁ pāpuṇi tamenaṁ sīhapañjare ṭhito rājā disvā tassa upasame pasīditvā taṁ",
  "atk-s0514a11:469_7": "attano bhavanaṁ pavesetvā rājapallaṅke nisīdāpetvā katapaṭisanthāro thokaṁ dhammakathaṁ",
  "atk-s0514a11:469_8": "sutvā nānaggarasabhojanaṁ dāpesi. Mahāsatto bhattaṁ gahetvā cintesi – “idaṁ rājakulaṁ",
  "atk-s0514a11:469_9": "nāma bahudosaṁ bahupaccāmittaṁ hoti, ko nu kho mama uppannaṁ bhayaṁ nittharissatī”ti.",
  "atk-s0514a11:469_10": "So avidūre ṭhitaṁ rājavallabhaṁ ekaṁ piṅgalasunakhaṁ disvā mahantaṁ bhattapiṇḍaṁ",
  "atk-s0514a11:469_11": "gahetvā tassa dātukāmatākāraṁ dassesi. Rājā ñatvā sunakhassa bhājanaṁ āharāpetvā",
  "atk-s0514a11:469_12": "bhattaṁ gāhāpetvā dāpesi. Mahāsattopi tassa datvā bhattakiccaṁ niṭṭhapesi. Rājāpissa",
  "atk-s0514a11:469_13": "paṭiññaṁ gahetvā antonagare rājuyyāne paṇṇasālaṁ kāretvā pabbajitaparikkhāre datvā",
  "atk-s0514a11:469_14": "taṁ tattha vāsāpesi, devasikañcassa dve tayo vāre upaṭṭhānaṁ agamāsi. Bhojanakāle",
  "atk-s0514a11:469_15": "pana mahāsatto niccaṁ rājapallaṅkeyeva nisīditvā rājabhojanameva bhuñjati. Evaṁ dvādasa",
  "atk-s0514a11:469_16": "saṁvaccharāni atītāni.",
  "atk-s0514a11:470_0": "Tassa pana rañño pañca amaccā atthañca dhammañca anusāsanti. Tesu eko ahetukavādī,",
  "atk-s0514a11:470_1": "eko issarakatavādī, eko pubbekatavādī, eko ucchedavādī, eko khattavijjavādī. Tesu",
  "atk-s0514a11:470_2": "ahetukavādī “ime sattā saṁsārasuddhikā”ti mahājanaṁ uggaṇhāpesi. Issarakatavādī “ayaṁ",
  "atk-s0514a11:470_3": "loko issaranimmito”ti mahājanaṁ uggaṇhāpesi. Pubbekatavādī “imesaṁ sattānaṁ sukhaṁ",
  "atk-s0514a11:470_4": "vā dukkhaṁ vā uppajjamānaṁ pubbekateneva uppajjatī”ti mahājanaṁ uggaṇhāpesi. Ucchedavādī",
  "atk-s0514a11:470_5": "“ito paralokaṁ gato nāma natthi, ayaṁ loko ucchijjatī”ti mahājanaṁ uggaṇhāpesi. Khattavijjavādī",
  "atk-s0514a11:470_6": "“mātāpitaropi māretvā attanova attho kātabbo”ti mahājanaṁ uggaṇhāpesi. Te rañño vinicchaye",
  "atk-s0514a11:470_7": "niyuttā lañjakhādakā hutvā assāmikaṁ sāmikaṁ, sāmikaṁ assāmikaṁ karonti.",
  "atk-s0514a11:471_0": "Athekadivasaṁ eko puriso kūṭaṭṭaparājito mahāsattaṁ bhikkhāya carantaṁ rājagehaṁ",
  "atk-s0514a11:471_1": "pavisantaṁ disvā vanditvā, “bhante, tumhe rājagehe bhuñjamānā vinicchayāmacce lañjaṁ",
  "atk-s0514a11:471_2": "gahetvā lokaṁ vināsente kasmā ajjhupekkhatha, idāni pañcahi amaccehi kūṭaṭṭakārakassa",
  "atk-s0514a11:471_3": "hatthato lañjaṁ gahetvā sāmikova samāno assāmiko kato”ti paridevi. So tasmiṁ kāruññavasena",
  "atk-s0514a11:471_4": "vinicchayaṁ gantvā dhammena vinicchinitvā sāmikaññeva sāmikaṁ akāsi. Mahājano ekappahāreneva",
  "atk-s0514a11:471_5": "mahāsaddena sādhukāraṁ adāsi. Rājā taṁ saddaṁ sutvā “kiṁsaddo nāmāya”nti pucchitvā",
  "atk-s0514a11:471_6": "tamatthaṁ sutvā katabhattakiccaṁ mahāsattaṁ upanisīditvā pucchi – “bhante, ajja kira",
  "atk-s0514a11:471_7": "vo aṭṭo vinicchito”ti. “Āma, mahārājā”ti. “Bhante, tumhesu vinicchinantesu mahājanassa",
  "atk-s0514a11:471_8": "vuḍḍhi bhavissati, ito paṭṭhāya tumheva vinicchinathā”ti. “Mahārāja, mayaṁ pabbajitā",
  "atk-s0514a11:471_9": "nāma, netaṁ kammaṁ amhākaṁ kamma”nti. “Bhante, mahājane kāruññena kātuṁ vaṭṭati,",
  "atk-s0514a11:471_10": "tumhe sakaladivasaṁ mā vinicchinatha, uyyānato pana idhāgacchantā vinicchayaṭṭhānaṁ",
  "atk-s0514a11:471_11": "gantvā pātova cattāro aṭṭe vinicchinatha, bhutvā uyyānaṁ gacchantā cattāro, evaṁ",
  "atk-s0514a11:471_12": "mahājanassa vuḍḍhi bhavissatī”ti. So tena punappunaṁ yāciyamāno “sādhū”ti sampaṭicchitvā",
  "atk-s0514a11:471_13": "tato paṭṭhāya tathā akāsi.",
  "atk-s0514a11:472_0": "Kūṭaṭṭakārakā okāsaṁ na labhiṁsu. Tepi amaccā lañjaṁ alabhantā duggatā hutvā cintayiṁsu",
  "atk-s0514a11:472_1": "– “bodhiparibbājakassa vinicchinanakālato paṭṭhāya mayaṁ kiñci na labhāma, handa",
  "atk-s0514a11:472_2": "naṁ ‘rājaveriko’ti vatvā rañño antare paribhinditvā mārāpessāmā”ti. Te rājānaṁ upasaṅkamitvā,",
  "atk-s0514a11:472_3": "“mahārāja, bodhiparibbājako tumhākaṁ anatthakāmo”ti vatvā asaddahantena raññā “sīlavā",
  "atk-s0514a11:472_4": "esa ñāṇasampanno, na evaṁ karissatī”ti vutte, “mahārāja, tena sakalanagaravāsino",
  "atk-s0514a11:472_5": "attano hatthe katvā kevalaṁ amheyeva pañca jane kātuṁ na sakkā, sace amhākaṁ vacanaṁ",
  "atk-s0514a11:472_6": "na saddahatha, tassa idhāgamanakāle parisaṁ olokethā”ti āhaṁsu. Rājā “sādhū”ti sīhapañjare",
  "atk-s0514a11:472_7": "ṭhito taṁ āgacchantaṁ olokento parivāraṁ disvā attano aññāṇena aṭṭakārakamanusse",
  "atk-s0514a11:472_8": "“tassa parivārā”ti maññamāno bhijjitvā te amacce pakkosāpetvā “kinti karomā”ti pucchi.",
  "atk-s0514a11:472_9": "“Gaṇhāpetha naṁ, devā”ti. “Oḷārikaṁ aparādhaṁ apassantā kathaṁ gaṇhāmā”ti. “Tena",
  "atk-s0514a11:472_10": "hi, mahārāja, pakatiparihāramassa hāpetha, taṁ parihāyantaṁ disvā paṇḍito paribbājako",
  "atk-s0514a11:472_11": "kassaci anārocetvā sayameva palāyissatī”ti.",
  "atk-s0514a11:473_0": "Rājā “sādhū”ti vatvā anupubbena tassa parihāraṁ parihāpesi. Paṭhamadivasaṁ tāva naṁ",
  "atk-s0514a11:473_1": "tucchapallaṅkeyeva nisīdāpesuṁ. So tucchapallaṅkaṁ disvāva rañño paribhinnabhāvaṁ",
  "atk-s0514a11:473_2": "ñatvā sayameva uyyānaṁ gantvā taṁ divasameva pakkamitukāmo hutvāpi “ekantena ñatvā",
  "atk-s0514a11:473_3": "pakkamissāmī”ti na pakkāmi. Athassa punadivase tucchapallaṅke nisinnassa raññopakatibhattañca",
  "atk-s0514a11:473_4": "aññañca gahetvā missakabhattaṁ adaṁsu. Tatiyadivase mahātalaṁ pavisituṁ adatvā sopānasīseyeva",
  "atk-s0514a11:473_5": "ṭhapetvā missakabhattaṁ adaṁsu. So tampi ādāya uyyānaṁ gantvā bhattakiccaṁ akāsi.",
  "atk-s0514a11:473_6": "Catutthadivase heṭṭhāpāsāde ṭhapetvā kaṇājakabhattaṁ adaṁsu. So tampi gahetvā uyyānaṁ",
  "atk-s0514a11:473_7": "gantvā bhattakiccaṁ akāsi. Rājā amacce pucchi – “bodhiparibbājako sakkāre parihāpitepi",
  "atk-s0514a11:473_8": "na pakkamati, kinti naṁ karomā”ti? “Deva, na so bhattatthāya carati, chattatthāya",
  "atk-s0514a11:473_9": "pana carati. Sace bhattatthāya careyya, paṭhamadivasaṁyeva palāyeyyā”ti. “Idāni kiṁ",
  "atk-s0514a11:473_10": "karomā”ti? “Sve ghātāpetha naṁ, mahārājā”ti. So “sādhū”ti tesaññeva hatthe khagge",
  "atk-s0514a11:473_11": "ṭhapetvā “sve antaradvāre ṭhatvā pavisantassevassa sīsaṁ chinditvā khaṇḍākhaṇḍikaṁ",
  "atk-s0514a11:473_12": "katvā kañci ajānāpetvā vaccakuṭiyaṁ pakkhipitvā nhatvā āgaccheyyāthā”ti āha. Te “sādhū”ti",
  "atk-s0514a11:473_13": "sampaṭicchitvā “sve āgantvā evaṁ karissāmā”ti aññamaññaṁ vicāretvā evaṁ attano nivesanaṁ agamaṁsu.",
  "atk-s0514a11:474_0": "Rājāpi sāyaṁ bhuttabhojano sirisayane nipajjitvā mahāsattassa guṇe anussari. Athassa",
  "atk-s0514a11:474_1": "tāvadeva soko uppajji, sarīrato sedā mucciṁsu, sayane assāsaṁ alabhanto aparāparaṁ",
  "atk-s0514a11:474_2": "parivatti. Athassa aggamahesī upanipajji, so tāya saddhiṁ sallāpamattampi na kari.",
  "atk-s0514a11:474_3": "Atha naṁ sā “kiṁ nu kho, mahārāja, sallāpamattampi na karotha, api nu kho me koci",
  "atk-s0514a11:474_4": "aparādho atthī”ti pucchi. “Natthi devi, apica kho bodhiparibbājako kira amhākaṁ paccatthiko",
  "atk-s0514a11:474_5": "jātoti tassa sve ghātanatthāya pañca amacce āṇāpesiṁ, te pana naṁ māretvā khaṇḍākhaṇḍikaṁ",
  "atk-s0514a11:474_6": "katvā vaccakūpe pakkhipissanti, so pana amhākaṁ dvādasa saṁvaccharāni bahuṁ dhammaṁ",
  "atk-s0514a11:474_7": "desesi, ekāparādhopissa mayā paccakkhato na diṭṭhapubbo, parapattiyena hutvā tassa",
  "atk-s0514a11:474_8": "mayā vadho āṇatto, tena kāraṇena socāmī”ti. Atha naṁ sā “sace te deva so paccatthiko",
  "atk-s0514a11:474_9": "jāto, taṁ ghātento kiṁ socasi, paccatthikaṁ nāma puttampi ghātetvā attano sotthibhāvo",
  "atk-s0514a11:474_10": "kātabbova, mā socitthā”ti assāsesi. So tassā vacanena paṭiladdhassāso niddaṁ okkami.",
  "atk-s0514a11:475_0": "Tasmiṁ khaṇe koleyyako piṅgalasunakho taṁ kathaṁ sutvā “sve mayā attano balenassa",
  "atk-s0514a11:475_1": "jīvitaṁ dātuṁ vaṭṭatī”ti cintetvā punadivase pātova pāsādā oruyha mahādvāraṁ āgantvā",
  "atk-s0514a11:475_2": "ummāre sīsaṁ katvā mahāsattassa āgamanamaggaṁ olokentova nipajji. Tepi amaccā pātova",
  "atk-s0514a11:475_3": "khaggahatthā āgantvā dvārantare aṭṭhaṁsu. Bodhisattopi velaṁ sallakkhetvā uyyānā",
  "atk-s0514a11:475_4": "nikkhamma rājadvāraṁ āgañchi. Atha naṁ sunakho disvā mukhaṁ vivaritvā catasso dāṭhā",
  "atk-s0514a11:475_5": "dassetvā “kiṁ tvaṁ, bhante, jambudīpatale aññattha bhikkhaṁ na labhasi, amhākaṁ rājā",
  "atk-s0514a11:475_6": "tava māraṇatthāya pañca amacce khaggahatthe dvārantare ṭhapesi, mā tvaṁ nalāṭena",
  "atk-s0514a11:475_7": "maccuṁ gahetvā āgami, sīghaṁ pakkamā”ti mahāsaddena viravi. So sabbarutaññutāya tamatthaṁ",
  "atk-s0514a11:475_8": "ñatvā tatova nivattitvā uyyānaṁ gantvā pakkamanatthāya parikkhāre ādiyi. Rājā sīhapañjare",
  "atk-s0514a11:475_9": "ṭhito taṁ āgacchantaṁ gacchantañca disvā “sace ayaṁ mama paccatthiko bhaveyya, uyyānaṁ",
  "atk-s0514a11:475_10": "gantvā balaṁ sannipātāpetvā kammasajjo bhavissati. No ce, attano parikkhāre gahetvā",
  "atk-s0514a11:475_11": "gamanasajjo bhavissati, jānissāmi tāvassa kiriya”nti uyyānaṁ gantvā mahāsattaṁ attano",
  "atk-s0514a11:475_12": "parikkhāre ādāya “gamissāmī”ti paṇṇasālato nikkhantaṁ caṅkamanakoṭiyaṁ disvāva vanditvā",
  "atk-s0514a11:475_13": "ekamantaṁ ṭhito paṭhamaṁ gāthamāha –",
  "atk-s0514a11:476": "124.",
  "atk-s0514a11:477": "“Kiṁ nu daṇḍaṁ kimajinaṁ, kiṁ chattaṁ kimupāhanaṁ;",
  "atk-s0514a11:478": "Kimaṅkusañca pattañca, saṅghāṭiñcāpi brāhmaṇa;",
  "atk-s0514a11:479": "Taramānarūpohāsi, kiṁ nu patthayase disa”nti.",
  "atk-s0514a11:480_0": "Tassattho – bhante, pubbe tvaṁ amhākaṁ gharaṁ āgacchanto daṇḍādīni na gaṇhāsi, ajja",
  "atk-s0514a11:480_1": "pana kena kāraṇena daṇḍañca ajinañca chattūpāhanañca mattikapasibbakolambanaaṅkusañca",
  "atk-s0514a11:480_2": "mattikapattañca saṅghāṭiñcāti sabbepime parikkhāre taramānarūpo gaṇhāsi, kataraṁ",
  "atk-s0514a11:480_3": "nu disaṁ patthesi, kattha gantukāmosīti pucchi.",
  "atk-s0514a11:481": "Taṁ sutvā mahāsatto “ayaṁ attanā katakammaṁ na jānātīti maññati, jānāpessāmi na”nti dve gāthā abhāsi –",
  "atk-s0514a11:482": "125.",
  "atk-s0514a11:483": "“Dvādasetāni vassāni, vusitāni tavantike;",
  "atk-s0514a11:484": "Nābhijānāmi soṇena, piṅgalenābhikūjitaṁ.",
  "atk-s0514a11:485": "126.",
  "atk-s0514a11:486": "“Svāyaṁ dittova nadati, sukkadāṭhaṁ vidaṁsayaṁ;",
  "atk-s0514a11:487": "Tava sutvā sabhariyassa, vītasaddhassa maṁ patī”ti.",
  "atk-s0514a11:488_0": "Tattha abhikūjitanti etena tava sunakhena evaṁ mahāviravena viravitaṁ na jānāmi.",
  "atk-s0514a11:488_1": "Ditto vāti dappito viya. Sabhariyassāti tava sabhariyassa mama māraṇatthāya pañcannaṁ",
  "atk-s0514a11:488_2": "amaccānaṁ āṇattabhāvaṁ kathentassa sutvā “kiṁ tvaṁ aññattha bhikkhaṁ na labhasi,",
  "atk-s0514a11:488_3": "raññā te vadho āṇatto, idha māgacchī”ti dittova nadati. Vītasaddhassa maṁ patīti",
  "atk-s0514a11:488_4": "mamantare vigatasaddhassa tava vacanaṁ sutvā eva nadatīti āha.",
  "atk-s0514a11:489": "Tato rājā attano dosaṁ sampaṭicchitvā taṁ khamāpento catutthaṁ gāthamāha –",
  "atk-s0514a11:490": "127.",
  "atk-s0514a11:491": "“Ahu esa kato doso, yathā bhāsasi brāhmaṇa;",
  "atk-s0514a11:492": "Esa bhiyyo pasīdāmi, vasa brāhmaṇa māgamā”ti.",
  "atk-s0514a11:493": "Tattha bhiyyoti saccaṁ mayā evaṁ āṇattaṁ, ayaṁ me doso, esa panāhaṁ idāni adhikataraṁ tayi pasīdāmi, idheva vasa, mā aññattha gamīti.",
  "atk-s0514a11:494": "Taṁ sutvā mahāsatto, “mahārāja, paṇḍitā nāma tādisena parapattiyena apaccakkhakārinā saddhiṁ na vasantī”ti vatvā tassa anācāraṁ pakāsento āha –",
  "atk-s0514a11:495": "128.",
  "atk-s0514a11:496": "“Sabbaseto pure āsi, tatopi sabalo ahu;",
  "atk-s0514a11:497": "Sabbalohitako dāni, kālo pakkamituṁ mama.",
  "atk-s0514a11:498": "129.",
  "atk-s0514a11:499": "“Abbhantaraṁ pure āsi, tato majjhe tato bahi;",
  "atk-s0514a11:500": "Purā niddhamanā hoti, sayameva vajāmahaṁ.",
  "atk-s0514a11:501": "130.",
  "atk-s0514a11:502": "“Vītasaddhaṁ na seveyya, upadānaṁvanodakaṁ;",
  "atk-s0514a11:503": "Sacepi naṁ anukhaṇe, vāri kaddamagandhikaṁ.",
  "atk-s0514a11:504": "131.",
  "atk-s0514a11:505": "“Pasannameva seveyya, appasannaṁ vivajjaye;",
  "atk-s0514a11:506": "Pasannaṁ payirupāseyya, rahadaṁvudakatthiko.",
  "atk-s0514a11:507": "132.",
  "atk-s0514a11:508": "“Bhaje bhajantaṁ purisaṁ, abhajantaṁ na bhajjaye;",
  "atk-s0514a11:509": "Asappurisadhammo so, yo bhajantaṁ na bhajjati.",
  "atk-s0514a11:510": "133.",
  "atk-s0514a11:511": "“Yo bhajantaṁ na bhajati, sevamānaṁ na sevati;",
  "atk-s0514a11:512": "Sa ve manussapāpiṭṭho, migo sākhassito yathā.",
  "atk-s0514a11:513": "134.",
  "atk-s0514a11:514": "“Accābhikkhaṇasaṁsaggā, asamosaraṇena ca;",
  "atk-s0514a11:515": "Etena mittā jīranti, akāle yācanāya ca.",
  "atk-s0514a11:516": "135.",
  "atk-s0514a11:517": "“Tasmā nābhikkhaṇaṁ gacche, na ca gacche cirāciraṁ;",
  "atk-s0514a11:518": "Kālena yācaṁ yāceyya, evaṁ mittā na jīyare.",
  "atk-s0514a11:519": "136.",
  "atk-s0514a11:520": "“Aticiraṁ nivāsena, piyo bhavati appiyo;",
  "atk-s0514a11:521": "Āmanta kho taṁ gacchāma, purā te homa appiyā”ti.",
  "atk-s0514a11:522_0": "Tattha sabbasetoti, mahārāja, paṭhamameva tava nivesane mama odano sabbaseto ahosi,",
  "atk-s0514a11:522_1": "yaṁ tvaṁ bhuñjasi, tameva dāpesīti attho. Tatoti tato pacchā paribhedakānaṁ vacanaṁ",
  "atk-s0514a11:522_2": "gahetvā tava mayi virattakāle sabalo missakodano jāto. Dānīti idāni sabbalohitako",
  "atk-s0514a11:522_3": "jāto. Kāloti aguṇaññussa tava santikā idāni mama pakkamituṁ kālo. Abbhantaranti paṭhamaṁ",
  "atk-s0514a11:522_4": "mama abbhantaraṁ āsanaṁ āsi, alaṅkatamahātalamhi ussitasetacchatte rājapallaṅkeyeva",
  "atk-s0514a11:522_5": "maṁ nisīdāpesuṁ. Majjheti sopānamatthake. Purā niddhamanā hotīti yāva gīvāyaṁ gahetvā",
  "atk-s0514a11:522_6": "nikkaḍḍhanā na hoti.",
  "atk-s0514a11:523_0": "Anukhaṇeti sacepi anudakaṁ udapānaṁ patto puriso udakaṁ apassanto kalalaṁ viyūhitvā",
  "atk-s0514a11:523_1": "anukhaṇeyya, tathāpi taṁ vāri kaddamagandhikaṁ bhaveyya, amanuññatāya na piveyya,",
  "atk-s0514a11:523_2": "tatheva vītasaddhaṁ payirupāsantena laddhapaccayāpi parittā ceva lūkhā ca, amanuññā",
  "atk-s0514a11:523_3": "aparibhogārahāti attho. Pasannanti patiṭṭhitasaddhaṁ. Rahadanti gambhīraṁ mahārahadaṁ.",
  "atk-s0514a11:523_4": "Bhajantanti attānaṁ bhajantameva bhajeyya. Abhajantanti paccatthikaṁ. Na bhajjayeti",
  "atk-s0514a11:523_5": "na bhajeyya. Na bhajjatīti yo puriso attānaṁ bhajantaṁ hitacittaṁ puggalaṁ na bhajati,",
  "atk-s0514a11:523_6": "so asappurisadhammo nāmāti. Manussapāpiṭṭhoti manussalāmako patikuṭṭho sabbapacchimako.",
  "atk-s0514a11:523_7": "Sākhassitoti makkaṭo.",
  "atk-s0514a11:524_0": "Accābhikkhaṇasaṁsaggāti ativiya abhiṇhasaṁsaggena. Akāleti ayuttappattakāle parassa",
  "atk-s0514a11:524_1": "piyabhaṇḍaṁ yācanāya mittā jīranti nāma, tvampi aticiraṁ nivāsena mayi mittiṁ bhindi.",
  "atk-s0514a11:524_2": "Tasmāti yasmā accābhikkhaṇasaṁsaggena asamosaraṇena ca mittā jīranti, tasmā. Cirāciranti",
  "atk-s0514a11:524_3": "cirakālaṁ vītināmetvā ciraṁ na gacche na upasaṅkameyya. Yācanti yācitabbaṁ bhaṇḍakaṁ",
  "atk-s0514a11:524_4": "yuttakāle yāceyya. Na jīyareti evaṁ mittā na jīranti. Purā te homa appiyāti yāva",
  "atk-s0514a11:524_5": "tava appiyā na homa, tāva āmantetvāva taṁ gacchāmāti.",
  "atk-s0514a11:525": "Rājā āha –",
  "atk-s0514a11:526": "137.",
  "atk-s0514a11:527": "“Evaṁ ce yācamānānaṁ, añjaliṁ nāvabujjhasi;",
  "atk-s0514a11:528": "Paricārakānaṁ sataṁ, vacanaṁ na karosi no;",
  "atk-s0514a11:529": "Evaṁ taṁ abhiyācāma, puna kayirāsi pariyāya”nti.",
  "atk-s0514a11:530": "Tattha nāvabujjhasīti sace, bhante, evaṁ yācantena mayā kataṁ añjaliṁ na jānāsi, na paṭiggaṇhasīti attho. Pariyāyanti puna idhāgamanāya ekavāraṁ kareyyāsīti yācati.",
  "atk-s0514a11:531": "Bodhisatto āha –",
  "atk-s0514a11:532": "138.",
  "atk-s0514a11:533": "“Evaṁ ce no viharataṁ, antarāyo na hessati;",
  "atk-s0514a11:534": "Tuyhaṁ vāpi mahārāja, mayhaṁ vā raṭṭhavaddhana;",
  "atk-s0514a11:535": "Appeva nāma passema, ahorattānamaccaye”ti.",
  "atk-s0514a11:536": "Tattha evaṁ ce noti sace, mahārāja, evaṁ nānā hutvā viharantānaṁ amhākaṁ antarāyo na hessati, tuyhaṁ vā mayhaṁ vā jīvitaṁ pavattissatīti dīpeti. Passemāti api nāma passeyyāma.",
  "atk-s0514a11:537_0": "Evaṁ vatvā mahāsatto rañño dhammaṁ desetvā “appamatto hohi, mahārājā”ti vatvā uyyānā",
  "atk-s0514a11:537_1": "nikkhamitvā ekasmiṁ sabhāgaṭṭhāne bhikkhāya caritvā bārāṇasito nikkhamma anupubbena",
  "atk-s0514a11:537_2": "himavantokāsameva gantvā kiñci kālaṁ vasitvā puna otaritvā ekaṁ paccantagāmaṁ nissāya",
  "atk-s0514a11:537_3": "araññe vasi. Tassa pana gatakālato paṭṭhāya te amaccā puna vinicchaye nisīditvā vilopaṁ",
  "atk-s0514a11:537_4": "karontā cintayiṁsu – “sace mahābodhiparibbājako punāgamissati, jīvitaṁ no natthi,",
  "atk-s0514a11:537_5": "kiṁ nu khvassa anāgamanakāraṇaṁ kareyyāmā”ti. Atha nesaṁ etadahosi – “ime sattā paṭibaddhaṭṭhānaṁ",
  "atk-s0514a11:537_6": "nāma jahituṁ na sakkonti, kiṁ nu khvassa idha paṭibaddhaṭṭhāna”nti. Tato “rañño aggamahesī”ti",
  "atk-s0514a11:537_7": "ñatvā “ṭhānaṁ kho panetaṁ vijjati, yaṁ so imaṁ nissāya āgaccheyya, paṭikacceva naṁ",
  "atk-s0514a11:537_8": "mārāpessāmā”ti te rājānaṁ etadavocuṁ – “deva, imasmiṁ divase nagare ekā kathā sūyatī”ti.",
  "atk-s0514a11:537_9": "“Kiṁ kathā nāmā”ti? “Mahābodhiparibbājako ca kira devī ca aññamaññaṁ sāsanapaṭisāsanaṁ",
  "atk-s0514a11:537_10": "pesentī”ti. “Kinti katvā”ti? Tena kira deviyā pesitaṁ “sakkā nu kho attano balena",
  "atk-s0514a11:537_11": "rājānaṁ mārāpetvā mama setacchattaṁ dātu”nti. Tāyapissa pesitaṁ “rañño māraṇaṁ nāma",
  "atk-s0514a11:537_12": "mama bhāro, mahābodhiparibbājako khippaṁ āgacchatū”ti rājā tesaṁ punappunaṁ kathentānaṁ",
  "atk-s0514a11:537_13": "saddahitvā “idāni kiṁ kattabba”nti pucchitvā “deviṁ māretuṁ vaṭṭatī”ti vutte anupaparikkhitvāva",
  "atk-s0514a11:537_14": "“tena hi naṁ tumheva māretvā khaṇḍākhaṇḍikaṁ chinditvā vaccakūpe khipathā”ti āha.",
  "atk-s0514a11:537_15": "Te tathā kariṁsu. Tassā māritabhāvo sakalanagare pākaṭo ahosi.",
  "atk-s0514a11:538_0": "Athassā cattāro puttā “iminā no niraparādhā mātā māritā”ti rañño paccatthikā ahesuṁ.",
  "atk-s0514a11:538_1": "Rājā mahābhayappatto ahosi. Mahāsatto paramparāya taṁ pavattiṁ sutvā cintesi – “ṭhapetvā",
  "atk-s0514a11:538_2": "maṁ añño te kumāre saññāpetvā pitaraṁ khamāpetuṁ samattho nāma natthi, rañño ca jīvitaṁ",
  "atk-s0514a11:538_3": "dassāmi, kumāre ca pāpato mocessāmī”ti. So punadivase paccantagāmaṁ pavisitvā manussehi",
  "atk-s0514a11:538_4": "dinnaṁ makkaṭamaṁsaṁ khāditvā tassa cammaṁ yācitvā gahetvā assamapade sukkhāpetvā",
  "atk-s0514a11:538_5": "niggandhaṁ katvā nivāsesipi pārupesipi aṁsepi ṭhapesi. Kiṁkāraṇā? “Bahūpakāro me”ti",
  "atk-s0514a11:538_6": "vacanatthāya. So taṁ cammaṁ ādāya anupubbena bārāṇasiṁ gantvā kumāre upasaṅkamitvā",
  "atk-s0514a11:538_7": "“pitughātakakammaṁ nāma dāruṇaṁ, taṁ vo na kātabbaṁ, ajarāmaro satto nāma natthi,",
  "atk-s0514a11:538_8": "ahaṁ tumhe aññamaññaṁ samagge karissāmicceva āgato, tumhe mayā pahite sāsane āgaccheyyāthā”ti",
  "atk-s0514a11:538_9": "kumāre ovaditvā antonagare uyyānaṁ pavisitvā makkaṭacammaṁ attharitvā silāpaṭṭe nisīdi.",
  "atk-s0514a11:539_0": "Atha naṁ uyyānapālako disvā vegena gantvā rañño ārocesi. Rājā sutvāva sañjātasomanasso",
  "atk-s0514a11:539_1": "hutvā te amacce ādāya tattha gantvā mahāsattaṁ vanditvā ekamantaṁ nisīditvā paṭisanthāraṁ",
  "atk-s0514a11:539_2": "kātuṁ ārabhi. Mahāsatto tena saddhiṁ asammoditvā makkaṭacammameva parimajji. Atha",
  "atk-s0514a11:539_3": "naṁ evamāha – “bhante, tumhe maṁ akathetvā makkaṭacammameva parimajjatha, kiṁ vo",
  "atk-s0514a11:539_4": "idaṁ mayā bahūpakāratara”nti? “Āma mahārāja, bahūpakāro me esa vānaro, ahamassa piṭṭhe",
  "atk-s0514a11:539_5": "nisīditvā vicariṁ, ayaṁ me pānīyaghaṭaṁ āhari, vasanaṭṭhānaṁ sammajji, ābhisamācārikavattapaṭivattaṁ",
  "atk-s0514a11:539_6": "mama akāsi, ahaṁ pana attano dubbalacittatāya assa maṁsaṁ khāditvā cammaṁ sukkhāpetvā",
  "atk-s0514a11:539_7": "attharitvā nisīdāmi ceva nipajjāmi ca, evaṁ bahūpakāro esa mayha”nti. Iti so tesaṁ",
  "atk-s0514a11:539_8": "vāde bhindanatthāya vānaracamme vānaravohāraṁ āropetvā taṁ taṁ pariyāyaṁ sandhāya",
  "atk-s0514a11:539_9": "imaṁ kathaṁ kathesi. So hi tassa nivutthapubbattā “piṭṭhe nisīditvā vicari”nti āha;",
  "atk-s0514a11:539_10": "taṁ aṁse katvā pānīyaghaṭassa āhaṭapubbattā “pānīyaghaṭaṁ āharī”ti āha; tena cammena",
  "atk-s0514a11:539_11": "bhūmiyaṁ sammaṭṭhapubbattā “vasanaṭṭhānaṁ sammajjī”ti āha; nipannakāle tena cammena",
  "atk-s0514a11:539_12": "piṭṭhiyā, akkantakāle pādānaṁ phuṭṭhapubbattā “vattapaṭivattaṁ me akāsī”ti āha. Chātakāle",
  "atk-s0514a11:539_13": "pana tassa maṁsaṁ labhitvā khāditattā “ahaṁ pana attano dubbalacittatāya tassa maṁsaṁ khādi”nti āha.",
  "atk-s0514a11:540_0": "Taṁ sutvā te amaccā “pāṇātipāto tena kato”ti saññāya “passatha, bho, pabbajitassa",
  "atk-s0514a11:540_1": "kammaṁ, makkaṭaṁ kira māretvā maṁsaṁ khāditvā cammaṁ gahetvā vicaratī”ti pāṇiṁ paharitvā",
  "atk-s0514a11:540_2": "parihāsamakaṁsu. Mahāsatto te tathā karonte disvā “ime attano vādabhedanatthāya mama",
  "atk-s0514a11:540_3": "cammaṁ ādāya āgatabhāvaṁ na jānanti, jānāpessāmi ne”ti ahetukavādiṁ tāva āmantetvā",
  "atk-s0514a11:540_4": "pucchi – “āvuso, tvaṁ kasmā maṁ parihasasī”ti? “Mittadubbhikammassa ceva pāṇātipātassa",
  "atk-s0514a11:540_5": "ca katattā”ti. Tato mahāsatto “yo pana gatiyā ceva diṭṭhiyā ca te saddahitvā evaṁ",
  "atk-s0514a11:540_6": "kareyya, tena kiṁ dukkaṭa”nti tassa vādaṁ bhindanto āha –",
  "atk-s0514a11:541": "139.",
  "atk-s0514a11:542": "“Udīraṇā ce saṁgatyā, bhāvāyamanuvattati;",
  "atk-s0514a11:543": "Akāmā akaraṇīyaṁ vā, karaṇīyaṁ vāpi kubbati;",
  "atk-s0514a11:544": "Akāmakaraṇīyamhi, kvidha pāpena lippati.",
  "atk-s0514a11:545": "140.",
  "atk-s0514a11:546": "“So ce attho ca dhammo ca, kalyāṇo na ca pāpako;",
  "atk-s0514a11:547": "Bhoto ce vacanaṁ saccaṁ, suhato vānaro mayā.",
  "atk-s0514a11:548": "141.",
  "atk-s0514a11:549": "“Attano ce hi vādassa, aparādhaṁ vijāniyā;",
  "atk-s0514a11:550": "Na maṁ tvaṁ garaheyyāsi, bhoto vādo hi tādiso”ti.",
  "atk-s0514a11:551_0": "Tattha udīraṇāti kathā. Saṁgatyāti saṁgatiyā channaṁ abhijātīnaṁ taṁ taṁ abhijātiṁ",
  "atk-s0514a11:551_1": "upagamanena. Bhāvāyamanuvattatīti bhāvena anuvattati, karaṇatthe sampadānaṁ. Akāmāti",
  "atk-s0514a11:551_2": "akāmena anicchāya. Akaraṇīyaṁ vā karaṇīyaṁ vāpīti akattabbaṁ pāpaṁ vā kattabbaṁ kusalaṁ",
  "atk-s0514a11:551_3": "vā. Kubbatīti karoti. Kvidhāti ko idha. Idaṁ vuttaṁ hoti – tvaṁ ahetukavādī “natthi",
  "atk-s0514a11:551_4": "hetu natthi paccayo sattānaṁ saṁkilesāyā”tiādidiṭṭhiko, ayaṁ loko saṁgatiyā ceva",
  "atk-s0514a11:551_5": "sabhāvena ca anuvattati pariṇamati, tattha tattha sukhadukkhaṁ paṭisaṁvedeti. Akāmakova",
  "atk-s0514a11:551_6": "pāpaṁ vā puññaṁ vā karotīti vadasi, ayaṁ tava udīraṇā sace tathā, evaṁ sante akāmakaraṇīyasmiṁ",
  "atk-s0514a11:551_7": "attano dhammatāya pavattamāne pāpe ko idha satto pāpena lippati, sace hi attanā akatena",
  "atk-s0514a11:551_8": "pāpena lippati, na koci na lippeyyāti.",
  "atk-s0514a11:552_0": "So ceti so ahetukavādasaṅkhāto tava bhāsitattho ca atthajotako dhammo ca kalyāṇo",
  "atk-s0514a11:552_1": "na ca pāpako. “Ahetū appaccayā sattā saṁkilissanti, sukhadukkhaṁ paṭisaṁvediyantī”ti",
  "atk-s0514a11:552_2": "idaṁ bhoto vacanaṁ saccaṁ ce, suhato vānaro mayā, ko ettha mama dosoti attho. Vijāniyāti,",
  "atk-s0514a11:552_3": "samma, sace hi tvaṁ attano vādassa aparādhaṁ jāneyyāsi, na maṁ garaheyyāsi. Kiṁkāraṇā?",
  "atk-s0514a11:552_4": "Bhoto vādo hi tādiso, tasmā ayaṁ mama vādaṁ karotīti maṁ pasaṁseyyāsi, attano pana",
  "atk-s0514a11:552_5": "vādaṁ ajānanto maṁ garahasīti.",
  "atk-s0514a11:553_0": "Evaṁ mahāsatto taṁ niggaṇhitvā appaṭibhāṇaṁ akāsi. Sopi rājaparisati maṅkubhūto pattakkhandho",
  "atk-s0514a11:553_1": "nisīdi. Mahāsattopi tassa vādaṁ bhinditvā issarakatavādiṁ āmantetvā “tvaṁ, āvuso,",
  "atk-s0514a11:553_2": "maṁ kasmā parihasasi, yadi issaranimmitavādaṁ sārato paccesī”ti vatvā āha –",
  "atk-s0514a11:554": "142.",
  "atk-s0514a11:555": "“Issaro sabbalokassa, sace kappeti jīvitaṁ;",
  "atk-s0514a11:556": "Iddhiṁ byasanabhāvañca, kammaṁ kalyāṇapāpakaṁ;",
  "atk-s0514a11:557": "Niddesakārī puriso, issaro tena lippati.",
  "atk-s0514a11:558": "143.",
  "atk-s0514a11:559": "“So ce attho ca dhammo ca, kalyāṇo na ca pāpako;",
  "atk-s0514a11:560": "Bhoto ce vacanaṁ saccaṁ, suhato vānaro mayā.",
  "atk-s0514a11:561": "144.",
  "atk-s0514a11:562": "“Attano ce hi vādassa, aparādhaṁ vijāniyā;",
  "atk-s0514a11:563": "Na maṁ tvaṁ garaheyyāsi, bhoto vādo hi tādiso”ti.",
  "atk-s0514a11:564_0": "Tattha kappeti jīvitanti sace brahmā vā añño vā koci issaro “tvaṁ kasiyā jīva, tvaṁ",
  "atk-s0514a11:564_1": "gorakkhenā”ti evaṁ sabbalokassa jīvitaṁ saṁvidahati vicāreti. Iddhiṁ byasanabhāvañcāti",
  "atk-s0514a11:564_2": "issariyādibhedā iddhiyo ca ñātivināsādikaṁ byasanabhāvañca sesañca kalyāṇapāpakaṁ",
  "atk-s0514a11:564_3": "kammaṁ sabbaṁ yadi issarova kappeti karoti. Niddesakārīti yadi tassa niddesaṁ āṇattimeva",
  "atk-s0514a11:564_4": "seso yo koci puriso karoti, evaṁ sante yo koci puriso pāpaṁ karoti, tassa issarena",
  "atk-s0514a11:564_5": "katattā issarova tena pāpena lippati. Sesaṁ purimanayeneva veditabbaṁ. Yathā ca idha, evaṁ sabbattha.",
  "atk-s0514a11:565_0": "Iti so ambatova muggaraṁ gahetvā ambaṁ pātento viya issarakaraṇeneva issarakatavādaṁ",
  "atk-s0514a11:565_1": "bhinditvā pubbekatavādiṁ āmantetvā “tvaṁ, āvuso, maṁ kiṁ parihasasi, yadi pubbekatavādaṁ",
  "atk-s0514a11:565_2": "saccaṁ maññasī”ti vatvā āha –",
  "atk-s0514a11:566": "145.",
  "atk-s0514a11:567": "“Sace pubbekatahetu, sukhadukkhaṁ nigacchati;",
  "atk-s0514a11:568": "Porāṇakaṁ kataṁ pāpaṁ, tameso muccate iṇaṁ;",
  "atk-s0514a11:569": "Porāṇaka iṇamokkho, kvidha pāpena lippati.",
  "atk-s0514a11:570": "146.",
  "atk-s0514a11:571": "“So ce attho ca dhammo ca, kalyāṇo na ca pāpako;",
  "atk-s0514a11:572": "Bhoto ce vacanaṁ saccaṁ, suhato vānaro mayā.",
  "atk-s0514a11:573": "147.",
  "atk-s0514a11:574": "“Attano ce hi vādassa, aparādhaṁ vijāniyā;",
  "atk-s0514a11:575": "Na maṁ tvaṁ garaheyyāsi, bhoto vādo hi tādiso”ti.",
  "atk-s0514a11:576_0": "Tattha pubbekatahetūti pubbakatahetu purimabhave katakammakāraṇeneva. Tameso muccate",
  "atk-s0514a11:576_1": "iṇanti yo vadhabandhādīhi dukkhaṁ pāpuṇāti, yadi so yaṁ tena porāṇakaṁ kataṁ pāpaṁ,",
  "atk-s0514a11:576_2": "taṁ idāni iṇaṁ muccati, evaṁ sante mamapi esa porāṇakaiṇato mokkho, anena hi makkaṭena",
  "atk-s0514a11:576_3": "pubbe paribbājakena hutvā ahaṁ makkaṭo samāno māretvā khādito bhavissāmi, svāyaṁ",
  "atk-s0514a11:576_4": "idha makkaṭattaṁ patto mayā paribbājakattaṁ pattena māretvā khādito bhavissati, ko",
  "atk-s0514a11:576_5": "idha pāpena lippatīti.",
  "atk-s0514a11:577_0": "Iti so tassapi vādaṁ bhinditvā ucchedavādiṁ abhimukhaṁ katvā “tvaṁ, āvuso, ‘itthi",
  "atk-s0514a11:577_1": "dinna’ntiādīni vatvā ‘idheva sattā ucchijjanti, paralokaṁ gatā nāma natthī’ti maññamāno",
  "atk-s0514a11:577_2": "kasmā maṁ parihasasī”ti santajjetvā āha –",
  "atk-s0514a11:578": "148.",
  "atk-s0514a11:579": "“Catunnaṁyevupādāya, rūpaṁ sambhoti pāṇinaṁ;",
  "atk-s0514a11:580": "Yato ca rūpaṁ sambhoti, tatthevānupagacchati;",
  "atk-s0514a11:581": "Idheva jīvati jīvo, pecca pecca vinassati.",
  "atk-s0514a11:582": "149.",
  "atk-s0514a11:583": "“Ucchijjati ayaṁ loko, ye bālā ye ca paṇḍitā;",
  "atk-s0514a11:584": "Ucchijjamāne lokamhi, kvidha pāpena lippati.",
  "atk-s0514a11:585": "150.",
  "atk-s0514a11:586": "“So ce attho ca dhammo ca, kalyāṇo na ca pāpako;",
  "atk-s0514a11:587": "Bhoto ce vacanaṁ saccaṁ, suhato vānaro mayā.",
  "atk-s0514a11:588": "151.",
  "atk-s0514a11:589": "“Attano ce hi vādassa, aparādhaṁ vijāniyā;",
  "atk-s0514a11:590": "Na maṁ tvaṁ garaheyyāsi, bhoto vādo hi tādiso”ti.",
  "atk-s0514a11:591_0": "Tattha catunnanti pathavīādīnaṁ bhūtānaṁ. Rūpanti rūpakkhandho. Tatthevāti yato taṁ",
  "atk-s0514a11:591_1": "rūpaṁ sambhoti, nirujjhanakālepi tattheva anupagacchati. Iminā tassa “cātumahābhūtiko",
  "atk-s0514a11:591_2": "ayaṁ puriso yadā kālaṁ karoti, tadā pathavī pathavīkāyaṁ anupeti anupagacchati, āpo…",
  "atk-s0514a11:591_3": "tejo… vāyo vāyokāyaṁ anupeti anupagacchati, ākāsaṁ indriyāni saṅkamanti, āsandhipañcamā",
  "atk-s0514a11:591_4": "purisā mataṁ ādāya gacchanti, yāva āḷāhanā padāni paññāyanti, kāpotakāni aṭṭhīni",
  "atk-s0514a11:591_5": "bhavanti, bhasmantā āhutiyo, dattupaññattaṁ yadidaṁ dānaṁ, tesaṁ tucchā musā vilāpo,",
  "atk-s0514a11:591_6": "ye keci atthikavādaṁ vadanti, bāle ca paṇḍite ca kāyassa bhedā ucchijjanti vinassanti,",
  "atk-s0514a11:591_7": "na honti paraṁ maraṇā”ti imaṁ diṭṭhiṁ patiṭṭhāpesi. Idhevāti imasmiṁyeva loke jīvo",
  "atk-s0514a11:591_8": "jīvati. Pecca pecca vinassatīti paraloke nibbatto satto gativasena idha anāgantvā",
  "atk-s0514a11:591_9": "tattheva paraloke vinassati ucchijjati. Evaṁ ucchijjamāne lokasmiṁ ko idha pāpena lippatīti.",
  "atk-s0514a11:592_0": "Iti so tassapi vādaṁ bhinditvā khattavijjavādiṁ āmantetvā “tvaṁ, āvuso, ‘mātāpitaropi",
  "atk-s0514a11:592_1": "māretvā attano attho kātabbo’ti imaṁ laddhiṁ ukkhipitvā vicaranto kasmā maṁ parihasasī”ti vatvā āha –",
  "atk-s0514a11:593": "152.",
  "atk-s0514a11:594": "“Āhu khattavidā loke, bālā paṇḍitamānino;",
  "atk-s0514a11:595": "Mātaraṁ pitaraṁ haññe, atho jeṭṭhampi bhātaraṁ;",
  "atk-s0514a11:596": "Haneyya puttadāre ca, attho ce tādiso siyā”ti.",
  "atk-s0514a11:597_0": "Tattha khattavidāti khattavijjā, ayameva vā pāṭho. Khattavijjācariyānaṁ etaṁ nāmaṁ.",
  "atk-s0514a11:597_1": "Bālā paṇḍitamāninoti bālā samānāpi “paṇḍitā mayaṁ attano paṇḍitabhāvaṁ pakāsemā”ti",
  "atk-s0514a11:597_2": "maññamānā paṇḍitamānino hutvā evamāhu. Attho ceti sace attano yathārūpo koci attho",
  "atk-s0514a11:597_3": "siyā, na kiñci parivajjeyya, sabbaṁ haneyyevāti vadanti, tvampi nesaṁ aññataroti.",
  "atk-s0514a11:598": "Evaṁ tassa laddhiṁ patiṭṭhapetvā attano laddhiṁ pakāsento āha –",
  "atk-s0514a11:599": "153.",
  "atk-s0514a11:600": "“Yassa rukkhassa chāyāya, nisīdeyya sayeyya vā;",
  "atk-s0514a11:601": "Na tassa sākhaṁ bhañjeyya, mittadubbho hi pāpako.",
  "atk-s0514a11:602": "154.",
  "atk-s0514a11:603": "“Atha atthe samuppanne, samūlamapi abbahe;",
  "atk-s0514a11:604": "Attho me sambalenāpi, suhato vānaro mayā.",
  "atk-s0514a11:605": "155.",
  "atk-s0514a11:606": "“So ce attho ca dhammo ca, kalyāṇo na ca pāpako;",
  "atk-s0514a11:607": "Bhoto ce vacanaṁ saccaṁ, suhato vānaro mayā.",
  "atk-s0514a11:608": "156.",
  "atk-s0514a11:609": "“Attano ce hi vādassa, aparādhaṁ vijāniyā;",
  "atk-s0514a11:610": "Na maṁ tvaṁ garaheyyāsi, bhoto vādo hi tādiso”ti.",
  "atk-s0514a11:611_0": "Tattha ambho khattavida amhākaṁ pana ācariyā evaṁ vaṇṇayanti. Attanā paribhuttacchāyassa",
  "atk-s0514a11:611_1": "rukkhassapi sākhaṁ vā paṇṇaṁ vā na bhañjeyya. Kiṁkāraṇā ? Mittadubbho hi pāpako.",
  "atk-s0514a11:611_2": "Tvaṁ pana evaṁ vadesi – “atha atthe samuppanne samūlamapi abbahe”ti, mama ca pātheyyena",
  "atk-s0514a11:611_3": "attho ahosi, tasmā sacepesa mayā hato, tathāpi attho me sambalenāpi, suhato vānaro mayā.",
  "atk-s0514a11:612_0": "Evaṁ so tassapi vādaṁ bhinditvā pañcasu tesu apaṭibhānesu nisinnesu rājānaṁ āmantetvā,",
  "atk-s0514a11:612_1": "“mahārāja, tvaṁ ime pañca raṭṭhavilopake mahācore gahetvā vicarasi, aho bālo, evarūpānañhi",
  "atk-s0514a11:612_2": "saṁsaggena puriso diṭṭhadhammikampi samparāyikampi mahādukkhaṁ pāpuṇeyyā”ti vatvā",
  "atk-s0514a11:612_3": "rañño dhammaṁ desento āha –",
  "atk-s0514a11:613": "157.",
  "atk-s0514a11:614": "“Ahetuvādo puriso, yo ca issarakuttiko;",
  "atk-s0514a11:615": "Pubbekatī ca ucchedī, yo ca khattavido naro.",
  "atk-s0514a11:616": "158.",
  "atk-s0514a11:617": "“Ete asappurisā loke, bālā paṇḍitamānino;",
  "atk-s0514a11:618": "Kareyya tādiso pāpaṁ, atho aññampi kāraye;",
  "atk-s0514a11:619": "Asappurisasaṁsaggo, dukkhanto kaṭukudrayo”ti.",
  "atk-s0514a11:620_0": "Tattha tādisoti, mahārāja, yādisā ete pañca diṭṭhigatikā, tādiso puriso sayampi pāpaṁ",
  "atk-s0514a11:620_1": "kareyya. Yvāssa vacanaṁ suṇāti, taṁ aññampi kāraye. Dukkhantoti evarūpehi asappurisehi",
  "atk-s0514a11:620_2": "saddhiṁ saṁsaggo idhalokepi paralokepi dukkhanto kaṭukudrayova hoti. Imassa panatthassa",
  "atk-s0514a11:620_3": "pakāsanatthaṁ “yāni kānici, bhikkhave, bhayāni uppajjanti, sabbāni tāni bālato”ti",
  "atk-s0514a11:620_4": "suttaṁ āharitabbaṁ. Godhajātaka- sañjīvajātaka- akittijātakādīhi cāyamattho dīpetabbo.",
  "atk-s0514a11:621": "Idānī opammadassanavasena dhammadesanaṁ vaḍḍhento āha –",
  "atk-s0514a11:622": "159.",
  "atk-s0514a11:623": "“Urabbharūpena vakassu pubbe, asaṁkito ajayūthaṁ upeti;",
  "atk-s0514a11:624": "Hantvā uraṇiṁ ajikaṁ ajañca, utrāsayitvā yenakāmaṁ paleti.",
  "atk-s0514a11:625": "160.",
  "atk-s0514a11:626": "“Tathāvidheke samaṇabrāhmaṇāse, chadanaṁ katvā vañcayanti manusse;",
  "atk-s0514a11:627": "Anāsakā thaṇḍilaseyyakā ca, rajojallaṁ ukkuṭikappadhānaṁ;",
  "atk-s0514a11:628": "Pariyāyabhattañca apānakattā, pāpācārā arahanto vadānā.",
  "atk-s0514a11:629": "161.",
  "atk-s0514a11:630": "“Ete asappurisā loke, bālā paṇḍitamānino;",
  "atk-s0514a11:631": "Kareyya tādiso pāpaṁ, atho aññampi kāraye;",
  "atk-s0514a11:632": "Asappurisasaṁsaggo, dukkhanto kaṭukudrayo.",
  "atk-s0514a11:633": "162.",
  "atk-s0514a11:634": "“Yamāhu natthi vīriyanti, ahetuñca pavadanti ye;",
  "atk-s0514a11:635": "Parakāraṁ attakārañca, ye tucchaṁ samavaṇṇayuṁ.",
  "atk-s0514a11:636": "163.",
  "atk-s0514a11:637": "“Ete asappurisā loke, bālā paṇḍitamānino;",
  "atk-s0514a11:638": "Kareyya tādiso pāpaṁ, atho aññampi kāraye;",
  "atk-s0514a11:639": "Asappurisasaṁsaggo, dukkhanto kaṭukudrayo.",
  "atk-s0514a11:640": "164.",
  "atk-s0514a11:641": "“Sace hi vīriyaṁ nāssa, kammaṁ kalyāṇapāpakaṁ;",
  "atk-s0514a11:642": "Na bhare vaḍḍhakiṁ rājā, napi yantāni kāraye.",
  "atk-s0514a11:643": "165.",
  "atk-s0514a11:644": "“Yasmā ca vīriyaṁ atthi, kammaṁ kalyāṇapāpakaṁ;",
  "atk-s0514a11:645": "Tasmā yantāni kāreti, rājā bharati vaḍḍhakiṁ.",
  "atk-s0514a11:646": "166.",
  "atk-s0514a11:647": "“Yadi vassasataṁ devo, na vasse na himaṁ pate;",
  "atk-s0514a11:648": "Ucchijjeyya ayaṁ loko, vinasseyya ayaṁ pajā.",
  "atk-s0514a11:649": "167.",
  "atk-s0514a11:650": "“Yasmā ca vassatī devo, himañcānuphusāyati;",
  "atk-s0514a11:651": "Tasmā sassāni paccanti, raṭṭhañca pālite ciraṁ.",
  "atk-s0514a11:652": "168.",
  "atk-s0514a11:653": "“Gavaṁ ce taramānānaṁ, jimhaṁ gacchati puṅgavo;",
  "atk-s0514a11:654": "Sabbā tā jimhaṁ gacchanti, nette jimhaṁ gate sati.",
  "atk-s0514a11:655": "169.",
  "atk-s0514a11:656": "“Evameva manussesu, yo hoti seṭṭhasammato;",
  "atk-s0514a11:657": "So ce adhammaṁ carati, pageva itarā pajā;",
  "atk-s0514a11:658": "Sabbaṁ raṭṭhaṁ dukhaṁ seti, rājā ce hoti adhammiko.",
  "atk-s0514a11:659": "170.",
  "atk-s0514a11:660": "“Gavaṁ ce taramānānaṁ, ujuṁ gacchati puṅgavo;",
  "atk-s0514a11:661": "Sabbā gāvī ujuṁ yanti, nette ujuṁ gate sati.",
  "atk-s0514a11:662": "171.",
  "atk-s0514a11:663": "“Evameva manussesu, yo hoti seṭṭhasammato;",
  "atk-s0514a11:664": "So sace dhammaṁ carati, pageva itarā pajā;",
  "atk-s0514a11:665": "Sabbaṁ raṭṭhaṁ sukhaṁ seti, rājā ce hoti dhammiko.",
  "atk-s0514a11:666": "172.",
  "atk-s0514a11:667": "“Mahārukkhassa phalino, āmaṁ chindati yo phalaṁ;",
  "atk-s0514a11:668": "Rasañcassa na jānāti, bījañcassa vinassati.",
  "atk-s0514a11:669": "173.",
  "atk-s0514a11:670": "“Mahārukkhūpamaṁ raṭṭhaṁ, adhammena pasāsati;",
  "atk-s0514a11:671": "Rasañcassa na jānāti, raṭṭhañcassa vinassati.",
  "atk-s0514a11:672": "174.",
  "atk-s0514a11:673": "“Mahārukkhassa phalino, pakkaṁ chindati yo phalaṁ;",
  "atk-s0514a11:674": "Rasañcassa vijānāti, bījañcassa na nassati.",
  "atk-s0514a11:675": "175.",
  "atk-s0514a11:676": "“Mahārukkhūpamaṁ raṭṭhaṁ, dhammena yo pasāsati;",
  "atk-s0514a11:677": "Rasañcassa vijānāti, raṭṭhañjassa na nassati.",
  "atk-s0514a11:678": "176.",
  "atk-s0514a11:679": "“Yo ca rājā janapadaṁ, adhammena pasāsati;",
  "atk-s0514a11:680": "Sabbosadhīhi so rājā, viruddho hoti khattiyo.",
  "atk-s0514a11:681": "177.",
  "atk-s0514a11:682": "“Tatheva negame hiṁsaṁ, ye yuttā kayavikkaye;",
  "atk-s0514a11:683": "Ojadānabalīkāre, sa kosena virujjhati.",
  "atk-s0514a11:684": "178.",
  "atk-s0514a11:685": "“Pahāravarakhettaññū, saṅgāme katanissame;",
  "atk-s0514a11:686": "Ussite hiṁsayaṁ rājā, sa balena virujjhati.",
  "atk-s0514a11:687": "179.",
  "atk-s0514a11:688": "“Tatheva isayo hiṁsaṁ, saññate brahmacārino;",
  "atk-s0514a11:689": "Adhammacārī khattiyo, so saggena virujjhati.",
  "atk-s0514a11:690": "180.",
  "atk-s0514a11:691": "“Yo ca rājā adhammaṭṭho, bhariyaṁ hanti adūsikaṁ;",
  "atk-s0514a11:692": "Luddhaṁ pasavate ṭhānaṁ, puttehi ca virujjhati.",
  "atk-s0514a11:693": "181.",
  "atk-s0514a11:694": "“Dhammaṁ care jānapade, negamesu balesu ca;",
  "atk-s0514a11:695": "Isayo ca na hiṁseyya, puttadāre samaṁ care.",
  "atk-s0514a11:696": "182.",
  "atk-s0514a11:697": "“Sa tādiso bhūmipati, raṭṭhapālo akodhano;",
  "atk-s0514a11:698": "Sapatte sampakampeti, indova asurādhipo”ti.",
  "atk-s0514a11:699_0": "Tattha vakassūti vako assu, assūti nipātamattaṁ. Idaṁ vuttaṁ hoti – mahārāja, pubbe",
  "atk-s0514a11:699_1": "eko urabbharūpo vako ahosi, tassa naṅguṭṭhamattameva dīghaṁ, taṁ pana so antarasattimhi",
  "atk-s0514a11:699_2": "pakkhipitvā urabbharūpena asaṁkito ajayūthaṁ upeti. Tattha uraṇikañca ajikañca ajañca",
  "atk-s0514a11:699_3": "hantvā yenakāmaṁ paleti. Tathāvidheketi tathāvidhā eke samaṇabrāhmaṇā pabbajjāliṅgena",
  "atk-s0514a11:699_4": "chadanaṁ katvā attānaṁ chādetvā madhuravacanādīhi hitakāmā viya hutvā lokaṁ vañcenti.",
  "atk-s0514a11:699_5": "“Anāsakā”tiādi tesaṁ chadanassa dassanatthaṁ vuttaṁ. Ekacce hi “mayaṁ anāsakā na",
  "atk-s0514a11:699_6": "kiñci āhāremā”ti manusse vañcenti, apare “mayaṁ thaṇḍilaseyyakā”ti. Aññesaṁ pana",
  "atk-s0514a11:699_7": "rajojallaṁ chadanaṁ, aññesaṁ ukkuṭikappadhānaṁ, te gacchantāpi uppatitvā ukkuṭikāva",
  "atk-s0514a11:699_8": "gacchanti. Aññesaṁ sattāhadasāhādivārabhojanasaṅkhātaṁ pariyāyabhattachadanaṁ, apare",
  "atk-s0514a11:699_9": "apānakattā honti, “mayaṁ pānīyaṁ na pivāmā”ti vadanti. Arahanto vadānāti pāpācārā",
  "atk-s0514a11:699_10": "hutvāpi “mayaṁ arahanto”ti vadantā vicaranti. Eteti, mahārāja, ime vā pañca janā",
  "atk-s0514a11:699_11": "hontu aññe vā, yāvanto diṭṭhigatikā nāma, sabbepi ete asappurisā. Yamāhūti ye āhu, ye vadanti.",
  "atk-s0514a11:700_0": "Sace hi vīriyaṁ nāssāti, mahārāja, sace ñāṇasampayuttaṁ kāyikacetasikavīriyaṁ na",
  "atk-s0514a11:700_1": "bhaveyya. Kammanti kalyāṇapāpakaṁ kammampi yadi na bhaveyya. Na bhareti evaṁ sante",
  "atk-s0514a11:700_2": "vaḍḍhakiṁ vā aññe vā kārake rājā na poseyya, napi yantānīti napi tehi sattabhūmikapāsādādīni",
  "atk-s0514a11:700_3": "yantāni kāreyya. Kiṁkāraṇā? Vīriyassa ceva kammassa ca abhāvā. Ucchijjeyyāti, mahārāja,",
  "atk-s0514a11:700_4": "yadi ettakaṁ kālaṁ neva devo vasseyya, na himaṁ pateyya, atha kappuṭṭhānakālo viya",
  "atk-s0514a11:700_5": "ayaṁ loko ucchijjeyya. Ucchedavādinā kathitaniyāmena pana ucchedo nāma natthi. Pāliteti pālayati.",
  "atk-s0514a11:701_0": "“Gavaṁ ce”ti catasso gāthā rañño dhammadesanāyameva vuttā, tathā “mahārukkhassā”tiādikā.",
  "atk-s0514a11:701_1": "Tattha mahārukkhassāti madhuraambarukkhassa. Adhammenāti agatigamanena. Rasañcassa",
  "atk-s0514a11:701_2": "na jānātīti adhammiko rājā raṭṭhassa rasaṁ ojaṁ na jānāti, āyasampattiṁ na labhati.",
  "atk-s0514a11:701_3": "Vinassatīti suññaṁ hoti, manussā gāmanigame chaḍḍetvā paccantaṁ pabbatavisamaṁ bhajanti,",
  "atk-s0514a11:701_4": "sabbāni āyamukhāni pacchijjanti. Sabbosadhīhīti sabbehi mūlatacapattapupphaphalādīhi",
  "atk-s0514a11:701_5": "ceva sappinavanītādīhi ca osadhehi virujjhati, tāni na sampajjanti. Adhammikarañño",
  "atk-s0514a11:701_6": "hi pathavī nirojā hoti, tassā nirojatāya osadhānaṁ ojā na hoti, tāni rogañca vūpasametuṁ",
  "atk-s0514a11:701_7": "na sakkonti. Iti so tehi viruddho nāma hoti.",
  "atk-s0514a11:702_0": "Negameti nigamavāsikuṭumbike. Hiṁsanti hiṁsanto pīḷento. Ye yuttāti ye kayavikkaye",
  "atk-s0514a11:702_1": "yuttā āyānaṁ mukhā thalajalapathavāṇijā, te ca hiṁsanto. Ojadānabalīkāreti tato tato",
  "atk-s0514a11:702_2": "bhaṇḍāharaṇasuṅkadānavasena ojadānañceva chabhāgadasabhāgādibhedaṁ baliñca karonte.",
  "atk-s0514a11:702_3": "Sa kosenāti so ete hiṁsanto adhammikarājā dhanadhaññehi parihāyanto kosena virujjhati",
  "atk-s0514a11:702_4": "nāma. Pahāravarakhettaññūti “imasmiṁ ṭhāne vijjhituṁ vaṭṭatī”ti evaṁ pahāravarānaṁ",
  "atk-s0514a11:702_5": "khettaṁ jānante dhanuggahe. Saṅgāme katanissameti yuddhe sukatakamme mahāyodhe. Ussiteti",
  "atk-s0514a11:702_6": "uggate paññāte mahāmatte. Hi sayanti evarūpe sayaṁ vā hiṁsanto parehi vā hiṁsāpento.",
  "atk-s0514a11:702_7": "Balenāti balakāyena. Tathāvidhañhi rājānaṁ “ayaṁ bahukāre attano rajjadāyakepi hiṁsati,",
  "atk-s0514a11:702_8": "kimaṅgaṁ pana amhe”ti avasesāpi yodhā vijahantiyeva. Iti so balena viruddho nāma hoti.",
  "atk-s0514a11:703_0": "Tatheva isayo hiṁsanti yathā ca negamādayo, tatheva esitaguṇe pabbajite akkosanapaharaṇādīhi",
  "atk-s0514a11:703_1": "hiṁsanto adhammacārī rājā kāyassa bhedā apāyameva upeti, sagge nibbattituṁ na sakkotīti",
  "atk-s0514a11:703_2": "saggena viruddho nāma hoti. Bhariyaṁ hanti adūsikanti attano bāhucchāyāya vaḍḍhitaṁ",
  "atk-s0514a11:703_3": "puttadhītāhi saṁvaḍḍhaṁ sīlavatiṁ bhariyaṁ mittapatirūpakānaṁ corānaṁ vacanaṁ gahetvā",
  "atk-s0514a11:703_4": "māreti. Luddhaṁ pasavate ṭhānanti so attano nirayūpapattiṁ pasavati nipphādeti. Puttehi",
  "atk-s0514a11:703_5": "cāti imasmiññeva attabhāve attano puttehi saddhiṁ virujjhatīti.",
  "atk-s0514a11:704_0": "Evamassa so tesaṁ pañcannaṁ janānaṁ kathaṁ gahetvā deviyā māritabhāvañca puttānaṁ",
  "atk-s0514a11:704_1": "viruddhabhāvañca sandhimukhe coraṁ cūḷāyaṁ gaṇhanto viya kathesi. Mahāsatto hi tesaṁ",
  "atk-s0514a11:704_2": "amaccānaṁ niggaṇhanañca dhammadesanañca deviyā tehi māritabhāvassa āvikaraṇatthañca",
  "atk-s0514a11:704_3": "tattha anupubbena kathaṁ āharitvā okāsaṁ katvā etamatthaṁ kathesi. Rājā tassa vacanaṁ",
  "atk-s0514a11:704_4": "sutvā attano aparādhaṁ jāni. Atha naṁ mahāsatto “ito paṭṭhāya, mahārāja, evarūpānaṁ",
  "atk-s0514a11:704_5": "pāpānaṁ kathaṁ gahetvā mā puna evamakāsī”ti vatvā ovadanto “dhammaṁ care”tiādimāha.",
  "atk-s0514a11:705_0": "Tattha dhammaṁ careti, mahārāja, rājā nāma janapadaṁ adhammikena balinā apīḷento",
  "atk-s0514a11:705_1": "janapade dhammaṁ careyya, sāmike asāmike akaronto negamesu dhammaṁ careyya, aṭṭhāne",
  "atk-s0514a11:705_2": "akilamento balesu dhammaṁ careyya. Vadhabandhaakkosaparibhāse pariharanto paccaye",
  "atk-s0514a11:705_3": "ca nesaṁ dadanto isayo na vihiṁseyya, dhītaro yuttaṭṭhāne patiṭṭhāpento putte ca",
  "atk-s0514a11:705_4": "sippāni sikkhāpetvā sammā pariharanto bhariyaṁ issariyavossaggaalaṅkāradānasammānanādīhi",
  "atk-s0514a11:705_5": "anuggaṇhanto puttadāre samaṁ careyya. Sa tādisoti so tādiso rājā paveṇiṁ abhinditvā",
  "atk-s0514a11:705_6": "dhammena samena rajjaṁ kārento rājāṇāya rājatejena sapatte sampakampeti tāseti cāleti.",
  "atk-s0514a11:705_7": "“Indovā”ti idaṁ upamatthaṁ vuttaṁ. Yathā asure jetvā abhibhavitvā ṭhitakālato paṭṭhāya",
  "atk-s0514a11:705_8": "asurādhipoti saṅkhyaṁ gato indo attano sapattabhūte asure kampesi, tathā kampetīti.",
  "atk-s0514a11:706_0": "Evaṁ mahāsatto rañño dhammaṁ desetvā cattāropi kumāre pakkosāpetvā ovaditvā rañño",
  "atk-s0514a11:706_1": "katakammaṁ pakāsetvā rājānaṁ khamāpetvā “mahārāja, ito paṭṭhāya atuletvā paribhedakānaṁ",
  "atk-s0514a11:706_2": "kathaṁ gahetvā mā evarūpaṁ sāhasikakammaṁ akāsi, tumhepi kumārā mā rañño dubbhitthā”ti",
  "atk-s0514a11:706_3": "sabbesaṁ ovādaṁ adāsi. Atha naṁ rājā āha – “ahaṁ, bhante, tumhesu ca deviyā ca aparajjhanto",
  "atk-s0514a11:706_4": "ime nissāya etesaṁ kathaṁ gahetvā etaṁ pāpakammaṁ kariṁ, ime pañcapi māremī”ti. Na",
  "atk-s0514a11:706_5": "labbhā, mahārāja, evaṁ kātunti. Tena hi tesaṁ hatthapāde chedāpemīti. Idampi na labbhā",
  "atk-s0514a11:706_6": "kātunti. Rājā “sādhu, bhante”ti sampaṭicchitvā te sabbasaṁharaṇe katvā pañcacūḷākaraṇagaddūlabandhanagomayāsiñcanehi",
  "atk-s0514a11:706_7": "avamānetvā raṭṭhā pabbājesi. Bodhisatto tattha katipāhaṁ vasitvā “appamatto hohī”ti",
  "atk-s0514a11:706_8": "rājānaṁ ovaditvā himavantaṁyeva gantvā jhānābhiññā nibbattetvā yāvajīvaṁ brahmavihāre",
  "atk-s0514a11:706_9": "bhāvetvā brahmalokūpago ahosi.",
  "atk-s0514a11:707_0": "Satthā imaṁ desanaṁ āharitvā “na, bhikkhave, idāneva, pubbepi tathāgato paññavāyeva",
  "atk-s0514a11:707_1": "parappavādappamaddanoyevā”ti vatvā jātakaṁ samodhānesi “tadā pañca diṭṭhigatikā pūraṇakassapamakkhaligosālapakudhakaccānaajitakesakambalanigaṇṭhanāṭaputtā",
  "atk-s0514a11:707_2": "ahesuṁ, piṅgalasunakho ānando, mahābodhiparibbājako pana ahameva ahosi”nti.",
  "atk-s0514a11:708": "Mahābodhijātakavaṇṇanā tatiyā.",
  "atk-s0514a11:709": "Jātakuddānaṁ –",
  "atk-s0514a11:710": "Saniḷīnikamavhayano paṭhamo, dutiyo pana saummadantivaro;",
  "atk-s0514a11:711": "Tatiyo pana bodhisirīvhayano, kathitā pana tīṇi jinena subhāti.",
  "atk-s0514a11:712": "Paṇṇāsanipātavaṇṇanā niṭṭhitā."
}