{
  "anya-e0101n1:0": "1. Sīlaniddeso",
  "anya-e0101n1:1": "Sīlasarūpādikathā",
  "anya-e0101n1:2_0": "6. Evaṁ anekaguṇasaṅgāhakena sīlasamādhipaññāmukhena desitopi panesa visuddhimaggo",
  "anya-e0101n1:2_1": "atisaṅkhepadesitoyeva hoti. Tasmā nālaṁ sabbesaṁ upakārāyāti vitthāramassa dassetuṁ",
  "anya-e0101n1:2_2": "sīlaṁ tāva ārabbha idaṁ pañhākammaṁ hoti.",
  "anya-e0101n1:3": "Kiṁ sīlaṁ, kenaṭṭhena sīlaṁ, kānassa lakkhaṇarasapaccupaṭṭhānapadaṭṭhānāni, kimānisaṁsaṁ sīlaṁ, katividhaṁ cetaṁ sīlaṁ, ko cassa saṁkileso, kiṁ vodānanti.",
  "anya-e0101n1:4_0": "Tatridaṁ vissajjanaṁ. Kiṁ sīlanti pāṇātipātādīhi vā viramantassa vattapaṭipattiṁ",
  "anya-e0101n1:4_1": "vā pūrentassa cetanādayo dhammā. Vuttañhetaṁ paṭisambhidāyaṁ “kiṁ sīlanti cetanā",
  "anya-e0101n1:4_2": "sīlaṁ, cetasikaṁ sīlaṁ, saṁvaro sīlaṁ, avītikkamo sīla”nti. Tattha cetanā sīlaṁ nāma",
  "anya-e0101n1:4_3": "pāṇātipātādīhi vā viramantassa vattapaṭipattiṁ vā pūrentassa cetanā. Cetasikaṁ sīlaṁ",
  "anya-e0101n1:4_4": "nāma pāṇātipātādīhi viramantassa virati. Apica cetanā sīlaṁ nāma pāṇātipātādīni pajahantassa",
  "anya-e0101n1:4_5": "satta kammapathacetanā. Cetasikaṁ sīlaṁ nāma “abhijjhaṁ pahāya vigatābhijjhena cetasā",
  "anya-e0101n1:4_6": "viharatī”ti ādinā nayena vuttā anabhijjhābyāpādasammādiṭṭhidhammā. Saṁvaro sīlanti",
  "anya-e0101n1:4_7": "ettha pañcavidhena saṁvaro veditabbo pātimokkhasaṁvaro, satisaṁvaro, ñāṇasaṁvaro,",
  "anya-e0101n1:4_8": "khantisaṁvaro, vīriyasaṁvaroti. Tattha iminā pātimokkhasaṁvarena upeto hoti samupetoti",
  "anya-e0101n1:4_9": "ayaṁ pātimokkhasaṁvaro. Rakkhati cakkhundriyaṁ, cakkhundriye saṁvaraṁ āpajjatīti ayaṁ satisaṁvaro.",
  "anya-e0101n1:5": "Yāni sotāni lokasmiṁ, (ajitāti bhagavā;)",
  "anya-e0101n1:6": "Sati tesaṁ nivāraṇaṁ;",
  "anya-e0101n1:7": "Sotānaṁ saṁvaraṁ brūmi, paññāyete pidhiyyareti. ;",
  "anya-e0101n1:8_0": "Ayaṁ ñāṇasaṁvaro. Paccayapaṭisevanampi ettheva samodhānaṁ gacchati. Yo panāyaṁ khamo",
  "anya-e0101n1:8_1": "hoti sītassa uṇhassātiādinā nayena āgato, ayaṁ khantisaṁvaro nāma. Yo cāyaṁ uppannaṁ",
  "anya-e0101n1:8_2": "kāmavitakkaṁ nādhivāsetītiādinā nayena āgato, ayaṁ vīriyasaṁvaro nāma. Ājīvapārisuddhipi",
  "anya-e0101n1:8_3": "ettheva samodhānaṁ gacchati. Iti ayaṁ pañcavidhopi saṁvaro, yā ca pāpabhīrukānaṁ",
  "anya-e0101n1:8_4": "kulaputtānaṁ sampattavatthuto virati, sabbampetaṁ saṁvarasīlanti veditabbaṁ. Avītikkamo",
  "anya-e0101n1:8_5": "sīlanti samādinnasīlassa kāyikavācasiko anatikkamo. Idaṁ tāva kiṁ sīlanti pañhassa vissajjanaṁ.",
  "anya-e0101n1:9_0": "7. Avasesesu kenaṭṭhena sīlanti sīlanaṭṭhena sīlaṁ. Kimidaṁ sīlanaṁ nāma. Samādhānaṁ",
  "anya-e0101n1:9_1": "vā, kāyakammādīnaṁ susīlyavasena avippakiṇṇatāti attho. Upadhāraṇaṁ vā, kusalānaṁ",
  "anya-e0101n1:9_2": "dhammānaṁ patiṭṭhānavasena ādhārabhāvoti attho. Etadeva hettha atthadvayaṁ saddalakkhaṇavidū",
  "anya-e0101n1:9_3": "anujānanti. Aññe pana siraṭṭho sīlattho, sītalaṭṭho sīlatthoti evamādināpi nayenettha atthaṁ vaṇṇayanti.",
  "anya-e0101n1:10": "8. Idāni kānassa lakkhaṇarasapaccupaṭṭhānapadaṭṭhānānīti ettha –",
  "anya-e0101n1:11": "Sīlanaṁ lakkhaṇaṁ tassa, bhinnassāpi anekadhā;",
  "anya-e0101n1:12": "Sanidassanattaṁ rūpassa, yathā bhinnassanekadhā.",
  "anya-e0101n1:13_0": "Yathā hi nīlapītādibhedena anekadhā bhinnassāpi rūpāyatanassa sanidassanattaṁ lakkhaṇaṁ,",
  "anya-e0101n1:13_1": "nīlādibhedena bhinnassāpi sanidassana bhāvānatikkamanato. Tathā sīlassa cetanādibhedena",
  "anya-e0101n1:13_2": "anekadhā bhinnassāpi yadetaṁ kāyakammādīnaṁ samādhānavasena kusalānañca dhammānaṁ",
  "anya-e0101n1:13_3": "patiṭṭhānavasena vuttaṁ sīlanaṁ, tadeva lakkhaṇaṁ, cetanādibhedena bhinnassāpi samādhānapatiṭṭhānabhāvānatikkamanato.",
  "anya-e0101n1:13_4": "Evaṁ lakkhaṇassa panassa –",
  "anya-e0101n1:14": "Dussīlyaviddhaṁsanatā, anavajjaguṇo tathā;",
  "anya-e0101n1:15": "Kiccasampattiatthena, raso nāma pavuccati.",
  "anya-e0101n1:16": "Tasmā idaṁ sīlaṁ nāma kiccaṭṭhena rasena dussīlyaviddhaṁsanarasaṁ, sampattiatthena rasena anavajjarasanti veditabbaṁ. Lakkhaṇādīsu hi kiccameva sampatti vā rasoti vuccati.",
  "anya-e0101n1:17": "Soceyyapaccupaṭṭhānaṁ, tayidaṁ tassa viññuhi;",
  "anya-e0101n1:18": "Ottappañca hirī ceva, padaṭṭhānanti vaṇṇitaṁ.",
  "anya-e0101n1:19_0": "Tayidaṁ sīlaṁ kāyasoceyyaṁ vacīsoceyyaṁ manosoceyyanti evaṁ vuttasoceyyapaccupaṭṭhānaṁ,",
  "anya-e0101n1:19_1": "soceyyabhāvena paccupaṭṭhāti gahaṇabhāvaṁ gacchati. Hirottappañca panassa viññūhi",
  "anya-e0101n1:19_2": "padaṭṭhānanti vaṇṇitaṁ, āsannakāraṇanti attho. Hirottappe hi sati sīlaṁ uppajjati",
  "anya-e0101n1:19_3": "ceva tiṭṭhati ca. Asati neva uppajjati, na tiṭṭhatīti. Evaṁ sīlassa lakkhaṇarasapaccupaṭṭhānapadaṭṭhānāni veditabbāni.",
  "anya-e0101n1:20": "Sīlānisaṁsakathā",
  "anya-e0101n1:21": "9.Kimānisaṁsaṁ sīlanti avippaṭisārādianekaguṇapaṭilābhānisaṁsaṁ. Vuttañhetaṁ – “avippaṭisāratthāni kho, ānanda, kusalāni sīlāni avippaṭisārānisaṁsānī”ti.",
  "anya-e0101n1:22_0": "Aparampi vuttaṁ “pañcime gahapatayo ānisaṁsā sīlavato sīlasampadāya. Katame pañca?",
  "anya-e0101n1:22_1": "Idha gahapatayo sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati,",
  "anya-e0101n1:22_2": "ayaṁ paṭhamo ānisaṁso sīlavato sīlasampadāya. Puna caparaṁ gahapatayo sīlavato sīlasampannassa",
  "anya-e0101n1:22_3": "kalyāṇo kittisaddo abbhuggacchati, ayaṁ dutiyo ānisaṁso sīlavato sīlasampadāya. Puna",
  "anya-e0101n1:22_4": "caparaṁ gahapatayo sīlavā sīlasampanno yaññadeva parisaṁ upasaṅkamati yadi khattiyaparisaṁ",
  "anya-e0101n1:22_5": "yadi brāhmaṇaparisaṁ yadi gahapatiparisaṁ yadi samaṇaparisaṁ, visārado upasaṅkamati",
  "anya-e0101n1:22_6": "amaṅkubhūto, ayaṁ tatiyo ānisaṁso sīlavato sīlasampadāya. Puna caparaṁ gahapatayo",
  "anya-e0101n1:22_7": "sīlavā sīlasampanno asammūḷho kālaṁ karoti, ayaṁ catuttho ānisaṁso sīlavato sīlasampadāya.",
  "anya-e0101n1:22_8": "Puna caparaṁ gahapatayo sīlavā sīlasampanno kāyassa bhedā paraṁ maraṇā sugatiṁ saggaṁ",
  "anya-e0101n1:22_9": "lokaṁ upapajjati, ayaṁ pañcamo ānisaṁso sīlavato sīlasampadāyā”ti.",
  "anya-e0101n1:23_0": "Aparepi “ākaṅkheyya ce, bhikkhave, bhikkhu sabrahmacārīnaṁ piyo ca assaṁ manāpo ca",
  "anya-e0101n1:23_1": "garu ca bhāvanīyo cāti, sīlesvevassa paripūrakārī”tiādinā nayena piyamanāpatādayo",
  "anya-e0101n1:23_2": "āsavakkhayapariyosānā anekā sīlānisaṁsā vuttā. Evaṁ avippaṭisārādianekaguṇānisaṁsaṁ sīlaṁ. Apica –",
  "anya-e0101n1:24": "Sāsane kulaputtānaṁ, patiṭṭhā natthi yaṁ vinā;",
  "anya-e0101n1:25": "Ānisaṁsaparicchedaṁ, tassa sīlassa ko vade.",
  "anya-e0101n1:26": "Na gaṅgā yamunā cāpi, sarabhū vā sarasvatī;",
  "anya-e0101n1:27": "Ninnagā vāciravatī, mahī vāpi mahānadī.",
  "anya-e0101n1:28": "Sakkuṇanti visodhetuṁ, taṁ malaṁ idha pāṇinaṁ;",
  "anya-e0101n1:29": "Visodhayati sattānaṁ, yaṁ ve sīlajalaṁ malaṁ.",
  "anya-e0101n1:30": "Na taṁ sajaladā vātā, na cāpi haricandanaṁ;",
  "anya-e0101n1:31": "Neva hārā na maṇayo, na candakiraṇaṅkurā.",
  "anya-e0101n1:32": "Samayantīdha sattānaṁ, pariḷāhaṁ surakkhitaṁ;",
  "anya-e0101n1:33": "Yaṁ sameti idaṁ ariyaṁ, sīlaṁ accantasītalaṁ.",
  "anya-e0101n1:34": "Sīlagandhasamo gandho, kuto nāma bhavissati;",
  "anya-e0101n1:35": "Yo samaṁ anuvāte ca, paṭivāte ca vāyati.",
  "anya-e0101n1:36": "Saggārohaṇasopānaṁ, aññaṁ sīlasamaṁ kuto;",
  "anya-e0101n1:37": "Dvāraṁ vā pana nibbāna, nagarassa pavesane.",
  "anya-e0101n1:38": "Sobhantevaṁ na rājāno, muttāmaṇivibhūsitā;",
  "anya-e0101n1:39": "Yathā sobhanti yatino, sīlabhūsanabhūsitā.",
  "anya-e0101n1:40": "Attānuvādādibhayaṁ, viddhaṁsayati sabbaso;",
  "anya-e0101n1:41": "Janeti kittihāsañca, sīlaṁ sīlavataṁ sadā.",
  "anya-e0101n1:42": "Guṇānaṁ mūlabhūtassa, dosānaṁ balaghātino;",
  "anya-e0101n1:43": "Iti sīlassa viññeyyaṁ, ānisaṁsakathāmukhanti.",
  "anya-e0101n1:44": "Sīlappabhedakathā",
  "anya-e0101n1:45": "10. Idāni yaṁ vuttaṁ katividhaṁ cetaṁ sīlanti, tatridaṁ vissajjanaṁ. Sabbameva tāva idaṁ sīlaṁ attano sīlanalakkhaṇena ekavidhaṁ.",
  "anya-e0101n1:46_0": "Cārittavārittavasena duvidhaṁ. Tathā ābhisamācārikaādibrahmacariyakavasena, viratiavirativasena,",
  "anya-e0101n1:46_1": "nissitānissitavasena, kālapariyantaāpāṇakoṭikavasena, sapariyantāpariyantavasena,",
  "anya-e0101n1:46_2": "lokiyalokuttaravasena ca.",
  "anya-e0101n1:47_0": "Tividhaṁ hīnamajjhimapaṇītavasena. Tathā attādhipateyyalokādhipateyyadhammādhipateyyavasena,",
  "anya-e0101n1:47_1": "parāmaṭṭhāparāmaṭṭhapaṭippassaddhivasena, visuddhāvisuddhavematikavasena, sekkhāsekkhanevasekkhanāsekkhavasena ca.",
  "anya-e0101n1:48_0": "Catubbidhaṁ hānabhāgiyaṭhitibhāgiyavisesabhāgiyanibbedhabhāgiyavasena. Tathā bhikkhubhikkhunīanupasampannagahaṭṭhasīlavasena,",
  "anya-e0101n1:48_1": "pakatiācāradhammatāpubbahetukasīlavasena, pātimokkhasaṁvaraindriyasaṁvaraājīvapārisuddhipaccayasannissitasīlavasena ca.",
  "anya-e0101n1:49_0": "Pañcavidhaṁ pariyantapārisuddhisīlādivasena. Vuttampi cetaṁ paṭisambhidāyaṁ “pañca",
  "anya-e0101n1:49_1": "sīlāni – pariyantapārisuddhisīlaṁ, apariyantapārisuddhisīlaṁ, paripuṇṇapārisuddhisīlaṁ,",
  "anya-e0101n1:49_2": "aparāmaṭṭhapārisuddhisīlaṁ, paṭippassaddhipārisuddhisīla”nti. Tathā pahānaveramaṇīcetanāsaṁvarāvītikkamavasena.",
  "anya-e0101n1:50_0": "11. Tattha ekavidhakoṭṭhāse attho vuttanayeneva veditabbo. Duvidhakoṭṭhāse yaṁ bhagavatā",
  "anya-e0101n1:50_1": "“idaṁ kattabba”nti paññattasikkhāpadapūraṇaṁ, taṁ cārittaṁ. Yaṁ “idaṁ na kattabba”nti",
  "anya-e0101n1:50_2": "paṭikkhittassa akaraṇaṁ, taṁ vārittaṁ. Tatrāyaṁ vacanattho. Caranti tasmiṁ sīlesu",
  "anya-e0101n1:50_3": "paripūrakāritāya pavattantīti cārittaṁ. Vāritaṁ tāyanti rakkhanti tenāti vārittaṁ.",
  "anya-e0101n1:50_4": "Tattha saddhāvīriyasādhanaṁ cārittaṁ, saddhāsādhanaṁ vārittaṁ. Evaṁ cārittavārittavasena duvidhaṁ.",
  "anya-e0101n1:51_0": "Dutiyaduke abhisamācāroti uttamasamācāro. Abhisamācāro eva ābhisamācārikaṁ. Abhisamācāraṁ",
  "anya-e0101n1:51_1": "vā ārabbha paññattaṁ ābhisamācārikaṁ, ājīvaṭṭhamakato avasesasīlassetaṁ adhivacanaṁ.",
  "anya-e0101n1:51_2": "Maggabrahmacariyassa ādibhāvabhūtanti ādibrahmacariyakaṁ, ājīvaṭṭhamakasīlassetaṁ",
  "anya-e0101n1:51_3": "adhivacanaṁ. Tañhi maggassa ādibhāvabhūtaṁ, pubbabhāgeyeva parisodhetabbato. Tenāha",
  "anya-e0101n1:51_4": "– “pubbeva kho panassa kāyakammaṁ vacīkammaṁ ājīvo suparisuddho hotī”ti. Yāni vā",
  "anya-e0101n1:51_5": "sikkhāpadāni khuddānukhuddakānīti vuttāni, idaṁ ābhisamācārikasīlaṁ. Sesaṁ ādibrahmacariyakaṁ.",
  "anya-e0101n1:51_6": "Ubhatovibhaṅgapariyāpannaṁ vā ādibrahmacariyakaṁ. Khandhakavattapariyāpannaṁ ābhisamācārikaṁ.",
  "anya-e0101n1:51_7": "Tassa sampattiyā ādibrahmacariyakaṁ sampajjati. Tenevāha – “so vata, bhikkhave, bhikkhu",
  "anya-e0101n1:51_8": "ābhisamācārikaṁ dhammaṁ aparipūretvā ādibrahmacariyakaṁ dhammaṁ paripūressatīti netaṁ",
  "anya-e0101n1:51_9": "ṭhānaṁ vijjatī”ti. Evaṁ ābhisamācārikaādibrahmacariyakavasena duvidhaṁ.",
  "anya-e0101n1:52": "Tatiyaduke pāṇātipātādīhi veramaṇimattaṁ viratisīlaṁ. Sesaṁ cetanādi aviratisīlanti evaṁ viratiavirativasena duvidhaṁ.",
  "anya-e0101n1:53_0": "Catutthaduke nissayoti dve nissayā taṇhānissayo ca diṭṭhinissayo ca. Tattha yaṁ “imināhaṁ",
  "anya-e0101n1:53_1": "sīlena devo vā bhavissāmi devaññataro vā”ti evaṁ bhavasampattiṁ ākaṅkhamānena pavattitaṁ,",
  "anya-e0101n1:53_2": "idaṁ taṇhānissitaṁ. Yaṁ “sīlena suddhī”ti evaṁ suddhidiṭṭhiyā pavattitaṁ, idaṁ diṭṭhinissitaṁ.",
  "anya-e0101n1:53_3": "Yaṁ pana lokuttaraṁ lokiyañca tasseva sambhārabhūtaṁ, idaṁ anissitanti evaṁ nissitānissitavasena duvidhaṁ.",
  "anya-e0101n1:54": "Pañcamaduke kālaparicchedaṁ katvā samādinnaṁ sīlaṁ kālapariyantaṁ. Yāvajīvaṁ samādiyitvā tatheva pavattitaṁ āpāṇakoṭikanti evaṁ kālapariyantaāpāṇakoṭikavasena duvidhaṁ.",
  "anya-e0101n1:55_0": "Chaṭṭhaduke lābhayasañātiaṅgajīvitavasena diṭṭhapariyantaṁ sapariyantaṁ nāma. Viparītaṁ",
  "anya-e0101n1:55_1": "apariyantaṁ. Vuttampi cetaṁ paṭisambhidāyaṁ “katamaṁ taṁ sīlaṁ sapariyantaṁ? Atthi",
  "anya-e0101n1:55_2": "sīlaṁ lābhapariyantaṁ, atthi sīlaṁ yasapariyantaṁ, atthi sīlaṁ ñātipariyantaṁ, atthi",
  "anya-e0101n1:55_3": "sīlaṁ aṅgapariyantaṁ, atthi sīlaṁ jīvitapariyantaṁ. Katamaṁ taṁ sīlaṁ lābhapariyantaṁ?",
  "anya-e0101n1:55_4": "Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamati,",
  "anya-e0101n1:55_5": "idaṁ taṁ sīlaṁ lābhapariyanta”nti. Eteneva upāyena itarānipi vitthāretabbāni. Apariyantavissajjanepi",
  "anya-e0101n1:55_6": "vuttaṁ “katamaṁ taṁ sīlaṁ na lābhapariyantaṁ? Idhekacco lābhahetu lābhapaccayā lābhakāraṇā",
  "anya-e0101n1:55_7": "yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati,",
  "anya-e0101n1:55_8": "idaṁ taṁ sīlaṁ na lābhapariyanta”nti. Etenevupāyena itarānipi vitthāretabbāni. Evaṁ",
  "anya-e0101n1:55_9": "sapariyantāpariyantavasena duvidhaṁ.",
  "anya-e0101n1:56_0": "Sattamaduke sabbampi sāsavaṁ sīlaṁ lokiyaṁ. Anāsavaṁ lokuttaraṁ. Tattha lokiyaṁ bhavavisesāvahaṁ",
  "anya-e0101n1:56_1": "hoti bhavanissaraṇassa ca sambhāro. Yathāha – “vinayo saṁvaratthāya, saṁvaro avippaṭisāratthāya,",
  "anya-e0101n1:56_2": "avippaṭisāro pāmojjatthāya, pāmojjaṁ pītatthāya, pīti passaddhatthāya, passaddhi",
  "anya-e0101n1:56_3": "sukhatthāya, sukhaṁ samādhatthāya, samādhi yathābhūtañāṇadassanatthāya, yathābhūtañāṇadassanaṁ",
  "anya-e0101n1:56_4": "nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya,",
  "anya-e0101n1:56_5": "vimuttiñāṇadassanaṁ anupādāparinibbānatthāya, etadatthā kathā, etadatthā mantanā,",
  "anya-e0101n1:56_6": "etadatthā upanisā, etadatthaṁ sotāvadhānaṁ, yadidaṁ anupādācittassa vimokkho”ti.",
  "anya-e0101n1:56_7": "Lokuttaraṁ bhavanissaraṇāvahaṁ hoti paccavekkhaṇañāṇassa ca bhūmīti evaṁ lokiyalokuttaravasena duvidhaṁ.",
  "anya-e0101n1:57_0": "12. Tikesu paṭhamattike hīnena chandena cittena vīriyena vīmaṁsāya vā pavattitaṁ",
  "anya-e0101n1:57_1": "hīnaṁ. Majjhimehi chandādīhi pavattitaṁ majjhimaṁ. Paṇītehi paṇītaṁ. Yasakāmatāya",
  "anya-e0101n1:57_2": "vā samādinnaṁ hīnaṁ. Puññaphalakāmatāya majjhimaṁ. Kattabbamevidanti ariyabhāvaṁ",
  "anya-e0101n1:57_3": "nissāya samādinnaṁ paṇītaṁ. “Ahamasmi sīlasampanno, ime panaññe bhikkhū dussīlā pāpadhammā”ti",
  "anya-e0101n1:57_4": "evaṁ attukkaṁsanaparavambhanādīhi upakkiliṭṭhaṁ vā hīnaṁ. Anupakkiliṭṭhaṁ lokiyaṁ",
  "anya-e0101n1:57_5": "sīlaṁ majjhimaṁ. Lokuttaraṁ paṇītaṁ. Taṇhāvasena vā bhavabhogatthāya pavattitaṁ hīnaṁ.",
  "anya-e0101n1:57_6": "Attano vimokkhatthāya pavattitaṁ majjhimaṁ. Sabbasattānaṁ vimokkhatthāya pavattitaṁ",
  "anya-e0101n1:57_7": "pāramitāsīlaṁ paṇītanti evaṁ hīnamajjhimapaṇītavasena tividhaṁ.",
  "anya-e0101n1:58_0": "Dutiyattike attano ananurūpaṁ pajahitukāmena attagarunā attanigāravena pavattitaṁ",
  "anya-e0101n1:58_1": "attādhipateyyaṁ. Lokāpavādaṁ pariharitukāmena lokagarunā loke gāravena pavattitaṁ",
  "anya-e0101n1:58_2": "lokādhipateyyaṁ. Dhammamahattaṁ pūjetukāmena dhammagarunā dhammagāravena pavattitaṁ",
  "anya-e0101n1:58_3": "dhammādhipateyyanti evaṁ attādhipateyyādivasena tividhaṁ.",
  "anya-e0101n1:59_0": "Tatiyattike yaṁ dukesu nissitanti vuttaṁ, taṁ taṇhādiṭṭhīhi parāmaṭṭhattā parāmaṭṭhaṁ.",
  "anya-e0101n1:59_1": "Puthujjanakalyāṇakassa maggasambhārabhūtaṁ sekkhānañca maggasampayuttaṁ aparāmaṭṭhaṁ.",
  "anya-e0101n1:59_2": "Sekkhāsekkhānaṁ phalasampayuttaṁ paṭippassaddhanti evaṁ parāmaṭṭhādivasena tividhaṁ.",
  "anya-e0101n1:60_0": "Catutthattike yaṁ āpattiṁ anāpajjantena pūritaṁ, āpajjitvā vā puna katapaṭikammaṁ,",
  "anya-e0101n1:60_1": "taṁ visuddhaṁ. Āpattiṁ āpannassa akatapaṭikammaṁ avisuddhaṁ. Vatthumhi vā āpattiyā",
  "anya-e0101n1:60_2": "vā ajjhācāre vā vematikassa sīlaṁ vematikasīlaṁ nāma. Tattha yoginā avisuddhasīlaṁ",
  "anya-e0101n1:60_3": "visodhetabbaṁ, vematike vatthujjhācāraṁ akatvā vimati paṭivinetabbā “iccassa phāsu",
  "anya-e0101n1:60_4": "bhavissatī”ti evaṁ visuddhādivasena tividhaṁ.",
  "anya-e0101n1:61": "Pañcamattike catūhi ariyamaggehi tīhi ca sāmaññaphalehi sampayuttaṁ sīlaṁ sekkhaṁ. Arahattaphalasampayuttaṁ asekkhaṁ. Sesaṁ nevasekkhanāsekkhanti evaṁ sekkhādivasena tividhaṁ.",
  "anya-e0101n1:62_0": "Paṭisambhidāyaṁ pana yasmā loke tesaṁ tesaṁ sattānaṁ pakatipi sīlanti vuccati, yaṁ",
  "anya-e0101n1:62_1": "sandhāya “ayaṁ sukhasīlo, ayaṁ dukkhasīlo, ayaṁ kalahasīlo, ayaṁ maṇḍanasīlo”ti bhaṇanti,",
  "anya-e0101n1:62_2": "tasmā tena pariyāyena “tīṇi sīlāni, kusalasīlaṁ akusalasīlaṁ abyākatasīlanti. Evaṁ",
  "anya-e0101n1:62_3": "kusalādivasenapi tividhanti vuttaṁ. Tattha akusalaṁ imasmiṁ atthe adhippetassa sīlassa",
  "anya-e0101n1:62_4": "lakkhaṇādīsu ekenapi na sametīti idha na upanītaṁ, tasmā vuttanayenevassa tividhatā veditabbā.",
  "anya-e0101n1:63": "13. Catukkesu paṭhamacatukke –",
  "anya-e0101n1:64": "Yodha sevati dussīle, sīlavante na sevati;",
  "anya-e0101n1:65": "Vatthuvītikkame dosaṁ, na passati aviddasu.",
  "anya-e0101n1:66": "Micchāsaṅkappabahulo, indriyāni na rakkhati;",
  "anya-e0101n1:67": "Evarūpassa ve sīlaṁ, jāyate hānabhāgiyaṁ.",
  "anya-e0101n1:68": "Yo panattamano hoti, sīlasampattiyā idha;",
  "anya-e0101n1:69": "Kammaṭṭhānānuyogamhi, na uppādeti mānasaṁ.",
  "anya-e0101n1:70": "Tuṭṭhassa sīlamattena, aghaṭantassa uttari;",
  "anya-e0101n1:71": "Tassa taṁ ṭhitibhāgiyaṁ, sīlaṁ bhavati bhikkhuno.",
  "anya-e0101n1:72": "Sampannasīlo ghaṭati, samādhatthāya yo pana;",
  "anya-e0101n1:73": "Visesabhāgiyaṁ sīlaṁ, hoti etassa bhikkhuno.",
  "anya-e0101n1:74": "Atuṭṭho sīlamattena, nibbidaṁ yonuyuñjati;",
  "anya-e0101n1:75": "Hoti nibbedhabhāgiyaṁ, sīlametassa bhikkhunoti.",
  "anya-e0101n1:76": "Evaṁ hānabhāgiyādivasena catubbidhaṁ.",
  "anya-e0101n1:77_0": "Dutiyacatukke bhikkhū ārabbha paññattasikkhāpadāni, yāni ca nesaṁ bhikkhunīnaṁ paññattito",
  "anya-e0101n1:77_1": "rakkhitabbāni, idaṁ bhikkhusīlaṁ. Bhikkhuniyo ārabbha paññattasikkhāpadāni, yāni",
  "anya-e0101n1:77_2": "ca tāsaṁ bhikkhūnaṁ paññattito rakkhitabbāni, idaṁ bhikkhunisīlaṁ. Sāmaṇerasāmaṇerīnaṁ",
  "anya-e0101n1:77_3": "dasasīlāni anupasampannasīlaṁ. Upāsakaupāsikānaṁ niccasīlavasena pañcasikkhāpadāni,",
  "anya-e0101n1:77_4": "sati vā ussāhe dasa, uposathaṅgavasena aṭṭhāti idaṁ gahaṭṭhasīlanti evaṁ bhikkhusīlādivasena catubbidhaṁ.",
  "anya-e0101n1:78_0": "Tatiyacatukke uttarakurukānaṁ manussānaṁ avītikkamo pakatisīlaṁ. Kuladesapāsaṇḍānaṁ",
  "anya-e0101n1:78_1": "attano attano mariyādācārittaṁ ācārasīlaṁ. “Dhammatā esā, ānanda, yadā bodhisatto",
  "anya-e0101n1:78_2": "mātukucchiṁ okkanto hoti na bodhisattamātu purisesu mānasaṁ uppajji kāmaguṇūpasaṁhita”nti",
  "anya-e0101n1:78_3": "evaṁ vuttaṁ bodhisattamātusīlaṁ dhammatāsīlaṁ. Mahākassapādīnaṁ pana suddhasattānaṁ,",
  "anya-e0101n1:78_4": "bodhisattassa ca tāsu tāsu jātīsu sīlaṁ pubbahetukasīlanti evaṁ pakatisīlādivasena catubbidhaṁ.",
  "anya-e0101n1:79_0": "Catutthacatukke yaṁ bhagavatā “idha bhikkhu pātimokkhasaṁvarasaṁvuto viharati ācāragocarasampanno",
  "anya-e0101n1:79_1": "aṇumattesu vajjesu bhayadassāvī samādāya sikkhati sikkhāpadesū”ti vaṁ vuttaṁ sīlaṁ,",
  "anya-e0101n1:79_2": "idaṁ pātimokkhasaṁvarasīlaṁ nāma. Yaṁ pana “so cakkhunā rūpaṁ disvā na nimittaggāhī",
  "anya-e0101n1:79_3": "hoti nānubyañjanaggāhī, yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā",
  "anya-e0101n1:79_4": "pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ,",
  "anya-e0101n1:79_5": "cakkhundriye saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe…",
  "anya-e0101n1:79_6": "jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya",
  "anya-e0101n1:79_7": "na nimittaggāhī…pe… manindriye saṁvaraṁ āpajjatī”ti vuttaṁ, idaṁ indriyasaṁvarasīlaṁ.",
  "anya-e0101n1:79_8": "Yā pana ājīvahetupaññattānaṁ channaṁ sikkhāpadānaṁ vītikkamassa, “kuhanā lapanā nemittikatā",
  "anya-e0101n1:79_9": "nippesikatā lābhena lābhaṁ nijigīsanatā”ti evamādīnañca pāpadhammānaṁ vasena pavattā",
  "anya-e0101n1:79_10": "micchājīvā virati, idaṁ ājīvapārisuddhisīlaṁ. “Paṭisaṅkhā yoniso cīvaraṁ paṭisevati,",
  "anya-e0101n1:79_11": "yāvadeva sītassa paṭighātāyā”ti ādinā nayena vutto paṭisaṅkhānaparisuddho catupaccayaparibhogo",
  "anya-e0101n1:79_12": "paccayasannissitasīlaṁ nāma.",
  "anya-e0101n1:80": "Pātimokkhasaṁvarasīlaṁ",
  "anya-e0101n1:81_0": "14. Tatrāyaṁ ādito paṭṭhāya anupubbapadavaṇṇanāya saddhiṁ vinicchayakathā. Idhāti",
  "anya-e0101n1:81_1": "imasmiṁ sāsane. Bhikkhūti saṁsāre bhayaṁ ikkhaṇatāya vā bhinnapaṭadharāditāya vā",
  "anya-e0101n1:81_2": "evaṁ laddhavohāro saddhāpabbajito kulaputto. Pātimokkhasaṁvarasaṁvutoti ettha pātimokkhanti",
  "anya-e0101n1:81_3": "sikkhāpadasīlaṁ. Tañhi yo naṁ pāti rakkhati, taṁ mokkheti mocayati āpāyikādīhi dukkhehi,",
  "anya-e0101n1:81_4": "tasmā pātimokkhanti vuccati. Saṁvaraṇaṁ saṁvaro, kāyikavācasikassa avītikkamassetaṁ",
  "anya-e0101n1:81_5": "nāmaṁ. Pātimokkhameva saṁvaro pātimokkhasaṁvaro. Tena pātimokkhasaṁvarena saṁvuto",
  "anya-e0101n1:81_6": "pātimokkhasaṁvarasaṁvuto, upagato samannāgatoti attho. Viharatīti iriyati. Ācāragocarasampannotiādīnamattho",
  "anya-e0101n1:81_7": "pāḷiyaṁ āgatanayeneva veditabbo. Vuttañhetaṁ –",
  "anya-e0101n1:82": "“Ācāragocarasampanno”ti atthi ācāro, atthi anācāro;",
  "anya-e0101n1:83_0": "Tattha katamo anācāro? Kāyiko vītikkamo vācasiko vītikkamo kāyikavācasiko vītikkamo,",
  "anya-e0101n1:83_1": "ayaṁ vuccati anācāro. Sabbampi dussīlyaṁ anācāro. Idhekacco veḷudānena vā pattadānena",
  "anya-e0101n1:83_2": "vā pupphaphalasinānadantakaṭṭhadānena vā cāṭukamyatāya vā muggasūpyatāya vā pāribhaṭyatāya",
  "anya-e0101n1:83_3": "vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṁ",
  "anya-e0101n1:83_4": "kappeti, ayaṁ vuccati anācāro.",
  "anya-e0101n1:84_0": "Tattha katamo ācāro? Kāyiko avītikkamo vācasiko avītikkamo kāyikavācasiko avītikkamo,",
  "anya-e0101n1:84_1": "ayaṁ vuccati ācāro. Sabbopi sīlasaṁvaro ācāro. Idhekacco na veḷudānena vā na pattana",
  "anya-e0101n1:84_2": "pupphana phalana sinānana dantakaṭṭhadānena vā na cāṭukamyatāya vā na muggasūpyatāya",
  "anya-e0101n1:84_3": "vā na pāribhaṭyatāya vā na jaṅghapesanikena vā na aññataraññatarena vā buddhapaṭikuṭṭhena",
  "anya-e0101n1:84_4": "micchāājīvena jīvikaṁ kappeti, ayaṁ vuccati ācāro.",
  "anya-e0101n1:85": "Gocaroti atthi gocaro atthi agocaro.",
  "anya-e0101n1:86_0": "Tattha katamo agocaro? Idhekacco vesiyāgocaro vā hoti vidhavā, thullakumārikā, paṇḍaka,",
  "anya-e0101n1:86_1": "bhikkhunī, pānāgāragocaro vā hoti, saṁsaṭṭho viharati rājūhi rājamahāmattehi titthiyehi",
  "anya-e0101n1:86_2": "titthiyasāvakehi ananulomikena saṁsaggena, yāni vā pana tāni kulāni assaddhāni appasannāni",
  "anya-e0101n1:86_3": "anopānabhūtāni akkosakaparibhāsakāni anatthakāmāni ahitakāmāni aphāsukakāmāni ayogakkhemakāmāni",
  "anya-e0101n1:86_4": "bhikkhūnaṁ bhikkhunīnaṁ upāsakānaṁ upāsikānaṁ, tathārūpāni kulāni sevati bhajati",
  "anya-e0101n1:86_5": "payirupāsati, ayaṁ vuccati agocaro.",
  "anya-e0101n1:87_0": "Tattha katamo gocaro? Idhekacco na vesiyāgocaro vā hoti…pe… na pānāgāragocaro vā",
  "anya-e0101n1:87_1": "hoti, asaṁsaṭṭho viharati rājūhi…pe… titthiyasāvakehi ananulomikena saṁsaggena, yāni",
  "anya-e0101n1:87_2": "vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni",
  "anya-e0101n1:87_3": "atthakāmāni…pe… yogakkhemakāmāni bhikkhūnaṁ…pe… upāsikānaṁ, tathārūpāni kulāni sevati",
  "anya-e0101n1:87_4": "bhajati payirupāsati, ayaṁ vuccati gocaro. Iti iminā ca ācārena iminā ca gocarena",
  "anya-e0101n1:87_5": "upeto hoti samupeto upagato samupagato upapanno sampanno samannāgato, tena vuccati",
  "anya-e0101n1:87_6": "“ācāragocarasampanno”ti.",
  "anya-e0101n1:88_0": "Api cettha imināpi nayena ācāragocarā veditabbā. Duvidho hi anācāro kāyiko vācasiko",
  "anya-e0101n1:88_1": "ca. Tattha katamo kāyiko anācāro? Idhekacco saṅghagatopi acittīkārakato there bhikkhū",
  "anya-e0101n1:88_2": "ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati,",
  "anya-e0101n1:88_3": "uccepi āsane nisīdati, sasīsampi pārupitvā nisīdati, ṭhitakopi bhaṇati, bāhāvikkhepakopi",
  "anya-e0101n1:88_4": "bhaṇati, therānaṁ bhikkhūnaṁ anupāhanānaṁ caṅkamantānaṁ saupāhano caṅkamati, nīce",
  "anya-e0101n1:88_5": "caṅkame caṅkamantānaṁ ucce caṅkame caṅkamati, chamāya caṅkamantānaṁ caṅkame caṅkamati,",
  "anya-e0101n1:88_6": "there bhikkhū anupakhajjāpi tiṭṭhati, anupakhajjāpi nisīdati, navepi bhikkhū āsanena",
  "anya-e0101n1:88_7": "paṭibāhati, jantāgharepi there bhikkhū anāpucchā kaṭṭhaṁ pakkhipati, dvāraṁ pidahati,",
  "anya-e0101n1:88_8": "udakatitthepi there bhikkhū ghaṭṭayantopi otarati, puratopi otarati, ghaṭṭayantopi",
  "anya-e0101n1:88_9": "nhāyati, puratopi nhāyati, ghaṭṭayantopi uttarati, puratopi uttarati, antaragharaṁ",
  "anya-e0101n1:88_10": "pavisantopi there bhikkhū ghaṭṭayantopi gacchati, puratopi gacchati, vokkamma ca",
  "anya-e0101n1:88_11": "therānaṁ bhikkhūnaṁ purato purato gacchati, yānipi tāni honti kulānaṁ ovarakāni gūḷhāni",
  "anya-e0101n1:88_12": "ca paṭicchannāni ca yattha kulitthiyo kulakumāriyo nisīdanti, tatthapi sahasā pavisati,",
  "anya-e0101n1:88_13": "kumārakassapi sīsaṁ parāmasati, ayaṁ vuccati kāyiko anācāro.",
  "anya-e0101n1:89_0": "Tattha katamo vācasiko anācāro? Idhekacco saṅghagatopi acittīkārakato there bhikkhū",
  "anya-e0101n1:89_1": "anāpucchā dhammaṁ bhaṇati. Pañhaṁ vissajjeti, pātimokkhaṁ uddisati, ṭhitakopi bhaṇati,",
  "anya-e0101n1:89_2": "bāhāvikkhepakopi bhaṇati, antaragharaṁ paviṭṭhopi itthiṁ vā kumāriṁ vā evamāha –",
  "anya-e0101n1:89_3": "“itthannāme itthaṁgotte kiṁ atthi, yāgu atthi, bhattaṁ atthi, khādanīyaṁ atthi, kiṁ",
  "anya-e0101n1:89_4": "pivissāma, kiṁ khādissāma, kiṁ bhuñjissāma. Kiṁ vā me dassathā”ti vippalapati, ayaṁ",
  "anya-e0101n1:89_5": "vuccati vācasiko anācāro. Paṭipakkhavasena panassa ācāro veditabbo.",
  "anya-e0101n1:90_0": "Apica bhikkhu sagāravo sappatisso hirottappasampanno sunivattho supāruto pāsādikena",
  "anya-e0101n1:90_1": "abhikkantena paṭikkantena ālokitena vilokitena samiñjitena pasāritena okkhittacakkhu",
  "anya-e0101n1:90_2": "iriyāpathasampanno indriyesu guttadvāro bhojane mattaññū jāgariyamanuyutto satisampajaññena",
  "anya-e0101n1:90_3": "samannāgato appiccho santuṭṭho āraddhavīriyo ābhisamācārikesu sakkaccakārī garucittīkārabahulo",
  "anya-e0101n1:90_4": "viharati, ayaṁ vuccati ācāro. Evaṁ tāva ācāro veditabbo.",
  "anya-e0101n1:91_0": "Gocaro pana tividho upanissayagocaro ārakkhagocaro upanibandhagocaroti. Tattha katamo",
  "anya-e0101n1:91_1": "upanissayagocaro? Dasakathāvatthuguṇasamannāgato kalyāṇamitto, yaṁ nissāya assutaṁ",
  "anya-e0101n1:91_2": "suṇāti, sutaṁ pariyodapeti, kaṅkhaṁ vitarati, diṭṭhiṁ ujuṁ karoti, cittaṁ pasādeti.",
  "anya-e0101n1:91_3": "Yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati,",
  "anya-e0101n1:91_4": "ayaṁ vuccati upanissayagocaro.",
  "anya-e0101n1:92_0": "Katamo ārakkhagocaro? Idha bhikkhu antaragharaṁ paviṭṭho vīthiṁ paṭipanno okkhittacakkhu",
  "anya-e0101n1:92_1": "yugamattadassāvī susaṁvuto gacchati, na hatthiṁ olokento, na assaṁ, na rathaṁ, na",
  "anya-e0101n1:92_2": "pattiṁ, na itthiṁ, na purisaṁ olokento, na uddhaṁ ullokento, na adho olokento, na",
  "anya-e0101n1:92_3": "disāvidisaṁ pekkhamāno gacchati, ayaṁ vuccati ārakkhagocaro.",
  "anya-e0101n1:93_0": "Katamo upanibandhagocaro? Cattāro satipaṭṭhānā yattha cittaṁ upanibandhati. Vuttañhetaṁ",
  "anya-e0101n1:93_1": "bhagavatā – “ko ca, bhikkhave, bhikkhuno gocaro sako pettiko visayo? Yadidaṁ cattāro",
  "anya-e0101n1:93_2": "satipaṭṭhānā”ti, ayaṁ vuccati upanibandhagocaro. Iti iminā ca ācārena iminā ca gocarena",
  "anya-e0101n1:93_3": "upeto…pe… samannāgato. Tenapi vuccati ācāragocarasampannoti.",
  "anya-e0101n1:94_0": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu",
  "anya-e0101n1:94_1": "vajjesu bhayadassanasīlo. Samādāya sikkhati sikkhāpadesūti yaṁkiñci sikkhāpadesu",
  "anya-e0101n1:94_2": "sikkhitabbaṁ, taṁ sabbaṁ sammā ādāya sikkhati. Ettha ca “pātimokkhasaṁvarasaṁvuto”ti",
  "anya-e0101n1:94_3": "ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ. “Ācāragocarasampanno”tiādi",
  "anya-e0101n1:94_4": "pana sabbaṁ yathāpaṭipannassa taṁ sīlaṁ sampajjati, taṁ paṭipattiṁ dassetuṁ vuttanti veditabbaṁ.",
  "anya-e0101n1:95": "Indriyasaṁvarasīlaṁ",
  "anya-e0101n1:96_0": "15. Yaṁ panetaṁ tadanantaraṁ “so cakkhunā rūpaṁ disvā”tiādinā nayena dassitaṁ indriyasaṁvarasīlaṁ,",
  "anya-e0101n1:96_1": "tattha soti pātimokkhasaṁvarasīle ṭhito bhikkhu. Cakkhunā rūpaṁ disvāti kāraṇavasena",
  "anya-e0101n1:96_2": "cakkhūti laddhavohārena rūpadassanasamatthena cakkhuviññāṇena rūpaṁ disvā. Porāṇā",
  "anya-e0101n1:96_3": "panāhu “cakkhu rūpaṁ na passati, acittakattā, cittaṁ na passati, acakkhukattā, dvārārammaṇasaṅghaṭṭe",
  "anya-e0101n1:96_4": "pana cakkhupasādavatthukena cittena passati. Īdisī panesā ‘dhanunā vijjhatī’tiādīsu",
  "anya-e0101n1:96_5": "viya sasambhārakathā nāma hoti, tasmā cakkhuviññāṇena rūpaṁ disvāti ayamevettha attho”ti.",
  "anya-e0101n1:96_6": "Na nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ",
  "anya-e0101n1:96_7": "nimittaṁ na gaṇhāti, diṭṭhamatteyeva saṇṭhāti. Nānubyañjanaggāhīti kilesānaṁ anuanubyañjanato",
  "anya-e0101n1:96_8": "pākaṭabhāvakaraṇato anubyañjananti laddhavohāraṁ hatthapādasitahasitakathitavilokitādibhedaṁ",
  "anya-e0101n1:96_9": "ākāraṁ na gaṇhāti, yaṁ tattha bhūtaṁ, tadeva gaṇhāti, cetiyapabbatavāsī mahātissatthero viya.",
  "anya-e0101n1:97_0": "Theraṁ kira cetiyapabbatā anurādhapuraṁ piṇḍacāratthāya āgacchantaṁ aññatarā kulasuṇhā",
  "anya-e0101n1:97_1": "sāmikena saddhiṁ bhaṇḍitvā sumaṇḍitapasādhitā devakaññā viya kālasseva anurādhapurato",
  "anya-e0101n1:97_2": "nikkhamitvā ñātigharaṁ gacchantī antarāmagge disvā vipallatthacittā mahāhasitaṁ hasi.",
  "anya-e0101n1:97_3": "Thero kimetanti olokento tassā dantaṭṭhike asubhasaññaṁ paṭilabhitvā arahattaṁ pāpuṇi. Tena vuttaṁ –",
  "anya-e0101n1:98": "“Tassā dantaṭṭhikaṁ disvā, pubbasaññaṁ anussari;",
  "anya-e0101n1:99": "Tattheva so ṭhito thero, arahattaṁ apāpuṇī”ti.",
  "anya-e0101n1:100": "Sāmikopi kho panassā anumaggaṁ gacchanto theraṁ disvā “kiñci, bhante, itthiṁ passathā”ti pucchi. Taṁ thero āha –",
  "anya-e0101n1:101": "“Nābhijānāmi itthī vā, puriso vā ito gato;",
  "anya-e0101n1:102": "Apica aṭṭhisaṅghāṭo, gacchatesa mahāpathe”ti.",
  "anya-e0101n1:103_0": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ",
  "anya-e0101n1:103_1": "satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo",
  "anya-e0101n1:103_2": "dhammā anvāssaveyyuṁ anubandheyyuṁ. Tassa saṁvarāya paṭipajjatīti tassa cakkhundriyassa",
  "anya-e0101n1:103_3": "satikavāṭena pidahanatthāya paṭipajjati. Evaṁ paṭipajjantoyeva ca rakkhati cakkhundriyaṁ,",
  "anya-e0101n1:103_4": "cakkhundriye saṁvaraṁ āpajjatītipi vuccati. Tattha kiñcāpi cakkhundriye saṁvaro vā",
  "anya-e0101n1:103_5": "asaṁvaro vā natthi. Na hi cakkhupasādaṁ nissāya sati vā muṭṭhasaccaṁ vā uppajjati.",
  "anya-e0101n1:103_6": "Apica yadā rūpārammaṇaṁ cakkhussa āpāthaṁ āgacchati, tadā bhavaṅge dvikkhattuṁ uppajjitvā",
  "anya-e0101n1:103_7": "niruddhe kiriyamanodhātu āvajjanakiccaṁ sādhayamānā uppajjitvā nirujjhati. Tato cakkhuviññāṇaṁ",
  "anya-e0101n1:103_8": "dassanakiccaṁ. Tato vipākamanodhātu sampaṭicchanakiccaṁ. Tato vipākāhetukamanoviññāṇadhātu",
  "anya-e0101n1:103_9": "santīraṇakiccaṁ. Tato kiriyāhetukamanoviññāṇadhātu voṭṭhabbanakiccaṁ sādhayamānā",
  "anya-e0101n1:103_10": "uppajjitvā nirujjhati, tadanantaraṁ javanaṁ javati.",
  "anya-e0101n1:104_0": "Tatrāpi neva bhavaṅgasamaye, na āvajjanādīnaṁ aññatarasamaye saṁvaro vā asaṁvaro",
  "anya-e0101n1:104_1": "vā atthi. Javanakkhaṇe pana sace dussīlyaṁ vā muṭṭhasaccaṁ vā aññāṇaṁ vā akkhanti",
  "anya-e0101n1:104_2": "vā kosajjaṁ vā uppajjati, asaṁvaro hoti. Evaṁ honto pana so cakkhundriye asaṁvaroti",
  "anya-e0101n1:104_3": "vuccati. Kasmā? Yasmā tasmiṁ sati dvārampi aguttaṁ hoti, bhavaṅgampi āvajjanādīnipi",
  "anya-e0101n1:104_4": "vīthicittāni. Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo",
  "anya-e0101n1:104_5": "susaṁvutā honti, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena",
  "anya-e0101n1:104_6": "hi pavisitvā corā yadicchanti, taṁ kareyyuṁ, evameva javane dussīlyādīsu uppannesu",
  "anya-e0101n1:104_7": "tasmiṁ asaṁvare sati dvārampi aguttaṁ hoti, bhavaṅgampi āvajjanādīnipi vīthicittāni.",
  "anya-e0101n1:105_0": "Tasmiṁ pana sīlādīsu uppannesu dvārampi guttaṁ hoti, bhavaṅgampi āvajjanādīnipi vīthicittāni.",
  "anya-e0101n1:105_1": "Yathā kiṁ? Yathā nagaradvāresu saṁvutesu kiñcāpi antogharādayo asaṁvutā honti, tathāpi",
  "anya-e0101n1:105_2": "antonagare sabbaṁ bhaṇḍaṁ surakkhitaṁ sugopitameva hoti. Nagaradvāresu hi pihitesu",
  "anya-e0101n1:105_3": "corānaṁ paveso natthi, evameva javane sīlādīsu uppannesu dvārampi guttaṁ hoti, bhavaṅgampi",
  "anya-e0101n1:105_4": "āvajjanādīnipi vīthicittāni. Tasmā javanakkhaṇe uppajjamānopi cakkhundriye saṁvaroti vutto.",
  "anya-e0101n1:106": "Sotena saddaṁ sutvātiādīsupi eseva nayo. Evamidaṁ saṅkhepato rūpādīsu kilesānubandhanimittādiggāhaparivajjanalakkhaṇaṁ indriyasaṁvarasīlanti veditabbaṁ.",
  "anya-e0101n1:107": "Ājīvapārisuddhisīlaṁ",
  "anya-e0101n1:108_0": "16. Idāni indriyasaṁvarasīlānantaraṁ vutte ājīvapārisuddhisīle ājīvahetu paññattānaṁ",
  "anya-e0101n1:108_1": "channaṁ sikkhāpadānanti yāni tāni “ājīvahetu ājīvakāraṇā pāpiccho icchāpakato asantaṁ",
  "anya-e0101n1:108_2": "abhūtaṁ uttarimanussadhammaṁ ullapati, āpatti pārājikassa. Ājīvahetu ājīvakāraṇā",
  "anya-e0101n1:108_3": "sañcarittaṁ samāpajjati, āpatti saṅghādisesassa. Ājīvahetu ājīvakāraṇā ‘yo te vihāre",
  "anya-e0101n1:108_4": "vasati so bhikkhu arahā’ti bhaṇati, paṭivijānantassa āpatti thullaccayassa. Ājīvahetu",
  "anya-e0101n1:108_5": "ājīvakāraṇā bhikkhu paṇītabhojanāni agilāno attano atthāya viññāpetvā bhuñjati, āpatti",
  "anya-e0101n1:108_6": "pācittiyassa. Ājīvahetu ājīvakāraṇā bhikkhunī paṇītabhojanāni agilānā attano atthāya",
  "anya-e0101n1:108_7": "viññāpetvā bhuñjati, āpatti pāṭidesanīyassa. Ājīvahetu ājīvakāraṇā sūpaṁ vā odanaṁ",
  "anya-e0101n1:108_8": "vā agilāno attano atthāya viññāpetvā bhuñjati, āpatti dukkaṭassā”ti evaṁ paññattāni",
  "anya-e0101n1:108_9": "cha sikkhāpadāni, imesaṁ channaṁ sikkhāpadānaṁ.",
  "anya-e0101n1:109_0": "Kuhanātiādīsu ayaṁ pāḷi, “tattha katamā kuhanā? Lābhasakkārasilokasannissitassa pāpicchassa",
  "anya-e0101n1:109_1": "icchāpakatassa yā paccayapaṭisevanasaṅkhātena vā sāmantajappitena vā iriyāpathassa",
  "anya-e0101n1:109_2": "vā aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ,",
  "anya-e0101n1:109_3": "ayaṁ vuccati kuhanā.",
  "anya-e0101n1:110_0": "“Tattha katamā lapanā? Lābhasakkārasilokasannissitassa pāpicchassa icchāpakatassa",
  "anya-e0101n1:110_1": "yā paresaṁ ālapanā lapanā sallapanā ullapanā samullapanā unnahanā samunnahanā ukkācanā",
  "anya-e0101n1:110_2": "samukkācanā anuppiyabhāṇitā cāṭukamyatā muggasūpyatā pāribhaṭyatā, ayaṁ vuccati lapanā.",
  "anya-e0101n1:111_0": "“Tattha katamā nemittikatā? Lābhasakkārasilokasannissitassa pāpicchassa icchāpakatassa",
  "anya-e0101n1:111_1": "yaṁ paresaṁ nimittaṁ nimittakammaṁ obhāso obhāsakammaṁ sāmantajappā parikathā, ayaṁ",
  "anya-e0101n1:111_2": "vuccati nemittikatā.",
  "anya-e0101n1:112_0": "“Tattha katamā nippesikatā? Lābhasakkārasilokasannissitassa pāpicchassa icchāpakatassa",
  "anya-e0101n1:112_1": "yā paresaṁ akkosanā vambhanā garahanā ukkhepanā samukkhepanā khipanā saṁkhipanā pāpanā",
  "anya-e0101n1:112_2": "sampāpanā avaṇṇahārikā parapiṭṭhimaṁsikatā, ayaṁ vuccati nippesikatā.",
  "anya-e0101n1:113_0": "“Tattha katamā lābhena lābhaṁ nijigīsanatā? Lābhasakkārasilokasannissito pāpiccho",
  "anya-e0101n1:113_1": "icchāpakato ito laddhaṁ āmisaṁ amutra harati, amutra vā laddhaṁ āmisaṁ idha āharati.",
  "anya-e0101n1:113_2": "Yā evarūpā āmisena āmisassa eṭṭhi gaveṭṭhi pariyeṭṭhi esanā gavesanā pariyesanā,",
  "anya-e0101n1:113_3": "ayaṁ vuccati lābhena lābhaṁ nijigīsanatā”ti.",
  "anya-e0101n1:114_0": "17. Imissā pana pāḷiyā evamattho veditabbo. Kuhananiddese tāva lābhasakkārasilokasannissitassāti",
  "anya-e0101n1:114_1": "lābhañca sakkārañca kittisaddañca sannissitassa, patthayantassāti attho. Pāpicchassāti",
  "anya-e0101n1:114_2": "asantaguṇadīpanakāmassa. Icchāpakatassāti icchāya apakatassa, upaddutassāti attho.",
  "anya-e0101n1:115_0": "Ito paraṁ yasmā paccayapaṭisevanasāmantajappanairiyāpathasannissitavasena mahāniddese",
  "anya-e0101n1:115_1": "tividhaṁ kuhanavatthu āgataṁ. Tasmā tividhampetaṁ dassetuṁ paccayapaṭisevanasaṅkhātena",
  "anya-e0101n1:115_2": "vāti evamādi āraddhaṁ. Tattha cīvarādīhi nimantitassa tadatthikasseva sato pāpicchataṁ",
  "anya-e0101n1:115_3": "nissāya paṭikkhipanena, te ca gahapatike attani suppatiṭṭhitasaddhe ñatvā puna tesaṁ",
  "anya-e0101n1:115_4": "“aho ayyo appiccho na kiñci paṭiggaṇhituṁ icchati, suladdhaṁ vata no assa sace appamattakampi",
  "anya-e0101n1:115_5": "kiñci paṭiggaṇheyyā”ti nānāvidhehi upāyehi paṇītāni cīvarādīni upanentānaṁ tadanuggahakāmataṁyeva",
  "anya-e0101n1:115_6": "āvikatvā paṭiggahaṇena ca tato pabhuti api sakaṭabhārehi upanāmanahetubhūtaṁ vimhāpanaṁ",
  "anya-e0101n1:115_7": "paccayapaṭisevanasaṅkhātaṁ kuhanavatthūti veditabbaṁ. Vuttañhetaṁ mahāniddese –",
  "anya-e0101n1:116_0": "“Katamaṁ paccayapaṭisevanasaṅkhātaṁ kuhanavatthu? Idha gahapatikā bhikkhuṁ nimantenti",
  "anya-e0101n1:116_1": "cīvarapiṇḍapātasenāsanagilānapaccayabhesajjaparikkhārehi. So pāpiccho icchāpakato",
  "anya-e0101n1:116_2": "atthiko cīvara…pe… parikkhārānaṁ bhiyyokamyataṁ upādāya cīvaraṁ paccakkhāti. Piṇḍapātaṁ…pe…",
  "anya-e0101n1:116_3": "senāsanaṁ. Gilānapaccayabhesajjaparikkhāraṁ paccakkhāti. So evamāha – ‘kiṁ samaṇassa",
  "anya-e0101n1:116_4": "mahagghena cīvarena, etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā",
  "anya-e0101n1:116_5": "nantakāni uccinitvā saṅghāṭiṁ katvā dhāreyya. Kiṁ samaṇassa mahagghena piṇḍapātena",
  "anya-e0101n1:116_6": "etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. Kiṁ samaṇassa",
  "anya-e0101n1:116_7": "mahagghena senāsanena, etaṁ sāruppaṁ yaṁ samaṇo rukkhamūliko vā assa abbhokāsiko",
  "anya-e0101n1:116_8": "vā. Kiṁ samaṇassa mahagghena gilānapaccayabhesajjaparikkhārena, etaṁ sāruppaṁ yaṁ",
  "anya-e0101n1:116_9": "samaṇo pūtimuttena vā hariṭakīkhaṇḍena vā osadhaṁ kareyyā’ti. Tadupādāya lūkhaṁ cīvaraṁ",
  "anya-e0101n1:116_10": "dhāreti, lūkhaṁ piṇḍapātaṁ paribhuñjati, lūkhaṁ senāsanaṁ paṭisevati, lūkhaṁ gilānapaccayabhesajjaparikkhāraṁ",
  "anya-e0101n1:116_11": "paṭisevati, tamenaṁ gahapatikā evaṁ jānanti ‘ayaṁ samaṇo appiccho santuṭṭho pavivitto",
  "anya-e0101n1:116_12": "asaṁsaṭṭho āraddhavīriyo dhutavādo’ti. Bhiyyo bhiyyo nimantenti cīvara…pe… parikkhārehi.",
  "anya-e0101n1:116_13": "So evamāha – ‘tiṇṇaṁ sammukhībhāvā saddho kulaputto bahuṁ puññaṁ pasavati. Saddhāya",
  "anya-e0101n1:116_14": "sammukhībhāvā saddho kulaputto bahuṁ puññaṁ pasavati. Deyyadhammassa…pe… dakkhiṇeyyānaṁ",
  "anya-e0101n1:116_15": "sammukhībhāvāsaddhokulaputto bahuṁ puññaṁ pasavati. Tumhākañcevāyaṁ saddhā atthi,",
  "anya-e0101n1:116_16": "deyyadhammo ca saṁvijjati, ahañca paṭiggāhako, sacehaṁ na paṭiggahessāmi, evaṁ tumhe",
  "anya-e0101n1:116_17": "puññena paribāhirā bhavissanti, na mayhaṁ iminā attho. Apica tumhākaṁyeva anukampāya",
  "anya-e0101n1:116_18": "paṭiggaṇhāmī’ti. Tadupādāya bahumpi cīvaraṁ paṭiggaṇhāti. Bahumpi piṇḍapātaṁ…pe…",
  "anya-e0101n1:116_19": "bhesajjaparikkhāraṁ paṭiggaṇhāti. Yā evarūpā bhākuṭikā bhākuṭiyaṁ kuhanā kuhāyanā",
  "anya-e0101n1:116_20": "kuhitattaṁ, idaṁ paccayapaṭisevanasaṅkhātaṁ kuhanavatthū”ti.",
  "anya-e0101n1:117": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ. Yathāha –",
  "anya-e0101n1:118_0": "“Katamaṁ sāmantajappanasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo",
  "anya-e0101n1:118_1": "‘evaṁ maṁ jano sambhāvessatī’ti ariyadhammasannissitaṁ vācaṁ bhāsati ‘yo evarūpaṁ",
  "anya-e0101n1:118_2": "cīvaraṁ dhāreti, so samaṇo mahesakkho’ti bhaṇati. ‘Yo evarūpaṁ pattaṁ lohathālakaṁ.",
  "anya-e0101n1:118_3": "Dhammakaraṇaṁ parissāvanaṁ kuñcikaṁ, kāyabandhanaṁ upāhanaṁ dhāreti, so samaṇo mahesakkho’ti",
  "anya-e0101n1:118_4": "bhaṇati. Yassa evarūpo upajjhāyo ācariyo samānupajjhāyako, samānācariyako mitto sandiṭṭho",
  "anya-e0101n1:118_5": "sambhatto sahāyo. Yo evarūpe vihāre vasati aḍḍhayoge pāsāde hammiye guhāyaṁ leṇe",
  "anya-e0101n1:118_6": "kuṭiyā kūṭāgāre aṭṭe māḷe uddaṇḍe upaṭṭhānasālāyaṁ maṇḍape rukkhamūle vasati, so",
  "anya-e0101n1:118_7": "samaṇo mahesakkho’ti bhaṇati. Atha vā ‘korajikakorajiko bhākuṭikabhākuṭiko kuhakakuhako",
  "anya-e0101n1:118_8": "lapakalapako mukhasambhāviko, ayaṁ samaṇo imāsaṁ evarūpānaṁ santānaṁ vihārasamāpattīnaṁ",
  "anya-e0101n1:118_9": "lābhī’ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaṁyuttaṁ",
  "anya-e0101n1:118_10": "kathaṁ kathesi. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ, idaṁ",
  "anya-e0101n1:118_11": "sāmantajappanasaṅkhātaṁ kuhanavatthū”ti.",
  "anya-e0101n1:119_0": "Pāpicchasseva pana sato sambhāvanādhippāyakatena iriyāpathena vimhāpanaṁ iriyāpathasannissitaṁ",
  "anya-e0101n1:119_1": "kuhanavatthūti veditabbaṁ. Yathāha – “katamaṁ iriyāpathasaṅkhātaṁ kuhanavatthu. Idhekacco",
  "anya-e0101n1:119_2": "pāpiccho icchāpakato sambhāvanādhippāyo ‘evaṁ maṁ jano sambhāvessatī’ti gamanaṁ saṇṭhapeti,",
  "anya-e0101n1:119_3": "ṭhānaṁ saṇṭhapeti, nisajjaṁ saṇṭhapeti, sayanaṁ saṇṭhapeti, paṇidhāya gacchati, paṇidhāya",
  "anya-e0101n1:119_4": "tiṭṭhati, paṇidhāya nisīdati, paṇidhāya seyyaṁ kappeti, samāhito viya gacchati, samāhito",
  "anya-e0101n1:119_5": "viya tiṭṭhati, nisīdati, seyyaṁ kappeti, āpāthakajjhāyī ca hoti, yā evarūpā iriyāpathassa",
  "anya-e0101n1:119_6": "aṭṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ, idaṁ",
  "anya-e0101n1:119_7": "vuccati iriyāpathasaṅkhātaṁ kuhanavatthū”ti.",
  "anya-e0101n1:120_0": "Tattha paccayapaṭisevanasaṅkhātenāti paccayapaṭisevananti evaṁ saṅkhātena paccayapaṭisevanena",
  "anya-e0101n1:120_1": "vā saṅkhātena. Sāmantajappitenāti samīpabhaṇitena. Iriyāpathassa vāti catuiriyāpathassa.",
  "anya-e0101n1:120_2": "Aṭṭhapanātiādi ṭhapanā, ādarena vā ṭhapanā. Ṭhapanāti ṭhapanākāro. Saṇṭhapanāti abhisaṅkharaṇā,",
  "anya-e0101n1:120_3": "pāsādikabhāvakaraṇanti vuttaṁ hoti. Bhākuṭikāti padhānapurimaṭṭhitabhāvadassanena",
  "anya-e0101n1:120_4": "bhākuṭikaraṇaṁ, mukhasaṅkocoti vuttaṁ hoti. Bhākuṭikaraṇaṁ sīlamassāti bhākuṭiko.",
  "anya-e0101n1:120_5": "Bhākuṭikassa bhāvo bhākuṭiyaṁ. Kuhanāti vimhāpanā. Kuhassa āyanā kuhāyanā. Kuhitassa bhāvo kuhitattanti.",
  "anya-e0101n1:121_0": "Lapanāniddese ālapanāti vihāraṁ āgate manusse disvā “kimatthāya bhonto āgatā, kiṁ",
  "anya-e0101n1:121_1": "bhikkhū nimantituṁ, yadi evaṁ gacchatha re, ahaṁ pacchato pattaṁ gahetvā āgacchāmī”ti",
  "anya-e0101n1:121_2": "evaṁ āditova lapanā. Atha vā attānaṁ upanetvā “ahaṁ tisso, mayi rājā pasanno, mayi",
  "anya-e0101n1:121_3": "asuko ca asuko ca rājamahāmatto pasanno”ti evaṁ attupanāyikā lapanā ālapanā. Lapanāti",
  "anya-e0101n1:121_4": "puṭṭhassa sato vuttappakārameva lapanaṁ. Sallapanāti gahapatikānaṁ ukkaṇṭhane bhītassa",
  "anya-e0101n1:121_5": "okāsaṁ datvā datvā suṭṭhu lapanā. Ullapanāti mahākuṭumbiko mahānāviko mahādānapatīti",
  "anya-e0101n1:121_6": "evaṁ uddhaṁ katvā lapanā. Samullapanāti sabbatobhāgena uddhaṁ katvā lapanā.",
  "anya-e0101n1:122_0": "Unnahanāti “upāsakā pubbe īdise kāle navadānaṁ detha, idāni kiṁ na dethā”ti evaṁ",
  "anya-e0101n1:122_1": "yāva “dassāma, bhante, okāsaṁ na labhāmā”tiādīni vadanti, tāva uddhaṁ uddhaṁ nahanā,",
  "anya-e0101n1:122_2": "veṭhanāti vuttaṁ hoti. Atha vā ucchuhatthaṁ disvā “kuto ābhataṁ upāsakā”ti pucchati.",
  "anya-e0101n1:122_3": "Ucchukhettato, bhanteti. Kiṁ tattha ucchu madhuranti. Khāditvā, bhante, jānitabbanti.",
  "anya-e0101n1:122_4": "“Na, upāsaka, bhikkhussa ucchuṁ dethā”ti vattuṁ vaṭṭatīti. Yā evarūpā nibbeṭhentassāpi",
  "anya-e0101n1:122_5": "veṭhanakathā, sā unnahanā. Sabbatobhāgena punappunaṁ unnahanā samunnahanā.",
  "anya-e0101n1:123_0": "Ukkācanāti “etaṁ kulaṁ maṁyeva jānāti. Sace ettha deyyadhammo uppajjati, mayhameva",
  "anya-e0101n1:123_1": "detī”ti evaṁ ukkhipitvā kācanā ukkācanā, uddīpanāti vuttaṁ hoti. Telakandarikavatthu",
  "anya-e0101n1:123_2": "cettha vattabbaṁ. Sabbatobhāgena pana punappunaṁ ukkācanā samukkācanā.",
  "anya-e0101n1:124_0": "Anuppiyabhāṇitāti saccānurūpaṁ dhammānurūpaṁ vā anapaloketvā punappunaṁ piyabhaṇanameva.",
  "anya-e0101n1:124_1": "Cāṭukamyatāti nīcavuttitā attānaṁ heṭṭhato heṭṭhato ṭhapetvā vattanaṁ. Muggasūpyatāti",
  "anya-e0101n1:124_2": "muggasūpasadisatā. Yathā hi muggesu paccamānesu kocideva na paccati, avasesā paccanti,",
  "anya-e0101n1:124_3": "evaṁ yassa puggalassa vacane kiñcideva saccaṁ hoti, sesaṁ alīkaṁ, ayaṁ puggalo muggasūpyoti",
  "anya-e0101n1:124_4": "vuccati. Tassa bhāvo muggasūpyatā. Pāribhaṭyatāti pāribhaṭyabhāvo. Yo hi kuladārake",
  "anya-e0101n1:124_5": "dhāti viya aṅkena vā khandhena vā paribhaṭati, dhāretīti attho. Tassa paribhaṭassa",
  "anya-e0101n1:124_6": "kammaṁ pāribhaṭyuṁ. Pāribhaṭyassa bhāvo pāribhaṭyatāti.",
  "anya-e0101n1:125_0": "Nemittikatāniddese nimittanti yaṁkiñci paresaṁ paccayadānasaññājanakaṁ kāyavacīkammaṁ.",
  "anya-e0101n1:125_1": "Nimittakammanti khādanīyaṁ gahetvā gacchante disvā “kiṁ khādanīyaṁ labhitthā”tiādinā",
  "anya-e0101n1:125_2": "nayena nimittakaraṇaṁ. Obhāsoti paccayapaṭisaṁyuttakathā. Obhāsakammanti vacchapālake",
  "anya-e0101n1:125_3": "disvā “kiṁ ime vacchā khīragovacchā udāhu takkagovacchā”ti pucchitvā “khīragovacchā,",
  "anya-e0101n1:125_4": "bhante”ti vutte “na khīragovacchā, yadi khīragovacchā siyuṁ, bhikkhūpi khīraṁ labheyyu”nti",
  "anya-e0101n1:125_5": "evamādinā nayena tesaṁ dārakānaṁ mātāpitūnaṁ nivedetvā khīradāpanādikaṁ obhāsakaraṇaṁ.",
  "anya-e0101n1:125_6": "Sāmantajappāti samīpaṁ katvā jappanaṁ. Kulūpakabhikkhu vatthu cettha vattabbaṁ.",
  "anya-e0101n1:126_0": "Kulūpako kira bhikkhu bhuñjitukāmo gehaṁ pavisitvā nisīdi. Taṁ disvā adātukāmā gharaṇī",
  "anya-e0101n1:126_1": "“taṇḍulā natthī”ti bhaṇantī taṇḍule āharitukāmā viya paṭivissakagharaṁ gatā. Bhikkhupi",
  "anya-e0101n1:126_2": "antogabbhaṁ pavisitvā olokento kavāṭakoṇe ucchuṁ, bhājane guḷaṁ, piṭake loṇamacchaphāle,",
  "anya-e0101n1:126_3": "kumbhiyaṁ taṇḍule, ghaṭe ghataṁ disvā nikkhamitvā nisīdi. Gharaṇī “taṇḍule nālattha”nti",
  "anya-e0101n1:126_4": "āgatā. Bhikkhu “upāsike ‘ajja bhikkhā na sampajjissatī’ti paṭikacceva nimittaṁ addasa”nti",
  "anya-e0101n1:126_5": "āha. Kiṁ, bhanteti. Kavāṭakoṇe nikkhittaṁ ucchuṁ viya sappaṁ addasaṁ, ‘taṁ paharissāmī’ti",
  "anya-e0101n1:126_6": "olokento bhājane ṭhapitaṁ guḷapiṇḍaṁ viya pāsāṇaṁ, leḍḍukena pahaṭena sappena kataṁ",
  "anya-e0101n1:126_7": "piṭake nikkhittaloṇamacchaphālasadisaṁ phaṇaṁ, tassa taṁ leḍḍuṁ ḍaṁsitukāmassa kumbhiyā",
  "anya-e0101n1:126_8": "taṇḍulasadise dante, athassa kupitassa ghaṭe pakkhittaghatasadisaṁ mukhato nikkhamantaṁ",
  "anya-e0101n1:126_9": "visamissakaṁ kheḷanti. Sā “na sakkā muṇḍakaṁ vañcetu”nti ucchuṁ datvā odanaṁ pacitvā",
  "anya-e0101n1:126_10": "ghataguḷamacchehi saddhiṁ sabbaṁ adāsīti. Evaṁ samīpaṁ katvā jappanaṁ sāmantajappāti",
  "anya-e0101n1:126_11": "veditabbaṁ. Parikathāti yathā taṁ labhati tassa parivattetvā kathananti.",
  "anya-e0101n1:127_0": "Nippesikatāniddese akkosanāti dasahi akkosavatthūhi akkosanaṁ. Vambhanāti paribhavitvā",
  "anya-e0101n1:127_1": "kathanaṁ. Garahaṇāti assaddho appasannotiādinā nayena dosāropanā. Ukkhepanāti mā",
  "anya-e0101n1:127_2": "etaṁ ettha kathethāti vācāya ukkhipanaṁ. Sabbatobhāgena savatthukaṁ sahetukaṁ katvā",
  "anya-e0101n1:127_3": "ukkhepanā samukkhepanā. Atha vā adentaṁ disvā “aho dānapatī”ti evaṁ ukkhipanaṁ ukkhepanā.",
  "anya-e0101n1:127_4": "Mahādānapatīti evaṁ suṭṭhu ukkhepanā samukkhepanā. Khipanāti kiṁ imassa jīvitaṁ bījabhojinoti",
  "anya-e0101n1:127_5": "evaṁ uppaṇḍanā. Saṁkhipanāti kiṁ imaṁ adāyakoti bhaṇatha, yo niccakālaṁ sabbesampi",
  "anya-e0101n1:127_6": "natthīti vacanaṁ detīti suṭṭhutaraṁ uppaṇḍanā. Pāpanāti adāyakattassa avaṇṇassa vā",
  "anya-e0101n1:127_7": "pāpanaṁ. Sabbatobhāgena pāpanā sampāpanā. Avaṇṇahārikāti evaṁ me avaṇṇabhayāpi dassatīti",
  "anya-e0101n1:127_8": "gehato gehaṁ gāmato gāmaṁ janapadato janapadaṁ avaṇṇaharaṇaṁ. Parapiṭṭhimaṁsikatāti",
  "anya-e0101n1:127_9": "purato madhuraṁ bhaṇitvā parammukhe avaṇṇabhāsitā. Esā hi abhimukhaṁ oloketuṁ asakkontassa",
  "anya-e0101n1:127_10": "parammukhānaṁ piṭṭhimaṁsaṁ khādanamiva hoti, tasmā parapiṭṭhimaṁsikatāti vuttā. Ayaṁ",
  "anya-e0101n1:127_11": "vuccati nippesikatāti ayaṁ yasmā veḷupesikāya viya abbhaṅgaṁ parassa guṇaṁ nippeseti",
  "anya-e0101n1:127_12": "nipuñchati, yasmā vā gandhajātaṁ nipisitvā gandhamagganā viya paraguṇe nipisitvā",
  "anya-e0101n1:127_13": "vicuṇṇetvā esā lābhamagganā hoti, tasmā nippesikatāti vuccatīti.",
  "anya-e0101n1:128_0": "Lābhena lābhaṁ nijigīsanatāniddese nijigīsanatāti magganā. Ito laddhanti imamhā gehā",
  "anya-e0101n1:128_1": "laddhaṁ. Amutrāti amukamhi gehe. Eṭṭhīti icchanā. Gaveṭṭhīti magganā. Pariyeṭṭhīti",
  "anya-e0101n1:128_2": "punappunaṁ magganā. Ādito paṭṭhāya laddhaṁ laddhaṁ bhikkhaṁ tatra tatra kuladārakānaṁ",
  "anya-e0101n1:128_3": "datvā ante khīrayāguṁ labhitvā gatabhikkhuvatthu cettha kathetabbaṁ. Esanātiādīni",
  "anya-e0101n1:128_4": "eṭṭhiādīnameva vevacanāni, tasmā eṭṭhīti esanā. Gaveṭṭhīti gavesanā, pariyeṭṭhīti",
  "anya-e0101n1:128_5": "pariyesanā. Iccevamettha yojanā veditabbā. Ayaṁ kuhanādīnaṁ attho.",
  "anya-e0101n1:129_0": "Idāni evamādīnañca pāpadhammānanti ettha ādisaddena “yathā vā paneke bhonto samaṇabrāhmaṇā",
  "anya-e0101n1:129_1": "saddhādeyyāni bhojanāni bhuñjitvā te evarūpāya tiracchānavijjāya micchājīvena jīvikaṁ",
  "anya-e0101n1:129_2": "kappenti. Seyyathidaṁ, aṅgaṁ, nimittaṁ, uppātaṁ, supinaṁ, lakkhaṇaṁ, mūsikacchinnaṁ,",
  "anya-e0101n1:129_3": "aggihomaṁ, dabbihoma”nti ādinā nayena brahmajāle vuttānaṁ anekesaṁ pāpadhammānaṁ",
  "anya-e0101n1:129_4": "gahaṇaṁ veditabbaṁ. Iti yvāyaṁ imesaṁ ājīvahetu paññattānaṁ channaṁ sikkhāpadānaṁ",
  "anya-e0101n1:129_5": "vītikkamavasena, imesañca “kuhanā lapanā nemittikatā nippesikatā lābhena lābhaṁ nijigīsanatā”ti",
  "anya-e0101n1:129_6": "evamādīnaṁ pāpadhammānaṁ vasena pavatto micchājīvo, yā tasmā sabbappakārāpi micchājīvā",
  "anya-e0101n1:129_7": "virati, idaṁ ājīvapārisuddhisīlaṁ. Tatrāyaṁ vacanattho. Etaṁ āgamma jīvantīti ājīvo.",
  "anya-e0101n1:129_8": "Ko so, paccayapariyesanavāyāmo. Pārisuddhīti parisuddhatā. Ājīvassa pārisuddhi ājīvapārisuddhi.",
  "anya-e0101n1:130": "Paccayasannissitasīlaṁ",
  "anya-e0101n1:131_0": "18. Yaṁ panetaṁ tadanantaraṁ paccayasannissitasīlaṁ vuttaṁ, tattha paṭisaṅkhā yonisoti",
  "anya-e0101n1:131_1": "upāyena pathena paṭisaṅkhāya ñatvā, paccavekkhitvāti attho. Ettha ca sītassa paṭighātāyātiādinā",
  "anya-e0101n1:131_2": "nayena vuttapaccavekkhaṇameva “yoniso paṭisaṅkhā”ti veditabbaṁ. Tattha cīvaranti",
  "anya-e0101n1:131_3": "antaravāsakādīsu yaṁkiñci. Paṭisevatīti paribhuñjati, nivāseti vā pārupati vā. Yāvadevāti",
  "anya-e0101n1:131_4": "payojanāvadhiparicchedaniyamavacanaṁ, ettakameva hi yogino cīvarapaṭisevane payojanaṁ",
  "anya-e0101n1:131_5": "yadidaṁ sītassa paṭighātāyātiādi, na ito bhiyyo. Sītassāti ajjhattadhātukkhobhavasena",
  "anya-e0101n1:131_6": "vā bahiddhāutupariṇāmanavasena vā uppannassa yassa kassaci sītassa. Paṭighātāyāti",
  "anya-e0101n1:131_7": "paṭihananatthaṁ. Yathā sarīre ābādhaṁ na uppādeti, evaṁ tassa vinodanatthaṁ. Sītabbhāhate",
  "anya-e0101n1:131_8": "hi sarīre vikkhittacitto yoniso padahituṁ na sakkoti, tasmā sītassa paṭighātāya cīvaraṁ",
  "anya-e0101n1:131_9": "paṭisevitabbanti bhagavā anuññāsi. Esa nayo sabbattha. Kevalañhettha uṇhassāti aggisantāpassa.",
  "anya-e0101n1:131_10": "Tassa vanadāhādīsu sambhavo veditabbo. Ḍaṁsamakasavātātapasarīsapasamphassānanti",
  "anya-e0101n1:131_11": "ettha pana ḍaṁsāti ḍaṁsanamakkhikā, andhamakkhikātipi vuccanti. Makasā makasā eva.",
  "anya-e0101n1:131_12": "Vātāti sarajaarajādibhedā. Ātapoti sūriyātapo. Sarīsapāti ye keci sarantā gacchanti",
  "anya-e0101n1:131_13": "dīghajātikā sappādayo, tesaṁ daṭṭhasamphasso ca phuṭṭhasamphasso cāti duvidho samphasso,",
  "anya-e0101n1:131_14": "sopi cīvaraṁ pārupitvā nisinnaṁ na bādhati, tasmā tādisesu ṭhānesu tesaṁ paṭighātatthāya",
  "anya-e0101n1:131_15": "paṭisevati. Yāvadevāti puna etassa vacanaṁ niyatapayojanāvadhiparicchedadassanatthaṁ,",
  "anya-e0101n1:131_16": "hirikopīnapaṭicchādanañhi niyatapayojanaṁ, itarāni kadāci kadāci honti. Tattha hirikopīnanti",
  "anya-e0101n1:131_17": "taṁ taṁ sambādhaṭṭhānaṁ. Yasmiṁ yasmiñhi aṅge vivariyamāne hirī kuppati vinassati,",
  "anya-e0101n1:131_18": "taṁ taṁ hiriṁ kopanato hirikopīnanti vuccati. Tassa ca hirikopīnassa paṭicchādanatthanti",
  "anya-e0101n1:131_19": "hirikopīnapaṭicchādanatthaṁ. Hirikopīnaṁ paṭicchādanatthantipi pāṭho.",
  "anya-e0101n1:132_0": "Piṇḍapātanti yaṁkiñci āhāraṁ. Yo hi koci āhāro bhikkhuno piṇḍolyena patte patitattā",
  "anya-e0101n1:132_1": "piṇḍapātoti vuccati. Piṇḍānaṁ vā pāto piṇḍapāto, tattha tattha laddhānaṁ bhikkhānaṁ",
  "anya-e0101n1:132_2": "sannipāto samūhoti vuttaṁ hoti. Neva davāyāti na gāmadārakādayo viya davatthaṁ, kīḷānimittanti",
  "anya-e0101n1:132_3": "vuttaṁ hoti. Na madāyāti na muṭṭhikamallādayo viya madatthaṁ, balamadanimittaṁ porisamadanimittañcāti",
  "anya-e0101n1:132_4": "vuttaṁ hoti. Na maṇḍanāyāti na antepurikavesiyādayo viya maṇḍanatthaṁ, aṅgapaccaṅgānaṁ",
  "anya-e0101n1:132_5": "pīṇabhāvanimittanti vuttaṁ hoti. Na vibhūsanāyāti na naṭanaccakādayo viya vibhūsanatthaṁ,",
  "anya-e0101n1:132_6": "pasannacchavivaṇṇatānimittanti vuttaṁ hoti. Ettha ca neva davāyāti etaṁ mohūpanissayappahānatthaṁ",
  "anya-e0101n1:132_7": "vuttaṁ. Na madāyāti etaṁ dosūpanissayappahānatthaṁ. Na maṇḍanāya na vibhūsanāyāti",
  "anya-e0101n1:132_8": "etaṁ rāgūpanissayappahānatthaṁ. Neva davāya na madāyāti cetaṁ attano saṁyojanuppattipaṭisedhanatthaṁ.",
  "anya-e0101n1:132_9": "Na maṇḍanāya na vibhūsanāyāti etaṁ parassapi saṁyojanuppattipaṭisedhanatthaṁ. Catūhipi",
  "anya-e0101n1:132_10": "cetehi ayoniso paṭipattiyā kāmasukhallikānuyogassa ca pahānaṁ vuttanti veditabbaṁ.",
  "anya-e0101n1:133_0": "Yāvadevāti vuttatthameva. Imassa kāyassāti etassa catumahābhūtikassa rūpakāyassa.",
  "anya-e0101n1:133_1": "Ṭhitiyāti pabandhaṭṭhitatthaṁ. Yāpanāyāti pavattiyā avicchedatthaṁ, cirakālaṭṭhitatthaṁ",
  "anya-e0101n1:133_2": "vā. Gharūpatthambhamiva hi jiṇṇagharasāmiko, akkhabbhañjanamiva ca sākaṭiko kāyassa",
  "anya-e0101n1:133_3": "ṭhitatthaṁ yāpanatthañcesa piṇḍapātaṁ paṭisevati, na davamadamaṇḍanavibhūsanatthaṁ.",
  "anya-e0101n1:133_4": "Apica ṭhitīti jīvitindriyassetaṁ adhivacanaṁ, tasmā imassa kāyassa ṭhitiyā yāpanāyāti",
  "anya-e0101n1:133_5": "ettāvatā etassa kāyassa jīvitindriyapavattāpanatthantipi vuttaṁ hotīti veditabbaṁ.",
  "anya-e0101n1:133_6": "Vihiṁsūparatiyāti vihiṁsā nāma jighacchā ābādhaṭṭhena. Tassā uparamatthampesa piṇḍapātaṁ",
  "anya-e0101n1:133_7": "paṭisevati, vaṇālepanamiva uṇhasītādīsu tappaṭikāraṁ viya ca. Brahmacariyānuggahāyāti",
  "anya-e0101n1:133_8": "sakalasāsanabrahmacariyassa ca maggabrahmacariyassa ca anuggahatthaṁ. Ayañhi piṇḍapātapaṭisevanapaccayā",
  "anya-e0101n1:133_9": "kāyabalaṁ nissāya sikkhattayānuyogavasena bhavakantāranittharaṇatthaṁ paṭipajjanto",
  "anya-e0101n1:133_10": "brahmacariyānuggahāya paṭisevati, kantāranittharaṇatthikā puttamaṁsaṁ viya, nadīnittharaṇatthikā",
  "anya-e0101n1:133_11": "kullaṁ viya, samuddanittharaṇatthikā nāvamiva ca.",
  "anya-e0101n1:134_0": "Itipurāṇañca vedanaṁ paṭihaṅkhāmi navañca vedanaṁ na uppādessāmīti etaṁ iminā piṇḍapātapaṭisevanena",
  "anya-e0101n1:134_1": "purāṇañca jighacchāvedanaṁ paṭihaṅkhāmi, navañca vedanaṁ aparimitabhojanapaccayaṁ",
  "anya-e0101n1:134_2": "āharahatthakaalaṁsāṭakatatravaṭṭakakākamāsakabhuttavamitakabrāhmaṇānaṁ aññataro viya",
  "anya-e0101n1:134_3": "na uppādessāmītipi paṭisevati, bhesajjamiva gilāno. Atha vā yā adhunā asappāyāparimitabhojanaṁ",
  "anya-e0101n1:134_4": "nissāya purāṇakammapaccayavasena uppajjanato purāṇavedanāti vuccati. Sappāyaparimitabhojanena",
  "anya-e0101n1:134_5": "tassā paccayaṁ vināsento taṁ purāṇañca vedanaṁ paṭihaṅkhāmi. Yā cāyaṁ adhunā kataṁ",
  "anya-e0101n1:134_6": "ayuttaparibhogakammūpacayaṁ nissāya āyatiṁ uppajjanato navavedanāti vuccati. Yuttaparibhogavasena",
  "anya-e0101n1:134_7": "tassā mūlaṁ anibbattento taṁ navañca vedanaṁ na uppādessāmīti evampettha attho daṭṭhabbo.",
  "anya-e0101n1:134_8": "Ettāvatā yuttaparibhogasaṅgaho attakilamathānuyogappahānaṁ dhammikasukhāpariccāgo",
  "anya-e0101n1:134_9": "ca dīpito hotīti veditabbo.",
  "anya-e0101n1:135_0": "Yātrā ca me bhavissatīti parimitaparibhogena jīvitindriyupacchedakassa iriyāpathabhañjakassa",
  "anya-e0101n1:135_1": "vā parissayassa abhāvato cirakālagamanasaṅkhātā yātrā ca me bhavissati imassa paccayāyattavuttino",
  "anya-e0101n1:135_2": "kāyassātipi paṭisevati, yāpyarogī viya tappaccayaṁ. Anavajjatā ca phāsuvihāro cāti",
  "anya-e0101n1:135_3": "ayuttapariyesanapaṭiggahaṇaparibhogaparivajjanena anavajjatā, parimitaparibhogena",
  "anya-e0101n1:135_4": "phāsuvihāro. Asappāyāparimitaparibhogapaccayā aratitandīvijambhitā. Viññūgarahādidosābhāvena",
  "anya-e0101n1:135_5": "vā anavajjatā, sappāyaparimitabhojanapaccayā kāyabalasambhavena phāsuvihāro. Yāvadatthaudarāvadehakabhojanaparivajjanena",
  "anya-e0101n1:135_6": "vā seyyasukhapassasukhamiddhasukhānaṁ pahānato anavajjatā, catupañcālopamattaūnabhojanena",
  "anya-e0101n1:135_7": "catuiriyāpathayogyabhāvapaṭipādanato phāsuvihāro ca me bhavissatītipi paṭisevati. Vuttampi hetaṁ –",
  "anya-e0101n1:136": "“Cattāro pañca ālope, abhutvā udakaṁ pive;",
  "anya-e0101n1:137": "Alaṁ phāsuvihārāya, pahitattassa bhikkhuno”ti. ;",
  "anya-e0101n1:138": "Ettāvatā ca payojanapariggaho majjhimā ca paṭipadā dīpitā hotīti veditabbā.",
  "anya-e0101n1:139_0": "Senāsananti senañca āsanañca. Yattha yattha hi seti vihāre vā aḍḍhayogādimhi vā,",
  "anya-e0101n1:139_1": "taṁ senaṁ. Yattha yattha āsati nisīdati, taṁ āsanaṁ. Taṁ ekato katvā senāsananti",
  "anya-e0101n1:139_2": "vuccati. Utuparissayavinodanapaṭisallānārāmatthanti parisahanaṭṭhena utuyeva utuparissayo.",
  "anya-e0101n1:139_3": "Utuparissayassa vinodanatthañca paṭisallānārāmatthañca. Yo sarīrābādhacittavikkhepakaro",
  "anya-e0101n1:139_4": "asappāyo utu senāsanapaṭisevanena vinodetabbo hoti, tassa vinodanatthaṁ ekībhāvasukhatthañcāti",
  "anya-e0101n1:139_5": "vuttaṁ hoti. Kāmañca sītapaṭighātādināva utuparissayavinodanaṁ vuttameva. Yathā pana",
  "anya-e0101n1:139_6": "cīvarapaṭisevane hirikopīnapaṭicchādanaṁ niyatapayojanaṁ, itarāni kadāci kadāci bhavantīti",
  "anya-e0101n1:139_7": "vuttaṁ, evamidhāpi niyataṁ utuparissayavinodanaṁ sandhāya idaṁ vuttanti veditabbaṁ.",
  "anya-e0101n1:139_8": "Atha vā ayaṁ vuttappakāro utu utuyeva. Parissayo pana duvidho pākaṭaparissayo ca,",
  "anya-e0101n1:139_9": "paṭicchannaparissayo ca. Tattha pākaṭaparissayo sīhabyagghādayo. Paṭicchannaparissayo",
  "anya-e0101n1:139_10": "rāgadosādayo. Ye yattha apariguttiyā ca asappāyarūpadassanādinā ca ābādhaṁ na karonti,",
  "anya-e0101n1:139_11": "taṁ senāsanaṁ evaṁ jānitvā paccavekkhitvā paṭisevanto bhikkhu paṭisaṅkhā yoniso senāsanaṁ",
  "anya-e0101n1:139_12": "utuparissayavinodanatthaṁ paṭisevatīti veditabbo.",
  "anya-e0101n1:140_0": "Gilānapaccayabhesajjaparikkhāranti ettha rogassa paṭiayanaṭṭhena paccayo, paccanīkagamanaṭṭhenāti",
  "anya-e0101n1:140_1": "attho. Yassa kassaci sappāyassetaṁ adhivacanaṁ. Bhisakkassa kammaṁ tena anuññātattāti",
  "anya-e0101n1:140_2": "bhesajjaṁ. Gilānapaccayova bhesajjaṁ gilānapaccayabhesajjaṁ, yaṁkiñci gilānassa sappāyaṁ",
  "anya-e0101n1:140_3": "bhisakkakammaṁ telamadhuphāṇitādīti vuttaṁ hoti. Parikkhāroti pana “sattahi nagaraparikkhārehi",
  "anya-e0101n1:140_4": "suparikkhataṁ hotī”ti ādīsu parivāro vuccati. “Ratho sīlaparikkhāro, jhānakkho cakkavīriyo”ti",
  "anya-e0101n1:140_5": "ādīsu alaṅkāro. “Ye ca kho ime pabbajitena jīvitaparikkhārā samudānetabbā”ti ādīsu",
  "anya-e0101n1:140_6": "sambhāro. Idha pana sambhāropi parivāropi vaṭṭati. Tañhi gilānapaccayabhesajjaṁ jīvitassa",
  "anya-e0101n1:140_7": "parivāropi hoti, jīvitanāsakābādhuppattiyā antaraṁ adatvā rakkhaṇato sambhāropi.",
  "anya-e0101n1:140_8": "Yathā ciraṁ pavattati, evamassa kāraṇabhāvato, tasmā parikkhāroti vuccati. Evaṁ gilānapaccayabhesajjañca",
  "anya-e0101n1:140_9": "taṁ parikkhāro cāti gilānapaccayabhesajjaparikkhāro. Taṁ gilānapaccayabhesajjaparikkhāraṁ.",
  "anya-e0101n1:140_10": "Gilānassa yaṁkiñci sappāyaṁ bhisakkānuññātaṁ telamadhuphāṇitādi jīvitaparikkhāranti",
  "anya-e0101n1:140_11": "vuttaṁ hoti. Uppannānanti jātānaṁ bhūtānaṁ nibbattānaṁ. Veyyābādhikānanti ettha byābādhoti",
  "anya-e0101n1:140_12": "dhātukkhobho, taṁsamuṭṭhānā ca kuṭṭhagaṇḍapīḷakādayo. Byābādhato uppannattā veyyābādhikā.",
  "anya-e0101n1:140_13": "Vedanānanti dukkhavedanā akusalavipākavedanā. Tāsaṁ veyyābādhikānaṁ vedanānaṁ. Abyābajjhaparamatāyāti",
  "anya-e0101n1:140_14": "niddukkhaparamatāya. Yāva taṁ dukkhaṁ sabbaṁ pahīnaṁ hoti tāvāti attho.",
  "anya-e0101n1:141_0": "Evamidaṁ saṅkhepato paṭisaṅkhā yoniso paccayaparibhogalakkhaṇaṁ paccayasannissitasīlaṁ",
  "anya-e0101n1:141_1": "veditabbaṁ. Vacanattho panettha – cīvarādayo hi yasmā te paṭicca nissāya paribhuñjamānā",
  "anya-e0101n1:141_2": "pāṇino ayanti pavattanti, tasmā paccayāti vuccanti. Te paccaye sannissitanti paccayasannissitaṁ.",
  "anya-e0101n1:142": "Catupārisuddhisampādanavidhi",
  "anya-e0101n1:143_0": "19. Evametasmiṁ catubbidhe sīle saddhāya pātimokkhasaṁvaro sampādetabbo. Saddhāsādhano",
  "anya-e0101n1:143_1": "hi so, sāvakavisayātītattā sikkhāpadapaññattiyā. Sikkhāpadapaññattiyācanapaṭikkhepo",
  "anya-e0101n1:143_2": "cettha nidassanaṁ. Tasmā yathā paññattaṁ sikkhāpadaṁ anavasesaṁ saddhāya samādiyitvā",
  "anya-e0101n1:143_3": "jīvitepi apekkhaṁ akarontena sādhukaṁ sampādetabbaṁ. Vuttampi hetaṁ –",
  "anya-e0101n1:144": "“Kikīva aṇḍaṁ camarīva vāladhiṁ,",
  "anya-e0101n1:145": "Piyaṁva puttaṁ nayanaṁva ekakaṁ;",
  "anya-e0101n1:146": "Tatheva sīlaṁ anurakkhamānakā,",
  "anya-e0101n1:147": "Supesalā hotha sadā sagāravā”ti.",
  "anya-e0101n1:148_0": "Aparampi vuttaṁ – “evameva kho pahārāda yaṁ mayā sāvakānaṁ sikkhāpadaṁ paññattaṁ,",
  "anya-e0101n1:148_1": "taṁ mama sāvakā jīvitahetupi nātikkamantī”ti. Imasmiṁ ca panatthe aṭaviyaṁ corehi",
  "anya-e0101n1:148_2": "baddhatherānaṁ vatthūni veditabbāni.",
  "anya-e0101n1:149_0": "Mahāvattaniaṭaviyaṁ kira theraṁ corā kāḷavallīhi bandhitvā nipajjāpesuṁ. Thero yathānipannova",
  "anya-e0101n1:149_1": "sattadivasāni vipassanaṁ vaḍḍhetvā anāgāmiphalaṁ pāpuṇitvā tattheva kālaṁ katvā brahmaloke nibbatti.",
  "anya-e0101n1:150_0": "Aparampi theraṁ tambapaṇṇidīpe pūtilatāya bandhitvā nipajjāpesuṁ. So vanadāhe āgacchante",
  "anya-e0101n1:150_1": "valliṁ acchinditvāva vipassanaṁ paṭṭhapetvā samasīsī hutvā parinibbāyi. Dīghabhāṇakaabhayatthero",
  "anya-e0101n1:150_2": "pañcahi bhikkhusatehi saddhiṁ āgacchanto disvā therassa sarīraṁ jhāpetvā cetiyaṁ",
  "anya-e0101n1:150_3": "kārāpesi. Tasmā aññopi saddho kulaputto –",
  "anya-e0101n1:151": "Pātimokkhaṁ visodhento, appeva jīvitaṁ jahe;",
  "anya-e0101n1:152": "Paññattaṁ lokanāthena, na bhinde sīlasaṁvaraṁ.",
  "anya-e0101n1:153_0": "Yathā ca pātimokkhasaṁvaro saddhāya, evaṁ satiyā indriyasaṁvaro sampādetabbo. Satisādhano",
  "anya-e0101n1:153_1": "hi so, satiyā adhiṭṭhitānaṁ indriyānaṁ abhijjhādīhi ananvāssavanīyato. Tasmā “varaṁ,",
  "anya-e0101n1:153_2": "bhikkhave, tattāya ayosalākāya ādittāya sampajjalitāya sajotibhūtāya cakkhundriyaṁ",
  "anya-e0101n1:153_3": "sampalimaṭṭhaṁ, na tveva cakkhuviññeyyesu rūpesu anubyañjanaso nimittaggāho”ti ādinā",
  "anya-e0101n1:153_4": "nayena ādittapariyāyaṁ samanussaritvā rūpādīsu visayesu cakkhudvārādipavattassa viññāṇassa",
  "anya-e0101n1:153_5": "abhijjhādīhi anvāssavanīyaṁ nimittādiggāhaṁ asammuṭṭhāya satiyā nisedhentena esa",
  "anya-e0101n1:153_6": "sādhukaṁ sampādetabbo. Evaṁ asampādite hi etasmiṁ pātimokkhasaṁvarasīlampi anaddhaniyaṁ",
  "anya-e0101n1:153_7": "hoti aciraṭṭhitikaṁ, asaṁvihitasākhāparivāramiva sassaṁ. Haññate cāyaṁ kilesacorehi,",
  "anya-e0101n1:153_8": "vivaṭadvāro viya gāmo parassa hārīhi. Cittañcassa rāgo samativijjhati, ducchannamagāraṁ",
  "anya-e0101n1:153_9": "vuṭṭhi viya. Vuttampi hetaṁ –",
  "anya-e0101n1:154": "“Rūpesu saddesu atho rasesu,",
  "anya-e0101n1:155": "Gandhesu phassesu ca rakkha indriyaṁ;",
  "anya-e0101n1:156": "Ete hi dvārā vivaṭā arakkhitā,",
  "anya-e0101n1:157": "Hananti gāmaṁva parassa hārino”.",
  "anya-e0101n1:158": "“Yathā agāraṁ ducchannaṁ, vuṭṭhī samativijjhati;",
  "anya-e0101n1:159": "Evaṁ abhāvitaṁ cittaṁ, rāgo samativijjhatī”ti. ;",
  "anya-e0101n1:160_0": "Sampādite pana tasmiṁ pātimokkhasaṁvarasīlampi addhaniyaṁ hoti ciraṭṭhitikaṁ, susaṁvihitasākhāparivāramiva",
  "anya-e0101n1:160_1": "sassaṁ. Na haññate cāyaṁ kilesacorehi, susaṁvutadvāro viya gāmo parassa hārīhi. Na",
  "anya-e0101n1:160_2": "cassa cittaṁ rāgo samativijjhati, succhannamagāraṁ vuṭṭhi viya. Vuttampi cetaṁ –",
  "anya-e0101n1:161": "“Rūpesu saddesu atho rasesu,",
  "anya-e0101n1:162": "Gandhesu phassesu ca rakkha indriyaṁ;",
  "anya-e0101n1:163": "Ete hi dvārā pihitā susaṁvutā,",
  "anya-e0101n1:164": "Na hanti gāmaṁva parassa hārino”.",
  "anya-e0101n1:165": "“Yathā agāraṁ succhannaṁ, vuṭṭhī na samativijjhati;",
  "anya-e0101n1:166": "Evaṁ subhāvitaṁ cittaṁ, rāgo na samativijjhatī”ti. ;",
  "anya-e0101n1:167": "Ayaṁ pana atiukkaṭṭhadesanā.",
  "anya-e0101n1:168": "Cittaṁ nāmetaṁ lahuparivattaṁ, tasmā uppannaṁ rāgaṁ asubhamanasikārena vinodetvā indriyasaṁvaro sampādetabbo, adhunāpabbajitena vaṅgīsattherena viya.",
  "anya-e0101n1:169": "Therassa kira adhunāpabbajitassa piṇḍāya carato ekaṁ itthiṁ disvā rāgo uppajjati. Tato ānandattheraṁ āha –",
  "anya-e0101n1:170": "“Kāmarāgena ḍayhāmi, cittaṁ me pariḍayhati;",
  "anya-e0101n1:171": "Sādhu nibbāpanaṁ brūhi, anukampāya gotamā”ti. ;",
  "anya-e0101n1:172": "Thero āha –",
  "anya-e0101n1:173": "“Saññāya vipariyesā, cittaṁ te pariḍayhati;",
  "anya-e0101n1:174": "Nimittaṁ parivajjehi, subhaṁ rāgūpasañhitaṁ;",
  "anya-e0101n1:175": "Asubhāya cittaṁ bhāvehi, ekaggaṁ susamāhitaṁ. ;",
  "anya-e0101n1:176": "“Saṅkhāre parato passa, dukkhato no ca attato;",
  "anya-e0101n1:177": "Nibbāpehi mahārāgaṁ, mā ḍayhittho punappuna”nti. ;",
  "anya-e0101n1:178_0": "Thero rāgaṁ vinodetvā piṇḍāya cari. Apica indriyasaṁvarapūrakena bhikkhunā kuraṇḍakamahāleṇavāsinā",
  "anya-e0101n1:178_1": "cittaguttattherena viya corakamahāvihāravāsinā mahāmittattherena viya ca bhavitabbaṁ.",
  "anya-e0101n1:178_2": "Kuraṇḍakamahāleṇe kira sattannaṁ buddhānaṁ abhinikkhamanacittakammaṁ manoramaṁ ahosi,",
  "anya-e0101n1:178_3": "sambahulā bhikkhū senāsanacārikaṁ āhiṇḍantā cittakammaṁ disvā “manoramaṁ, bhante,",
  "anya-e0101n1:178_4": "cittakamma”nti āhaṁsu. Thero āha “atirekasaṭṭhi me, āvuso, vassāni leṇe vasantassa",
  "anya-e0101n1:178_5": "cittakammaṁ atthītipi na jānāmi, ajja dāni cakkhumante nissāya ñāta”nti. Therena",
  "anya-e0101n1:178_6": "kira ettakaṁ addhānaṁ vasantena cakkhuṁ ummīletvā leṇaṁ na ullokitapubbaṁ. Leṇadvāre",
  "anya-e0101n1:178_7": "cassa mahānāgarukkhopi ahosi. Sopi therena uddhaṁ na ullokitapubbo. Anusaṁvaccharaṁ",
  "anya-e0101n1:178_8": "bhūmiyaṁ kesaranipātaṁ disvāvassa pupphitabhāvaṁ jānāti.",
  "anya-e0101n1:179_0": "Rājā therassa guṇasampattiṁ sutvā vanditukāmo tikkhattuṁ pesetvā anāgacchante there",
  "anya-e0101n1:179_1": "tasmiṁ gāme taruṇaputtānaṁ itthīnaṁ thane bandhāpetvā lañjāpesi “tāva dārakā thaññaṁ",
  "anya-e0101n1:179_2": "mā labhiṁsu, yāva thero na āgacchatī”ti. Thero dārakānaṁ anukampāya mahāgāmaṁ agamāsi.",
  "anya-e0101n1:179_3": "Rājā sutvā “gacchatha bhaṇe, theraṁ pavesetha sīlāni gaṇhissāmī”ti antepuraṁ abhiharāpetvā",
  "anya-e0101n1:179_4": "vanditvā bhojetvā “ajja, bhante, okāso natthi, sve sīlāni gaṇhissāmīti therassa pattaṁ",
  "anya-e0101n1:179_5": "gahetvā thokaṁ anugantvā deviyā saddhiṁ vanditvā nivatti. Thero rājā vā vandatu devī",
  "anya-e0101n1:179_6": "vā, “sukhī hotu, mahārājā”ti vadati. Evaṁ sattadivasā gatā. Bhikkhū āhaṁsu “kiṁ,",
  "anya-e0101n1:179_7": "bhante, tumhe raññepi vandamāne deviyāpi vandamānāya “sukhī hotu, mahārāja”icceva",
  "anya-e0101n1:179_8": "vadathāti. Thero “nāhaṁ, āvuso, rājāti vā devīti vā vavatthānaṁ karomī”ti vatvā sattāhātikkamena",
  "anya-e0101n1:179_9": "“therassa idha vāso dukkho”ti raññā vissajjito kuraṇḍakamahāleṇaṁ gantvā rattibhāge",
  "anya-e0101n1:179_10": "caṅkamaṁ ārūhi. Nāgarukkhe adhivatthā devatā daṇḍadīpikaṁ gahetvā aṭṭhāsi. Athassa",
  "anya-e0101n1:179_11": "kammaṭṭhānaṁ atiparisuddhaṁ pākaṭaṁ ahosi. Thero “kiṁ nu me ajja kammaṭṭhānaṁ ativiya",
  "anya-e0101n1:179_12": "pakāsatī”ti attamano majjhimayāmasamanantaraṁ sakalaṁ pabbataṁ unnādayanto arahattaṁ",
  "anya-e0101n1:179_13": "pāpuṇi. Tasmā aññopi attatthakāmo kulaputto –",
  "anya-e0101n1:180": "Makkaṭova araññamhi, vane bhantamigo viya;",
  "anya-e0101n1:181": "Bālo viya ca utrasto, na bhave lolalocano.",
  "anya-e0101n1:182": "Adho khipeyya cakkhūni, yugamattadaso siyā;",
  "anya-e0101n1:183": "Vanamakkaṭalolassa, na cittassa vasaṁ vaje.",
  "anya-e0101n1:184_0": "Mahāmittattherassāpi mātu visagaṇḍakarogo uppajji, dhītāpissā bhikkhunīsu pabbajitā",
  "anya-e0101n1:184_1": "hoti. Sā taṁ āha – “gaccha ayye, bhātu santikaṁ gantvā mama aphāsukabhāvaṁ ārocetvā",
  "anya-e0101n1:184_2": "bhesajjamāharā”ti. Sā gantvā ārocesi. Thero āha – “nāhaṁ mūlabhesajjādīni saṁharitvā",
  "anya-e0101n1:184_3": "bhesajjaṁ pacituṁ jānāmi, apica te bhesajjaṁ ācikkhissaṁ – “ahaṁ yato pabbajito,",
  "anya-e0101n1:184_4": "tato paṭṭhāya na mayā lobhasahagatena cittena indriyāni bhinditvā visabhāgarūpaṁ",
  "anya-e0101n1:184_5": "olokitapubbaṁ, iminā saccavacanena mātuyā me phāsu hotu, gaccha idaṁ vatvā upāsikāya",
  "anya-e0101n1:184_6": "sarīraṁ parimajjā”ti. Sā gantvā imamatthaṁ ārocetvā tathā akāsi. Upāsikāya taṁkhaṇaṁyeva",
  "anya-e0101n1:184_7": "gaṇḍo pheṇapiṇḍo viya vilīyitvā antaradhāyi, sā uṭṭhahitvā “sace sammāsambuddho dhareyya,",
  "anya-e0101n1:184_8": "kasmā mama puttasadisassa bhikkhuno jālavicitrena hatthena sīsaṁ na parāmaseyyā”ti",
  "anya-e0101n1:184_9": "attamanavācaṁ nicchāresi. Tasmā –",
  "anya-e0101n1:185": "Kulaputtamāni aññopi, pabbajitvāna sāsane;",
  "anya-e0101n1:186": "Mittattherova tiṭṭheyya, vare indriyasaṁvare.",
  "anya-e0101n1:187_0": "Yathā pana indriyasaṁvaro satiyā, tathā vīriyena ājīvapārisuddhi sampādetabbā. Vīriyasādhanā",
  "anya-e0101n1:187_1": "hi sā, sammāraddhavīriyassa micchājīvappahānasambhavato. Tasmā anesanaṁ appatirūpaṁ",
  "anya-e0101n1:187_2": "pahāya vīriyena piṇḍapātacariyādīhi sammā esanāhi esā sampādetabbā parisuddhuppādeyeva",
  "anya-e0101n1:187_3": "paccaye paṭisevamānena aparisuddhuppāde āsīvise viya parivajjayatā. Tattha apariggahitadhutaṅgassa",
  "anya-e0101n1:187_4": "saṅghato, gaṇato, dhammadesanādīhi cassa guṇehi pasannānaṁ gihīnaṁ santikā uppannā",
  "anya-e0101n1:187_5": "paccayā parisuddhuppādā nāma. Piṇḍapātacariyādīhi pana atiparisuddhuppādāyeva. Pariggahitadhutaṅgassa",
  "anya-e0101n1:187_6": "piṇḍapātacariyādīhi dhutaguṇe cassa pasannānaṁ santikā dhutaṅganiyamānulomena uppannā",
  "anya-e0101n1:187_7": "parisuddhuppādā nāma. Ekabyādhivūpasamatthañcassa pūtihariṭakīcatumadhuresu uppannesu",
  "anya-e0101n1:187_8": "“catumadhuraṁ aññepi sabrahmacārino paribhuñjissantī”ti cintetvā hariṭakīkhaṇḍameva",
  "anya-e0101n1:187_9": "paribhuñjamānassa dhutaṅgasamādānaṁ patirūpaṁ hoti. Esa hi “uttamaariyavaṁsiko bhikkhū”ti",
  "anya-e0101n1:187_10": "vuccati. Ye panete cīvarādayo paccayā, tesu yassa kassaci bhikkhuno ājīvaṁ parisodhentassa",
  "anya-e0101n1:187_11": "cīvare ca piṇḍapāte ca nimittobhāsaparikathāviññattiyo na vaṭṭanti. Senāsane pana",
  "anya-e0101n1:187_12": "apariggahitadhutaṅgassa nimittobhāsaparikathā vaṭṭanti. Tattha nimittaṁ nāma senāsanatthaṁ",
  "anya-e0101n1:187_13": "bhūmiparikammādīni karontassa “kiṁ, bhante, kariyati, ko kārāpetī”ti gihīhi vutte",
  "anya-e0101n1:187_14": "“na koci”ti paṭivacanaṁ, yaṁ vā panaññampi evarūpaṁ nimittakammaṁ. Obhāso nāma “upāsakā",
  "anya-e0101n1:187_15": "tumhe kuhiṁ vasathā”ti. Pāsāde, bhanteti. “Bhikkhūnaṁ pana upāsakā pāsādo na vaṭṭatī”ti",
  "anya-e0101n1:187_16": "vacanaṁ, yaṁ vā panaññampi evarūpaṁ obhāsakammaṁ. Parikathā nāma “bhikkhusaṅghassa",
  "anya-e0101n1:187_17": "senāsanaṁ sambādha”nti vacanaṁ, yā vā panaññāpi evarūpā pariyāyakathā. Bhesajje sabbampi",
  "anya-e0101n1:187_18": "vaṭṭati. Tathā uppannaṁ pana bhesajjaṁ roge vūpasante paribhuñjituṁ vaṭṭati, na vaṭṭatīti.",
  "anya-e0101n1:188": "Tattha vinayadharā “bhagavatā dvāraṁ dinnaṁ, tasmā vaṭṭatī”ti vadanti. Suttantikā pana “kiñcāpi āpatti na hoti, ājīvaṁ pana kopeti, tasmā na vaṭṭati”cceva vadanti.",
  "anya-e0101n1:189_0": "Yo pana bhagavatā anuññātāpi nimittobhāsaparikathāviññattiyo akaronto appicchatādiguṇeyeva",
  "anya-e0101n1:189_1": "nissāya jīvitakkhayepi paccupaṭṭhite aññatreva obhāsādīhi uppannapaccaye paṭisevati,",
  "anya-e0101n1:189_2": "esa “paramasallekhavuttī”ti vuccati, seyyathāpi thero sāriputto.",
  "anya-e0101n1:190_0": "So kirāyasmā ekasmiṁ samaye pavivekaṁ brūhayamāno mahāmoggallānattherena saddhiṁ",
  "anya-e0101n1:190_1": "aññatarasmiṁ araññe viharati, athassa ekasmiṁ divase udaravātābādho uppajjitvā atidukkhaṁ",
  "anya-e0101n1:190_2": "janesi. Mahāmoggallānatthero sāyanhasamaye tassāyasmato upaṭṭhānaṁ gato theraṁ nipannaṁ",
  "anya-e0101n1:190_3": "disvā taṁ pavattiṁ pucchitvā “pubbe te, āvuso, kena phāsu hotī”ti pucchi. Thero āha,",
  "anya-e0101n1:190_4": "“gihikāle me, āvuso, mātā sappimadhusakkarādīhi yojetvā asambhinnakhīrapāyāsaṁ adāsi,",
  "anya-e0101n1:190_5": "tena me phāsu ahosī”ti. Sopi āyasmā “hotu, āvuso, sace mayhaṁ vā tuyhaṁ vā puññaṁ",
  "anya-e0101n1:190_6": "atthi, appeva nāma sve labhissāmā”ti āha.",
  "anya-e0101n1:191_0": "Imaṁ pana nesaṁ kathāsallāpaṁ caṅkamanakoṭiyaṁ rukkhe adhivatthā devatā sutvā “sve",
  "anya-e0101n1:191_1": "ayyassa pāyāsaṁ uppādessāmī”ti tāvadeva therassa upaṭṭhākakulaṁ gantvā jeṭṭhaputtassa",
  "anya-e0101n1:191_2": "sarīraṁ āvisitvā pīḷaṁ janesi. Athassa tikicchānimittaṁ sannipatite ñātake āha –",
  "anya-e0101n1:191_3": "“sace sve therassa evarūpaṁ nāma pāyāsaṁ paṭiyādetha, taṁ muñcissāmī”ti. Te “tayā",
  "anya-e0101n1:191_4": "avuttepi mayaṁ therānaṁ nibaddhaṁ bhikkhaṁ demā”ti vatvā dutiyadivase tathārūpaṁ",
  "anya-e0101n1:191_5": "pāyāsaṁ paṭiyādiyiṁsu.",
  "anya-e0101n1:192_0": "Mahāmoggallānatthero pātova āgantvā “āvuso, yāva ahaṁ piṇḍāya caritvā āgacchāmi,",
  "anya-e0101n1:192_1": "tāva idheva hohī”ti vatvā gāmaṁ pāvisi. Te manussā paccuggantvā therassa pattaṁ gahetvā",
  "anya-e0101n1:192_2": "vuttappakārassa pāyāsassa pūretvā adaṁsu. Thero gamanākāraṁ dassesi. Te “bhuñjatha",
  "anya-e0101n1:192_3": "– bhante, tumhe, aparampi dassāmā”ti theraṁ bhojetvā puna pattapūraṁ adaṁsu. Thero",
  "anya-e0101n1:192_4": "gantvā “handāvuso sāriputta, paribhuñjā”ti upanāmesi. Theropi taṁ disvā “atimanāpo",
  "anya-e0101n1:192_5": "pāyāso, kathaṁ nu kho uppanno”ti cintento tassa uppattimūlaṁ disvā āha – “āvuso moggallāna,",
  "anya-e0101n1:192_6": "aparibhogāraho piṇḍapāto”ti. Sopāyasmā “mādisena nāma ābhataṁ piṇḍapātaṁ na paribhuñjatī”ti",
  "anya-e0101n1:192_7": "cittampi anuppādetvā ekavacaneneva pattaṁ mukhavaṭṭiyaṁ gahetvā ekamante nikujjesi.",
  "anya-e0101n1:192_8": "Pāyāsassa saha bhūmiyaṁ patiṭṭhānā therassa ābādho antaradhāyi, tato paṭṭhāya pañcacattālīsa",
  "anya-e0101n1:192_9": "vassāni na puna uppajji. Tato mahāmoggallānaṁ āha – “āvuso, vacīviññattiṁ nissāya",
  "anya-e0101n1:192_10": "uppanno pāyāso antesu nikkhamitvā bhūmiyaṁ carantesupi paribhuñjituṁ ayuttarūpo”ti.",
  "anya-e0101n1:192_11": "Imañca udānaṁ udānesi –",
  "anya-e0101n1:193": "“Vacīviññattivipphārā, uppannaṁ madhupāyasaṁ;",
  "anya-e0101n1:194": "Sace bhutto bhaveyyāhaṁ, sājīvo garahito mama.",
  "anya-e0101n1:195": "“Yadipi me antaguṇaṁ, nikkhamitvā bahi care;",
  "anya-e0101n1:196": "Neva bhindeyyaṁ ājīvaṁ, cajamānopi jīvitaṁ.",
  "anya-e0101n1:197": "“Ārādhemi sakaṁ cittaṁ, vivajjemi anesanaṁ;",
  "anya-e0101n1:198": "Nāhaṁ buddhappaṭikuṭṭhaṁ, kāhāmi ca anesana”nti.",
  "anya-e0101n1:199": "Ciragumbavāsikaambakhādakamahātissattheravatthupi cettha kathetabbaṁ. Evaṁ sabbathāpi.",
  "anya-e0101n1:200": "“Anesanāya cittampi, ajanetvā vicakkhaṇo;",
  "anya-e0101n1:201": "Ājīvaṁ parisodheyya, saddhāpabbajito yatī”ti.",
  "anya-e0101n1:202_0": "Yathā ca vīriyena ājīvapārisuddhi, tathā paccayasannissitasīlaṁ paññāya sampādetabbaṁ.",
  "anya-e0101n1:202_1": "Paññāsādhanaṁ hi taṁ, paññavato paccayesu ādīnavānisaṁsadassanasamatthabhāvato. Tasmā",
  "anya-e0101n1:202_2": "pahāya paccayagedhaṁ dhammena samena uppanne paccaye yathāvuttena vidhinā paññāya",
  "anya-e0101n1:202_3": "paccavekkhitvā paribhuñjantena sampādetabbaṁ.",
  "anya-e0101n1:203_0": "Tattha duvidhaṁ paccavekkhaṇaṁ paccayānaṁ paṭilābhakāle, paribhogakāle ca. Paṭilābhakālepi",
  "anya-e0101n1:203_1": "hi dhātuvasena vā paṭikūlavasena vā paccavekkhitvā ṭhapitāni cīvarādīni tato uttari",
  "anya-e0101n1:203_2": "paribhuñjantassa anavajjova paribhogo, paribhogakālepi. Tatrāyaṁ sanniṭṭhānakaro vinicchayo –",
  "anya-e0101n1:204_0": "Cattāro hi paribhogā theyyaparibhogo, iṇaparibhogo, dāyajjaparibhogo, sāmiparibhogoti.",
  "anya-e0101n1:204_1": "Tatra saṅghamajjhepi nisīditvā paribhuñjantassa dussīlassa paribhogo theyyaparibhogo",
  "anya-e0101n1:204_2": "nāma. Sīlavato apaccavekkhitvā paribhogo iṇaparibhogo nāma. Tasmā cīvaraṁ paribhoge",
  "anya-e0101n1:204_3": "paribhoge paccavekkhitabbaṁ, piṇḍapāto ālope ālope, tathā asakkontena purebhattapacchābhattapurimayāmamajjhimayāmapacchimayāmesu.",
  "anya-e0101n1:204_4": "Sacassa apaccavekkhatova aruṇaṁ uggacchati, iṇaparibhogaṭṭhāne tiṭṭhati. Senāsanampi",
  "anya-e0101n1:204_5": "paribhoge paribhoge paccavekkhitabbaṁ. Bhesajjassa paṭiggahaṇepi paribhogepi satipaccayatāva",
  "anya-e0101n1:204_6": "vaṭṭati. Evaṁ santepi paṭiggahaṇe satiṁ katvā paribhoge akarontasseva āpatti, paṭiggahaṇe",
  "anya-e0101n1:204_7": "pana satiṁ akatvā paribhoge karontassa anāpatti.",
  "anya-e0101n1:205_0": "Catubbidhā hi suddhi desanāsuddhi, saṁvarasuddhi, pariyeṭṭhisuddhi, paccavekkhaṇasuddhīti.",
  "anya-e0101n1:205_1": "Tattha desanāsuddhi nāma pātimokkhasaṁvarasīlaṁ. Tañhi desanāya sujjhanato desanāsuddhīti",
  "anya-e0101n1:205_2": "vuccati. Saṁvarasuddhi nāma indriyasaṁvarasīlaṁ. Tañhi “na puna evaṁ karissāmī”ti",
  "anya-e0101n1:205_3": "cittādhiṭṭhānasaṁvareneva sujjhanato saṁvarasuddhīti vuccati. Pariyeṭṭhisuddhi nāma",
  "anya-e0101n1:205_4": "ājīvapārisuddhisīlaṁ. Tañhi anesanaṁ pahāya dhammena samena paccaye uppādentassa",
  "anya-e0101n1:205_5": "pariyesanāya suddhattā pariyeṭṭhisuddhīti vuccati. Paccavekkhaṇasuddhi nāma paccayasannissitasīlaṁ.",
  "anya-e0101n1:205_6": "Tañhi vuttappakārena paccavekkhaṇena sujjhanato paccavekkhaṇasuddhīti vuccati. Tena",
  "anya-e0101n1:205_7": "vuttaṁ “paṭiggahaṇe pana satiṁ akatvā paribhoge karontassa anāpattī”ti.",
  "anya-e0101n1:206_0": "Sattannaṁ sekkhānaṁ paccayaparibhogo dāyajjaparibhogo nāma. Te hi bhagavato puttā,",
  "anya-e0101n1:206_1": "tasmā pitusantakānaṁ paccayānaṁ dāyādā hutvā te paccaye paribhuñjanti. Kiṁpanete",
  "anya-e0101n1:206_2": "bhagavato paccaye paribhuñjanti, udāhu gihīnaṁ paccaye paribhuñjantīti. Gihīhi dinnāpi",
  "anya-e0101n1:206_3": "bhagavatā anuññātattā bhagavato santakā honti, tasmā bhagavato paccaye paribhuñjantīti",
  "anya-e0101n1:206_4": "veditabbā. Dhammadāyādasuttañcettha sādhakaṁ.",
  "anya-e0101n1:207": "Khīṇāsavānaṁ paribhogo sāmiparibhogo nāma. Te hi taṇhāya dāsabyaṁ atītattā sāmino hutvā paribhuñjanti.",
  "anya-e0101n1:208_0": "Imesu paribhogesu sāmiparibhogo ca dāyajjaparibhogo ca sabbesaṁ vaṭṭati. Iṇaparibhogo",
  "anya-e0101n1:208_1": "na vaṭṭati. Theyyaparibhoge kathāyeva natthi. Yo panāyaṁ sīlavato paccavekkhitaparibhogo,",
  "anya-e0101n1:208_2": "so iṇaparibhogassa paccanīkattā āṇaṇyaparibhogo vā hoti, dāyajjaparibhogeyeva vā",
  "anya-e0101n1:208_3": "saṅgahaṁ gacchati. Sīlavāpi hi imāya sikkhāya samannāgatattā sekkhotveva saṅkhyaṁ",
  "anya-e0101n1:208_4": "gacchati. Imesu pana paribhogesu yasmā sāmiparibhogo aggo, tasmā taṁ patthayamānena",
  "anya-e0101n1:208_5": "bhikkhunā vuttappakārāya paccavekkhaṇāya paccavekkhitvā paribhuñjantena paccayasannissitasīlaṁ",
  "anya-e0101n1:208_6": "sampādetabbaṁ. Evaṁ karonto hi kiccakārī hoti. Vuttampi cetaṁ –",
  "anya-e0101n1:209": "“Piṇḍaṁ vihāraṁ sayanāsanañca,",
  "anya-e0101n1:210": "Āpañca saṅghāṭirajūpavāhanaṁ;",
  "anya-e0101n1:211": "Sutvāna dhammaṁ sugatena desitaṁ,",
  "anya-e0101n1:212": "Saṅkhāya seve varapaññasāvako.",
  "anya-e0101n1:213": "“Tasmā hi piṇḍe sayanāsane ca,",
  "anya-e0101n1:214": "Āpe ca saṅghāṭirajūpavāhane;",
  "anya-e0101n1:215": "Etesu dhammesu anūpalitto,",
  "anya-e0101n1:216": "Bhikkhu yathā pokkhare vāribindu. ;",
  "anya-e0101n1:217": "“Kālena laddhā parato anuggahā,",
  "anya-e0101n1:218": "Khajjesu bhojjesu ca sāyanesu ca;",
  "anya-e0101n1:219": "Mattaṁ sa jaññā satataṁ upaṭṭhito,",
  "anya-e0101n1:220": "Vaṇassa ālepanarūhane yathā.",
  "anya-e0101n1:221": "“Kantāre puttamaṁsaṁva, akkhassabbhañjanaṁ yathā;",
  "anya-e0101n1:222": "Evaṁ āhāre āhāraṁ, yāpanatthamamucchito”ti.",
  "anya-e0101n1:223": "Imassa ca paccayasannissitasīlassa paripūrakāritāya bhāgineyyasaṅgharakkhitasāmaṇerassa vatthu kathetabbaṁ. So hi sammā paccavekkhitvā paribhuñji. Yathāha –",
  "anya-e0101n1:224": "“Upajjhāyo maṁ bhuñjamānaṁ, sālikūraṁ sunibbutaṁ;",
  "anya-e0101n1:225": "Mā heva tvaṁ sāmaṇera, jivhaṁ jhāpesi asaññato.",
  "anya-e0101n1:226": "“Upajjhāyassa vaco sutvā, saṁvegamalabhiṁ tadā;",
  "anya-e0101n1:227": "Ekāsane nisīditvā, arahattaṁ apāpuṇiṁ.",
  "anya-e0101n1:228": "“Sohaṁ paripuṇṇasaṅkappo, cando pannaraso yathā;",
  "anya-e0101n1:229": "Sabbāsavaparikkhīṇo, natthi dāni punabbhavo”ti.",
  "anya-e0101n1:230": "“Tasmā aññopi dukkhassa, patthayanto parikkhayaṁ;",
  "anya-e0101n1:231": "Yoniso paccavekkhitvā, paṭisevetha paccaye”ti.",
  "anya-e0101n1:232": "Evaṁ pātimokkhasaṁvarasīlādivasena catubbidhaṁ.",
  "anya-e0101n1:233": "Paṭhamasīlapañcakaṁ",
  "anya-e0101n1:234": "20. Pañcavidhakoṭṭhāsassa paṭhamapañcake anupasampannasīlādivasena attho veditabbo. Vuttañhetaṁ paṭisambhidāyaṁ –",
  "anya-e0101n1:235_0": "“Katamaṁ pariyantapārisuddhisīlaṁ? Anupasampannānaṁ pariyantasikkhāpadānaṁ, idaṁ",
  "anya-e0101n1:235_1": "pariyantapārisuddhisīlaṁ. Katamaṁ apariyantapārisuddhisīlaṁ? Upasampannānaṁ apariyantasikkhāpadānaṁ,",
  "anya-e0101n1:235_2": "idaṁ apariyantapārisuddhisīlaṁ. Katamaṁ paripuṇṇapārisuddhisīlaṁ? Puthujjanakalyāṇakānaṁ",
  "anya-e0101n1:235_3": "kusaladhamme yuttānaṁ sekkhapariyante paripūrakārīnaṁ kāye ca jīvite ca anapekkhānaṁ",
  "anya-e0101n1:235_4": "pariccattajīvitānaṁ, idaṁ paripuṇṇapārisuddhisīlaṁ. Katamaṁ aparāmaṭṭhapārisuddhisīlaṁ?",
  "anya-e0101n1:235_5": "Sattannaṁ sekkhānaṁ, idaṁ aparāmaṭṭhapārisuddhisīlaṁ. Katamaṁ paṭippassaddhipārisuddhisīlaṁ?",
  "anya-e0101n1:235_6": "Tathāgatasāvakānaṁ khīṇāsavānaṁ paccekabuddhānaṁ tathāgatānaṁ arahantānaṁ sammāsambuddhānaṁ,",
  "anya-e0101n1:235_7": "idaṁ paṭippassaddhipārisuddhisīla”nti.",
  "anya-e0101n1:236": "Tattha anupasampannānaṁ sīlaṁ gaṇanavasena sapariyantattā pariyantapārisuddhisīlanti veditabbaṁ. Upasampannānaṁ –",
  "anya-e0101n1:237": "“Nava koṭisahassāni, asītisatakoṭiyo;",
  "anya-e0101n1:238": "Paññāsasatasahassāni, chattiṁsā ca punāpare.",
  "anya-e0101n1:239": "“Ete saṁvaravinayā, sambuddhena pakāsitā;",
  "anya-e0101n1:240": "Peyyālamukhena niddiṭṭhā, sikkhā vinayasaṁvare”ti. –",
  "anya-e0101n1:241_0": "Evaṁ gaṇanavasena sapariyantampi anavasesavasena samādānabhāvañca lābhayasañātiaṅgajīvitavasena",
  "anya-e0101n1:241_1": "adiṭṭhapariyantabhāvañca sandhāya apariyantapārisuddhisīlanti vuttaṁ, ciragumbavāsikaambakhādakamahātissattherassa",
  "anya-e0101n1:241_2": "sīlamiva. Tathā hi so āyasmā –",
  "anya-e0101n1:242": "“Dhanaṁ caje aṅgavarassa hetu, aṅgaṁ caje jīvitaṁ rakkhamāno;",
  "anya-e0101n1:243": "Aṅgaṁ dhanaṁ jīvitañcāpi sabbaṁ, caje naro dhammamanussaranto”ti. –",
  "anya-e0101n1:244": "Imaṁ sappurisānussatiṁ avijahanto jīvitasaṁsayepi sikkhāpadaṁ avītikkamma tadeva apariyantapārisuddhisīlaṁ nissāya upāsakassa piṭṭhigatova arahattaṁ pāpuṇi. Yathāha –",
  "anya-e0101n1:245": "“Na pitā napi te mātā, na ñāti napi bandhavo;",
  "anya-e0101n1:246": "Karotetādisaṁ kiccaṁ, sīlavantassa kāraṇā.",
  "anya-e0101n1:247": "Saṁvegaṁ janayitvāna, sammasitvāna yoniso;",
  "anya-e0101n1:248": "Tassa piṭṭhigato santo, arahattaṁ apāpuṇī”ti.",
  "anya-e0101n1:249_0": "Puthujjanakalyāṇakānaṁ sīlaṁ upasampadato paṭṭhāya sudhotajātimaṇi viya suparikammakatasuvaṇṇaṁ",
  "anya-e0101n1:249_1": "viya ca atiparisuddhattā cittuppādamattakenapi malena virahitaṁ arahattasseva padaṭṭhānaṁ",
  "anya-e0101n1:249_2": "hoti, tasmā paripuṇṇapārisuddhīti vuccati, mahāsaṅgharakkhitabhāgineyyasaṅgharakkhitattherānaṁ viya.",
  "anya-e0101n1:250_0": "Mahāsaṅgharakkhitattheraṁ kira atikkantasaṭṭhivassaṁ maraṇamañce nipannaṁ bhikkhusaṅgho",
  "anya-e0101n1:250_1": "lokuttarādhigamaṁ pucchi. Thero “natthi me lokuttaradhammo”ti āha. Athassa upaṭṭhāko",
  "anya-e0101n1:250_2": "daharabhikkhu āha – “bhante, tumhe parinibbutāti samantā dvādasayojanā manussā sannipatitā,",
  "anya-e0101n1:250_3": "tumhākaṁ puthujjanakālakiriyāya mahājanassa vippaṭisāro bhavissatī”ti. Āvuso, ahaṁ",
  "anya-e0101n1:250_4": "“metteyyaṁ bhagavantaṁ passissāmī”ti na vipassanaṁ paṭṭhapesiṁ. Tena hi maṁ nisīdāpetvā",
  "anya-e0101n1:250_5": "okāsaṁ karohīti. So theraṁ nisīdāpetvā bahi nikkhanto. Thero tassa saha nikkhamanāva",
  "anya-e0101n1:250_6": "arahattaṁ patvā accharikāya saññaṁ adāsi. Saṅgho sannipatitvā āha – “bhante, evarūpe",
  "anya-e0101n1:250_7": "maraṇakāle lokuttaradhammaṁ nibbattentā dukkaraṁ karitthā”ti. Nāvuso etaṁ dukkaraṁ,",
  "anya-e0101n1:250_8": "apica vo dukkaraṁ ācikkhissāmi – “ahaṁ, āvuso, pabbajitakālato paṭṭhāya asatiyā aññāṇapakataṁ",
  "anya-e0101n1:250_9": "kammaṁ nāma na passāmī”ti. Bhāgineyyopissa paññāsavassakāle evameva arahattaṁ pāpuṇīti.",
  "anya-e0101n1:251": "“Appassutopi ce hoti, sīlesu asamāhito;",
  "anya-e0101n1:252": "Ubhayena naṁ garahanti, sīlato ca sutena ca.",
  "anya-e0101n1:253": "“Appassutopi ce hoti, sīlesu susamāhito;",
  "anya-e0101n1:254": "Sīlato naṁ pasaṁsanti, tassa sampajjate sutaṁ.",
  "anya-e0101n1:255": "“Bahussutopi ce hoti, sīlesu asamāhito;",
  "anya-e0101n1:256": "Sīlato naṁ garahanti, nāssa sampajjate sutaṁ.",
  "anya-e0101n1:257": "“Bahussutopi ce hoti, sīlesu susamāhito;",
  "anya-e0101n1:258": "Ubhayena naṁ pasaṁsanti, sīlato ca sutena ca.",
  "anya-e0101n1:259": "“Bahussutaṁ dhammadharaṁ, sappaññaṁ buddhasāvakaṁ;",
  "anya-e0101n1:260": "Nekkhaṁ jambonadasseva, ko taṁ ninditumarahati;",
  "anya-e0101n1:261": "Devāpi naṁ pasaṁsanti, brahmunāpi pasaṁsito”ti. ;",
  "anya-e0101n1:262_0": "Sekkhānaṁ pana sīlaṁ diṭṭhivasena aparāmaṭṭhattā, puthujjanānaṁ vā pana rāgavasena",
  "anya-e0101n1:262_1": "aparāmaṭṭhasīlaṁ aparāmaṭṭhapārisuddhīti veditabbaṁ, kuṭumbiyaputtatissattherassa",
  "anya-e0101n1:262_2": "sīlaṁ viya. So hi āyasmā tathārūpaṁ sīlaṁ nissāya arahatte patiṭṭhātukāmo verike āha –",
  "anya-e0101n1:263": "“Ubho pādāni bhinditvā, saññapessāmi vo ahaṁ;",
  "anya-e0101n1:264": "Aṭṭiyāmi harāyāmi, sarāgamaraṇaṁ aha”nti.",
  "anya-e0101n1:265": "“Evāhaṁ cintayitvāna, sammasitvāna yoniso;",
  "anya-e0101n1:266": "Sampatte aruṇuggamhi, arahattaṁ apāpuṇi”nti. ;",
  "anya-e0101n1:267_0": "Aññataropi mahāthero bāḷhagilāno sahatthā āhārampi paribhuñjituṁ asakkonto sake muttakarīse",
  "anya-e0101n1:267_1": "palipanno samparivattati, taṁ disvā aññataro daharo “aho dukkhā jīvitasaṅkhārā”ti",
  "anya-e0101n1:267_2": "āha. Tamenaṁ mahāthero āha – “ahaṁ, āvuso, idāni miyyamāno saggasampattiṁ labhissāmi,",
  "anya-e0101n1:267_3": "natthi me ettha saṁsayo, imaṁ pana sīlaṁ bhinditvā laddhasampatti nāma sikkhaṁ paccakkhāya",
  "anya-e0101n1:267_4": "paṭiladdhagihibhāvasadisī”ti vatvā “sīleneva saddhiṁ marissāmī”ti tattheva nipanno",
  "anya-e0101n1:267_5": "tameva rogaṁ sammasanto arahattaṁ patvā bhikkhusaṅghassa imāhi gāthāhi byākāsi –",
  "anya-e0101n1:268": "“Phuṭṭhassa me aññatarena byādhinā,",
  "anya-e0101n1:269": "Rogena bāḷhaṁ dukhitassa ruppato;",
  "anya-e0101n1:270": "Parisussati khippamidaṁ kaḷevaraṁ,",
  "anya-e0101n1:271": "Pupphaṁ yathā paṁsuni ātape kataṁ.",
  "anya-e0101n1:272": "“Ajaññaṁ jaññasaṅkhātaṁ, asuciṁ sucisammataṁ;",
  "anya-e0101n1:273": "Nānākuṇapaparipūraṁ, jaññarūpaṁ apassato.",
  "anya-e0101n1:274": "“Dhiratthu maṁ āturaṁ pūtikāyaṁ, duggandhiyaṁ asuci byādhidhammaṁ;",
  "anya-e0101n1:275": "Yatthappamattā adhimucchitā pajā, hāpenti maggaṁ sugatūpapattiyā”ti.",
  "anya-e0101n1:276": "Arahantādīnaṁ pana sīlaṁ sabbadarathappaṭippassaddhiyā parisuddhattā paṭippassaddhipārisuddhīti veditabbaṁ. Evaṁ pariyantapārisuddhiādivasena pañcavidhaṁ.",
  "anya-e0101n1:277": "Dutiyasīlapañcakaṁ",
  "anya-e0101n1:278": "Dutiyapañcake pāṇātipātādīnaṁ pahānādivasena attho veditabbo. Vuttañhetaṁ paṭisambhidāyaṁ –",
  "anya-e0101n1:279_0": "“Pañca sīlāni pāṇātipātassa pahānaṁ sīlaṁ, veramaṇī sīlaṁ, cetanā sīlaṁ, saṁvaro",
  "anya-e0101n1:279_1": "sīlaṁ, avītikkamo sīlaṁ. Adinnādānassa, kāmesumicchācārassa, musāvādassa, pisuṇāya",
  "anya-e0101n1:279_2": "vācāya, pharusāya vācāya, samphappalāpassa, abhijjhāya, byāpādassa, micchādiṭṭhiyā,",
  "anya-e0101n1:279_3": "nekkhammena kāmacchandassa, abyāpādena byāpādassa, ālokasaññāya thinamiddhassa, avikkhepena",
  "anya-e0101n1:279_4": "uddhaccassa, dhammavavatthānena vicikicchāya, ñāṇena avijjāya, pāmojjena aratiyā,",
  "anya-e0101n1:279_5": "paṭhamena jhānena nīvaraṇānaṁ, dutiyena jhānena vitakkavicārānaṁ, tatiyena jhānena",
  "anya-e0101n1:279_6": "pītiyā, catutthena jhānena sukhadukkhānaṁ, ākāsānañcāyatanasamāpattiyā rūpasaññāya",
  "anya-e0101n1:279_7": "paṭighasaññāya nānattasaññāya, viññāṇañcāyatanasamāpattiyā ākāsānañcāyatanasaññāya,",
  "anya-e0101n1:279_8": "ākiñcaññāyatanasamāpattiyā viññāṇañcāyatanasaññāya, nevasaññānāsaññāyatanasamāpattiyā",
  "anya-e0101n1:279_9": "ākiñcaññāyatanasaññāya, aniccānupassanāya niccasaññāya, dukkhānupassanāya sukhasaññāya,",
  "anya-e0101n1:279_10": "anattānupassanāya attasaññāya, nibbidānupassanāya nandiyā, virāgānupassanāya rāgassa,",
  "anya-e0101n1:279_11": "nirodhānupassanāya samudayassa, paṭinissaggānupassanāya ādānassa, khayānupassanāya",
  "anya-e0101n1:279_12": "ghanasaññāya, vayānupassanāya āyūhanassa, vipariṇāmānupassanāya dhuvasaññāya, animittānupassanāya",
  "anya-e0101n1:279_13": "nimittassa, appaṇihitānupassanāya paṇidhiyā, suññatānupassanāya abhinivesassa, adhipaññādhammavipassanāya",
  "anya-e0101n1:279_14": "sārādānābhinivesassa, yathābhūtañāṇadassanena sammohābhinivesassa, ādīnavānupassanāya",
  "anya-e0101n1:279_15": "ālayābhinivesassa, paṭisaṅkhānupassanāya appaṭisaṅkhāya, vivaṭṭanānupassanāya saññogābhinivesassa,",
  "anya-e0101n1:279_16": "sotāpattimaggena diṭṭhekaṭṭhānaṁ kilesānaṁ, sakadāgāmimaggena oḷārikānaṁ kilesānaṁ,",
  "anya-e0101n1:279_17": "anāgāmimaggena aṇusahagatānaṁ kilesānaṁ, arahattamaggena sabbakilesānaṁ pahānaṁ sīlaṁ,",
  "anya-e0101n1:279_18": "veramaṇī, cetanā, saṁvaro, avītikkamo sīlaṁ. Evarūpāni sīlāni cittassa avippaṭisārāya",
  "anya-e0101n1:279_19": "saṁvattanti, pāmojjāya saṁvattanti, pītiyā saṁvattanti, passaddhiyā saṁvattanti,",
  "anya-e0101n1:279_20": "somanassāya saṁvattanti, āsevanāya saṁvattanti, bhāvanāya saṁvattanti, bahulīkammāya",
  "anya-e0101n1:279_21": "saṁvattanti, alaṅkārāya saṁvattanti, parikkhārāya saṁvattanti, parivārāya saṁvattanti,",
  "anya-e0101n1:279_22": "pāripūriyā saṁvattanti, ekantanibbidāya virāgāya nirodhāya upasamāya abhiññāya sambodhāya",
  "anya-e0101n1:279_23": "nibbānāya saṁvattantī”ti.",
  "anya-e0101n1:280_0": "Ettha ca pahānanti koci dhammo nāma natthi aññatra vuttappakārānaṁ pāṇātipātādīnaṁ",
  "anya-e0101n1:280_1": "anuppādamattato. Yasmā pana taṁ taṁ pahānaṁ tassa tassa kusaladhammassa patiṭṭhānaṭṭhena",
  "anya-e0101n1:280_2": "upadhāraṇaṁ hoti, vikampābhāvakaraṇena ca samādānaṁ. Tasmā pubbe vutteneva upadhāraṇasamādhānasaṅkhātena",
  "anya-e0101n1:280_3": "sīlanaṭṭhena sīlanti vuttaṁ. Itare cattāro dhammā tato tato veramaṇivasena, tassa",
  "anya-e0101n1:280_4": "tassa saṁvaravasena, tadubhayasampayuttacetanāvasena, taṁ taṁ avītikkamantassa avītikkamanavasena",
  "anya-e0101n1:280_5": "ca cetaso pavattisabbhāvaṁ sandhāya vuttā. Sīlaṭṭho pana tesaṁ pubbe pakāsitoyevāti.",
  "anya-e0101n1:280_6": "Evaṁ pahānasīlādivasena pañcavidhaṁ.",
  "anya-e0101n1:281": "Ettāvatā ca kiṁ sīlaṁ? Kenaṭṭhena sīlaṁ? Kānassa lakkhaṇarasapaccupaṭṭhānapadaṭṭhānāni? Kimānisaṁsaṁ sīlaṁ? Katividhaṁ cetaṁ sīlanti? Imesaṁ pañhānaṁ vissajjanaṁ niṭṭhitaṁ.",
  "anya-e0101n1:282": "Sīlasaṁkilesavodānaṁ",
  "anya-e0101n1:283_0": "21. Yaṁ pana vuttaṁ “ko cassa saṁkileso, kiṁ vodāna”nti. Tatra vadāma – khaṇḍādibhāvo",
  "anya-e0101n1:283_1": "sīlassa saṁkileso, akhaṇḍādibhāvo vodānaṁ. So pana khaṇḍādibhāvo lābhayasādihetukena",
  "anya-e0101n1:283_2": "bhedena ca sattavidhamethunasaṁyogena ca saṅgahito.",
  "anya-e0101n1:284_0": "Tathā hi yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti,",
  "anya-e0101n1:284_1": "tassa sīlaṁ pariyante chinnasāṭako viya khaṇḍaṁ nāma hoti. Yassa pana vemajjhe bhinnaṁ,",
  "anya-e0101n1:284_2": "tassa majjhe chiddasāṭako viya chiddaṁ nāma hoti. Yassa paṭipāṭiyā dve tīṇi bhinnāni,",
  "anya-e0101n1:284_3": "tassa piṭṭhiyā vā kucchiyā vā uṭṭhitena visabhāgavaṇṇena kāḷarattādīnaṁ aññatarasarīravaṇṇā",
  "anya-e0101n1:284_4": "gāvī viya sabalaṁ nāma hoti. Yassa antarantarā bhinnāni, tassa antarantarā visabhāgavaṇṇabinduvicitrā",
  "anya-e0101n1:284_5": "gāvī viya kammāsaṁ nāma hoti. Evaṁ tāva lābhādihetukena bhedena khaṇḍādibhāvo hoti.",
  "anya-e0101n1:285": "Evaṁ sattavidhamethunasaṁyogavasena. Vuttañhi bhagavatā –",
  "anya-e0101n1:286_0": "“Idha, brāhmaṇa, ekacco samaṇo vā brāhmaṇo vā sammā brahmacārī paṭijānamāno na heva",
  "anya-e0101n1:286_1": "kho mātugāmena saddhiṁ dvayaṁdvayasamāpattiṁ samāpajjati, apica kho mātugāmassa ucchādanaṁ",
  "anya-e0101n1:286_2": "parimaddanaṁ nhāpanaṁ sambāhanaṁ sādiyati, so tadassādeti, taṁ nikāmeti, tena ca",
  "anya-e0101n1:286_3": "vittiṁ āpajjati, idampi kho, brāhmaṇa, brahmacariyassa khaṇḍampi chiddampi sabalampi",
  "anya-e0101n1:286_4": "kammāsampi. Ayaṁ vuccati, brāhmaṇa, aparisuddhaṁ brahmacariyaṁ carati saṁyutto methunena",
  "anya-e0101n1:286_5": "saṁyogena, na parimuccati jātiyā. Jarāya maraṇena…pe… na parimuccati dukkhasmāti vadāmi.",
  "anya-e0101n1:287_0": "“Puna caparaṁ, brāhmaṇa, idhekacco samaṇo vā…pe… paṭijānamāno na heva kho mātugāmena",
  "anya-e0101n1:287_1": "saddhiṁ dvayaṁ dvayasamāpattiṁ samāpajjati. Napi mātugāmassa ucchādanaṁ…pe… sādiyati.",
  "anya-e0101n1:287_2": "Apica kho mātugāmena saddhiṁ sañjagghati saṁkīḷati saṁkelāyati, so tadassādeti…pe…",
  "anya-e0101n1:287_3": "na parimuccati dukkhasmāti vadāmi.",
  "anya-e0101n1:288_0": "“Puna caparaṁ, brāhmaṇa, idhekacco samaṇo vā…pe… na heva kho mātugāmena saddhiṁ dvayaṁ",
  "anya-e0101n1:288_1": "dvayasamāpattiṁ samāpajjati. Napi mātugāmassa ucchādanaṁ…pe… sādiyati. Napi mātugāmena",
  "anya-e0101n1:288_2": "saddhiṁ sañjagghati saṁkīḷati saṁkelāyati. Apica kho mātugāmassa cakkhunā cakkhuṁ",
  "anya-e0101n1:288_3": "upanijjhāyati pekkhati, so tadassādeti…pe… na parimuccati dukkhasmāti vadāmi.",
  "anya-e0101n1:289_0": "“Puna caparaṁ, brāhmaṇa, idhekacco samaṇo vā…pe… na heva kho mātugāmena… napi mātugāmassa…",
  "anya-e0101n1:289_1": "napi mātugāmena… napi mātugāmassa…pe… pekkhati. Apica kho mātugāmassa saddaṁ suṇāti",
  "anya-e0101n1:289_2": "tirokuṭṭā vā tiropākārā vā hasantiyā vā bhaṇantiyā vā gāyantiyā vā rodantiyā vā,",
  "anya-e0101n1:289_3": "so tadassādeti…pe… dukkhasmāti vadāmi.",
  "anya-e0101n1:290_0": "“Puna caparaṁ, brāhmaṇa, idhekacco samaṇo vā…pe… na heva kho mātugāmena… napi mātugāmassa…",
  "anya-e0101n1:290_1": "napi mātugāmena… napi mātugāmassa…pe… rodantiyā vā. Apica kho yānissa tāni pubbe",
  "anya-e0101n1:290_2": "mātugāmena saddhiṁ hasitalapitakīḷitāni, tāni anussarati, so tadassādeti…pe… dukkhasmāti vadāmi.",
  "anya-e0101n1:291_0": "“Puna caparaṁ, brāhmaṇa, idhekacco samaṇo vā…pe… na heva kho mātugāmena…pe… napi",
  "anya-e0101n1:291_1": "mātugāmassa…pe… napi yānissa tāni pubbe mātugāmena saddhiṁ hasitalapitakīḷitāni,",
  "anya-e0101n1:291_2": "tāni anussarati. Apica kho passati gahapatiṁ vā gahapatiputtaṁ vā pañcahi kāmaguṇehi",
  "anya-e0101n1:291_3": "samappitaṁ samaṅgībhūtaṁ paricārayamānaṁ, so tadassādeti…pe… dukkhasmāti vadāmi.",
  "anya-e0101n1:292_0": "“Puna caparaṁ, brāhmaṇa, idhekacco samaṇo vā…pe… na heva kho mātugāmena…pe… napi",
  "anya-e0101n1:292_1": "passati gahapatiṁ vā gahapatiputtaṁ vā…pe… paricārayamānaṁ. Apica kho aññataraṁ devanikāyaṁ",
  "anya-e0101n1:292_2": "paṇidhāya brahmacariyaṁ carati ‘imināhaṁ sīlena vā vatena vā tapena vā brahmacariyena",
  "anya-e0101n1:292_3": "vā devo vā bhavissāmi devaññataro vā’ti. So tadassādeti, taṁ nikāmeti, tena ca vittiṁ",
  "anya-e0101n1:292_4": "āpajjati. Idampi kho, brāhmaṇa, brahmacariyassa khaṇḍampi chiddampi sabalampi kammāsampī”ti.",
  "anya-e0101n1:293": "Evaṁ lābhādihetukena bhedena ca sattavidhamethunasaṁyogena ca khaṇḍādibhāvo saṅgahitoti veditabbo.",
  "anya-e0101n1:294_0": "Akhaṇḍādibhāvo pana sabbaso sikkhāpadānaṁ abhedena, bhinnānañca sappaṭikammānaṁ paṭikammakaraṇena,",
  "anya-e0101n1:294_1": "sattavidhamethunasaṁyogābhāvena ca, aparāya ca “kodho upanāho makkho paḷāso issā",
  "anya-e0101n1:294_2": "macchariyaṁ māyā sātheyyaṁ thambho sārambho māno atimāno mado pamādo”tiādīnaṁ pāpadhammānaṁ",
  "anya-e0101n1:294_3": "anuppattiyā, appicchatāsantuṭṭhitāsallekhatādīnañca guṇānaṁ uppattiyā saṅgahito.",
  "anya-e0101n1:295_0": "Yāni hi sīlāni lābhādīnampi atthāya abhinnāni, pamādadosena vā bhinnānipi paṭikammakatāni,",
  "anya-e0101n1:295_1": "methunasaṁyogehi vā kodhupanāhādīhi vā pāpadhammehi anupahatāni, tāni sabbaso akhaṇḍāni",
  "anya-e0101n1:295_2": "acchiddāni asabalāni akammāsānīti vuccanti. Tāniyeva bhujissabhāvakaraṇato ca bhujissāni,",
  "anya-e0101n1:295_3": "viññūhi pasatthattā viññupasatthāni, taṇhādiṭṭhīhi aparāmaṭṭhattā aparāmaṭṭhāni,",
  "anya-e0101n1:295_4": "upacārasamādhiṁ vā appanāsamādhiṁ vā saṁvattayantīti samādhisaṁvattanikāni ca honti.",
  "anya-e0101n1:295_5": "Tasmā nesaṁ esa ‘akhaṇḍādibhāvo vodāna’nti veditabbo.",
  "anya-e0101n1:296_0": "Taṁ panetaṁ vodānaṁ dvīhākārehi sampajjati sīlavipattiyā ca ādīnavadassanena, sīlasampattiyā",
  "anya-e0101n1:296_1": "ca ānisaṁsadassanena. Tattha “pañcime, bhikkhave, ādīnavā dussīlassa sīlavipattiyā”ti",
  "anya-e0101n1:296_2": "evamādisuttanayena sīlavipattiyā ādīnavo daṭṭhabbo.",
  "anya-e0101n1:297_0": "Apica dussīlo puggalo dussīlyahetu amanāpo hoti devamanussānaṁ, ananusāsanīyo sabrahmacārīnaṁ,",
  "anya-e0101n1:297_1": "dukkhito dussīlyagarahāsu, vippaṭisārī sīlavataṁ pasaṁsāsu, tāya ca pana dussīlyatāya",
  "anya-e0101n1:297_2": "sāṇasāṭako viya dubbaṇṇo hoti. Ye kho panassa diṭṭhānugatiṁ āpajjanti, tesaṁ dīgharattaṁ",
  "anya-e0101n1:297_3": "apāyadukkhāvahanato dukkhasamphasso. Yesaṁ deyyadhammaṁ paṭiggaṇhāti, tesaṁ namahapphalakaraṇato",
  "anya-e0101n1:297_4": "appaggho. Anekavassagaṇikagūthakūpo viya dubbisodhano. Chavālātamiva ubhato paribāhiro.",
  "anya-e0101n1:297_5": "Bhikkhubhāvaṁ paṭijānantopi abhikkhuyeva gogaṇaṁ anubandhagadrabho viya. Satatubbiggo",
  "anya-e0101n1:297_6": "sabbaverikapuriso viya. Asaṁvāsāraho matakaḷevaraṁ viya. Sutādiguṇayuttopi sabrahmacārīnaṁ",
  "anya-e0101n1:297_7": "apūjāraho susānaggi viya brāhmaṇānaṁ. Abhabbo visesādhigame andho viya rūpadassane.",
  "anya-e0101n1:297_8": "Nirāso saddhamme caṇḍālakumārako viya rajje. Sukhitosmīti maññamānopi dukkhitova",
  "anya-e0101n1:297_9": "aggikkhandhapariyāye vuttadukkhabhāgitāya.",
  "anya-e0101n1:298_0": "Dussīlānañhi pañcakāmaguṇaparibhogavandanamānanādisukhassādagadhitacittānaṁ tappaccayaṁ",
  "anya-e0101n1:298_1": "anussaraṇamattenāpi hadayasantāpaṁ janayitvā uṇhalohituggārappavattanasamatthaṁ atikaṭukaṁ",
  "anya-e0101n1:298_2": "dukkhaṁ dassento sabbākārena paccakkhakammavipāko bhagavā āha –",
  "anya-e0101n1:299_0": "“Passatha no tumhe, bhikkhave, amuṁ mahantaṁ aggikkhandhaṁ ādittaṁ sampajjalitaṁ",
  "anya-e0101n1:299_1": "sajotibhūta’nti? Evaṁ, bhanteti. Taṁ kiṁ maññatha, bhikkhave, katamaṁ nu kho varaṁ",
  "anya-e0101n1:299_2": "yaṁ amuṁ mahantaṁ aggikkhandhaṁ ādittaṁ sampajjalitaṁ sajotibhūtaṁ āliṅgetvā upanisīdeyya",
  "anya-e0101n1:299_3": "vā upanipajjeyya vā, yaṁ khattiyakaññaṁ vā brāhmaṇakaññaṁ vā gahapatikaññaṁ vā mudutalunahatthapādaṁ",
  "anya-e0101n1:299_4": "āliṅgetvā upanisīdeyya vā upanipajjeyya vāti. Etadeva, bhante, varaṁ yaṁ khattiyakaññaṁ",
  "anya-e0101n1:299_5": "vā…pe… upanipajjeyya vā. Dukkhaṁ hetaṁ, bhante, yaṁ amuṁ mahantaṁ aggikkhandhaṁ…pe…",
  "anya-e0101n1:299_6": "upanipajjeyya vāti. Ārocayāmi vo, bhikkhave, paṭivedayāmi vo, bhikkhave, yathā etadeva",
  "anya-e0101n1:299_7": "tassa varaṁ dussīlassa pāpadhammassa asucisaṅkassarasamācārassa paṭicchannakammantassa",
  "anya-e0101n1:299_8": "assamaṇassa samaṇapaṭiññassa abrahmacārissa brahmacāripaṭiññassa antopūtikassa avassutassa",
  "anya-e0101n1:299_9": "kasambujātassa yaṁ amuṁ mahantaṁ aggikkhandhaṁ…pe… upanipajjeyya vā. Taṁ kissa hetu?",
  "anya-e0101n1:299_10": "Tatonidānaṁ hi so, bhikkhave, maraṇaṁ vā nigaccheyya maraṇamattaṁ vā dukkhaṁ, na",
  "anya-e0101n1:299_11": "tveva tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti.",
  "anya-e0101n1:300": "Evaṁ aggikkhandhupamāya itthipaṭibaddhapañcakāmaguṇaparibhogapaccayaṁ dukkhaṁ dassetvā eteneva upāyena –",
  "anya-e0101n1:301_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso daḷhāya vāḷarajjuyā",
  "anya-e0101n1:301_1": "ubho jaṅghā veṭhetvā ghaṁseyya, sā chaviṁ chindeyya, chaviṁ chetvā cammaṁ chindeyya,",
  "anya-e0101n1:301_2": "cammaṁ chetvā maṁsaṁ chindeyya, maṁsaṁ chetvā nhāruṁ chindeyya, nhāruṁ chetvā aṭṭhiṁ",
  "anya-e0101n1:301_3": "chindeyya, aṭṭhiṁ chetvā aṭṭhimiñjaṁ āhacca tiṭṭheyya, yaṁ vā khattiyamahāsālānaṁ",
  "anya-e0101n1:301_4": "vā brāhmaṇamahāsālānaṁ vā gahapatimahāsālānaṁ vā abhivādanaṁ sādiyeyyā”ti ca.",
  "anya-e0101n1:302_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso tiṇhāya sattiyā",
  "anya-e0101n1:302_1": "teladhotāya paccorasmiṁ pahareyya, yaṁ vā khattiyamahāsālānaṁ vā brāhmaṇamahāsālānaṁ",
  "anya-e0101n1:302_2": "vā gahapatimahāsālānaṁ vā añjalikammaṁ sādiyeyyā”ti ca.",
  "anya-e0101n1:303_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso tattena ayopaṭṭena",
  "anya-e0101n1:303_1": "ādittena sampajjalitena sajotibhūtena kāyaṁ sampaliveṭheyya, yaṁ vā khattiyamahāsālānaṁ",
  "anya-e0101n1:303_2": "vā brāhmaṇamahāsālānaṁ vā gahapatimahāsālānaṁ vā saddhādeyyaṁ cīvaraṁ paribhuñjeyyā”ti ca.",
  "anya-e0101n1:304_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso tattena ayosaṅkunā",
  "anya-e0101n1:304_1": "ādittena sampajjalitena sajotibhūtena mukhaṁ vivaritvā tattaṁ lohaguḷaṁ ādittaṁ sampajjalitaṁ",
  "anya-e0101n1:304_2": "sajotibhūtaṁ mukhe pakkhipeyya, taṁ tassa oṭṭhampi ḍaheyya, mukhampi, jivhampi, kaṇṭhampi,",
  "anya-e0101n1:304_3": "udarampi ḍaheyya, antampi antaguṇampi ādāya adhobhāgaṁ nikkhameyya, yaṁ vā khattiya…",
  "anya-e0101n1:304_4": "brāhmaṇa… gahapatimahāsālānaṁ vā saddhādeyyaṁ piṇḍapātaṁ paribhuñjeyyā”ti ca.",
  "anya-e0101n1:305_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso sīse vā gahetvā",
  "anya-e0101n1:305_1": "khandhe vā gahetvā tattaṁ ayomañcaṁ vā ayopīṭhaṁ vā ādittaṁ sampajjalitaṁ sajotibhūtaṁ",
  "anya-e0101n1:305_2": "abhinisīdāpeyya vā abhinipajjāpeyya vā, yaṁ vā khattiya… brāhmaṇa… gahapatimahāsālānaṁ",
  "anya-e0101n1:305_3": "vā saddhādeyyaṁ mañcapīṭhaṁ paribhuñjeyyā”ti ca.",
  "anya-e0101n1:306_0": "“Taṁ kiṁ maññatha, bhikkhave, katamaṁ nu kho varaṁ yaṁ balavā puriso uddhaṁpādaṁ",
  "anya-e0101n1:306_1": "adhosiraṁ gahetvā tattāya ayokumbhiyā pakkhipeyya ādittāya sampajjalitāya sajotibhūtāya,",
  "anya-e0101n1:306_2": "so tattha pheṇuddehakaṁ paccamāno sakimpi uddhaṁ gaccheyya, sakimpi adho gaccheyya,",
  "anya-e0101n1:306_3": "sakimpi tiriyaṁ gaccheyya, yaṁ vā khattiya… brāhmaṇa… gahapatimahāsālānaṁ vā saddhādeyyaṁ",
  "anya-e0101n1:306_4": "vihāraṁ paribhuñjeyyā”ti cāti.",
  "anya-e0101n1:307": "Imāhi vāḷarajjutiṇhasattiayopaṭṭaayoguḷaayomañcaayopīṭhaayokumbhīupamāhi abhivādanaañjalikammacīvarapiṇḍapātamañcapīṭhavihāraparibhogapaccayaṁ dukkhaṁ dassesi. Tasmā –",
  "anya-e0101n1:308": "Aggikkhandhāliṅganadukkhādhikadukkhakaṭukaphalaṁ;",
  "anya-e0101n1:309": "Avijahato kāmasukhaṁ, sukhaṁ kuto bhinnasīlassa.",
  "anya-e0101n1:310": "Abhivādanasādiyane, kiṁ nāma sukhaṁ vipannasīlassa;",
  "anya-e0101n1:311": "Daḷhavāḷarajjughaṁsanadukkhādhikadukkhabhāgissa.",
  "anya-e0101n1:312": "Saddhānamañjalikammasādiyane kiṁ sukhaṁ asīlassa;",
  "anya-e0101n1:313": "Sattippahāradukkhādhimattadukkhassa yaṁhetu.",
  "anya-e0101n1:314": "Cīvaraparibhogasukhaṁ, kiṁ nāma asaṁyatassa;",
  "anya-e0101n1:315": "Yena ciraṁ anubhavitabbo, niraye jalitaayopaṭṭasamphasso.",
  "anya-e0101n1:316": "Madhuropi piṇḍapāto, halāhalavisūpamo asīlassa;",
  "anya-e0101n1:317": "Ādittā gilitabbā, ayoguḷā yena cirarattaṁ.",
  "anya-e0101n1:318": "Sukhasammatopi dukkho, asīlino mañcapīṭhaparibhogo;",
  "anya-e0101n1:319": "Yaṁ bādhissanti ciraṁ, jalitaayomañcapīṭhāni.",
  "anya-e0101n1:320": "Dussīlassa vihāre, saddhādeyyamhi kā nivāsa rati;",
  "anya-e0101n1:321": "Jalitesu nivasitabbaṁ, yena ayokumbhimajjhesu.",
  "anya-e0101n1:322": "Saṅkasarasamācāro, kasambujāto avassuto pāpo;",
  "anya-e0101n1:323": "Antopūtīti ca yaṁ, nindanto āha lokagaru.",
  "anya-e0101n1:324": "Dhī jīvitaṁ asaññatassa, tassa samaṇajanavesadhārissa;",
  "anya-e0101n1:325": "Assamaṇassa upahataṁ, khatamattānaṁ vahantassa.",
  "anya-e0101n1:326": "Gūthaṁ viya kuṇapaṁ viya, maṇḍanakāmā vivajjayantīdha;",
  "anya-e0101n1:327": "Yaṁ nāma sīlavanto, santo kiṁ jīvitaṁ tassa.",
  "anya-e0101n1:328": "Sabbabhayehi amutto, mutto sabbehi adhigamasukhehi;",
  "anya-e0101n1:329": "Supihitasaggadvāro, apāyamaggaṁ samārūḷho.",
  "anya-e0101n1:330": "Karuṇāya vatthubhūto, kāruṇikajanassa nāma ko añño;",
  "anya-e0101n1:331": "Dussīlasamo dussī, latāya iti bahuvidhā dosāti.",
  "anya-e0101n1:332": "Evamādinā paccavekkhaṇena sīlavipattiyaṁ ādīnavadassanaṁ vuttappakāraviparītato sīlasampattiyā ānisaṁsadassanañca veditabbaṁ. Apica –",
  "anya-e0101n1:333": "Tassa pāsādikaṁ hoti, pattacīvaradhāraṇaṁ;",
  "anya-e0101n1:334": "Pabbajjā saphalā tassa, yassa sīlaṁ sunimmalaṁ.",
  "anya-e0101n1:335": "Attānuvādādibhayaṁ, suddhasīlassa bhikkhuno;",
  "anya-e0101n1:336": "Andhakāraṁ viya raviṁ, hadayaṁ nāvagāhati.",
  "anya-e0101n1:337": "Sīlasampattiyā bhikkhu, sobhamāno tapovane;",
  "anya-e0101n1:338": "Pabhāsampattiyā cando, gagane viya sobhati.",
  "anya-e0101n1:339": "Kāyagandhopi pāmojjaṁ, sīlavantassa bhikkhuno;",
  "anya-e0101n1:340": "Karoti api devānaṁ, sīlagandhe kathāva kā.",
  "anya-e0101n1:341": "Sabbesaṁ gandhajātānaṁ, sampattiṁ abhibhuyyati;",
  "anya-e0101n1:342": "Avighātī disā sabbā, sīlagandho pavāyati.",
  "anya-e0101n1:343": "Appakāpi katā kārā, sīlavante mahapphalā;",
  "anya-e0101n1:344": "Hontīti sīlavā hoti, pūjāsakkārabhājanaṁ.",
  "anya-e0101n1:345": "Sīlavantaṁ na bādhanti, āsavā diṭṭhadhammikā;",
  "anya-e0101n1:346": "Samparāyikadukkhānaṁ, mūlaṁ khanati sīlavā.",
  "anya-e0101n1:347": "Yā manussesu sampatti, yā ca devesu sampadā;",
  "anya-e0101n1:348": "Na sā sampannasīlassa, icchato hoti dullabhā.",
  "anya-e0101n1:349": "Accantasantā pana yā, ayaṁ nibbānasampadā;",
  "anya-e0101n1:350": "Mano sampannasīlassa, tameva anudhāvati.",
  "anya-e0101n1:351": "Sabbasampattimūlamhi, sīlamhi iti paṇḍito;",
  "anya-e0101n1:352": "Anekākāravokāraṁ, ānisaṁsaṁ vibhāvayeti.",
  "anya-e0101n1:353_0": "Evañhi vibhāvayato sīlavipattito ubbijjitvā sīlasampattininnaṁ mānasaṁ hoti. Tasmā",
  "anya-e0101n1:353_1": "yathāvuttaṁ imaṁ sīlavipattiyā ādīnavaṁ imañca sīlasampattiyā ānisaṁsaṁ disvā sabbādarena",
  "anya-e0101n1:353_2": "sīlaṁ vodāpetabbanti.",
  "anya-e0101n1:354": "Ettāvatā ca “sīle patiṭṭhāya naro sapañño”ti imissā gāthāya sīlasamādhipaññāmukhena desite visuddhimagge sīlaṁ tāva paridīpitaṁ hoti.",
  "anya-e0101n1:355": "Iti sādhujanapāmojjatthāya kate visuddhimagge",
  "anya-e0101n1:356": "Sīlaniddeso nāma paṭhamo paricchedo."
}