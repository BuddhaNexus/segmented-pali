{
  "tika-abh02t2:0": "3. Dhātuvibhaṅgo",
  "tika-abh02t2:1": "1. Suttantabhājanīyavaṇṇanā",
  "tika-abh02t2:2_0": "172. Yadipi dhātusaṁyuttādīsu ‘‘dhātunānattaṁ vo, bhikkhave, desessāmi, katamañca,",
  "tika-abh02t2:2_1": "bhikkhave, dhātunānattaṁ? Cakkhudhātu…pe… manoviññāṇadhātū’’tiādinā (saṁ. ni. 2.85)",
  "tika-abh02t2:2_2": "aṭṭhārasa dhātuyo āgatā, tā pana abhidhamme ca āgatāti sādhāraṇattā aggahetvā suttantesveva",
  "tika-abh02t2:2_3": "āgate tayo dhātuchakke gahetvā suttantabhājanīyaṁ vibhattanti veditabbaṁ. Sabbā dhātuyoti",
  "tika-abh02t2:2_4": "aṭṭhārasapi. Suññe sabhāvamatte niruḷho dhātu-saddo daṭṭhabbo. Asamphuṭṭhadhātūti",
  "tika-abh02t2:2_5": "catūhi mahābhūtehi abyāpitabhāvoti attho.",
  "tika-abh02t2:3_0": "173.Pathavīdhātudvayanti aṭṭhakathāyaṁ paduddhāro kato, pāḷiyaṁ pana ‘‘dveya’’nti",
  "tika-abh02t2:3_1": "āgacchati, attho pana yathāvuttova. Dvayanti pana pāṭhe sati ayampi attho sambhavati.",
  "tika-abh02t2:3_2": "Dve avayavā etassāti dvayaṁ, pathavīdhātūnaṁ dvayaṁ pathavīdhātudvayaṁ, dvinnaṁ pathavīdhātūnaṁ",
  "tika-abh02t2:3_3": "samudāyoti attho. Dve eva vā avayavā samuditā dvayaṁ, pathavīdhātudvayanti. ‘‘Tattha",
  "tika-abh02t2:3_4": "katamā pathavīdhātu? Pathavīdhātudvayaṁ, esā pathavīdhātū’’ti saṅkhepena vissajjeti.",
  "tika-abh02t2:3_5": "Atthi ajjhattikā atthi bāhirāti ettha ajjhattikabāhira-saddā na ajjhattikaduke viya",
  "tika-abh02t2:3_6": "ajjhattikabāhirāyatanavācakā, nāpi ajjhattattike vuttehi ajjhattabahiddhā-saddehi",
  "tika-abh02t2:3_7": "samānatthā, indriyabaddhānindriyabaddhavācakā pana ete. Tena ‘‘sattasantānapariyāpannā’’tiādi",
  "tika-abh02t2:3_8": "vuttaṁ. Niyakajjhattāti ca na paccattaṁ attani jātataṁ sandhāya vuttaṁ, atha kho",
  "tika-abh02t2:3_9": "sabbasattasantānesu jātatanti daṭṭhabbaṁ. Ajjhattaṁ paccattanti vacanena hi sattasantānapariyāpannatāya",
  "tika-abh02t2:3_10": "ajjhattikabhāvaṁ dasseti, na pāṭipuggalikatāya. Sabhāvākāratoti āpādīhi visiṭṭhena",
  "tika-abh02t2:3_11": "attano eva sabhāvabhūtena gahetabbākārena.",
  "tika-abh02t2:4_0": "Kesākakkhaḷattalakkhaṇāti kakkhaḷatādhikatāya vuttā. Pāṭiyekko koṭṭhāsoti pathavīkoṭṭhāsamatto",
  "tika-abh02t2:4_1": "suññoti attho. Matthaluṅgaṁ aṭṭhimiñjaggahaṇena gahitanti idha visuṁ na vuttanti veditabbaṁ.",
  "tika-abh02t2:5_0": "Imināti ‘‘seyyathidaṁ kesā’’tiādinā. Kammaṁ katvāti payogaṁ vīriyaṁ āyūhanaṁ vā katvāti",
  "tika-abh02t2:5_1": "attho. Bhogakāmena kasiyādīsu viya arahattakāmena ca imasmiṁ manasikāre kammaṁ kattabbanti.",
  "tika-abh02t2:5_2": "Pubbapalibodhāti āvāsādayo dīghakesādike khuddakapalibodhe aparapalibodhāti apekkhitvā vuttā.",
  "tika-abh02t2:6_0": "Vaṇṇādīnaṁ pañcannaṁ vasena manasikāro dhātupaṭikūlavaṇṇamanasikārānaṁ sādhāraṇo",
  "tika-abh02t2:6_1": "pubbabhāgoti nibbattitadhātumanasikāraṁ dassetuṁ ‘‘avasāne evaṁ manasikāro pavattetabbo’’ti",
  "tika-abh02t2:6_2": "āha. Aññamaññaṁ ābhogapaccavekkhaṇarahitāti kāraṇassa ca phalassa ca abyāpāratāya",
  "tika-abh02t2:6_3": "dhātumattataṁ dasseti. Ābhogapaccavekkhaṇādīnampi evameva abyāpāratā daṭṭhabbā. Na",
  "tika-abh02t2:6_4": "hi tāni, tesañca kāraṇāni ābhujitvā paccavekkhitvā ca uppajjanti karonti cāti. Lakkhaṇavasenāti",
  "tika-abh02t2:6_5": "‘‘kakkhaḷaṁ kharigata’’ntiādivacanaṁ sandhāya vuttaṁ.",
  "tika-abh02t2:7_0": "Vekantakaṁ ekā lohajāti. Nāganāsikalohaṁ lohasadisaṁ lohavijāti haliddivijāti viya.",
  "tika-abh02t2:7_1": "Tiputambādīhi missetvā kataṁ karaṇena nibbattattā kittimalohaṁ. Morakkhādīni evaṁnāmānevetāni.",
  "tika-abh02t2:7_2": "Sāmuddikamuttāti nidassanamattametaṁ, sabbāpi pana muttā muttā eva.",
  "tika-abh02t2:8_0": "174. Appetīti āpo, ābandhanavasena sesabhūtattayaṁ pāpuṇāti silesatīti attho. Yūsabhūtoti",
  "tika-abh02t2:8_1": "rasabhūto. Vakkahadayayakanapapphāsāni tementanti ettha yakanaṁ heṭṭhābhāgapūraṇena,",
  "tika-abh02t2:8_2": "itarāni tesaṁ upari thokaṁ thokaṁ paggharaṇena temeti. Heṭṭhā leḍḍukhaṇḍāni temayamāneti",
  "tika-abh02t2:8_3": "temakatemitabbānaṁ abyāpārasāmaññanidassanatthāyeva upamā daṭṭhabbā, na ṭhānasāmaññanidassanatthāya.",
  "tika-abh02t2:8_4": "Sannicitalohitena temetabbānaṁ kesañci heṭṭhā, kassaci upari ṭhitatañhi satipaṭṭhānavibhaṅge",
  "tika-abh02t2:8_5": "vakkhatīti, yakanassa heṭṭhābhāgo ‘‘ṭhitaṁ mayi lohita’’nti na jānāti, vakkādīni",
  "tika-abh02t2:8_6": "‘‘amhe temayamānaṁ lohitaṁ ṭhita’’nti na jānantīti evaṁ yojanā kātabbā. Yathā pana",
  "tika-abh02t2:8_7": "bhesajjasikkhāpade niyamo atthi ‘‘yesaṁ maṁsaṁ kappati, tesaṁ khīra’’nti, evamidha natthi.",
  "tika-abh02t2:9_0": "175.Tejanavasenāti nisitabhāvena tikkhabhāvena. Sarīrassa pakatiṁ atikkamitvā uṇhabhāvo",
  "tika-abh02t2:9_1": "santāpo, sarīradahanavasena pavatto mahādāho paridāho. Ayametesaṁ viseso. Yena jīrīyatīti",
  "tika-abh02t2:9_2": "ekāhikādijararogena jīrīyatītipi attho yujjati. Satavāraṁ tāpetvā udake pakkhipitvā",
  "tika-abh02t2:9_3": "uddhaṭasappi satadhotasappīti vadanti. Rasasoṇitamedamaṁsanhāruaṭṭhiaṭṭhimiñjā rasādayo.",
  "tika-abh02t2:9_4": "Keci nhāruṁ apanetvā sukkaṁ sattamadhātuṁ avocunti. Pākatikoti khobhaṁ appatto sadā",
  "tika-abh02t2:9_5": "vijjamāno. Petaggi mukhato bahi niggatova idha gahito.",
  "tika-abh02t2:10": "176.Vāyanavasenāti savegagamanavasena, samudīraṇavasena vā.",
  "tika-abh02t2:11": "177.Iminā yasmiṁ ākāse…pe… taṁ kathitanti idaṁ kasiṇugghāṭimākāsassa akathitataṁ, ajaṭākāsassa ca kathitataṁ dassetuṁ vuttaṁ.",
  "tika-abh02t2:12_0": "179. Sukhadukkhānaṁ pharaṇabhāvo sarīraṭṭhakautussa sukhadukkhaphoṭṭhabbasamuṭṭhānapaccayabhāvena",
  "tika-abh02t2:12_1": "yathābalaṁ sarīrekadesasakalasarīrapharaṇasamatthatāya vutto, somanassadomanassānaṁ",
  "tika-abh02t2:12_2": "iṭṭhāniṭṭhacittajasamuṭṭhāpanena tatheva pharaṇasamatthatāya. Evaṁ etesaṁ sarīrapharaṇatāya",
  "tika-abh02t2:12_3": "ekassa ṭhānaṁ itaraṁ paharati, itarassa ca aññanti aññamaññena sappaṭipakkhataṁ dasseti,",
  "tika-abh02t2:12_4": "aññamaññapaṭipakkhaoḷārikappavatti eva vā etesaṁ pharaṇaṁ. Vatthārammaṇāni ca pabandhena",
  "tika-abh02t2:12_5": "pavattihetubhūtāni pharaṇaṭṭhānaṁ daṭṭhabbaṁ, ubhayavato ca puggalassa vasena ayaṁ",
  "tika-abh02t2:12_6": "sappaṭipakkhatā dassitā sukhadassanīyattā.",
  "tika-abh02t2:13_0": "181.Kilesakāmaṁ sandhāyāti ‘‘saṅkappo kāmo rāgo kāmo’’ti (mahāni. 1; cūḷani. ajitamāṇavapucchāniddesa",
  "tika-abh02t2:13_1": "8) ettha vuttaṁ saṅkappaṁ sandhāyāti adhippāyo. Sopi hi vibādhati upatāpeti cāti",
  "tika-abh02t2:13_2": "kilesasanthavasambhavato kilesakāmo vibhatto kilesavatthusambhavato vā. Kāmapaṭisaṁyuttāti",
  "tika-abh02t2:13_3": "kāmarāgasaṅkhātena kāmena sampayuttā, kāmapaṭibaddhā vā. Aññesu ca kāmapaṭisaṁyuttadhammesu",
  "tika-abh02t2:13_4": "vijjamānesu vitakkeyeva kāmopapado dhātusaddo niruḷho veditabbo vitakkassa kāmappasaṅgappavattiyā",
  "tika-abh02t2:13_5": "sātisayattā. Esa nayo byāpādadhātuādīsu. Parassa attano ca dukkhāyanaṁ vihiṁsā. Vihiṁsantīti hantuṁ icchanti.",
  "tika-abh02t2:14_0": "182. Ubhayattha uppannopi abhijjhāsaṁyogena kammapathajananato anabhijjhākammapathabhindanato",
  "tika-abh02t2:14_1": "ca kāmavitakko ‘‘kammapathabhedo’’ti vutto . Byāpādo panāti byāpādavacanena byāpādavitakkaṁ",
  "tika-abh02t2:14_2": "dasseti. So hi byāpādadhātūti. Tathā vihiṁsāya vihiṁsādhātuyā ca byāpādavasena yathāsambhavaṁ",
  "tika-abh02t2:14_3": "pāṇātipātādivasena ca kammapathabhedo yojetabbo. Etthāti dvīsu tikesu. Sabbakāmāvacarasabbakusalasaṅgāhakehi",
  "tika-abh02t2:14_4": "itare dve dve saṅgahetvā kathanaṁ sabbasaṅgāhikakathā. Etthāti pana etasmiṁ chakketi",
  "tika-abh02t2:14_5": "vuccamāne kāmadhātuvacanena kāmāvacarānaṁ nekkhammadhātuādīnañca gahaṇaṁ āpajjati.",
  "tika-abh02t2:15_0": "Labhāpetabbāti cakkhudhātādibhāvaṁ labhamānā dhammā nīharitvā dassanena labhāpetabbā.",
  "tika-abh02t2:15_1": "Carati etthāti cāro, kiṁ carati? Sammasanaṁ, sammasanassa cāro sammasanacāro, tebhūmakadhammānaṁ adhivacanaṁ.",
  "tika-abh02t2:16": "Suttantabhājanīyavaṇṇanā niṭṭhitā.",
  "tika-abh02t2:17": "2. Abhidhammabhājanīyavaṇṇanā",
  "tika-abh02t2:18_0": "183.Cakkhussāti visesakāraṇaṁ asādhāraṇasāmibhāvena niddiṭṭhaṁ. Tañhi puggalantarāsādhāraṇaṁ",
  "tika-abh02t2:18_1": "nīlādisabbarūpasādhāraṇañca. Vidahatīti evaṁ evañca tayā pavattitabbanti viniyujjamānaṁ",
  "tika-abh02t2:18_2": "viya uppādetīti attho. Vidahatīti ca dhātuattho eva visiṭṭho upasaggena dīpitoti",
  "tika-abh02t2:18_3": "vināpi upasaggena dhātūti eso saddo tamatthaṁ vadatīti daṭṭhabbo. Kattukammabhāvakaraṇaadhikaraṇesu",
  "tika-abh02t2:18_4": "dhātupadasiddhi hotīti pañcapi ete atthā vuttā. Suvaṇṇarajatādidhātuyo suvaṇṇādīnaṁ bījabhūtā selādayo.",
  "tika-abh02t2:19_0": "Attano sabhāvaṁ dhārentīti dhātuyoti etthāpi dhātīti dhātūti padasiddhi veditabbā.",
  "tika-abh02t2:19_1": "Dhātu-saddo eva hi dhāraṇatthopi hotīti. Kattuatthopi cāyaṁ purimena asadisoti nissattasabhāvamattadhāraṇañca",
  "tika-abh02t2:19_2": "dhātu-saddassa padhāno atthoti visuṁ vutto. Dhātuyo viya dhātuyoti ettha sīha-saddo",
  "tika-abh02t2:19_3": "viya kesarimhi niruḷho purisesu, selāvayavesu niruḷho dhātu-saddo ca cakkhādīsu upacarito",
  "tika-abh02t2:19_4": "daṭṭhabbo. Ñāṇañca ñeyyañca ñāṇañeyyāni, tesaṁ avayavā tappabhedabhūtā dhātuyo ñāṇañeyyāvayavā.",
  "tika-abh02t2:19_5": "Tattha ñāṇappabhedā dhammadhātuekadeso, ñeyyappabhedā aṭṭhārasāpīti ñāṇañeyyāvayavamattā",
  "tika-abh02t2:19_6": "dhātuyo honti. Atha vā ñāṇena ñātabbo sabhāvo dhātusaddena vuccamāno aviparītato",
  "tika-abh02t2:19_7": "ñāṇañeyyo, na diṭṭhiādīhi viparītaggāhakehi ñeyyoti attho. Tassa ñāṇañeyyassa avayavā",
  "tika-abh02t2:19_8": "cakkhādayo. Visabhāgalakkhaṇāvayavesu rasādīsu niruḷho dhātu-saddo tādisesu aññāvayavesu",
  "tika-abh02t2:19_9": "cakkhādīsu upacarito daṭṭhabbo, rasādīsu viya vā cakkhādīsu niruḷhova. Nijjīvamattassetaṁ",
  "tika-abh02t2:19_10": "adhivacananti etena nijjīvamattapadatthe dhātu-saddassa niruḷhataṁ dasseti. Cha dhātuyo",
  "tika-abh02t2:19_11": "etassāti chadhātuyo, yo loke ‘‘puriso’’ti dhammasamudāyo vuccati, so chadhāturo channaṁ",
  "tika-abh02t2:19_12": "pathavīādīnaṁ nijjīvamattasabhāvānaṁ samudāyamatto, na ettha jīvo puriso vā atthīti attho.",
  "tika-abh02t2:20_0": "Cakkhādīnaṁ kamo pubbe vuttoti idha ekekasmiṁ tike tiṇṇaṁ tiṇṇaṁ dhātūnaṁ kamaṁ dassento",
  "tika-abh02t2:20_1": "āha ‘‘hetuphalānupubbavavatthānavasenā’’ti. Hetuphalānaṁ anupubbavavatthānaṁ hetuphalabhāvova.",
  "tika-abh02t2:20_2": "Tattha hetūti paccayo adhippeto. Phalanti paccayuppannanti āha ‘‘cakkhudhātū’’tiādi.",
  "tika-abh02t2:20_3": "Manodhātudhammadhātūnañca manoviññāṇassa hetubhāvo yathāsambhavaṁ yojetabbo, dvārabhūtamanovasena",
  "tika-abh02t2:20_4": "vā tassā manodhātuyā.",
  "tika-abh02t2:21_0": "Sabbāsaṁ vasenāti yathāvuttānaṁ ābhādhātuādīnaṁ pañcatiṁsāya dhātūnaṁ vasena. Aparamatthasabhāvassa",
  "tika-abh02t2:21_1": "paramatthasabhāvesu na kadāci antogadhatā atthīti āha ‘‘sabhāvato vijjamānāna’’nti.",
  "tika-abh02t2:21_2": "Candābhāsūriyābhādikā vaṇṇanibhā evāti āha ‘‘rūpadhātuyeva hi ābhādhātū’’ti. Rūpādipaṭibaddhāti",
  "tika-abh02t2:21_3": "rāgavatthubhāvena gahetabbākāro subhanimittanti sandhāya ‘‘rūpādayovā’’ti avatvā",
  "tika-abh02t2:21_4": "paṭibaddhavacanaṁ āha. Asatipi rāgavatthubhāve ‘‘kusalavipākārammaṇā subhā dhātū’’ti",
  "tika-abh02t2:21_5": "dutiyo vikappo vutto. Vihiṁsādhātu cetanā, paraviheṭhanachando vā. Avihiṁsā karuṇā.",
  "tika-abh02t2:22_0": "Ubhopīti dhammadhātumanoviññāṇadhātuyo. Hīnādīsu purimanayena hīḷitā cakkhādayo hīnā,",
  "tika-abh02t2:22_1": "sambhāvitā paṇītā, nātihīḷitā nātisambhāvitā majjhimāti khandhavibhaṅge āgatahīnadukatoyeva",
  "tika-abh02t2:22_2": "nīharitvā majjhimā dhātu vuttāti veditabbā. Viññāṇadhātu yadipi chaviññāṇadhātuvasena",
  "tika-abh02t2:22_3": "vibhattā, tathāpi ‘‘viññāṇadhātuggahaṇena tassā purecārikapacchācārikattā manodhātu",
  "tika-abh02t2:22_4": "gahitāva hotī’’ti vuttattā āha ‘‘viññāṇadhātu…pe… sattaviññāṇasaṅkhepoyevā’’ti. Anekesaṁ",
  "tika-abh02t2:22_5": "cakkhudhātuādīnaṁ, tāsu ca ekekissā nānappakāratāya nānādhātūnaṁ vasena anekadhātunānādhātuloko",
  "tika-abh02t2:22_6": "vuttoti āha ‘‘aṭṭhārasadhātuppabhedamattamevā’’ti.",
  "tika-abh02t2:23_0": "‘‘Cakkhusotaghānajivhākāyamanomanoviññāṇadhātubhedenā’’ti aṭṭhakathāyaṁ likhitaṁ.",
  "tika-abh02t2:23_1": "Tattha na cakkhādīnaṁ kevalena dhātu-saddena sambandho adhippeto vijānanasabhāvassa",
  "tika-abh02t2:23_2": "pabhedavacanato. Viññāṇadhātu-saddena sambandhe kariyamāne dve manogahaṇāni na kattabbāni.",
  "tika-abh02t2:23_3": "Na hi dve manoviññāṇadhātuyo atthīti. ‘‘Cakkhu…pe… kāyamanoviññāṇamanodhātū’’ti vā",
  "tika-abh02t2:23_4": "vattabbaṁ atulyayoge dvandasamāsābhāvato. Ayaṁ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti.",
  "tika-abh02t2:24_0": "Khandhāyatanadesanā saṅkhepadesanā, indriyadesanā vitthāradesanāti tadubhayaṁ apekkhitvā",
  "tika-abh02t2:24_1": "nātisaṅkhepavitthārā dhātudesanā. Atha vā suttantabhājanīye vuttadhātudesanā atisaṅkhepadesanā,",
  "tika-abh02t2:24_2": "ābhādhātuādīnaṁ anekadhātunānādhātuantānaṁ vasena desetabbā ativitthāradesanāti tadubhayaṁ",
  "tika-abh02t2:24_3": "apekkhitvā ayaṁ ‘‘nātisaṅkhepavitthārā’’ti.",
  "tika-abh02t2:25_0": "Bherītalaṁ viya cakkhudhātu saddassa viya viññāṇassa nissayabhāvato. Etāhi ca upamāhi",
  "tika-abh02t2:25_1": "nijjīvānaṁ bherītaladaṇḍādīnaṁ samāyoge nijjīvānaṁ saddādīnaṁ viya nijjīvānaṁ cakkhurūpādīnaṁ",
  "tika-abh02t2:25_2": "samāyoge nijjīvānaṁ cakkhuviññāṇādīnaṁ pavattīti kāraṇaphalānaṁ dhātumattattā kārakavedakabhāvavirahaṁ dasseti.",
  "tika-abh02t2:26_0": "Purecarānucarā viyāti nijjīvassa kassaci keci nijjīvā purecarānucarā viyāti attho.",
  "tika-abh02t2:26_1": "Manodhātuyeva vā attano khaṇaṁ anativattantī attano khaṇaṁ anativattantānaṁyeva cakkhuviññāṇādīnaṁ",
  "tika-abh02t2:26_2": "avijjamānepi purecarānucarabhāve pubbakālāparakālatāya purecarānucarā viya daṭṭhabbāti",
  "tika-abh02t2:26_3": "attho. Sallamiva sūlamiva tividhadukkhatāsamāyogato daṭṭhabbo. Āsāyeva dukkhaṁ āsādukkhaṁ,",
  "tika-abh02t2:26_4": "āsāvighātaṁ dukkhaṁ vā. Saññā hi abhūtaṁ dukkhadukkhampi subhādito sañjānantī taṁ",
  "tika-abh02t2:26_5": "āsaṁ tassā ca vighātaṁ āsīsitasubhādiasiddhiyā janetīti. Kammappadhānā saṅkhārāti",
  "tika-abh02t2:26_6": "‘‘paṭisandhiyaṁ pakkhipanato’’tiādimāha. Jātidukkhānubandhanatoti attanā nibbattiyamānena",
  "tika-abh02t2:26_7": "jātidukkhena anubandhattā. Bhavapaccayā jāti hi jātidukkhanti. Padumaṁ viya dissamānaṁ",
  "tika-abh02t2:26_8": "khuracakkaṁ viya rūpampi itthiyādibhāvena dissamānaṁ nānāvidhupaddavaṁ janeti. Sabbe",
  "tika-abh02t2:26_9": "anatthā rāgādayo jātiādayo ca visabhūtā asantā sappaṭibhayā cāti tappaṭipakkhabhūtattā",
  "tika-abh02t2:26_10": "amatādito daṭṭhabbā.",
  "tika-abh02t2:27_0": "Muñcitvāpi aññaṁ gahetvāvāti etena makkaṭassa gahitaṁ sākhaṁ muñcitvāpi ākāse ṭhātuṁ",
  "tika-abh02t2:27_1": "asamatthatā viya gahitārammaṇaṁ muñcitvāpi aññaṁ aggahetvā pavattituṁ asamatthatāya",
  "tika-abh02t2:27_2": "makkaṭasamānataṁ dasseti. Aṭṭhivedhaviddhopi damathaṁ anupagacchanto duṭṭhasso assakhaḷuṅko.",
  "tika-abh02t2:27_3": "Raṅgagato naṭo raṅganaṭo.",
  "tika-abh02t2:28": "184.Cakkhuñca paṭicca rūpe cātiādinā dvārārammaṇesu ekavacanabahuvacananiddesā ekanānāsantānagatānaṁ ekasantānagataviññāṇapaccayabhāvato ekanānājātikattā ca.",
  "tika-abh02t2:29_0": "Sabbadhammesūti ettha sabba-saddo adhikāravasena yathāvuttaviññāṇasaṅkhāte ārammaṇasaṅkhāte",
  "tika-abh02t2:29_1": "vā padesasabbasmiṁ tiṭṭhatīti daṭṭhabbo. Manoviññāṇadhātuniddese ‘‘cakkhuviññāṇadhātuyā",
  "tika-abh02t2:29_2": "uppajjitvā niruddhasamanantarā uppajjati manodhātu, manodhātuyāpi uppajjitvā niruddhasamanantarā",
  "tika-abh02t2:29_3": "uppajjati citta’’nti cakkhuviññāṇadhātānantaraṁ manodhātu viya manodhātānantarampi",
  "tika-abh02t2:29_4": "uppajjati cittanti yāva aññā manodhātu uppajjissati, tāva pavattaṁ sabbaṁ cittaṁ",
  "tika-abh02t2:29_5": "ekattena gahetvā vuttanti evampi attho labbhati. Evañhi sati manoviññāṇadhātānantaraṁ",
  "tika-abh02t2:29_6": "uppannāya manodhātuyā manoviññāṇadhātubhāvappasaṅgo na hotiyeva. Pañcaviññāṇadhātumanodhātukkamanidassanañhi",
  "tika-abh02t2:29_7": "tabbidhurasabhāvena uppattiṭṭhānena ca paricchinnassa cittassa manoviññāṇadhātubhāvadassanatthaṁ,",
  "tika-abh02t2:29_8": "na anantaruppattimattenāti tabbidhurasabhāve ekattaṁ upanetvā dassanaṁ yujjati. Anupanītepi",
  "tika-abh02t2:29_9": "ekatte tabbidhurasabhāve ekasmiṁ dassite sāmaññavasena aññampi sabbaṁ taṁ sabhāvaṁ",
  "tika-abh02t2:29_10": "dassitaṁ hotīti daṭṭhabbaṁ. Pi-saddena manoviññāṇadhātusampiṇḍane ca sati ‘‘manoviññāṇadhātuyāpi",
  "tika-abh02t2:29_11": "samanantarā uppajjati cittaṁ…pe… tajjā manoviññāṇadhātū’’ti manoviññāṇadhātuggahaṇena",
  "tika-abh02t2:29_12": "bhavaṅgānantaraṁ uppannaṁ manodhātucittaṁ nivattitaṁ hotīti ce? Na, tassā manoviññāṇadhātubhāvāsiddhito.",
  "tika-abh02t2:29_13": "Na hi yaṁ codīyati, tadeva parihārāya hotīti.",
  "tika-abh02t2:30_0": "Manodhātuyāpi manoviññāṇadhātuyāpīti manadvayavacanena dvinnaṁ aññamaññavidhurasabhāvatā",
  "tika-abh02t2:30_1": "dassitāti teneva manodhātāvajjanassa manoviññāṇadhātubhāvo nivattitoti daṭṭhabbo.",
  "tika-abh02t2:30_2": "Vutto hi tassa manoviññāṇadhātuvidhuro manodhātusabhāvo ‘‘sabbadhammesu vā pana paṭhamasamannāhāro",
  "tika-abh02t2:30_3": "uppajjatī’’tiādinā. Sā sabbāpīti etaṁ mukhamattanidassanaṁ. Na hi javanapariyosānā",
  "tika-abh02t2:30_4": "eva manoviññāṇadhātu, tadārammaṇādīnipi pana hontiyevāti. Evaṁ pañcaviññāṇadhātumanodhātuvisiṭṭhasabhāvavasena",
  "tika-abh02t2:30_5": "sabbaṁ manoviññāṇadhātuṁ dassetvā puna manodvāravasena sātisayaṁ javanamanoviññāṇadhātuṁ",
  "tika-abh02t2:30_6": "dassento ‘‘manañca paṭiccā’’tiādimāha. Yadi pana channaṁ dvārānaṁ vasena javanāvasānāneva",
  "tika-abh02t2:30_7": "cittāni idha ‘‘manoviññāṇadhātū’’ti dassitānīti ayamattho gayheyya, cutipaṭisandhibhavaṅgānaṁ",
  "tika-abh02t2:30_8": "aggahitattā sāvasesā desanā āpajjati, tasmā yathāvuttena nayena attho veditabbo.",
  "tika-abh02t2:30_9": "Chadvārikacittehi vā samānalakkhaṇāni aññānipi ‘‘manoviññāṇadhātū’’ti dassitānīti veditabbāni.",
  "tika-abh02t2:31_0": "Paṭiccāti āgataṭṭhāneti ettha ‘‘mano ca nesaṁ gocaravisayaṁ paccanubhotī’’tiādīsu",
  "tika-abh02t2:31_1": "(ma. ni. 1.455) visuṁ kātuṁ yuttaṁ, idha pana ‘‘cakkhuñca paṭiccā’’tiādīsu ca-saddena",
  "tika-abh02t2:31_2": "sampiṇḍetvā āvajjanassapi cakkhādisannissitatākaraṇaṁ viya manañca paṭiccāti āgataṭṭhāne",
  "tika-abh02t2:31_3": "manodvārasaṅkhātabhavaṅgasannissitameva āvajjanaṁ kātabbanti adhippāyo.",
  "tika-abh02t2:32": "Abhidhammabhājanīyavaṇṇanā niṭṭhitā.",
  "tika-abh02t2:33": "3. Pañhapucchakavaṇṇanā",
  "tika-abh02t2:34": "Pañhapucchakaṁ heṭṭhā vuttanayattā uttānamevāti.",
  "tika-abh02t2:35": "Pañhapucchakavaṇṇanā niṭṭhitā.",
  "tika-abh02t2:36": "Dhātuvibhaṅgavaṇṇanā niṭṭhitā."
}