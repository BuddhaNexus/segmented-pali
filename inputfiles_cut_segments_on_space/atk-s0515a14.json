{
  "atk-s0515a14:0": "14. Tuvaṭakasuttaniddesavaṇṇanā",
  "atk-s0515a14:1_0": "150. Cuddasame tuvaṭakasuttaniddese pucchāmi tanti idampi tasmiṁyeva mahāsamaye ‘‘kā",
  "atk-s0515a14:1_1": "nu kho arahattappattiyā paṭipattī’’ti uppannacittānaṁ ekaccānaṁ devatānaṁ tamatthaṁ",
  "atk-s0515a14:1_2": "pakāsetuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0515a14:2_0": "Tattha ādipucchāgāthāya tāva pucchāmīti ettha adiṭṭhajotanādivasena pucchā vibhajitā.",
  "atk-s0515a14:2_1": "Ādiccabandhūti ādiccassa gottabandhu. Vivekaṁsantipadañcāti vivekañca santipadañca.",
  "atk-s0515a14:2_2": "Kathaṁ disvāti kena kāraṇena disvā, kathaṁ pavattadassano hutvāti vuttaṁ hoti.",
  "atk-s0515a14:3_0": "Tisso pucchāti gaṇanaparicchedo. Adiṭṭhajotanāti yaṁ na diṭṭhaṁ na paṭividdhaṁ, tassa",
  "atk-s0515a14:3_1": "pākaṭakaraṇatthāya pucchā. Diṭṭhasaṁsandanāti yaṁ ñāṇacakkhunā diṭṭhaṁ, tassa ghaṭanatthāya.",
  "atk-s0515a14:3_2": "Vimaticchedanāti yā kaṅkhā, tassācchedanatthaṁ. Pakatiyā lakkhaṇaṁ aññātanti dhammānaṁ",
  "atk-s0515a14:3_3": "tathalakkhaṇaṁ pakatiyā na ñātaṁ. Adiṭṭhanti na diṭṭhaṁ. ‘‘Na niṭṭha’’ntipi pāṭho.",
  "atk-s0515a14:3_4": "Atulitanti tulāya tulitaṁ viya na tulitaṁ. Atīritanti tīraṇāya na tīritaṁ. Avibhūtanti",
  "atk-s0515a14:3_5": "na pākaṭaṁ. Avibhāvitanti paññāya na vaḍḍhitaṁ. Tassa ñāṇāyāti tassa dhammassa lakkhaṇajānanatthāya.",
  "atk-s0515a14:3_6": "Dassanāyāti dassanatthāya. Tulanāyāti tulanatthāya. Tīraṇāyāti tīraṇatthāya. Vibhāvanāyāti",
  "atk-s0515a14:3_7": "vibhāgakaraṇatthāya. Aññehi paṇḍitehīti aññehi buddhisampannehi. Saṁsayapakkhandoti sandehaṁ paviṭṭho.",
  "atk-s0515a14:4_0": "Manussapucchāti manussānaṁ pucchā. Amanussapucchāti nāgasupaṇṇādīnaṁ pucchā. Gahaṭṭhāti",
  "atk-s0515a14:4_1": "avasesagahaṭṭhā. Pabbajitāti liṅgavasena vuttā. Nāgāti suphassādayo nāgā. Supaṇṇāti",
  "atk-s0515a14:4_2": "supaṇṇasaṁyuttavasena (saṁ. ni. 3.392 ādayo). Yakkhāti yakkhasaṁyuttavasena (saṁ.",
  "atk-s0515a14:4_3": "ni. 10.235 ādayo) ca veditabbā . Asurāti pahārādādayo. Gandhabbāti pañcasikhagandhabbaputtādayo",
  "atk-s0515a14:4_4": ". Mahārājānoti cattāro mahārājāno. Ahīnindriyanti saṇṭhānavasena avikalindriyaṁ.",
  "atk-s0515a14:4_5": "So nimmitoti so bhagavatā nimmito buddho.",
  "atk-s0515a14:5_0": "Vodānatthapucchāti visesadhammapucchā. Atītapucchāti atīte dhamme ārabbha pucchā.",
  "atk-s0515a14:5_1": "Anāgatādīsupi eseva nayo. Kusalapucchāti anavajjadhammapucchā. Akusalapucchāti sāvajjadhammapucchā.",
  "atk-s0515a14:5_2": "Abyākatapucchāti tadubhayaviparītadhammapucchā.",
  "atk-s0515a14:6": "Ajjhesāmi tanti taṁ āṇāpemi. Kathayassu meti mayhaṁ kathehi. Gottañātakoti gottena ñātako. Gottabandhūti gottajjhattiko. Ekenākārenāti ekena koṭṭhāsena.",
  "atk-s0515a14:7_0": "Santipadanti santisaṅkhātaṁ nibbānapadaṁ. Ye dhammā santādhigamāyāti ye satipaṭṭhānādayo",
  "atk-s0515a14:7_1": "dhammā nibbānapaṭilābhatthāya. Santiphusanāyāti ñāṇaphassena nibbānaphusanatthāya.",
  "atk-s0515a14:7_2": "Sacchikiriyāyāti paccakkhakaraṇatthāya. Mahantaṁ sīlakkhandhanti mahantaṁ sīlarāsiṁ.",
  "atk-s0515a14:7_3": "Samādhikkhandhādīsupi eseva nayo. Sīlakkhandhādayo lokiyalokuttarā, vimuttiñāṇadassanaṁ lokiyameva.",
  "atk-s0515a14:8_0": "Tamokāyassa padālananti avijjārāsissa viddhaṁsanaṁ. Vipallāsassa bhedananti catubbidhavipallāsassa",
  "atk-s0515a14:8_1": "bhedanaṁ. Taṇhāsallassa abbuhananti taṇhākaṇṭakassa luñcanaṁ. Abhisaṅkhārassa vūpasamanti",
  "atk-s0515a14:8_2": "puññādiabhisaṅkhārassa nibbāpanaṁ. Bhārassa nikkhepananti pañcakkhandhabhārassa ṭhapanaṁ.",
  "atk-s0515a14:8_3": "Saṁsāravaṭṭassa upacchedananti saṁsārapavattassa chedanaṁ. Santāpassa nibbāpananti",
  "atk-s0515a14:8_4": "kilesasantāpassa nibbuti. Pariḷāhassa paṭipassaddhinti kilesadarathassa sannisīdanaṁ.",
  "atk-s0515a14:8_5": "Devadevoti devānaṁ atidevo.",
  "atk-s0515a14:9_0": "151. Atha bhagavā yasmā yathā passanto kilese uparundhati, tathā disvā tathā pavattadassano",
  "atk-s0515a14:9_1": "hutvā parinibbāti, tasmā tamatthaṁ āvikaronto nānappakārena taṁ devaparisaṁ kilesappahāne",
  "atk-s0515a14:9_2": "niyojento ‘‘mūlaṁ papañcasaṅkhāyā’’ti ārabhitvā pañca gāthā abhāsi.",
  "atk-s0515a14:10_0": "Tattha ādigāthāya tāva saṅkhepattho – papañcasaṅkhāti papañcāti saṅkhātattā papañcā",
  "atk-s0515a14:10_1": "eva papañcasaṅkhā. Tassā avijjādayo kilesā mūlaṁ, taṁ papañcasaṅkhāya mūlaṁ asmīti",
  "atk-s0515a14:10_2": "pavattamānañca sabbaṁ mantāya uparundhe. Yā kāci ajjhattaṁ taṇhā uppajjeyyuṁ. Tāsaṁ",
  "atk-s0515a14:10_3": "vinayāya pahānāya sadā sato sikkhe upaṭṭhitassati hutvā sikkheyyāti.",
  "atk-s0515a14:11_0": "Ajjhattasamuṭṭhānā vāti citte uppannā vā. Purebhattanti divābhattato purekālaṁ. Accantasaṁyogatthe",
  "atk-s0515a14:11_1": "upayogavacanaṁ, atthato pana bhummameva purebhatteti, esa nayo pacchābhattādīsu.",
  "atk-s0515a14:11_2": "Pacchābhattanti divābhattato pacchākālaṁ. Purimaṁ yāmanti rattiyā paṭhamakoṭṭhāsaṁ.",
  "atk-s0515a14:11_3": "Majjhimaṁ yāmanti rattiyā dutiyakoṭṭhāsaṁ. Pacchimaṁ yāmanti rattiyā tatiyakoṭṭhāsaṁ.",
  "atk-s0515a14:11_4": "Kāḷeti kāḷapakkhe. Juṇheti sukkapakkhe. Vasseti cattāro vassānamāse. Hemanteti cattāro",
  "atk-s0515a14:11_5": "hemantamāse. Gimheti cattāro gimhānamāse. Purime vayokhandheti paṭhame vayokoṭṭhāse,",
  "atk-s0515a14:11_6": "paṭhamavayeti attho. Tīsu ca vayesu vassasatāyukassa purisassa ekekasmiṁ vaye catumāsādhikāni",
  "atk-s0515a14:11_7": "tettiṁsa vassāni honti.",
  "atk-s0515a14:12_0": "152. Evaṁ paṭhamagāthāya tāva tīhi sikkhāhi yuttaṁ desanaṁ arahattanikūṭena desetvā",
  "atk-s0515a14:12_1": "puna mānappahānavasena desetuṁ ‘‘yaṁ kiñcī’’ti gāthamāha. Tattha yaṁ kiñci dhammamabhijaññā",
  "atk-s0515a14:12_2": "ajjhattanti yaṁ kiñci uccākulīnatādikaṁ attano guṇaṁ jāneyya. Atha vāpi bahiddhāti",
  "atk-s0515a14:12_3": "atha vā bahiddhāpi ācariyupajjhāyānaṁ vā guṇaṁ jāneyya. Na tena thāmaṁ kubbethāti",
  "atk-s0515a14:12_4": "tena guṇena mānaṁ na kareyya.",
  "atk-s0515a14:13": "Satānanti santaguṇavantānaṁ. Santānanti nibbutasantānaṁ. Na vuttāti na kathitā. Nappavuttāti na vissajjitā.",
  "atk-s0515a14:14_0": "153. Idānissa akaraṇavidhiṁ dassento ‘‘seyyo na tenā’’ti gāthamāha. Tassattho – tena",
  "atk-s0515a14:14_1": "ca mānena ‘‘seyyoha’’nti vā ‘‘nīcoha’’nti vā ‘‘sarikkhoha’’nti vāpi na maññeyya.",
  "atk-s0515a14:14_2": "Tehi ca uccākulīnatādīhi guṇehi phuṭṭho anekarūpehi ‘‘ahaṁ uccā kulā pabbajito’’tiādinā",
  "atk-s0515a14:14_3": "nayena attānaṁ vikappento na tiṭṭheyyāti.",
  "atk-s0515a14:15_0": "154. Evaṁ mānappahānavasenapi desetvā idāni sabbakilesūpasamavasena desetuṁ ‘‘ajjhattamevā’’ti",
  "atk-s0515a14:15_1": "gāthamāha. Tattha ajjhattamevupasameti attani eva rāgādisabbakilese upasameyya. Na",
  "atk-s0515a14:15_2": "aññato bhikkhu santimeseyyāti ṭhapetvā ca satipaṭṭhānādīni aññena upāyena santiṁ",
  "atk-s0515a14:15_3": "na pariyeseyya. Kuto nirattā vāti nirattā kutoyeva.",
  "atk-s0515a14:16": "Naeseyyāti sīlabbatādīhi na maggeyya. Na gaveseyyāti na olokeyya. Na pariyeseyyāti punappunaṁ na ikkheyya.",
  "atk-s0515a14:17_0": "155. Idāni ajjhattaṁ upasantassa khīṇāsavassa tādibhāvaṁ dassento ‘‘majjhe yathā’’ti",
  "atk-s0515a14:17_1": "gāthamāha. Tassattho – yathā mahāsamuddassa upariheṭṭhimabhāgānaṁ vemajjhasaṅkhāte",
  "atk-s0515a14:17_2": "catuyojanasahassappamāṇe majjhe pabbatantare ṭhitassa vā majjhe samuddassa ūmi no",
  "atk-s0515a14:17_3": "jāyati, ṭhitova so hoti avikampamāno, evaṁ anejo khīṇāsavo lābhādīsu ṭhito assa avikampamāno,",
  "atk-s0515a14:17_4": "so tādiso rāgādiussadaṁ bhikkhu na kareyya kuhiñcīti.",
  "atk-s0515a14:18_0": "Ubbedhenāti heṭṭhābhāgena. Gambhīroti udakapiṭṭhito paṭṭhāya caturāsītiyojanasahassāni",
  "atk-s0515a14:18_1": "gambhīro. ‘‘Ubbedho’’tipi pāṭho, taṁ na sundaraṁ. Heṭṭhāti antoudakaṁ. Uparīti uddhaṁudakaṁ.",
  "atk-s0515a14:18_2": "Majjheti vemajjhe. Na kampatīti ṭhitaṭṭhānato na calati. Na vikampatīti ito cito",
  "atk-s0515a14:18_3": "ca na calati. Na calatīti niccalaṁ hoti. Na vedhatīti na phandati. Nappavedhatīti",
  "atk-s0515a14:18_4": "na parivattati. Na sampavedhatīti na paribbhamati. Aneritoti na erito. Aghaṭṭitoti",
  "atk-s0515a14:18_5": "akkhobho. Acalitoti na kampito. Aluḷitoti na kalalībhūto. Tatra ūmi no jāyatīti tasmiṁ",
  "atk-s0515a14:18_6": "ṭhāne vīci na uppajjati.",
  "atk-s0515a14:19_0": "Sattannaṁ pabbatānaṁ antarikāsūti yugandharādīnaṁ sattannaṁ pabbatānaṁ antarantarā.",
  "atk-s0515a14:19_1": "Sīdantarāti antamaso simbalītūlampi tesu patitapatitaṁ sīdatīti sīdā, pabbatantare",
  "atk-s0515a14:19_2": "jātattā antarā. ‘‘Antarasīdā’’tipi pāṭho.",
  "atk-s0515a14:20_0": "156. Idāni evaṁ arahattanikūṭena desitaṁ dhammadesanaṁ abbhānumodento tassa ca arahattassa",
  "atk-s0515a14:20_1": "ādipaṭipadaṁ pucchanto nimmitabuddho ‘‘akittayī’’ti gāthamāha. Tattha akittayīti",
  "atk-s0515a14:20_2": "ācikkhi. Vivaṭacakkhūti vivaṭehi anāvaraṇehi pañcahi cakkhūhi samannāgato. Sakkhidhammanti",
  "atk-s0515a14:20_3": "sakāyattaṁ sayaṁ abhiññātaṁ attapaccakkhadhammaṁ. Parissayavinayanti parissayavinayanaṁ.",
  "atk-s0515a14:20_4": "Paṭipadaṁ vadehīti idāni paṭipattiṁ vadehi. Bhaddanteti bhaddaṁ tava atthūti bhagavantaṁ",
  "atk-s0515a14:20_5": "ālapanto āha. Atha vā bhaddaṁ sundaraṁ tava paṭipadaṁ vadehītipi vuttaṁ hoti. Pātimokkhaṁ",
  "atk-s0515a14:20_6": "atha vāpi samādhinti tameva paṭipadaṁ bhinditvā pucchati. Paṭipadanti etena vā maggaṁ",
  "atk-s0515a14:20_7": "pucchati. Itarehi sīlaṁ samādhiñca pucchati.",
  "atk-s0515a14:21_0": "Maṁsacakkhunāpīti sasambhārikamaṁsacakkhunāpi. Dibbacakkhunāpīti dibbasadisattā dibbaṁ.",
  "atk-s0515a14:21_1": "Devānañhi sucaritakammanibbattaṁ pittasemharuhirādīhi apalibuddhaṁ upakkilesavinimuttatāya",
  "atk-s0515a14:21_2": "dūrepi ārammaṇasampaṭicchanasamatthaṁ dibbaṁ pasādacakkhu hoti. Idañcāpi vīriyabhāvanābalanibbattaṁ",
  "atk-s0515a14:21_3": "ñāṇacakkhu tādisamevāti dibbasadisattā dibbaṁ. Dibbavihāravasena paṭiladdhattā, attanā",
  "atk-s0515a14:21_4": "ca dibbavihārasannissitattāpi dibbaṁ. Ālokapariggahena mahājutikattāpi dibbaṁ. Tirokuṭṭādigatarūpadassanena",
  "atk-s0515a14:21_5": "mahāgatikattāpi dibbaṁ. Taṁ sabbaṁ saddasatthānusārena veditabbaṁ. Dassanaṭṭhena",
  "atk-s0515a14:21_6": "cakkhu, cakkhukiccakaraṇena cakkhumivātipi cakkhu, dibbañca taṁ cakkhu cāti dibbacakkhu.",
  "atk-s0515a14:21_7": "Tena dibbacakkhunāpi vivaṭacakkhu. Idāni pañcavidhaṁ cakkhuṁ vitthārena kathetuṁ",
  "atk-s0515a14:21_8": "‘‘kathaṁ bhagavā maṁsacakkhunāpivivaṭacakkhū’’tiādimāha . Maṁsacakkhumhi bhagavato",
  "atk-s0515a14:21_9": "pañcavaṇṇā saṁvijjantīti ettha sasambhārādikacakkhumhi buddhassa bhagavato pañca",
  "atk-s0515a14:21_10": "koṭṭhāsā paccekaṁ paccekaṁ upalabbhanti.",
  "atk-s0515a14:22_0": "Nīlo ca vaṇṇoti umāpupphavaṇṇo. Pītako ca vaṇṇoti kaṇikārapupphavaṇṇo. Lohitako ca",
  "atk-s0515a14:22_1": "vaṇṇoti indagopakavaṇṇo. Kaṇho ca vaṇṇoti añjanavaṇṇo. Odāto ca vaṇṇoti osadhitārakavaṇṇo.",
  "atk-s0515a14:22_2": "Yattha ca akkhilomāni patiṭṭhitānīti yasmiṁ ṭhāne akkhilomāni patiṭṭhahitvā uṭṭhitāni.",
  "atk-s0515a14:22_3": "Taṁ nīlaṁ hoti sunīlanti ettha nīlanti sabbasaṅgāhakavasena vuttaṁ. Sunīlanti antaravirahitaṁ",
  "atk-s0515a14:22_4": "suṭṭhu nīlaṁ. Pāsādikanti pasādajanakaṁ. Dassaneyyanti dassanīyaṁ. Umāpupphasamānanti",
  "atk-s0515a14:22_5": "dakasītalapupphasadisaṁ. Tassa paratoti tassa samantā bāhirapasse. Pītakanti sabbasaṅgāhakaṁ.",
  "atk-s0515a14:22_6": "Supītakanti antaravirahitaṁ suṭṭhu pītakaṁ. Ubhayato ca akkhikūṭānīti dve ca akkhikoṭiyo.",
  "atk-s0515a14:22_7": "Lohitakānīti sabbasaṅgāhakavasena vuttaṁ. Sulohitakānīti apaññāyamānavivarāni suṭṭhu",
  "atk-s0515a14:22_8": "lohitakāni. Majjhe kaṇhanti akkhīnaṁ majjhimaṭṭhānaṁ añjanasadisaṁ kaṇhaṁ. Sukaṇhanti",
  "atk-s0515a14:22_9": "antaravirahitaṁ suṭṭhu kaṇhaṁ. Alūkhanti pāsādikaṁ. Siniddhanti paṇītaṁ. Bhaddāriṭṭhakasamānanti",
  "atk-s0515a14:22_10": "apanītatacabhaddāriṭṭhakaphalasadisaṁ. ‘‘Addāriṭṭhakasamāna’’ntipi pāḷi, tassā tintakākasadisanti",
  "atk-s0515a14:22_11": "attho. Odātanti sabbasaṅgāhakavasena vuttaṁ. Suodātanti antaravirahitaṁ rajatamaṇḍalasadisaṁ",
  "atk-s0515a14:22_12": "suṭṭhu odātaṁ. Setaṁ paṇḍaranti dvīhipi atiodātataṁ dasseti. Pākatikena maṁsacakkhunāti",
  "atk-s0515a14:22_13": "pakatimaṁsacakkhunā. Attabhāvapariyāpannenāti attabhāvasannissitena. Purimasucaritakammābhinibbattenāti",
  "atk-s0515a14:22_14": "purimesu tattha tatthuppannesu attabhāvesu kāyasucaritādikammunā uppāditena. Samantā",
  "atk-s0515a14:22_15": "yojanaṁ passatīti samantato catugāvutappamāṇe yojane tirokuṭṭādigataṁ rūpaṁ āvaraṇavirahitaṁ",
  "atk-s0515a14:22_16": "pakatimaṁsacakkhunā dakkhati.",
  "atk-s0515a14:23_0": "Divāceva rattiñcāti divasabhāge ca rattibhāge ca. Caturaṅgasamannāgatoti catūhi aṅgehi",
  "atk-s0515a14:23_1": "samannāgato paripuṇṇaandhakāro ālokavirahito. Sūriyo vā atthaṅgatoti sūrabhāvaṁ janayanto",
  "atk-s0515a14:23_2": "uṭṭhito sūriyo vigato. Kāḷapakkho ca uposathoti kāḷapakkhe cātuddasīuposathadivaso",
  "atk-s0515a14:23_3": "ca. Tibbo ca vanasaṇḍoti gahano ca rukkharāsi. Mahā ca kāḷamegho abbhuṭṭhitoti mahanto",
  "atk-s0515a14:23_4": "kāḷamegho abbhapaṭalo ca uṭṭhito hoti. Kuṭṭo vāti iṭṭhakācayo vā. Kavāṭaṁ vāti dvāravātapānādikavāṭaṁ",
  "atk-s0515a14:23_5": "vā. Pākāro vāti mattikādipākāro vā. Pabbato vāti paṁsupabbatādipabbato vā. Gacchaṁ",
  "atk-s0515a14:23_6": "vāti taruṇagacchādigacchaṁ vā . Latā vāti karavindādi latā vā. Āvaraṇaṁ rūpānaṁ dassanāyāti",
  "atk-s0515a14:23_7": "rūpārammaṇānaṁ dassanatthāya paṭisedhaṁ natthi. Ekañce tilaphalaṁ nimittaṁ katvāti",
  "atk-s0515a14:23_8": "sace ekaṁ tilabījaṁ saññāṇaṁ katvā. Tilavāhe pakkhipeyyāti dve sakaṭe tilarāsimhi",
  "atk-s0515a14:23_9": "khipeyya. Keci pana ‘‘vāho nāma kumbhātirekadvesakaṭa’’nti vadanti. Taññeva tilaphalaṁ",
  "atk-s0515a14:23_10": "uddhareyyāti taṁnimittakataṁ tilabījaṁyeva uddharitvā gaṇheyya.",
  "atk-s0515a14:24_0": "Dibbena cakkhunāti idaṁ vuttatthameva. Visuddhenāti cutūpapātadassanena diṭṭhivisuddhihetuttā",
  "atk-s0515a14:24_1": "visuddhena. Yo hi cutimattameva passati na upapātaṁ, so ucchedadiṭṭhiṁ gaṇhāti. Yo",
  "atk-s0515a14:24_2": "upapātameva passati na cutiṁ, so navasattapātubhāvasassatadiṭṭhiṁ gaṇhāti. Yo pana",
  "atk-s0515a14:24_3": "tadubhayaṁ passati, so yasmā duvidhampi taṁ diṭṭhigataṁ ativattati, tasmāssa taṁ",
  "atk-s0515a14:24_4": "dassanaṁ diṭṭhivisuddhihetu hoti, ubhayañcetaṁ buddhaputtā passanti. Tena vuttaṁ",
  "atk-s0515a14:24_5": "– ‘‘cutūpapātadassanena diṭṭhivisuddhihetuttā visuddha’’nti. Manussūpacāraṁ atikkamitvā",
  "atk-s0515a14:24_6": "rūpadassanena atikkantamānusakaṁ, mānusakaṁ vā maṁsacakkhuṁ atikkantattā atikkantamānusakanti veditabbaṁ.",
  "atk-s0515a14:25_0": "Tena dibbena cakkhunā visuddhena atikkantamānusakena satte passatīti manussamaṁsacakkhunā",
  "atk-s0515a14:25_1": "viya satte oloketi. Cavamāne upapajjamāneti ettha cutikkhaṇe upapattikkhaṇe vā dibbacakkhunā",
  "atk-s0515a14:25_2": "daṭṭhuṁ na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā",
  "atk-s0515a14:25_3": "sampatinibbattāva, te upapajjamānāti adhippetā. Te evarūpe cavamāne upapajjamāne",
  "atk-s0515a14:25_4": "ca passatīti dasseti. Hīneti mohanissandayuttattā hīne. Tabbiparīte paṇīte. Suvaṇṇeti",
  "atk-s0515a14:25_5": "adosanissandayuttattā iṭṭhakantamanāpavaṇṇayutte. Tabbiparīte dubbaṇṇe, abhirūpe",
  "atk-s0515a14:25_6": "virūpeti attho. Sugateti sugatigate, alobhanissandayuttattā vā aḍḍhe mahaddhane.",
  "atk-s0515a14:25_7": "Duggateti duggatigate, lobhanissandayuttattā vā dalidde appannapāne. Yathākammūpageti",
  "atk-s0515a14:25_8": "yaṁ yaṁ kammaṁ upacitaṁ, tena tena upagate . Tattha purimehi ‘‘cavamāne’’tiādīhi",
  "atk-s0515a14:25_9": "dibbacakkhukiccaṁ vuttaṁ . Iminā pana padena yathākammūpagañāṇakiccaṁ.",
  "atk-s0515a14:26_0": "Tassa ca ñāṇassa ayamuppattikkamo – idha bhikkhu heṭṭhānirayābhimukhaṁ ālokaṁ vaḍḍhetvā",
  "atk-s0515a14:26_1": "nerayike satte passati mahādukkhaṁ anubhavamāne, taṁ dassanaṁ dibbacakkhukiccameva.",
  "atk-s0515a14:26_2": "So evaṁ manasi karoti ‘‘kiṁ nu kho kammaṁ katvā ime sattā etaṁ dukkhaṁ anubhavantī’’ti,",
  "atk-s0515a14:26_3": "athassa ‘‘idaṁ nāma katvā’’ti taṁ kammārammaṇaṁ ñāṇaṁ uppajjati. Tathā uparidevalokābhimukhaṁ",
  "atk-s0515a14:26_4": "ālokaṁ vaḍḍhetvā nandanavana missakavana phārusakavanādīsu satte passati mahāsampattiṁ",
  "atk-s0515a14:26_5": "anubhavamāne. Tampi dassanaṁ dibbacakkhukiccameva. So evaṁ manasi karoti ‘‘kiṁ nu",
  "atk-s0515a14:26_6": "kho kammaṁ katvā ime sattā etaṁ sampattiṁ anubhavantī’’ti. Athassa ‘‘idaṁ nāma katvā’’ti",
  "atk-s0515a14:26_7": "taṁ kammārammaṇaṁ ñāṇamuppajjati. Idaṁ yathākammūpagañāṇaṁ nāma. Imassa visuṁ parikammaṁ",
  "atk-s0515a14:26_8": "nāma natthi. Yathā ca imassa, evaṁ anāgataṁsañāṇassāpi. Dibbacakkhupādakāneva hi",
  "atk-s0515a14:26_9": "imāni dibbacakkhunā saheva ijjhanti.",
  "atk-s0515a14:27_0": "Ime vata bhontotiādīsu imeti dibbacakkhunā diṭṭhānaṁ nidassanavacanaṁ. Vatāti anusocanatthe",
  "atk-s0515a14:27_1": "nipāto. Bhontoti bhavanto. Duṭṭhu caritaṁ, duṭṭhuṁ vā caritaṁ kilesapūtikattāti duccaritaṁ;",
  "atk-s0515a14:27_2": "kāyena duccaritaṁ, kāyato vā uppannaṁ duccaritanti kāyaduccaritaṁ. Itaresupi eseva",
  "atk-s0515a14:27_3": "nayo. Samannāgatāti samaṅgībhūtā.",
  "atk-s0515a14:28_0": "Ariyānaṁ upavādakāti buddhapaccekabuddhabuddhasāvakānaṁ ariyānaṁ antamaso gihisotāpannānampi",
  "atk-s0515a14:28_1": "anatthakāmā hutvā antimavatthunā vā guṇaparidhaṁsanena vā upavādakā, akkosakā garahakāti",
  "atk-s0515a14:28_2": "vuttaṁ hoti. Tattha ‘‘natthi imesaṁ samaṇadhammo, assamaṇā ete’’ti vadanto antimavatthunā",
  "atk-s0515a14:28_3": "upavadati. ‘‘Natthi imesaṁ jhānaṁ vā vimokkho vā maggo vā phalaṁ vā’’tiādīni vadanto",
  "atk-s0515a14:28_4": "guṇaparidhaṁsanena upavadatīti veditabbo. So ca jhānaṁ vā upavadeyya ajhānaṁ vā,",
  "atk-s0515a14:28_5": "ubhayathāpi ariyūpavādova hoti; atibhāriyaṁ kammaṁ, anantariyakammasadisaṁ, saggāvaraṇaṁ",
  "atk-s0515a14:28_6": "maggāvaraṇañca, satekicchaṁ pana hoti. Tasmā yo ariyaṁ upavadati, tena gantvā sace",
  "atk-s0515a14:28_7": "attanā vuḍḍhataro hoti , ukkuṭikaṁ nisīditvā ‘‘ahaṁ āyasmantaṁ idañcidañca avacaṁ,",
  "atk-s0515a14:28_8": "taṁ me khamāhī’’ti khamāpetabbo. Sace pana navakataro hoti, vanditvā ukkuṭikaṁ nisīditvā",
  "atk-s0515a14:28_9": "añjaliṁ paggahetvā ‘‘ahaṁ, bhante, tumhe idañcidañca avacaṁ, taṁ me khamathā’’ti",
  "atk-s0515a14:28_10": "khamāpetabbo. Sace so nakkhamati, disāpakkanto vā hoti, sayaṁ vā gantvā saddhivihārike",
  "atk-s0515a14:28_11": "vā pesetvā khamāpetabbo. Sace nāpi gantuṁ na pesetuṁ sakkā hoti, ye tasmiṁ vihāre",
  "atk-s0515a14:28_12": "bhikkhū vasanti, tesaṁ santikaṁ gantvā sace navakatarā honti, ukkuṭikaṁ nisīditvā",
  "atk-s0515a14:28_13": "sace vuḍḍhatarā, vuḍḍhe vuttanayeneva paṭipajjitvā ‘‘ahaṁ, bhante, asukaṁ nāma āyasmantaṁ",
  "atk-s0515a14:28_14": "idañcidañca avacaṁ, taṁ khamatu me so āyasmā’’ti vatvā khamāpetabbo. Sammukhā akhamantepi",
  "atk-s0515a14:28_15": "etadeva kātabbaṁ. Sace ekacārikabhikkhu hoti, neva tassa vasanaṭṭhānaṁ na gataṭṭhānaṁ",
  "atk-s0515a14:28_16": "paññāyati, ekassa paṇḍitassa bhikkhuno santikaṁ gantvā ‘‘ahaṁ, bhante, asukaṁ nāma",
  "atk-s0515a14:28_17": "āyasmantaṁ idañcidañca avacaṁ, taṁ me anussarato anussarato vippaṭisāro hoti, kiṁ",
  "atk-s0515a14:28_18": "karomī’’ti vattabbaṁ. So vakkhati ‘‘tumhe mā cintayittha, thero tumhākaṁ khamati,",
  "atk-s0515a14:28_19": "cittaṁ vūpasamethā’’ti. Tenapi ariyassa gatadisābhimukhena añjaliṁ paggahetvā ‘‘khamathā’’ti",
  "atk-s0515a14:28_20": "vattabbaṁ. Yadi so parinibbuto hoti, parinibbutamañcaṭṭhānaṁ gantvā yāva sivathikaṁ",
  "atk-s0515a14:28_21": "gantvāpi khamāpetabbo. Evaṁ kate neva saggāvaraṇaṁ na maggāvaraṇaṁ hoti, pākatikameva hotīti.",
  "atk-s0515a14:29_0": "Micchādiṭṭhikāti viparītadassanā. Micchādiṭṭhikammasamādānāti micchādiṭṭhivasena",
  "atk-s0515a14:29_1": "samādinnanānāvidhakammā, ye ca micchādiṭṭhimūlakesu kāyakammādīsu aññepi samādapenti.",
  "atk-s0515a14:29_2": "Ettha ca vacīduccaritaggahaṇeneva ariyūpavāde, manoduccaritaggahaṇena ca micchādiṭṭhiyā",
  "atk-s0515a14:29_3": "saṅgahitāyapi imesaṁ dvinnaṁ punavacanaṁ mahāsāvajjabhāvadassanatthanti veditabbaṁ.",
  "atk-s0515a14:29_4": "Mahāsāvajjo hi ariyūpavādo ānantariyasadiso. Vuttampi cetaṁ –",
  "atk-s0515a14:30_0": "‘‘Seyyathāpi, sāriputta, bhikkhu sīlasampanno samādhisampanno paññāsampanno diṭṭheva",
  "atk-s0515a14:30_1": "dhamme aññaṁ ārādheyya, evaṁsampadamidaṁ, sāriputta, vadāmi. Taṁ vācaṁ appahāya taṁ",
  "atk-s0515a14:30_2": "cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye’’ti (ma. ni. 1.149).",
  "atk-s0515a14:31": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0515a14:32": "‘‘Nāhaṁ , bhikkhave, aññaṁ ekadhammampi samanupassāmi, yaṁ evaṁmahāsāvajjaṁ yathayidaṁ, bhikkhave, micchādiṭṭhi. Micchādiṭṭhiparamāni bhikkhave, mahāsāvajjānī’’ti (a. ni. 1.310).",
  "atk-s0515a14:33_0": "Kāyassa bhedāti upādinnakkhandhapariccāgā. Paraṁ maraṇāti tadanantarābhinibbattakkhandhaggahaṇe",
  "atk-s0515a14:33_1": ". Atha vā kāyassa bhedāti jīvitindriyassupacchedā. Paraṁ maraṇāti cuticittato uddhaṁ.",
  "atk-s0515a14:33_2": "Apāyanti evamādi sabbaṁ nirayavevacanameva. Nirayo hi saggamokkhahetubhūtā puññasammatā",
  "atk-s0515a14:33_3": "ayā apetattā, sukhānaṁ vā āyassa abhāvā apāyo. Dukkhassa gati paṭisaraṇanti duggati,",
  "atk-s0515a14:33_4": "dosabahulatāya vā duṭṭhena kammunā nibbattā gatīti duggati. Vivasā nipatanti tattha",
  "atk-s0515a14:33_5": "dukkaṭakārinoti vinipāto, vinassantā vā ettha nipatanti sambhijjamānaṅgapaccaṅgātipi",
  "atk-s0515a14:33_6": "vinipāto. Natthi ettha assādasaññito ayoti nirayo.",
  "atk-s0515a14:34_0": "Atha vā apāyaggahaṇena tiracchānayoniṁ dīpeti, tiracchānayoni hi apāyo sugatito apetattā.",
  "atk-s0515a14:34_1": "Na duggati, mahesakkhānaṁ nāgarājādīnaṁ sambhavato. Duggatiggahaṇena pettivisayaṁ",
  "atk-s0515a14:34_2": "dīpeti, so hi apāyo ceva duggati ca sukhato apetattā dukkhassa ca gatibhūtattā, na",
  "atk-s0515a14:34_3": "tu vinipāto, asurakāyasadisaṁ avinipatitattā. Vinipātaggahaṇena asurakāyaṁ dīpeti.",
  "atk-s0515a14:34_4": "So hi yathāvuttena atthena apāyo ceva duggati ca sabbasamussayehi ca vinipatitattā",
  "atk-s0515a14:34_5": "vinipātoti vuccati. Nirayaggahaṇena avīciādianekappakāraṁ nirayameva dīpetīti. Upapannāti",
  "atk-s0515a14:34_6": "upagatā, tattha abhinibbattāti adhippāyo. Vuttavipariyāyena sukkapakkho veditabbo.",
  "atk-s0515a14:34_7": "Ayaṁ pana viseso – tattha sugatiggahaṇena manussagatipi saṅgayhati. Saggaggahaṇena",
  "atk-s0515a14:34_8": "devagatiyeva. Tattha sundarā gatīti sugati. Rūpādīhi visayehi suṭṭhu aggoti saggo.",
  "atk-s0515a14:34_9": "So sabbopi lujjanapalujjanaṭṭhena lokoti ayaṁ vacanattho. Iti dibbena cakkhunātiādi",
  "atk-s0515a14:34_10": "sabbaṁ nigamanavacanaṁ.",
  "atk-s0515a14:35_0": "Evaṁ dibbena cakkhunā passatīti ayamettha saṅkhepattho – dibbacakkhuñāṇaṁ parittapaccuppannaajjhattabahiddhārammaṇavasena",
  "atk-s0515a14:35_1": "catūsu ārammaṇesu pavattati . Yathākammūpagañāṇaṁ parittamahaggatātītaajjhattabahiddhārammaṇavasena",
  "atk-s0515a14:35_2": "pañcasu ārammaṇesu pavattati. Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena",
  "atk-s0515a14:35_3": "aṭṭhasu ārammaṇesu pavattatīti.",
  "atk-s0515a14:36_0": "Ākaṅkhamāno ca bhagavāti bhagavā icchamāno. Ekampi lokadhātuṁ passeyyāti ekaṁ cakkavāḷaṁ",
  "atk-s0515a14:36_1": "olokeyya. Sahassimpi cūḷanikanti ettha yāvatā candimasūriyā pariharanti, disā bhānti",
  "atk-s0515a14:36_2": "virocamānā, tāva sahassadhā loko, esā sahassicūḷanikā nāma. Cūḷanikanti khuddakaṁ.",
  "atk-s0515a14:36_3": "Dvisahassimpi majjhimikaṁ lokadhātunti ettha sahassacakkavāḷānaṁ sahassabhāgena gaṇetvā",
  "atk-s0515a14:36_4": "dasasatasahassacakkavāḷaparimāṇā dvisahassī majjhimikā lokadhātu nāma. Ettakena buddhānaṁ",
  "atk-s0515a14:36_5": "jātikkhettaṁ nāma dassitaṁ. Bodhisattānañhi pacchimabhave devalokato cavitvā mātukucchiyaṁ",
  "atk-s0515a14:36_6": "paṭisandhiggahaṇadivase ca mātukucchito nikkhamanadivase ca mahābhinikkhamanadivase",
  "atk-s0515a14:36_7": "ca sambodhidhammacakkapavattanaāyusaṅkhārossajjanaparinibbānadivasesu ca ettakaṁ ṭhānaṁ kampati.",
  "atk-s0515a14:37_0": "Tisahassimpi. Mahāsahassimpi lokadhātunti sahassito paṭṭhāya tatiyāti tisahassī,",
  "atk-s0515a14:37_1": "paṭhamasahassiṁ sahassadhā katvā gaṇitaṁ majjhimikaṁ sahassadhā katvā gaṇitattā mahantehi",
  "atk-s0515a14:37_2": "sahassehi gaṇitāti mahāsahassī. Ettāvatā koṭisatasahassacakkavāḷaparimāṇo loko dassito",
  "atk-s0515a14:37_3": "hoti. Gaṇakaputtatissatthero pana evamāha – ‘‘na hi tisahassimahāsahassilokadhātuyā",
  "atk-s0515a14:37_4": "etaṁ parimāṇaṁ . Idañhi ācariyānaṁ sajjhāyamūlakaṁ vācāya parihīnaṭṭhānaṁ, dasakoṭisatasahassacakkavāḷaparimāṇaṁ",
  "atk-s0515a14:37_5": "pana ṭhānaṁ tisahassimahāsahassilokadhātu nāmā’’ti. Ettāvatā hi bhagavato āṇākkhettaṁ",
  "atk-s0515a14:37_6": "nāma dassitaṁ. Etasmiñhi antare āṭānāṭiyaparitta- (dī. ni. 3.275 ādayo) isigiliparitta-",
  "atk-s0515a14:37_7": "(ma. ni. 3.133 ādayo) dhajaggaparitta- (saṁ. ni. 1.249) bojjhaṅgaparittakhandhaparitta-",
  "atk-s0515a14:37_8": "(a. ni. 4.67) moraparitta- (jā. 1.2.17-18) mettaparitta- (khu. pā. 9.1 ādayo; su.",
  "atk-s0515a14:37_9": "ni. 143 ādayo) ratanaparittānaṁ (khu. pā. 6.1 ādayo; su. ni. 224 ādayo) āṇā pharati.",
  "atk-s0515a14:38_0": "Yāvatakaṁ vā pana ākaṅkheyyāti yattakaṁ vā iccheyya. Iminā visayakkhettaṁ dassitaṁ.",
  "atk-s0515a14:38_1": "Buddhānañhi visayakkhettassa pamāṇaparicchedo nāma natthi , natthikabhāve cassa imaṁ",
  "atk-s0515a14:38_2": "upamaṁ āharanti – koṭisatasahassacakkavāḷamhi yāva brahmalokā sāsapehi pūretvā sace",
  "atk-s0515a14:38_3": "koci puratthimāya disāya ekacakkavāḷe ekaṁ sāsapaṁ pakkhipanto āgaccheyya, sabbepi",
  "atk-s0515a14:38_4": "te sāsapā parikkhayaṁ gaccheyyuṁ. Na tveva puratthimāya disāya cakkavāḷāni. Dakkhiṇādīsupi",
  "atk-s0515a14:38_5": "eseva nayo. Tattha buddhānaṁ avisayo nāma natthi. Tāvatakaṁ passeyyāti tattakaṁ olokeyya.",
  "atk-s0515a14:38_6": "Evaṁ parisuddhaṁ bhagavato dibbacakkhūti dibbacakkhukathaṁ niṭṭhāpesi.",
  "atk-s0515a14:39_0": "Kathaṁ bhagavā paññācakkhunāpi vivaṭacakkhūti kenappakārena paññācakkhunā apihitacakkhu?",
  "atk-s0515a14:39_1": "Mahāpañño puthupaññotiādikaṁ tattha atirocati yadidaṁ paññāyāti pariyosānaṁ heṭṭhā vuttatthameva.",
  "atk-s0515a14:40_0": "Buddhacakkhunāti indriyaparopariyattañāṇena ca āsayānusayañāṇena ca. Imesaṁ dvinnaṁ",
  "atk-s0515a14:40_1": "ñāṇānaṁ buddhacakkhūti nāmaṁ, sabbaññutaññāṇassa samantacakkhūti, tiṇṇaṁ maggañāṇānaṁ",
  "atk-s0515a14:40_2": "dhammacakkhūti . Lokaṁ volokento addasa satteti satte addakkhi. Apparajakkhetiādīsu",
  "atk-s0515a14:40_3": "yesaṁ vuttanayeneva paññācakkhumhi rāgādirajaṁ appaṁ, te apparajakkhā. Yesaṁ taṁ",
  "atk-s0515a14:40_4": "mahantaṁ, te mahārajakkhā. Yesaṁ saddhādīni indriyāni tikkhāni, te tikkhindriyā.",
  "atk-s0515a14:40_5": "Yesaṁ tāni mudūni, te mudindriyā. Yesaṁ teyeva saddhādayo ākārā sundarā, te svākārā.",
  "atk-s0515a14:40_6": "Ye kathitakāraṇaṁ sallakkhenti, sukhena sakkā honti viññāpetuṁ te suviññāpayā. Ye",
  "atk-s0515a14:40_7": "paralokañceva vajjañca bhayato passanti, te paralokavajjabhayadassāvino nāma.",
  "atk-s0515a14:41_0": "Uppaliniyanti uppalavane. Itaresupi eseva nayo. Antonimuggaposīnīti yāni antonimuggāneva",
  "atk-s0515a14:41_1": "posiyanti. Udakaṁ accuggamma tiṭṭhantīti udakaṁ atikkamitvā tiṭṭhanti. Tattha yāni",
  "atk-s0515a14:41_2": "yāni accuggamma ṭhitāni, tāni tāni sūriyarasmisamphassaṁ āgamayamānāni ṭhitāni ajja",
  "atk-s0515a14:41_3": "pupphanakāni. Yāni samodakaṁ ṭhitāni, tāni sve pupphanakāni. Yāni udakā anuggatāni",
  "atk-s0515a14:41_4": "antonimuggaposīni, tāni tatiyadivaseva pupphanakāni. Udakā pana anuggatāni aññānipi",
  "atk-s0515a14:41_5": "sarogauppalāni nāma atthi, yāni neva pupphissanti, macchakacchapabhakkhāneva bhavissanti,",
  "atk-s0515a14:41_6": "tāni pāḷiṁ nārūḷhāni, āharitvā pana dīpetabbānīti dīpitāni.",
  "atk-s0515a14:42_0": "Yatheva hi tāni catubbidhapupphāni, evameva ugghaṭitaññū vipañcitaññū neyyo padaparamoti",
  "atk-s0515a14:42_1": "cattāro puggalā. Yassa puggalassa udāhaṭavelāya dhammābhisamayo hoti, ayaṁ vuccati",
  "atk-s0515a14:42_2": "puggalo ugghaṭitaññū. Yassa puggalassa saṁkhittena bhāsitassa vitthārena atthe vibhajīyamāne",
  "atk-s0515a14:42_3": "dhammābhisamayo hoti, ayaṁ vuccati puggalo vipañcitaññū. Yassa puggalassa uddesato",
  "atk-s0515a14:42_4": "paripucchato yoniso manasikaroto kalyāṇamitte sevato bhajato payirupāsato dhammābhisamayo",
  "atk-s0515a14:42_5": "hoti, ayaṁ vuccati puggalo neyyo. Yassa puggalassa bahumpi suṇato bahumpi bhaṇato",
  "atk-s0515a14:42_6": "bahumpi dhārayato bahumpi vācato na tāya jātiyā dhammābhisamayo hoti, ayaṁ vuccati",
  "atk-s0515a14:42_7": "puggalo padaparamo. Tattha bhagavā uppalavanādisadisaṁ dasasahassilokadhātuṁ olokento",
  "atk-s0515a14:42_8": "ajja pupphanakāni ugghaṭitaññū, sve pupphanakāni vipañcitaññūti evaṁ sabbākārato",
  "atk-s0515a14:42_9": "ca addasa. Tattha tiṇṇaṁ puggalānaṁ imasmiṁyeva attabhāve bhagavato dhammadesanā",
  "atk-s0515a14:42_10": "atthaṁ sādheti, padaparamānaṁ anāgatatthāya vāsanā hoti.",
  "atk-s0515a14:43_0": "Rāgacaritotiādīsu rajjanavasena ārammaṇe caraṇaṁ etassa atthīti rāgacarito. Dussanavasena",
  "atk-s0515a14:43_1": "ārammaṇe caraṇaṁ etassa atthīti dosacarito. Muyhanavasena ārammaṇe caraṇaṁ etassa",
  "atk-s0515a14:43_2": "atthīti mohacarito. Vitakkanavasena ūhanavasena ārammaṇe caraṇaṁ etassa atthīti vitakkacarito.",
  "atk-s0515a14:43_3": "Okappanasaddhāvasena ārammaṇe caraṇaṁ etassa atthīti saddhācarito. Ñāṇameva caraṇaṁ,",
  "atk-s0515a14:43_4": "ñāṇena vā caraṇaṁ, ñāṇassa vā caraṇaṁ, ñāṇato vā caraṇaṁ etassa atthīti ñāṇacarito.",
  "atk-s0515a14:43_5": "Rāgacaritassāti rāgussadassa rāgabahulassa. Paratopi eseva nayo.",
  "atk-s0515a14:44_0": "Asubhakathaṁ kathetīti uddhumātakādidasavidhaṁ asubhapaṭisaṁyuttakathaṁ ācikkhati.",
  "atk-s0515a14:44_1": "Vuttañhetaṁ – ‘‘asubhā bhāvetabbā rāgassa pahānāyā’’ti (a. ni. 9.1). Mettābhāvanaṁ",
  "atk-s0515a14:44_2": "ācikkhatīti mettābhāvanaṁ cittasinehanaṁ katheti. Vuttañhetaṁ – ‘‘mettā bhāvetabbā",
  "atk-s0515a14:44_3": "byāpādassa pahānāyā’’ti. Uddeseti sajjhāyane. Paripucchāyāti aṭṭhakathāya. Kālena",
  "atk-s0515a14:44_4": "dhammassavaneti yuttappattakāle uttari pariyattidhammassavane. Dhammasākacchāyāti",
  "atk-s0515a14:44_5": "aññehi saddhiṁ sākacchāya. Garusaṁvāseti garūnaṁ payirupāsane. Nivesetīti ācariyānaṁ",
  "atk-s0515a14:44_6": "santike patiṭṭhāpeti. Ānāpānassatiṁ ācikkhatīti ānāpānassatisampayuttakammaṭṭhānaṁ",
  "atk-s0515a14:44_7": "katheti. Vuttañhetaṁ – ‘‘ānāpānassati bhāvetabbā vitakkupacchedāyā’’ti (a. ni. 9.1).",
  "atk-s0515a14:44_8": "Pasādanīyaṁ nimittaṁ ācikkhatīti cūḷavedalla- (ma. ni. 1.460 ādayo) mahāvedallā-",
  "atk-s0515a14:44_9": "(ma. ni. 1.449 ādayo) dipasādajanakaṁ suttaṁ katheti. Buddhasubodhinti buddhassa",
  "atk-s0515a14:44_10": "bhagavato buddhattapaṭivedhaṁ. Dhammasudhammatanti navavidhalokuttaradhammassa svākkhātataṁ.",
  "atk-s0515a14:44_11": "Saṅghasuppaṭipattinti aṭṭhavidhaariyasaṅghassa suppaṭipannatādisuṭṭhupaṭipattiṁ.",
  "atk-s0515a14:44_12": "Sīlāni ca attanoti attano santakasīlāni ca. Ācikkhati vipassanānimittanti udayabbayādipaṭisaṁyuttaṁ",
  "atk-s0515a14:44_13": "katheti. Aniccākāranti hutvā abhāvākāraṁ. Dukkhākāranti udayabbayapaṭipīḷanākāraṁ.",
  "atk-s0515a14:44_14": "Anattākāranti avasavattanākāraṁ.",
  "atk-s0515a14:45_0": "Sele yathā pabbatamuddhaniṭṭhitoti selamaye ekagghane pabbatamuddhani ṭhitova, na",
  "atk-s0515a14:45_1": "hi tattha ṭhitassa dassanatthaṁ abhimukhe gīvukkhipanapasāraṇādikiccaṁ atthi. Tathūpamanti",
  "atk-s0515a14:45_2": "tappaṭibhāgaṁ selapabbatūpamaṁ. Ayaṁ panettha saṅkhepattho – yathā selapabbatamuddhanti",
  "atk-s0515a14:45_3": "ṭhitova cakkhunā puriso samantato janataṁ passeyya. Sumedha sundarapañña sabbaññutaññāṇena",
  "atk-s0515a14:45_4": "samantacakkhu bhagavā dhammamayaṁ paññāmayaṁ pāsādamāruyha sayaṁ apetasokosokāvatiṇṇaṁ",
  "atk-s0515a14:45_5": "jātijarābhibhūtañca janataṁ avekkhassu upadhārayatu upaparikkhatu.",
  "atk-s0515a14:46_0": "Ayaṁ panettha adhippāyo – yathā hi pabbatapādasāmantā mahantaṁ khettaṁ katvā tattha",
  "atk-s0515a14:46_1": "kedārapāḷīsu kuṭiyo katvā rattiṁ aggiṁ jāleyya, caturaṅgasamannāgatañca andhakāraṁ",
  "atk-s0515a14:46_2": "assa, atha tassa pabbatassa matthake ṭhatvā cakkhumato purisassa bhūmiṁ olokayato",
  "atk-s0515a14:46_3": "neva khettaṁ na kedārapāḷiyo na kuṭiyo na tattha sayitamanussā paññāyeyyuṁ, kuṭikāsu",
  "atk-s0515a14:46_4": "pana aggijālamattameva paññāyeyya. Evaṁ dhammapāsādaṁ āruyha sattakāyaṁ olokayato",
  "atk-s0515a14:46_5": "tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa",
  "atk-s0515a14:46_6": "āpāthaṁ nāgacchanti, rattiṁ khittasarā viya honti. Ye pana katakalyāṇā veneyyapuggalā,",
  "atk-s0515a14:46_7": "te evassa dūrepi ṭhitā āpāthaṁ gacchanti, te eva aggi viya himavantapabbato viya",
  "atk-s0515a14:46_8": "ca. Vuttampi cetaṁ –",
  "atk-s0515a14:47": "‘‘Dūre santo pakāsenti, himavantova pabbato;",
  "atk-s0515a14:48": "Asantettha na dissanti, rattiṁ khittā yathā sarā’’ti. (dha. pa. 304; netti. 11);",
  "atk-s0515a14:49_0": "Sabbaññutaññāṇanti ettha pañcaneyyapathappabhedaṁ sabbaṁ aññāsīti sabbaññū. Saṅkhatāsaṅkhatādibhedā",
  "atk-s0515a14:49_1": "sabbadhammā hi saṅkhāro vikāro lakkhaṇaṁ nibbānaṁ paññattīti pañceva neyyapathā honti.",
  "atk-s0515a14:49_2": "Sabbaññussa bhāvo sabbaññutā, sabbaññutā eva ñāṇaṁ ‘‘sabbaññutāñāṇa’’nti vattabbe",
  "atk-s0515a14:49_3": "‘‘sabbaññutaññāṇa’’nti vuttaṁ. Sabbaññūti ca kamasabbaññū sakiṁsabbaññū satatasabbaññū",
  "atk-s0515a14:49_4": "sattisabbaññū ñātasabbaññūti pañcavidhā sabbaññuno siyuṁ. Tesu kamena sabbajānanakālāsambhavato",
  "atk-s0515a14:49_5": "kamasabbaññutā na hoti, sakiṁ sabbārammaṇaggahaṇābhāvato sakiṁsabbaññutā na hoti,",
  "atk-s0515a14:49_6": "cakkhuviññāṇādīnaṁ yathārammaṇacittasambhavato bhavaṅgacittavirodhato yuttiabhāvato",
  "atk-s0515a14:49_7": "ca satatasabbaññutā na hoti, parisesato sabbajānanasamatthatāya sattisabbaññutā vā",
  "atk-s0515a14:49_8": "siyā, viditasabbadhammattā ñātasabbaññutā vā, sattisabbaññuno sabbajānanattaṁ natthīti",
  "atk-s0515a14:49_9": "tampi na yujjati, ‘‘na tassa adiṭṭhamidhatthi kiñci…pe… samantacakkhū’’ti vuttattā",
  "atk-s0515a14:49_10": "ñātasabbaññutā eva yujjati. Evañhi sati kiccato asammohato kāraṇasiddhito āvajjanapaṭibaddhato",
  "atk-s0515a14:49_11": "sabbaññutameva hotīti. Tena ñāṇenāti tena sabbajānanañāṇena.",
  "atk-s0515a14:50_0": "Puna aparena pariyāyena sabbaññubhāvasādhanatthaṁ ‘‘na tassā’’ti gāthamāha. Tattha",
  "atk-s0515a14:50_1": "na tassa addiṭṭhamidhatthi kiñcīti tassa tathāgatassa idha imasmiṁ tedhātuke loke",
  "atk-s0515a14:50_2": "imasmiṁ paccuppannakāle vā paññācakkhunā adiṭṭhaṁ nāma kiñci appamattakampi na atthi",
  "atk-s0515a14:50_3": "na saṁvijjati. Atthīti idaṁ vattamānakālikaṁ ākhyātapadaṁ, iminā paccuppannakālikassa",
  "atk-s0515a14:50_4": "sabbadhammassa ñātabhāvaṁ dasseti. Gāthābandhasukhatthaṁ panettha da-kāro payutto.",
  "atk-s0515a14:50_5": "Atho aviññātanti ettha athoti vacanopādāne nipāto. Aviññātanti atītakālikaṁ aviññātaṁ",
  "atk-s0515a14:50_6": "nāma kiñci dhammajātaṁ nāhosīti pāṭhaseso. Abyayabhūtassa atthi-saddassa gahaṇe pāṭhasesaṁ",
  "atk-s0515a14:50_7": "vināpi yujjatiyeva. Iminā atītakālikassa sabbadhammassa ñātabhāvaṁ dasseti. Ajānitabbanti",
  "atk-s0515a14:50_8": "anāgatakālikaṁ ajānitabbaṁ nāma dhammajātaṁ na bhavissati natthīti. Iminā anāgatakālikassa",
  "atk-s0515a14:50_9": "sabbadhammassa ñātabhāvaṁ dasseti. Jānanakiriyāvisesamattameva vā ettha a-kāro. Sabbaṁ",
  "atk-s0515a14:50_10": "abhiññāsi yadatthi neyyanti ettha yaṁ tekālikaṁ vā kālavinimuttaṁ vā neyyaṁ jānitabbaṁ",
  "atk-s0515a14:50_11": "kiñci dhammajātaṁ atthi, taṁ sabbaṁ tathāgato abhiññāsi adhikena sabbaññutaññāṇena",
  "atk-s0515a14:50_12": "jāni paṭivijjhi, ettha atthi-saddena tekālikassa kālavimuttassa ca gahaṇā atthi-saddo",
  "atk-s0515a14:50_13": "abyayabhūtoyeva daṭṭhabbo. Tathāgato tena samantacakkhūti kālavasena okāsavasena",
  "atk-s0515a14:50_14": "ca nippadesattā samantā sabbato pavattaṁ ñāṇacakkhu assāti samantacakkhu, tena yathāvuttena",
  "atk-s0515a14:50_15": "kāraṇena tathāgato samantacakkhu sabbaññūti vuttaṁ hoti . Imissā gāthāya puggalādhiṭṭhānāya",
  "atk-s0515a14:50_16": "desanāya sabbaññutaññāṇaṁ sādhitaṁ.",
  "atk-s0515a14:51_0": "Na itihitihanti ‘‘evaṁ kira āsi, evaṁ kira āsī’’ti na hoti. Na itikirāyāti ‘‘evaṁ",
  "atk-s0515a14:51_1": "kira eta’’nti na hoti. Na paramparāyāti paramparakathāyāpi na hoti. Na piṭakasampadāyāti",
  "atk-s0515a14:51_2": "amhākaṁ piṭakatantiyā saddhiṁ sametīti na hoti. Na takkahetūti takkaggāhenapi na",
  "atk-s0515a14:51_3": "hoti. Na ākāraparivitakkenāti ‘‘sundaramidaṁ kāraṇa’’nti evaṁ kāraṇaparivitakkenapi",
  "atk-s0515a14:51_4": "na hoti. Na diṭṭhinijjhānakkhantiyāti amhākaṁ nijjhāyitvā khamitvā gahitadiṭṭhiyā",
  "atk-s0515a14:51_5": "saddhiṁ sametītipi na hoti.",
  "atk-s0515a14:52_0": "Atha vāpi samādhinti ettha samādhinti kusalacittekaggatā samādhi. Kenaṭṭhena samādhīti?",
  "atk-s0515a14:52_1": "Samādhānaṭṭhena. Kimidaṁ samādhānaṁ nāma? Ekārammaṇe cittacetasikānaṁ samaṁ sammā",
  "atk-s0515a14:52_2": "ca ādhānaṁ, ṭhapananti vuttaṁ hoti. Tasmā yassa dhammassa ānubhāvena ekārammaṇe cittacetasikā",
  "atk-s0515a14:52_3": "samaṁ sammā ca avikkhippamānā avippakiṇṇā ca hutvā tiṭṭhanti, idaṁ samādhānanti veditabbaṁ.",
  "atk-s0515a14:52_4": "Tassa kho pana samādhissa –",
  "atk-s0515a14:53": "‘‘Lakkhaṇaṁ tu avikkhepo, vikkhepaddhaṁsanaṁ raso;",
  "atk-s0515a14:54": "Akampanamupaṭṭhānaṁ, padaṭṭhānaṁ sukhaṁ pana’’. (paṭi. ma. aṭṭha. 1.1.3);",
  "atk-s0515a14:55_0": "Samādhi anāvilaacalabhāvena ārammaṇe tiṭṭhatīti ṭhiti. Parato padadvayaṁ upasaggavasena",
  "atk-s0515a14:55_1": "vaḍḍhitaṁ. Api ca sampayuttadhamme ārammaṇamhi sampiṇḍetvā tiṭṭhatīti saṇṭhiti. Ārammaṇaṁ",
  "atk-s0515a14:55_2": "ogāhetvā anupavisitvā tiṭṭhatīti avaṭṭhiti. Kusalapakkhasmiñhi cattārova dhammā ārammaṇaṁ",
  "atk-s0515a14:55_3": "ogāhanti saddhā sati samādhi paññāti. Teneva saddhā ‘‘okappanā’’ti vuttā, sati ‘‘apilāpanatā’’ti,",
  "atk-s0515a14:55_4": "samādhi ‘‘avaṭṭhitī’’ti, paññā ‘‘pariyogāhanā’’ti. Akusalapakkhe pana tayo dhammā",
  "atk-s0515a14:55_5": "ārammaṇaṁ ogāhanti taṇhā diṭṭhi avijjāti. Tenevete ‘‘oghā’’ti vuttā. Cittekaggatā",
  "atk-s0515a14:55_6": "panettha na balavatī hoti. Yathā hi rajuṭṭhānaṭṭhāne udakena siñcitvā sammaṭṭhe thokameva",
  "atk-s0515a14:55_7": "kālaṁ rajo sannisīdati, sukkhante sukkhante puna pakatibhāveneva vuṭṭhāti, evameva",
  "atk-s0515a14:55_8": "akusalapakkhe cittekaggatā na balavatī hoti.",
  "atk-s0515a14:56_0": "Uddhaccavicikicchāvasena pavattassa visāhārassa paṭipakkhato avisāhāro. Uddhaccavicikicchāvaseneva",
  "atk-s0515a14:56_1": "gacchantaṁ cittaṁ vikkhipati nāma. Ayaṁ pana tathāvidho vikkhepo na hotīti avikkhepo.",
  "atk-s0515a14:56_2": "Uddhaccavicikicchāvaseneva cittaṁ visāhaṭaṁ nāma hoti, ito cito ca harīyati, ayaṁ",
  "atk-s0515a14:56_3": "pana evaṁ avisāhaṭamānasassa bhāvoti avisāhaṭamānasatā. Samathoti tividho samatho",
  "atk-s0515a14:56_4": "cittasamatho adhikaraṇasamatho sabbasaṅkhārasamathoti. Tattha aṭṭhasu samāpattīsu",
  "atk-s0515a14:56_5": "cittekaggatā cittasamatho nāma. Tañhi āgamma cittacalanaṁ cittavipphanditaṁ sammati",
  "atk-s0515a14:56_6": "vūpasammati, tasmā so ‘‘cittasamatho’’ti vuccati. Sammukhāvinayādisattavidho samatho",
  "atk-s0515a14:56_7": "adhikaraṇasamatho nāma. Tañhi āgamma tāni tāni adhikaraṇāni sammanti vūpasammanti,",
  "atk-s0515a14:56_8": "tasmā so ‘‘adhikaraṇasamatho’’ti vuccati. Yasmā pana sabbe saṅkhārā nibbānaṁ āgamma",
  "atk-s0515a14:56_9": "sammanti vūpasammanti vūpasammanti, tasmā taṁ ‘‘sabbasaṅkhārasamatho’’ti vuccati.",
  "atk-s0515a14:56_10": "Imasmiṁ atthe cittasamatho adhippeto. Samādhilakkhaṇe indaṭṭhaṁ kāretīti samādhindriyaṁ.",
  "atk-s0515a14:56_11": "Uddhacce na kampatīti samādhibalaṁ. Sammāsamādhīti yāthāvasamādhi niyyānikasamādhi.",
  "atk-s0515a14:57_0": "157. Athassa bhagavā yasmā indriyasaṁvaro sīlassa rakkhā, yasmā vā iminānukkamena",
  "atk-s0515a14:57_1": "desiyamānā ayaṁ desanā tāsaṁ devatānaṁ sappāyā, tasmā indriyasaṁvarato pabhuti paṭipadaṁ",
  "atk-s0515a14:57_2": "dassento ‘‘cakkhūhī’’tiādi āraddho. Tattha cakkhūhi neva lolassāti adiṭṭhadakkhitabbādivasena",
  "atk-s0515a14:57_3": "cakkhūhi lolo neva assa. Gāmakathāya āvaraye sotanti tiracchānakathāya sotaṁ āvareyya.",
  "atk-s0515a14:58_0": "Cakkhuloliyenāti cakkhudvāre uppannalolavasena cakkhuloliyena. Adiṭṭhaṁ dakkhitabbanti",
  "atk-s0515a14:58_1": "adiṭṭhapubbaṁ rūpārammaṇaṁ passituṁ yuttaṁ. Diṭṭhaṁ samatikkamitabbanti diṭṭhapubbarūpārammaṇaṁ",
  "atk-s0515a14:58_2": "atikkamituṁ yuttaṁ. Ārāmena ārāmanti pupphārāmādiārāmena phalārāmādiṁ vā pupphārāmādiṁ",
  "atk-s0515a14:58_3": "vā. Dīghacārikanti dīghacaraṇaṁ. Anavaṭṭhitacārikanti asanniṭṭhānacaraṇaṁ. Anuyutto",
  "atk-s0515a14:58_4": "hoti rūpadassanāyāti rūpārammaṇadassanatthāya punappunaṁ yutto hoti.",
  "atk-s0515a14:59_0": "Antaragharaṁ paviṭṭhoti ummārabbhantaraṁ paviṭṭho. Vīthiṁ paṭipannoti antaravīthiṁ",
  "atk-s0515a14:59_1": "otiṇṇo. Gharamukhāni olokentoti gharadvārāni avalokento. Uddhaṁ ullokentoti uparidisaṁ",
  "atk-s0515a14:59_2": "uddhaṁmukho hutvā vilokento.",
  "atk-s0515a14:60_0": "Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena",
  "atk-s0515a14:60_1": "cakkhuviññāṇena rūpaṁ disvā. Porāṇā panāhu – ‘‘cakkhu rūpaṁ na passati acittakattā,",
  "atk-s0515a14:60_2": "cittaṁ na passati acakkhukattā. Dvārārammaṇasaṅghaṭṭe pana pasādavatthukena cittena",
  "atk-s0515a14:60_3": "passati. Īdisī panesā ‘dhanunā vijjhatī’tiādīsu viya sasambhārakathā nāma hoti. Tasmā",
  "atk-s0515a14:60_4": "cakkhuviññāṇena rūpaṁ disvāti ayamettha attho’’ti. Nimittaggāhīti itthipurisanimittaṁ",
  "atk-s0515a14:60_5": "vā subhanimittādikaṁ vā kilesavatthubhūtaṁ nimittaṁ chandarāgavasena gaṇhāti, diṭṭhamatteyeva",
  "atk-s0515a14:60_6": "na saṇṭhāti. Anubyañjanaggāhīti kilesānaṁ anuanubyañjanato pākaṭabhāvakaraṇato anubyañjananti",
  "atk-s0515a14:60_7": "laddhavohāraṁ hatthapādasitahasitakathitaālokitavilokitādibhedaṁ ākāraṁ gaṇhāti.",
  "atk-s0515a14:60_8": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ",
  "atk-s0515a14:60_9": "satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo",
  "atk-s0515a14:60_10": "dhammā anvāssaveyyuṁ anuppabandheyyuṁ ajjhotthareyyuṁ. Tassa saṁvarāya na paṭipajjatīti",
  "atk-s0515a14:60_11": "tassa cakkhundriyassa satikavāṭena pidahanatthāya na paṭipajjati. Evaṁbhūtoyeva ca",
  "atk-s0515a14:60_12": "na rakkhati cakkhundriyaṁ. Na cakkhundriye saṁvaraṁ āpajjatītipi vuccati. Tattha",
  "atk-s0515a14:60_13": "kiñcāpi cakkhundriye saṁvaro vā asaṁvaro vā natthi. Na hi cakkhupasādaṁ nissāya sati",
  "atk-s0515a14:60_14": "vā muṭṭhassaccaṁ vā uppajjati. Apica yadā rūpārammaṇaṁ cakkhussa āpāthaṁ āgacchati,",
  "atk-s0515a14:60_15": "tadā bhavaṅge dvikkhattuṁ uppajjitvā niruddhe kiriyāmanodhātu āvajjanakiccaṁ sādhayamānā",
  "atk-s0515a14:60_16": "uppajjitvā nirujjhati, tato cakkhuviññāṇaṁ dassanakiccaṁ, tato manodhātu sampaṭicchanakiccaṁ,",
  "atk-s0515a14:60_17": "tato vipākāhetukamanoviññāṇadhātu santīraṇakiccaṁ, tato kiriyāhetukamanoviññāṇadhātu",
  "atk-s0515a14:60_18": "voṭṭhabbanakiccaṁ sādhayamānā uppajjitvā nirujjhati, tadanantaraṁ javanaṁ javati.",
  "atk-s0515a14:61_0": "Tatrāpi neva bhavaṅgasamaye na āvajjanādīnaṁ aññatarasamaye saṁvaro vā asaṁvaro vā",
  "atk-s0515a14:61_1": "atthi. Javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti vā",
  "atk-s0515a14:61_2": "kosajjaṁ vā uppajjati, asaṁvaro hoti. Evaṁ honto pana so ‘‘cakkhundriye asaṁvaro’’ti",
  "atk-s0515a14:61_3": "vuccati. Kasmā? Yasmā tasmiṁ asaṁvare sati dvārampi aguttaṁ hoti, bhavaṅgampi āvajjanādīnipi",
  "atk-s0515a14:61_4": "vīthicittāni. Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo",
  "atk-s0515a14:61_5": "saṁvutā, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena",
  "atk-s0515a14:61_6": "hi pavisitvā corā yadicchanti taṁ kareyyuṁ, evameva javane dussīlyādīsu uppannesu",
  "atk-s0515a14:61_7": "tasmiṁ asaṁvare sati dvārampi aguttaṁ hoti bhavaṅgampi āvajjanādīnipi vīthicittāni.",
  "atk-s0515a14:62_0": "Saddhādeyyānīti kammañca phalañca idhalokañca paralokañca saddahitvā dinnāni. ‘‘Ayaṁ",
  "atk-s0515a14:62_1": "me ñātīti vā, mittoti vā, idaṁ vā paṭikarissati, idaṁ vānena katapubba’’nti vā evaṁ",
  "atk-s0515a14:62_2": "na dinnānīti attho. Evaṁ dinnāni hi na saddhādeyyāni nāma honti. Bhojanānīti ca desanāsīsamattametaṁ,",
  "atk-s0515a14:62_3": "atthato pana saddhādeyyāni bhojanāni bhuñjitvā cīvarāni pārupitvā senāsanāni sevamānā",
  "atk-s0515a14:62_4": "gilānapaccayabhesajjaṁ paribhuñjamānāti sabbametaṁ vuttameva hoti.",
  "atk-s0515a14:63_0": "Seyyathidanti nipāto. Tassattho, katamo hoti. Naccaṁ nāma yaṁkiñci naccaṁ, taṁ maggaṁ",
  "atk-s0515a14:63_1": "gacchantenāpi gīvaṁ pasāretvā daṭṭhuṁ na vaṭṭati. Gītanti yaṁkiñci gītaṁ. Vāditanti",
  "atk-s0515a14:63_2": "yaṁkiñci vāditaṁ. Pekkhanti naṭasamajjaṁ. Akkhānanti bhāratarāmāyanādikaṁ. Yasmiṁ",
  "atk-s0515a14:63_3": "ṭhāne kathīyati, tattha gantumpi na vaṭṭati. Pāṇissaranti kaṁsatāḷaṁ, ‘‘pāṇitāḷa’’ntipi",
  "atk-s0515a14:63_4": "vadanti. Vetāḷanti ghanatāḷaṁ, ‘‘mantena matasarīruṭṭhāpana’’ntipi eke. Kumbhathūṇanti",
  "atk-s0515a14:63_5": "caturassaambaṇakatāḷaṁ , ‘‘kumbhasadda’’ntipi eke. Sobhanakanti naṭānaṁ abbhokkiraṇaṁ;",
  "atk-s0515a14:63_6": "sobhanakaraṁ vā, paṭibhānacittanti vuttaṁ hoti. Caṇḍālanti ayoguḷakīḷā, ‘‘caṇḍālānaṁ",
  "atk-s0515a14:63_7": "sāṇadhovanakīḷā’’tipi vadanti. Vaṁsanti veṇuṁ ussāpetvā kīḷanaṁ.",
  "atk-s0515a14:64_0": "Dhovananti aṭṭhidhovanaṁ, ekaccesu kira janapadesu kālaṅkate ñātake na jhāpenti,",
  "atk-s0515a14:64_1": "nikhaṇitvā ṭhapenti. Atha tesaṁ pūtibhūtaṁ kāyaṁ ñatvā nīharitvā aṭṭhīni dhovitvā",
  "atk-s0515a14:64_2": "gandhehi makkhetvā ṭhapenti. Te nakkhattakāle ekasmiṁ ṭhāne aṭṭhīni ṭhapetvā ekasmiṁ",
  "atk-s0515a14:64_3": "ṭhāne surādīni ṭhapetvā rodantā paridevantā suraṁ pivanti. Vuttampi cetaṁ ‘‘atthi",
  "atk-s0515a14:64_4": "bhikkhave dakkhiṇesu janapadesu dhovanaṁ nāma, tattha hoti annampi pānampi khajjampi",
  "atk-s0515a14:64_5": "bhojjampi leyyampi peyyampi naccampi gītampi vāditampi. Atthekaṁ bhikkhave dhovanaṁ,",
  "atk-s0515a14:64_6": "netaṁ natthīti vadāmī’’ti (a. ni. 10.107). Ekacce pana ‘‘indajālena aṭṭhidhovanaṁ",
  "atk-s0515a14:64_7": "dhovana’’nti vadanti. Hatthiyuddhādīsu bhikkhuno neva hatthiādīhi saddhiṁ yujjhituṁ,",
  "atk-s0515a14:64_8": "na te yujjhāpetuṁ, na yujjhante daṭṭhuṁ vaṭṭati. Nibbuddhanti mallayuddhaṁ. Uyyodhikanti",
  "atk-s0515a14:64_9": "yattha sampahāro diyyati. Balagganti balagaṇanaṭṭhānaṁ. Senābyūhanti senāniveso,",
  "atk-s0515a14:64_10": "sakaṭabyūhādivasena senāya nivesanaṁ. Anīkadassananti ‘‘tayo hatthī pacchimaṁ hatthānīka’’ntiādinā",
  "atk-s0515a14:64_11": "(pāci. 324) nayena vuttassa anīkassa dassanaṁ.",
  "atk-s0515a14:65_0": "Na nimittaggāhī hotīti chandarāgavasena vuttappakāraṁ nimittaṁ na gaṇhāti. Evaṁ sesapadānipi",
  "atk-s0515a14:65_1": "vuttapaṭipakkhanayena veditabbāni. Yathā ca heṭṭhā javane dussīlyādīsu uppannesu",
  "atk-s0515a14:65_2": "tasmiṁ asaṁvare sati dvārampi aguttaṁ hoti, bhavaṅgampi āvajjanādīnipi vīthicittānīti",
  "atk-s0515a14:65_3": "vuttaṁ, evamidha tasmiṁ sīlādīsu uppannesu dvārampi guttaṁ hoti, bhavaṅgampi āvajjanādīnipi",
  "atk-s0515a14:65_4": "vīthicittāni. Yathā kiṁ? Yathā nagaradvāresu saṁvutesu kiñcāpi antogharādayo asaṁvutā",
  "atk-s0515a14:65_5": "honti, tathāpi antonagare sabbaṁ bhaṇḍaṁ surakkhitaṁ sugopitameva hoti, nagaradvāresu",
  "atk-s0515a14:65_6": "pihitesu corānaṁ paveso natthi. Evameva javane sīlādīsu uppannesu dvārampi guttaṁ",
  "atk-s0515a14:65_7": "hoti, bhavaṅgampi āvajjanādīnipi vīthicittāni. Tasmā javanakkhaṇe uppajjamānopi ‘‘cakkhundriye",
  "atk-s0515a14:65_8": "saṁvaro’’ti vutto. Ito paraṁ heṭṭhā ca upari ca vuttapariyāyena attho veditabbo.",
  "atk-s0515a14:66_0": "Visūkadassanāti paṭāṇīdassanato. Gāmakathāti gāmavāsīnaṁ kathā. Bāttiṁsāti dvattiṁsa.",
  "atk-s0515a14:66_1": "Aniyyānikattā saggamokkhamaggānaṁ tiracchānabhūtā kathāti tiracchānakathā. Tattha",
  "atk-s0515a14:66_2": "rājānaṁ ārabbha ‘‘mahāsammato mandhātā dhammāsoko evaṁ mahānubhāvo’’tiādinā nayena",
  "atk-s0515a14:66_3": "pavattā kathā rājakathā. Esa nayo corakathādīsu. Tesu ‘‘asuko rājā abhirūpo dassanīyo’’tiādinā",
  "atk-s0515a14:66_4": "nayena gehassitakathāva tiracchānakathā hoti. ‘‘Sopi nāma evaṁ mahānubhāvo khayaṁ",
  "atk-s0515a14:66_5": "gato’’ti evaṁ pavattā pana kammaṭṭhānabhāve tiṭṭhati. Coresupi ‘‘mūladevo evaṁ mahānubhāvo,",
  "atk-s0515a14:66_6": "meghamālo evaṁ mahānubhāvo’’ti tesaṁ kammaṁ paṭicca ‘‘aho sūrā’’ti gehassitakathāva",
  "atk-s0515a14:66_7": "tiracchānakathā. Yuddhepi bhāratayuddhādīsu ‘‘asukena asuko evaṁ mārito evaṁ viddho’’ti",
  "atk-s0515a14:66_8": "kāmassādavaseneva kathā tiracchānakathā. ‘‘Tepi nāma khayaṁ gatā’’ti evaṁ pavattā",
  "atk-s0515a14:66_9": "pana sabbattha kammaṭṭhānameva hoti.",
  "atk-s0515a14:67_0": "Api ca annādīsu ‘‘evaṁ vaṇṇavantaṁ gandhavantaṁ rasavantaṁ phassasampannaṁ khādimha",
  "atk-s0515a14:67_1": "bhuñjimha pivimha paribhuñjimhā’’ti kāmassādavasena kathetuṁ na vaṭṭati, sātthakaṁ",
  "atk-s0515a14:67_2": "pana katvā ‘‘pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ",
  "atk-s0515a14:67_3": "sīlavantānaṁ adamha, cetiyapūjaṁ akarimhā’’ti kathetuṁ vaṭṭati. Ñātikathādīsu pana",
  "atk-s0515a14:67_4": "‘‘amhākaṁ ñātakā sūrā samatthā’’ti vā, ‘‘pubbe mayaṁ evaṁ vicitrehi yānehi vicarimhā’’ti",
  "atk-s0515a14:67_5": "vā assādavasena vattuṁ na vaṭṭati, sātthakaṁ pana katvā ‘‘tepi no ñātakā khayaṁ gatā’’ti",
  "atk-s0515a14:67_6": "vā, ‘‘pubbe mayaṁ evarūpā upāhanā saṅghassa adamhā’’ti vā kathetuṁ vaṭṭati. Gāmakathāpi",
  "atk-s0515a14:67_7": "suniviṭṭhadunniviṭṭhasubhikkhadubbhikkhādivasena ‘‘asukagāmavāsino sūrā samatthā’’ti",
  "atk-s0515a14:67_8": "vā evaṁ assādavasena vattuṁ na vaṭṭati, sātthakaṁ pana katvā ‘‘saddhā pasannā’’ti",
  "atk-s0515a14:67_9": "vā, ‘‘khayavayaṁ gatā’’ti vā vattuṁ vaṭṭati.",
  "atk-s0515a14:68_0": "Nigamanagarajanapadakathāsupi eseva nayo. Itthikathāpi vaṇṇasaṇṭhānādīni paṭicca",
  "atk-s0515a14:68_1": "assādavasena na vaṭṭati, ‘‘saddhā pasannā, khayavayaṁ gatā’’ti evameva vaṭṭati. Sūrakathāpi",
  "atk-s0515a14:68_2": "‘‘nandimitto nāma yodho sūro ahosī’’ti assādavasena na vaṭṭati. ‘‘Saddho ahosi, khayavayaṁ",
  "atk-s0515a14:68_3": "gato’’ti evameva vaṭṭati. Visikhākathāpi ‘‘asukā visikhā suniviṭṭhā dunniviṭṭhā sūrā",
  "atk-s0515a14:68_4": "samatthā’’ti assādavasena na vaṭṭati. ‘‘Saddhā pasannā, khayavayaṁ gatā’’icceva vaṭṭati.",
  "atk-s0515a14:69_0": "Kumbhaṭṭhānakathāti udakaṭṭhānakathā, ‘‘udakatitthakathā’’tipi vuccati, kumbhadāsikathā",
  "atk-s0515a14:69_1": "vā. Sāpi ‘‘pāsādikā, naccituṁ gāyituṁ chekā’’ti assādavasena na vaṭṭati, ‘‘saddhā",
  "atk-s0515a14:69_2": "pasannā’’tiādinā nayena vaṭṭati. Pubbapetakathāti atītañātikathā. Tattha vattamānañātikathāsadisova vinicchayo.",
  "atk-s0515a14:70_0": "Nānattakathāti purimapacchimakathāhi vimuttā avasesā nānāsabhāvā niratthakakathā.",
  "atk-s0515a14:70_1": "Lokakkhāyikāti ‘‘ayaṁ loko kena nimmito? Asukena nāma nimmito. Kāko seto aṭṭhīnaṁ",
  "atk-s0515a14:70_2": "setattā, balākā rattā lohitassa rattattā’’ti evamādikā lokāyatavitaṇḍasallāpakathā.",
  "atk-s0515a14:71_0": "Samuddakkhāyikā nāma kasmā samuddo sāgaro? Sāgaradevena khatattā sāgaro, ‘‘khato",
  "atk-s0515a14:71_1": "me’’ti hatthamuddāya sayaṁ niveditattā samuddoti evamādikā niratthakā samuddakkhānakathā.",
  "atk-s0515a14:71_2": "Bhavoti vuddhi. Abhavoti hāni. Iti bhavo iti abhavoti yaṁ vā taṁ vā niratthakakāraṇaṁ",
  "atk-s0515a14:71_3": "vatvā pavattitakathā itibhavābhavakathā.",
  "atk-s0515a14:72_0": "Āvareyyāti āvaraṇaṁ kareyya. Nivāreyyāti ārammaṇato vāreyya. Saṁvareyyāti sammā nissesaṁ",
  "atk-s0515a14:72_1": "katvā vāreyya. Rakkheyyāti rakkhaṁ kareyya. Gopeyyāti saṁgopeyya. Pidaheyyāti pidahanaṁ",
  "atk-s0515a14:72_2": "kareyya. Pacchindeyyāti sotaṁ chindeyya.",
  "atk-s0515a14:73": "Tenatena na tussantīti tena tena ambilādinā rasena na santosaṁ āpajjanti. Aparāparaṁ pariyesantīti uparūpari gavesanti.",
  "atk-s0515a14:74_0": "158.Phassenāti rogaphassena. Bhavañca nābhijappeyyāti tassa phassassa vinodanatthāya",
  "atk-s0515a14:74_1": "kāmabhavādibhavañca na pattheyya. Bheravesu ca na sampavedheyyāti tassa phassassa",
  "atk-s0515a14:74_2": "paccayabhūtesu sīhabyagghādīsu bheravesu ca na sampavedheyya, avasesesu vā ghānindriyamanindriyavisayesu",
  "atk-s0515a14:74_3": "na sampavedheyya. Evaṁ paripūro indriyasaṁvaro ca vutto hoti. Purimehi vā indriyasaṁvaraṁ",
  "atk-s0515a14:74_4": "dassetvā iminā ‘‘araññe vasatā bheravaṁ disvā vā sutvā vā nappavedhitabba’’nti dasseti.",
  "atk-s0515a14:75_0": "Ekenākārenāti ekena kāraṇena. Bhayampi bheravampi taññevāti bhayanti ca bheravanti",
  "atk-s0515a14:75_1": "ca khuddakampi mahantampi uttāsanimittameva. Tamevatthaṁ dassetuṁ ‘‘vuttaṁ heta’’ntiādimāha.",
  "atk-s0515a14:75_2": "Bhayanti tappaccayā uppannabhayaṁ. Bhayānakanti ākāraniddeso. Chambhitattanti bhayavasena",
  "atk-s0515a14:75_3": "gattacalanaṁ. Lomahaṁsoti lomānaṁ haṁsanaṁ uddhaggabhāvo. Iminā padadvayena kiccato",
  "atk-s0515a14:75_4": "bhayaṁ dassetvā puna ‘‘cetaso ubbego utrāso’’ti sabhāvato dasseti. Ubbeggoti bhīruko,",
  "atk-s0515a14:75_5": "utrāsoti cittakkhobho. Jātibhayanti jātiṁ paṭicca uppannabhayaṁ. Sesesupi eseva nayo.",
  "atk-s0515a14:75_6": "Rājato uppannabhayaṁ rājabhayaṁ. Sesesupi eseva nayo. Attānuvādabhayanti pāpakammino",
  "atk-s0515a14:75_7": "attānaṁ anuvadantassa uppajjanakabhayaṁ. Parānuvādabhayanti parassa anuvādato uppajjanakabhayaṁ.",
  "atk-s0515a14:76_0": "Daṇḍabhayanti āgārikassa raññā pavattitadaṇḍaṁ, anāgārikassa vinayadaṇḍaṁ paṭicca",
  "atk-s0515a14:76_1": "uppajjanakabhayaṁ. Duggatibhayanti cattāro apāye paṭicca uppajjanakabhayaṁ. Ūmibhayanti",
  "atk-s0515a14:76_2": "mahāsamudde udakaṁ orohantassa pavattabhayaṁ. Mahāsamudde kira mahindavīci nāma saṭṭhi",
  "atk-s0515a14:76_3": "yojanāni uggacchati, taraṅgavīci nāma paṇṇāsa yojanāni, rohaṇavīci nāma cattālīsa",
  "atk-s0515a14:76_4": "yojanāni uggacchati. Evarūpā ūmiyo paṭicca pavattaṁ ūmibhayaṁ . Kumbhīlato pavattaṁ",
  "atk-s0515a14:76_5": "bhayaṁ kumbhīlabhayaṁ. Udakāvaṭṭato bhayaṁ āvaṭṭabhayaṁ. Susukā vuccati caṇḍamaccho,",
  "atk-s0515a14:76_6": "tato bhayaṁ susukābhayaṁ. Ājīvikabhayanti jīvitavuttito bhayaṁ ājīvikabhayaṁ. Asilokabhayanti garahato bhayaṁ.",
  "atk-s0515a14:77": "159.Laddhāna sannidhiṁ kayirāti etesaṁ annādīnaṁ yaṁkiñci dhammena labhitvā ‘‘araññe ca senāsane vasatā dullabha’’nti cintetvā sannidhiṁ na kareyya.",
  "atk-s0515a14:78_0": "Odanoti sāli vīhi yavo godhumo kaṅgu varako kudrūsakoti sattannaṁ dhaññānaṁ dhaññānulomānañca",
  "atk-s0515a14:78_1": "taṇḍulehi nibbatto. Kummāsoti yavehi nibbatto. Sattūti sāliādīhi katasattu. Maccho",
  "atk-s0515a14:78_2": "dakasambhavo. Maṁsaṁ pākaṭameva. Ambapānanti āmehi vā pakkehi vā ambehi katapānaṁ.",
  "atk-s0515a14:78_3": "Tattha āmehi karontena ambataruṇāni bhinditvā udake pakkhipitvā ātape ādiccapākena",
  "atk-s0515a14:78_4": "pacitvā parissāvetvā tadahu paṭiggahitehi madhusakkarakappūrādīhi yojetvā kātabbaṁ.",
  "atk-s0515a14:78_5": "Jambupānanti jambuphalehi katapānaṁ. Cocapānanti aṭṭhikehi kadaliphalehi katapānaṁ.",
  "atk-s0515a14:78_6": "Mocapānanti anaṭṭhikehi kadaliphalehi katapānaṁ. Madhukapānanti madhukānaṁ jātirasena",
  "atk-s0515a14:78_7": "katapānaṁ. Taṁ pana udakasambhinnaṁ vaṭṭati, suddhaṁ na vaṭṭati. Muddikapānanti muddikā",
  "atk-s0515a14:78_8": "udake madditvā ambapānaṁ viya katapānaṁ. Sālūkapānanti rattuppalanīluppalādīnaṁ sālūke",
  "atk-s0515a14:78_9": "madditvā katapānaṁ. Phārusakapānanti phārusakehi ambapānaṁ viya katapānaṁ. Kosambapānanti",
  "atk-s0515a14:78_10": "kosambaphalehi katapānaṁ. Kolapānanti kolaphalehi katapānaṁ. Badarapānanti mahākolaphalehi",
  "atk-s0515a14:78_11": "ambapānaṁ viya katapānaṁ. Imāni ekādasa pānāni, tānipi ādiccapākāni vaṭṭanti.",
  "atk-s0515a14:79_0": "Ghatapānanti sappipānaṁ. Telapānanti tilatelādīnaṁ pānaṁ. Payopānanti khīrapānaṁ.",
  "atk-s0515a14:79_1": "Yāgupānanti sītalādiyāgupānaṁ. Rasapānanti sākādirasapānaṁ. Piṭṭhakhajjakanti sattannaṁ",
  "atk-s0515a14:79_2": "tāva dhaññānaṁ dhaññānulomānaṁ aparaṇṇānañca piṭṭhaṁ panasapiṭṭhaṁ labujapiṭṭhaṁ",
  "atk-s0515a14:79_3": "ambāṭakapiṭṭhaṁ sālapiṭṭhaṁ khīravallipiṭṭhañcāti evamādīnaṁ piṭṭhehi kataṁ piṭṭhakhajjakaṁ.",
  "atk-s0515a14:79_4": "Pūvakhajjakampi etehiyeva kataṁ. Mūlakhajjakanti mūlakamūlaṁ khārakamūlaṁ cuccumūlanti",
  "atk-s0515a14:79_5": "evamādi. Tacakhajjakanti ucchutacādayo. Pattakhajjakanti nimbapaṇṇakuṭajapaṇṇapaṭolapaṇṇasulasapaṇṇādayo.",
  "atk-s0515a14:79_6": "Pupphakhajjakanti mūlakapupphakhārakapupphasetavaraṇasigguuppalapadumakādayo. Phalakhajjakanti",
  "atk-s0515a14:79_7": "panasalabujatālanāḷikeraambāṭakatintiṇikamātuluṅgakapiṭṭhaphalaalābukumbhaṇḍaphussa-",
  "atk-s0515a14:79_8": "phalatimbarūsakatilavātiṅgaṇacocamocamadhukādīnaṁ phalānaṁ khajjakaṁ.",
  "atk-s0515a14:80_0": "Na kuhanāyāti na vimhāpanāya. Na lapanāyāti paccayatthaṁ na lapanāya. Vihāraṁ āgate",
  "atk-s0515a14:80_1": "manusse disvā ‘‘kimatthāya bhonto āgatā’’ti bhikkhū nimantetunti. ‘‘Yadi evaṁ gacchatha,",
  "atk-s0515a14:80_2": "ahaṁ pacchato gahetvā āgacchāmī’’ti evaṁ na lapanāya. Atha vā attānaṁ upanetvā ‘‘ahaṁ",
  "atk-s0515a14:80_3": "tisso, mayi rājā pasanno, mayi asuko rājā asuko ca rājamahāmatto pasanno’’ti evaṁ",
  "atk-s0515a14:80_4": "na lapanāya. Na nemittikatāyāti yena kenaci paresaṁ paccayadānasaññājanakena kāyavacīkammena",
  "atk-s0515a14:80_5": "na nemittikatāya. Na nippesikatāyāti yā paresaṁ akkosanādikiriyā yasmā veḷupesikā",
  "atk-s0515a14:80_6": "viya abbhaṅgaṁ parassa guṇaṁ nippeseti nipuñchati, yasmā vā gandhajātaṁ nipisitvā",
  "atk-s0515a14:80_7": "gandhamagganā viya paraguṇe nipisitvā vicuṇṇetvā esā lābhamagganā hoti, tasmā ‘‘nippesikatā’’ti",
  "atk-s0515a14:80_8": "vuccati. Na evarūpāya nippesikatāya. Na lābhena lābhaṁ nijigīsanatāyāti ettha nijigīsanatāti",
  "atk-s0515a14:80_9": "magganā, aññato laddhañhi aññattha haraṇavasena lābhena lābhamagganā nāma hoti. Na",
  "atk-s0515a14:80_10": "evarūpāya lābhena lābhamagganāya.",
  "atk-s0515a14:81_0": "Na dārudānenāti na paccayahetukena dārudānena vihāre uṭṭhitañhi araññato vā āharitvā",
  "atk-s0515a14:81_1": "rakkhitagopitadāruṁ ‘‘evaṁ me paccayaṁ dassantī’’ti upaṭṭhākānaṁ dātuṁ na vaṭṭati.",
  "atk-s0515a14:81_2": "Evañhi jīvikaṁ kappento anesanāya micchājīvena jīvati, so diṭṭheva dhamme garahaṁ",
  "atk-s0515a14:81_3": "pāpuṇāti, samparāye ca apāyaparipūrako hoti. Attano puggalikaṁ dāruṁ kusalaṅgahatthāya",
  "atk-s0515a14:81_4": "dadanto kuladūsakadukkaṭaṁ āpajjati, parapuggalikaṁ theyyacittena dadanto bhaṇḍagghena",
  "atk-s0515a14:81_5": "kāretabbo. Saṅghikepi eseva nayo. Sace pana taṁ issaratāya deti, garubhaṇḍavissajjanaṁ",
  "atk-s0515a14:81_6": "āpajjati. Kataraṁ pana dāru garubhaṇḍaṁ hoti, kataraṁ na hotīti? Yaṁ tāva aropimaṁ",
  "atk-s0515a14:81_7": "sayaṁjātaṁ, taṁ saṅghena paricchinnaṭṭhāneyeva garubhaṇḍaṁ, tato paraṁ na garubhaṇḍaṁ.",
  "atk-s0515a14:81_8": "Ropimaṭṭhāne ca sabbena sabbaṁ garubhaṇḍaṁ, pamāṇato sūcidaṇḍakappamāṇaṁ garubhaṇḍaṁ.",
  "atk-s0515a14:82_0": "Na veḷudānenātiādīsupi na veḷudānenāti na paccayahetukena veḷudānenātiādi sabbaṁ",
  "atk-s0515a14:82_1": "na dārudānenāti ettha vuttanayeneva veditabbaṁ. Veḷu pana pamāṇato telanāḷippamāṇo",
  "atk-s0515a14:82_2": "garubhaṇḍaṁ, na tato heṭṭhā. Manussā vihāraṁ gantvā veḷuṁ yācanti, bhikkhū ‘‘saṅghiko’’ti",
  "atk-s0515a14:82_3": "dātuṁ na visahanti, manussā punappunaṁ yācanti vā tajjenti vā, tadā bhikkhūhi ‘‘daṇḍakammaṁ",
  "atk-s0515a14:82_4": "katvā gaṇhathā’’ti vattuṁ vaṭṭati, veḷudānaṁ nāma na hoti. Sace te daṇḍakammatthāya",
  "atk-s0515a14:82_5": "vāsipharasuādīni vā khādanīyaṁ vā bhojanīyaṁ vā denti, gahetuṁ na vaṭṭati.",
  "atk-s0515a14:83_0": "Vinayaṭṭhakathāyaṁ pana ‘‘daḍḍhagehā manussā gaṇhitvā gacchantā na vāretabbā’’ti",
  "atk-s0515a14:83_1": "vuttaṁ. Sace saṅghassa veḷugumbe veḷudūsikā uppajjati, taṁ akoṭṭāpentānaṁ veḷu nassati.",
  "atk-s0515a14:83_2": "‘‘Kiṁ kātabba’’nti bhikkhācāre manussānaṁ ācikkhitabbaṁ. Sace koṭṭetuṁ na icchanti,",
  "atk-s0515a14:83_3": "‘‘samaṁ bhāgaṁ labhissathā’’ti vattabbā. Na icchantiyeva, ‘‘dve koṭṭhāse labhissathā’’ti",
  "atk-s0515a14:83_4": "vattabbā. Evampi anicchantesu naṭṭhena attho natthi, ‘‘tumhākaṁ khaṇe sati daṇḍakammaṁ",
  "atk-s0515a14:83_5": "karissatha, koṭṭetvā gaṇhathā’’ti vattabbā, veḷudānaṁ nāma na hoti. Veḷugumbe aggimhi",
  "atk-s0515a14:83_6": "uṭṭhitepi udakena vuyhamānaveḷūsupi eseva nayo.",
  "atk-s0515a14:84_0": "Pattadāne garubhaṇḍatāya ayaṁ vinicchayo – pattampi hi yattha vikkāyati, gandhakārādayo",
  "atk-s0515a14:84_1": "gandhapaliveṭhanādīnaṁ atthāya gaṇhanti, tādise dullabhaṭṭhāneyeva garubhaṇḍaṁ hoti.",
  "atk-s0515a14:84_2": "Esa tāva kiṁsukapattakaṇṇapiḷandhanatālapattādīsu vinicchayo. Tālapaṇṇampi imasmiṁyeva",
  "atk-s0515a14:84_3": "ṭhāne kathetabbaṁ – tālapaṇṇampi hi sayaṁjāte tālavane saṅghena paricchinnaṭṭhāneyeva",
  "atk-s0515a14:84_4": "garubhaṇḍaṁ, na tato paraṁ, ropimatālesu sabbampi garubhaṇḍaṁ, tassa pamāṇaṁ heṭṭhimakoṭiyā",
  "atk-s0515a14:84_5": "aṭṭhaṅgulappamāṇopi rittapotthako. Tiṇampi ettheva pakkhipitvā kathetabbaṁ. Yattha",
  "atk-s0515a14:84_6": "pana tiṇaṁ natthi, tattha tālanāḷikerapaṇṇādīhipi chādenti. Tasmā tānipi tiṇeneva",
  "atk-s0515a14:84_7": "saṅgahitāni. Iti muñjapalālādīsu yaṁkiñci muṭṭhippamāṇaṁ tiṇaṁ. Nāḷikerapaṇṇādīsu",
  "atk-s0515a14:84_8": "ca ekapaṇṇampi saṅghassa dinnaṁ vā tattha jātaṁ vā bahiārāme saṅghassa tiṇavatthumhi",
  "atk-s0515a14:84_9": "jātatiṇaṁ vā rakkhitagopitaṁ vā garubhaṇḍaṁ hoti. Taṁ pana saṅghakamme ca cetiyakamme",
  "atk-s0515a14:84_10": "ca kate atirekaṁ puggalikakamme dātuṁ vaṭṭati. Heṭṭhā vuttadāruveḷūsupi eseva nayo.",
  "atk-s0515a14:85_0": "Pupphadāne ‘‘ettakesu rukkhesu pupphāni vissajjitvā yāgubhattatthāya upanentu, ettakesu",
  "atk-s0515a14:85_1": "senāsanapaṭisaṅkharaṇe upanentū’’ti evaṁ niyamitaṭṭhāneyeva pupphāni garubhaṇḍāni",
  "atk-s0515a14:85_2": "honti. Yadi sāmaṇerā pupphāni ocinitvā rāsiṁ karonti, pañcaṅgasamannāgato pupphabhājako",
  "atk-s0515a14:85_3": "bhikkhu bhikkhusaṅghaṁ gaṇetvā koṭṭhāse karoti. So sampattaparisāya saṅghaṁ anāpucchitvāva",
  "atk-s0515a14:85_4": "dātuṁ labhati. Asammatena pana āpucchitvā dātabbaṁ. Bhikkhuno pana kassa pupphāni",
  "atk-s0515a14:85_5": "dātuṁ labbhati, kassa na labbhatīti? Mātāpitūnaṁ gehaṁ haritvāpi gehato pakkosāpetvāpi",
  "atk-s0515a14:85_6": "‘‘vatthupūjaṁ karothā’’ti dātuṁ labbhati, piḷandhanatthāya na labbhati. Sesañātīnaṁ",
  "atk-s0515a14:85_7": "pana haritvā na dātabbaṁ, pakkosāpetvā pūjanatthāya dātabbaṁ. Sesajanassa pūjanaṭṭhānaṁ",
  "atk-s0515a14:85_8": "sampattassa apaccāsīsantena dātabbaṁ, pupphadānaṁ nāma na hoti.",
  "atk-s0515a14:86_0": "Vihāre bahūni pupphāni pupphanti, bhikkhunā piṇḍāya carantena manusse disvā ‘‘vihāre",
  "atk-s0515a14:86_1": "bahūni pupphāni pūjethā’’ti vattabbaṁ, vacanamatte doso natthi, ‘‘manussā khādanīyabhojanīyaṁ",
  "atk-s0515a14:86_2": "ādāya āgamissantī’’ti cittena pana na vattabbaṁ. Sace vadati, khādanīyabhojanīyaṁ",
  "atk-s0515a14:86_3": "na paribhuñjitabbaṁ. Manussā attano dhammatāya ‘‘vihāre pupphāni atthī’’ti pucchitvā",
  "atk-s0515a14:86_4": "‘‘asukadivase vihāraṁ āgamissāma, sāmaṇerānaṁ pupphāni ocinituṁ mā dethā’’ti vadanti.",
  "atk-s0515a14:86_5": "Bhikkhu sāmaṇerānaṁ kathetuṁ pamuṭṭho, sāmaṇerehi pupphāni ocitāni, manussā bhikkhuṁ",
  "atk-s0515a14:86_6": "upasaṅkamitvā mayaṁ tumhākaṁ asukadivase evaṁ ārocayimha ‘‘sāmaṇerānaṁ pupphāni ocinituṁ",
  "atk-s0515a14:86_7": "mā dethā’’ti, kasmā na vārayitthāti? ‘‘Sati me pamuṭṭhā, pupphāni ocinitamattāneva,",
  "atk-s0515a14:86_8": "na tāva pūjā katā’’ti vattabbaṁ, ‘‘gaṇhatha pūjethā’’ti na vattabbaṁ. Sace vadati,",
  "atk-s0515a14:86_9": "āmisaṁ na paribhuñjitabbaṁ. Aparo bhikkhu sāmaṇerānaṁ ācikkhati ‘‘asukagāmavāsino",
  "atk-s0515a14:86_10": "‘pupphāni mā ocinitthā’ti āhaṁsū’’ti manussāpi āmisaṁ āharitvā dānaṁ datvā vadanti",
  "atk-s0515a14:86_11": "‘‘amhākaṁ manussā na bahukā, sāmaṇere amhehi saha pupphāni ocinituṁ āṇāpethā’’ti.",
  "atk-s0515a14:86_12": "‘‘Sāmaṇerehi bhikkhā laddhā. Ye bhikkhācāraṁ na gacchanti, te sayameva jānissanti",
  "atk-s0515a14:86_13": "upāsakā’’ti vattabbaṁ. Ettakaṁ nayaṁ labhitvā sāmaṇere putte vā bhātike vā katvā",
  "atk-s0515a14:86_14": "pupphāni ocināpetuṁ doso natthi, pupphadānaṁ nāma na hoti.",
  "atk-s0515a14:87_0": "Phaladāne phalampi pupphaṁ viya niyamitameva garubhaṇḍaṁ hoti. Vihāre bahukasmiṁ",
  "atk-s0515a14:87_1": "phalāphale sati aphāsukamanussā āgantvā yācanti, bhikkhū ‘‘saṅghika’’nti dātuṁ na",
  "atk-s0515a14:87_2": "ussahanti, manussā vippaṭisārino akkosanti paribhāsanti, tattha kiṁ kātabbanti? Phalehi",
  "atk-s0515a14:87_3": "vā rukkhehi vā paricchinditvā kathikā kātabbā ‘‘asuke ca rukkhe asuke ca rukkhe ettakāni",
  "atk-s0515a14:87_4": "phalāni gaṇhantā, ettakesu vā rukkhesu phalāni gaṇhantā na vāretabbā’’ti. Corā vā",
  "atk-s0515a14:87_5": "issarā vā balakkārena gaṇhantā na vāretabbā. Kuddhā hi te sakalavihārampi nāseyyuṁ,",
  "atk-s0515a14:87_6": "ādīnavo pana kathetabboti.",
  "atk-s0515a14:88_0": "Sinānadāne sinānacuṇṇāni koṭṭitāni na garubhaṇḍāni, akoṭṭito rukkhe ṭhitova rukkhataco",
  "atk-s0515a14:88_1": "garubhaṇḍaṁ, cuṇṇaṁ pana agilānassa rajananipakkaṁ vaṭṭati. Gilānassa yaṁkiñci cuṇṇaṁ dātuṁ vaṭṭatiyeva.",
  "atk-s0515a14:89_0": "Nacuṇṇadānenāti vuttanayena sirīsacuṇṇādīnaṁ dānena. Mattikādānemattikā hi yattha",
  "atk-s0515a14:89_1": "dullabhā hoti, tattheva garubhaṇḍaṁ. Sāpi heṭṭhimakoṭiyā tiṁsapalaguḷapiṇḍappamāṇāva,",
  "atk-s0515a14:89_2": "tato heṭṭhā na garubhaṇḍanti.",
  "atk-s0515a14:90_0": "Dantakaṭṭhadāne dantakaṭṭhaṁ acchinnakameva garubhaṇḍaṁ. Yesaṁ sāmaṇerānaṁ saṅghato",
  "atk-s0515a14:90_1": "dantakaṭṭhavāro pāpuṇāti, te attano ācariyupajjhāyānaṁ pāṭiyekkaṁ dātuṁ na labhanti.",
  "atk-s0515a14:90_2": "Yehi pana ‘‘ettakāni dantakaṭṭhāni āharitabbānī’’ti paricchinditvā vārā gahitā, te",
  "atk-s0515a14:90_3": "atirekāni ācariyupajjhāyānaṁ dātuṁ labhanti. Ekena bhikkhunā dantakaṭṭhamāḷakato",
  "atk-s0515a14:90_4": "bahūni dantakaṭṭhāni na gahetabbāni, devasikaṁ ekekameva gahetabbaṁ. Pāṭiyekkaṁ vasantenāpi",
  "atk-s0515a14:90_5": "bhikkhusaṅghaṁ gaṇayitvā yattakāni attano pāpuṇanti, tattakāneva gahetvā gantabbaṁ.",
  "atk-s0515a14:90_6": "Antarā āgantukesu vā āgatesu disaṁ vā pakkamantesu āharitvā gahitaṭṭhāneyeva ṭhapetabbāni.",
  "atk-s0515a14:90_7": "Na mukhodakadānenāti na mukhadhovanaudakadānena.",
  "atk-s0515a14:91_0": "Na cāṭukamyatāyātiādīsu cāṭukamyatā vuccati attānaṁ dāsaṁ viya nīcaṭṭhāne ṭhapetvā",
  "atk-s0515a14:91_1": "parassa khalitavacanampi saṇṭhapetvā piyakāmatāya paggayhavacanaṁ. Na muggasūpyatāyāti",
  "atk-s0515a14:91_2": "na muggasūpasamānatāya. Muggasūpasamānatāti saccālikena jīvikaṁ kappanatāya etaṁ",
  "atk-s0515a14:91_3": "adhivacanaṁ. Yathā hi muggasūpe paccante bahū muggā pākaṁ gacchanti thokā na gacchanti,",
  "atk-s0515a14:91_4": "evameva saccālikena jīvikakappake puggale bahu alikaṁ hoti, appakaṁ saccaṁ. Yathā",
  "atk-s0515a14:91_5": "vā muggasūpassa apavisanaṭṭhānaṁ nāma natthi, evameva saccālikavuttino puggalassa",
  "atk-s0515a14:91_6": "appatiṭṭhānaṁ nāma natthi. Siṅghāṭakaṁ viya icchiticchitaṭṭhānassa patiṭṭhāti. Tenassa",
  "atk-s0515a14:91_7": "sā musāvāditā ‘‘muggasūpyatā’’ti vuttā. Na pāribhaṭyatāyāti na paribhaṭakammabhāvena.",
  "atk-s0515a14:91_8": "Paribhaṭassa hi kammaṁ pāribhaṭyaṁ, tassa bhāvo pāribhaṭyatā, alaṅkārakaraṇādīhi",
  "atk-s0515a14:91_9": "dārakakīḷāpanassetaṁ adhivacanaṁ. Na pīṭhamaddikatāyāti na sahasā gharaṁ pavisitvā",
  "atk-s0515a14:91_10": "pīṭhake nisīdanakatāya.",
  "atk-s0515a14:92_0": "Na vatthuvijjāyātiādīsu vatthuvijjā nāma gāmanigamanagarādīnaṁ suniviṭṭhadunniviṭṭhajānanasatthaṁ.",
  "atk-s0515a14:92_1": "Tiracchānavijjā nāma aniyyānikattā saggamokkhamaggānaṁ tiracchānabhūtā aṅgasatthanimittādikā",
  "atk-s0515a14:92_2": "avasesavijjā. Aṅgavijjā nāma itthipurisānaṁ subhagadubbhagalakkhaṇajānanaṁ. Nakkhattavijjā",
  "atk-s0515a14:92_3": "nāma nakkhattānaṁ yogajānanasatthaṁ.",
  "atk-s0515a14:93_0": "Na dūtagamanenāti na dūteyyaṁ katvā gamanena. Na pahiṇagamanenāti na gihīnaṁ sāsanaṁ",
  "atk-s0515a14:93_1": "gahetvā gharā gharaṁ pahitassa gamanena. Na jaṅghapesaniyenāti gāmantaradesantarādīsu",
  "atk-s0515a14:93_2": "tesaṁ tesaṁ gihīnaṁ sāsanapaṭisāsanaṁ haraṇena. Idañhi jaṅghapesaniyaṁ nāma attano",
  "atk-s0515a14:93_3": "mātāpitūnaṁ, ye cāssa mātāpitaro upaṭṭhahanti, tesaṁ sāsanaṁ gahetvā katthaci gamanavasena",
  "atk-s0515a14:93_4": "vaṭṭati. Cetiyassa vā saṅghassa vā attano vā kammaṁ karontānaṁ vaḍḍhakīnampi sāsanaṁ",
  "atk-s0515a14:93_5": "harituṁ vaṭṭati. Manussā ‘‘dānaṁ dassāma, pūjaṁ karissāma, bhikkhusaṅghassa ācikkhathā’’ti",
  "atk-s0515a14:93_6": "ca vadanti; ‘‘asukattherassa nāma dethā’’ti piṇḍapātaṁ vā bhesajjaṁ vā cīvaraṁ vā",
  "atk-s0515a14:93_7": "denti, ‘‘vihāre pūjaṁ karothā’’ti mālāgandhavilepanādīni vā dhajapaṭākādīni vā niyyātenti.",
  "atk-s0515a14:93_8": "Sabbaṁ harituṁ vaṭṭati, jaṅghapesaniyaṁ nāma na hoti. Sesasāsanaṁ gahetvā gacchantassa",
  "atk-s0515a14:93_9": "padavāre padavāre doso.",
  "atk-s0515a14:94_0": "Na vejjakammenāti na vejjena hutvā kāyatikicchanādibhesajjakaraṇena. Bhesajjaṁ pana",
  "atk-s0515a14:94_1": "pañcannaṁ sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa",
  "atk-s0515a14:94_2": "sāmaṇeriyā. Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ",
  "atk-s0515a14:94_3": "na labbhati. Mātāpitūnaṁ tadupaṭṭhākānaṁ attano veyyāvaccakarassa paṇḍupalāsassāti",
  "atk-s0515a14:94_4": "etesaṁ pañcannampi kātuṁ vaṭṭati. Jeṭṭhabhātu, kaniṭṭhabhātu, jeṭṭhabhaginiyā, kaniṭṭhabhaginiyā,",
  "atk-s0515a14:94_5": "cūḷamātuyā, mahāmātuyā, cūḷapituno, mahāpituno, pitucchāya, mātucchāyāti etesaṁ pana",
  "atk-s0515a14:94_6": "dasannampi karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ.",
  "atk-s0515a14:94_7": "Sace nappahoti, attano santakaṁ tāvakālikaṁ dātabbaṁ. Etesaṁ puttaparamparā yāva",
  "atk-s0515a14:94_8": "sattamā kulaparivaṭṭā, tāva cattāro paccaye āharāpentassa akataviññatti vā, bhesajjaṁ",
  "atk-s0515a14:94_9": "karontassa vejjakammaṁ vā, kuladūsakāpatti vā na hoti.",
  "atk-s0515a14:95_0": "Napiṇḍapaṭipiṇḍakenāti ettha piṇḍapāto kassa dātabbo, kassa na dātabbo? Mātāpitūnaṁ",
  "atk-s0515a14:95_1": "tadupaṭṭhākānaṁ veyyāvaccakarassa paṇḍupalāsassa sampattassa dāmarikacorassa issarassāpi",
  "atk-s0515a14:95_2": "dātabbo. Etesaṁ datvā pacchā laddhampi piṇḍapaṭipiṇḍaṁ nāma na hoti. Na dānānuppadānenāti",
  "atk-s0515a14:95_3": "attano dinnakānaṁ na puna dānena. Dhammenāti dhammena uppannaṁ. Samenāti kāyasucaritādinā.",
  "atk-s0515a14:95_4": "Laddhāti kāyena laddhā. Labhitvāti cittena pāpuṇitvā. Adhigantvāti sampāpuṇitvā.",
  "atk-s0515a14:95_5": "Vinditvāti ñāṇena vinditvā. Paṭilabhitvāti punappunaṁ labhitvā.",
  "atk-s0515a14:96_0": "Annasannidhinti ettha duvidhā annakathā vinayavasena ca sallekhavasena ca. Vinayavasena",
  "atk-s0515a14:96_1": "tāva yaṁkiñci annaṁ ajja paṭiggahitaṁ aparajju sannidhikārakaṁ hoti, tassa paribhoge",
  "atk-s0515a14:96_2": "pācittiyaṁ. Attanā laddhaṁ pana sāmaṇerānaṁ datvā tehi laddhaṁ ṭhapāpetvā dutiyadivase",
  "atk-s0515a14:96_3": "bhuñjituṁ vaṭṭati, sallekho pana na hoti.",
  "atk-s0515a14:97": "Pānasannidhimhipi eseva nayo. Ettha pānaṁ nāma ambapānādīni aṭṭha pānāni, yāni ce tesaṁ anulomāni.",
  "atk-s0515a14:98_0": "Vatthasannidhintiādimhi anadhiṭṭhitāvikappitaṁ sannidhi ca hoti sallekhañca kopeti.",
  "atk-s0515a14:98_1": "Ayaṁ pariyāya kathāva, nippariyāyato pana ticīvarasantuṭṭhena bhavitabbaṁ, catutthaṁ",
  "atk-s0515a14:98_2": "labhitvā aññassa dātabbaṁ. Sace yassa kassaci dātuṁ na sakkoti, yassa pana dātukāmo",
  "atk-s0515a14:98_3": "hoti, so uddesatthāya vā paripucchatthāya vā gato, āgatamatte dātabbaṁ, adātuṁ na",
  "atk-s0515a14:98_4": "vaṭṭati. Cīvare pana appahonte satiyā paccāsāya anuññātakālaṁ ṭhapetuṁ vaṭṭati. Sūcisuttacīvarakārakānaṁ",
  "atk-s0515a14:98_5": "alābhena tato parampi vinayakammaṁ katvā ṭhapetuṁ vaṭṭati. ‘‘Imasmiṁ jiṇṇe puna īdisaṁ",
  "atk-s0515a14:98_6": "kuto labhissāmī’’ti pana ṭhapetuṁ na vaṭṭati, sannidhi ca hoti, sallekhañca vikopeti.",
  "atk-s0515a14:99_0": "Yānasannidhimhi yānaṁ nāma vayhaṁ ratho sakaṭaṁ sandamānikā sivikā pāṭaṅkīti netaṁ",
  "atk-s0515a14:99_1": "pabbajitassa yānaṁ. Upāhanā pana pabbajitassa yānaṁyeva. Ekabhikkhussa hi eko araññatthāya,",
  "atk-s0515a14:99_2": "ekā dhotapādakatthāyāti ukkaṁsato dve upāhanasaṅghāṭā vaṭṭanti, tatiyaṁ labhitvā",
  "atk-s0515a14:99_3": "aññassa dātabbo, ‘‘imasmiṁ jiṇṇe aññaṁ kuto labhissāmī’’ti hi ṭhapetuṁ na vaṭṭati,",
  "atk-s0515a14:99_4": "sannidhi ca hoti, sallekhañca vikopeti.",
  "atk-s0515a14:100_0": "Sayanasannidhimhi sayananti mañco. Ekassa bhikkhuno eko gabbhe eko divāṭṭhāneti ukkaṁsato",
  "atk-s0515a14:100_1": "dve mañcā vaṭṭanti, tato uttari labhitvā aññassa bhikkhuno vā gaṇassa vā dātabbo,",
  "atk-s0515a14:100_2": "adātuṁ na vaṭṭati, sannidhi ceva hoti, sallekhañca kopeti.",
  "atk-s0515a14:101_0": "Gandhasannidhimhi bhikkhuno kaṇḍukacchuchavidosādiābādhe sati gandho vaṭṭati. Tena",
  "atk-s0515a14:101_1": "gandhena tasmiṁ roge vūpasante aññesaṁ vā ābādhikānaṁ dātabbo. Dvāre pañcaṅgulagharadhūpanādīsu",
  "atk-s0515a14:101_2": "vā upanetabbo. ‘‘Puna roge sati bhavissatī’’ti ṭhapetuṁ na vaṭṭati, gandhasannidhi",
  "atk-s0515a14:101_3": "ca hoti, sallekhañca kopeti.",
  "atk-s0515a14:102_0": "Āmisanti annādivuttāvasesaṁva daṭṭhabbaṁ. Seyyathidaṁ – idhekacco bhikkhu ‘‘tathārūpe",
  "atk-s0515a14:102_1": "kāle upakārāya bhavissantī’’ti tilataṇḍulamuggamāsanāḷikeraloṇamacchamaṁsavallūrasappitelaguḷa-",
  "atk-s0515a14:102_2": "bhājanādīni āharāpetvā ṭhapeti. So vassakāle kālasseva sāmaṇerehi yāguṁ pacāpetvā",
  "atk-s0515a14:102_3": "bhuñjitvā ‘‘sāmaṇera udakakaddame dukkhaṁ gāmaṁ pavisituṁ, gaccha asukakulaṁ gantvā",
  "atk-s0515a14:102_4": "mayhaṁ vihāre nisinnabhāvaṁ ārocehi, asukakulato dadhiādīni āharā’’ti peseti. Bhikkhūhi",
  "atk-s0515a14:102_5": "‘‘kiṁ, bhante, gāmaṁ pavisathā’’ti vuttepi ‘‘duppaveso āvuso idāni gāmo’’ti vadati.",
  "atk-s0515a14:102_6": "Te ‘‘hotu, bhante, acchatha tumhe, mayaṁ bhikkhaṁ pariyesitvā āharissāmā’’ti gacchanti.",
  "atk-s0515a14:102_7": "Atha sāmaṇeropi dadhiādīni āharitvā bhattañca byañjanañca sampādetvā upaneti, taṁ",
  "atk-s0515a14:102_8": "bhuñjantasseva upaṭṭhākā bhattaṁ pahiṇanti, tatopi manāpaṁ manāpaṁ bhuñjati. Atha",
  "atk-s0515a14:102_9": "bhikkhū piṇḍapātaṁ gahetvā āgacchanti, tatopi manāpaṁ manāpaṁ gīvāyāmakaṁ bhuñjatiyeva.",
  "atk-s0515a14:102_10": "Evaṁ catumāsampi vītināmeti. Ayaṁ vuccati bhikkhu ‘‘muṇḍakuṭumbikajīvikaṁ jīvati,",
  "atk-s0515a14:102_11": "na samaṇajīvika’’nti. Evarūpo āmisasannidhi nāma hoti.",
  "atk-s0515a14:103_0": "Bhikkhuno pana vasanaṭṭhāne ekā taṇḍulanāḷi eko guḷapiṇḍo catubhāgamattaṁ sappīti",
  "atk-s0515a14:103_1": "ettakaṁ nidhetuṁ vaṭṭati akāle sampattacorānaṁ atthāya. Te hi ettakampi āmisapaṭisanthāraṁ",
  "atk-s0515a14:103_2": "alabhantā jīvitāpi voropeyyuṁ, tasmā sacepi ettakaṁ natthi, āharāpetvāpi ṭhapetuṁ",
  "atk-s0515a14:103_3": "vaṭṭati. Aphāsukakāle ca yadettha kappiyaṁ, taṁ attanāpi paribhuñjituṁ vaṭṭati. Kappiyakuṭiyaṁ",
  "atk-s0515a14:103_4": "pana bahuṁ ṭhapentassāpi sannidhi nāma natthi.",
  "atk-s0515a14:104": "160.Jhāyī na pādalolassāti jhānābhirato ca na ca pādalolo assa. Virame kukkuccā nappamajjeyyāti hatthakukkuccādikukkuccaṁ vinodeyya, sakkaccakāritāya cettha nappamajjeyya.",
  "atk-s0515a14:105": "Ekattamanuyuttoti ekībhāvaṁ anuyutto. Paramatthagarukoti uttamatthagaruko. ‘‘Sakatthagaruko’’ti vā pāṭho.",
  "atk-s0515a14:106_0": "Paṭisallānārāmoti āramaṇaṁ ārāmo, tato tato ārammaṇato paṭisaṁharitvā ekībhāve paṭisallāne",
  "atk-s0515a14:106_1": "ārāmo yassa so paṭisallānārāmo. Assāti bhaveyya. Tasmiṁ ratoti paṭisallānarato. Etehi",
  "atk-s0515a14:106_2": "sīlesu paripūrakāritaṁ dasseti. Taṁ kissa hetu? Sīlavipannassa ekaggatāpi na sampajjati.",
  "atk-s0515a14:106_3": "Ajjhattaṁ cetosamathamanuyuttoti attano cittasamathe yutto. Ettha hi ajjhattanti",
  "atk-s0515a14:106_4": "vā attanoti vā etaṁ ekatthaṁ, byañjanameva nānaṁ. Bhummatthe panetaṁ upayogavacanaṁ.",
  "atk-s0515a14:106_5": "Anūti iminā upasaggena yoge siddhaṁ.",
  "atk-s0515a14:107_0": "Anirākatajjhānoti bahi anihatajjhāno avināsitajjhāno vā. Nīharaṇavināsatthañhi idaṁ",
  "atk-s0515a14:107_1": "nirākaraṇaṁ nāma. ‘‘Thambhaṁ niraṁkatvā nivātavuttī’’tiādīsu (su. ni. 328) cassa",
  "atk-s0515a14:107_2": "payogo daṭṭhabbo. Vipassanāya samannāgatoti sattavidhāya anupassanāya yutto. Sattavidhā",
  "atk-s0515a14:107_3": "anupassanā nāma aniccānupassanā dukkhānupassanā anattānupassanā nibbidānupassanā",
  "atk-s0515a14:107_4": "virāgānupassanā nirodhānupassanā paṭinissaggānupassanāti. Tā visuddhimagge (visuddhi.",
  "atk-s0515a14:107_5": "2.741 ādayo, 849 ādayo) vitthāritā . Byūhetā suññāgārānanti vaḍḍhetā suññāgārānaṁ.",
  "atk-s0515a14:107_6": "Ettha ca samathavipassanāvasena kammaṭṭhānaṁ gahetvā rattindivaṁ suññāgāraṁ pavisitvā",
  "atk-s0515a14:107_7": "nisīdamāno bhikkhu ‘‘brūhetā suññāgārāna’’nti veditabbo. Ekabhūmakādibhede pāsāde",
  "atk-s0515a14:107_8": "kurumānopi suññāgārānaṁ brūhetāti daṭṭhabbo.",
  "atk-s0515a14:108_0": "Sakkaccakārītiādīsu dānādīnaṁ kusaladhammānaṁ bhāvanāya puggalassa vā deyyadhammassa",
  "atk-s0515a14:108_1": "vā sakkaccakāritāvasena sakkaccakārī. Assāti bhaveyya. Satatabhāvo sātaccaṁ, sātaccakāritāvasena",
  "atk-s0515a14:108_2": "sātaccakārī. Nirantarakāritāya aṭṭhitakārī. Yathā nāma kakaṇṭako thokaṁ gantvā thokaṁ",
  "atk-s0515a14:108_3": "tiṭṭhati, na nirantaraṁ gacchati, evameva yo puggalo ekadivasaṁ dānaṁ datvā pūjaṁ",
  "atk-s0515a14:108_4": "vā katvā dhammaṁ vā sutvā samaṇadhammaṁ vā katvā puna cirassaṁ karoti, taṁ na nirantaraṁ",
  "atk-s0515a14:108_5": "pavatteti. So ‘‘asātaccakārī, ṭhitakārī’’ti vuccati. Yo pana evaṁ na hoti, so aṭṭhitakārī.",
  "atk-s0515a14:108_6": "Anolīnavuttikoti nirantarakaraṇasaṅkhātassa vipphārassa atthitāya na olīnavuttiko.",
  "atk-s0515a14:108_7": "Anikkhittacchandoti kusalakiriyāya vīriyacchandassa anikkhittabhāvena anikkhittacchando.",
  "atk-s0515a14:108_8": "Anikkhittadhuroti vīriyadhurassa anoropako, anosakkitamānasoti attho.",
  "atk-s0515a14:109": "Appaṭivānīti anivattanaṁ. Adhiṭṭhānanti kusalakaraṇe patiṭṭhābhāvo. Anuyogoti anuyuñjanaṁ. Appamādoti satiyā avippavāso.",
  "atk-s0515a14:110": "161.Tandiṁ māyaṁ hassaṁ khiḍḍanti ālasiyañca māyañca hassañca kāyikaṁ vācasikaṁ khiḍḍañca. Savibhūsanti saddhiṁ vibhūsāya.",
  "atk-s0515a14:111_0": "Rattindivaṁ chakoṭṭhāsaṁ karitvāti purimayāmamajjhimayāmapacchimayāmavasena rattiṁ",
  "atk-s0515a14:111_1": "tayo tathā divāti chabbidhaṁ koṭṭhāsaṁ katvā. Pañcakoṭṭhāsaṁ paṭijaggeyyāti rattiṁ",
  "atk-s0515a14:111_2": "majjhimayāmaṁ vissajjetvā avasesapañcakoṭṭhāsesu na niddaṁ okkameyya. Ekakoṭṭhāsaṁ",
  "atk-s0515a14:111_3": "nipajjeyyāti ekaṁ majjhimayāmakoṭṭhāsaṁ sato sampajāno nipajjitvā niddaṁ okkameyya.",
  "atk-s0515a14:112_0": "Idha bhikkhu divasampi pubbaṇhe majjhanhe sāyanheti tayopi divasakoṭṭhāsā gahitā.",
  "atk-s0515a14:112_1": "Caṅkamena nisajjāyāti sakalaṁ divasaṁ iminā iriyāpathadvayeneva viharanto cittassa",
  "atk-s0515a14:112_2": "āvaraṇato āvaraṇīyehi dhammehi pañcahi nīvaraṇehi sabbākusaladhammehi vā. Cittaṁ",
  "atk-s0515a14:112_3": "parisodheyyāti tehi dhammehi cittaṁ visodheyya. Ṭhānaṁ panettha kiñcāpi na gahitaṁ,",
  "atk-s0515a14:112_4": "caṅkamanisajjāsannissitaṁ pana katvā gahetabbameva. Paṭhamaṁ yāmanti sakalasmimpi paṭhamayāme.",
  "atk-s0515a14:113_0": "Seyyanti ettha kāmabhogīseyyā petaseyyā sīhaseyyā tathāgataseyyāti catasso seyyā.",
  "atk-s0515a14:113_1": "Tattha ‘‘yebhuyyena, bhikkhave, kāmabhogī vāmena passena sentī’’ti (a. ni. 1.4246)",
  "atk-s0515a14:113_2": "ayaṁ kāmabhogīseyyā. Tesu hi yebhuyyena dakkhiṇapassena sayāno nāma natthi. ‘‘Yebhuyyena,",
  "atk-s0515a14:113_3": "bhikkhave, petā uttānā sentī’’ti (a. ni. 4.246) ayaṁ petaseyyā. Appamaṁsalohitattā",
  "atk-s0515a14:113_4": "hi aṭṭhisaṅghāṭaghaṭṭitā ekena passena sayituṁ na sakkonti, uttānāva senti. ‘‘Sīho,",
  "atk-s0515a14:113_5": "bhikkhave, migarājā dakkhiṇena passena seyyaṁ kappeti…pe… attamano hotī’’ti (a. ni.",
  "atk-s0515a14:113_6": "4.246) ayaṁ sīhaseyyā. Tejussadattā hi sīho migarājā dve purimapāde ekasmiṁ pacchimapāde",
  "atk-s0515a14:113_7": "ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ",
  "atk-s0515a14:113_8": "ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati. Divasampi",
  "atk-s0515a14:113_9": "sayitvā pabujjhamāno na utrasto pabujjhati, sīsaṁ pana ukkhipitvā purimapādādīnaṁ",
  "atk-s0515a14:113_10": "ṭhitokāsaṁ sallakkheti. Sace kiñci ṭhānaṁ vijahitvā ṭhitaṁ hoti, ‘‘nayidaṁ tuyhaṁ",
  "atk-s0515a14:113_11": "jātiyā, na sūrabhāvassa anurūpa’’nti anattamano hutvā tattheva sayati, na gocarāya",
  "atk-s0515a14:113_12": "pakkamati. Avijahitvā ṭhite pana ‘‘tuyhaṁ jātiyā ca sūrabhāvassa ca anurūpamida’’nti",
  "atk-s0515a14:113_13": "haṭṭhatuṭṭho uṭṭhāya sīhavijambhitaṁ vijambhitvā kesarabhāraṁ vidhunitvā tikkhattuṁ",
  "atk-s0515a14:113_14": "sīhanādaṁ naditvā gocarāya pakkamati. Catutthajjhānaseyyā pana tathāgataseyyāti vuccati.",
  "atk-s0515a14:113_15": "Tāsu idha sīhaseyyā āgatā. Ayañhi tejussadairiyāpathattā uttamaseyyā nāma.",
  "atk-s0515a14:114_0": "Pāde pādanti dakkhiṇapāde vāmapādaṁ. Accādhāyāti atiādhāya īsakaṁ atikkamma ṭhapetvā.",
  "atk-s0515a14:114_1": "Gopphakena hi gopphake, jāṇunā vā jāṇumhi saṅghaṭṭiyamāne abhiṇhaṁ vedanā uppajjati,",
  "atk-s0515a14:114_2": "cittaṁ ekaggaṁ na hoti, seyyā aphāsu hoti. Yathā pana na saṅghaṭṭeti, evaṁ atikkamma",
  "atk-s0515a14:114_3": "ṭhapite vedanā nuppajjati, cittaṁ ekaggaṁ hoti, seyyā phāsu hoti. Tena vuttaṁ – ‘‘pāde",
  "atk-s0515a14:114_4": "pādaṁ accādhāyā’’ti. Sato sampajānoti satiyā ceva sampajānapaññāya ca samannāgato",
  "atk-s0515a14:114_5": "hutvā. Iminā supariggāhakaṁ satisampajaññaṁ kathitaṁ. Uṭṭhānasaññaṁ manasikaritvāti",
  "atk-s0515a14:114_6": "‘‘asukavelāya nāma uṭṭhahissāmī’’ti evaṁ uṭṭhānavelāparicchedakaṁ uṭṭhānasaññaṁ citte",
  "atk-s0515a14:114_7": "ṭhapetvā. Evaṁ katvā nipanno hi yathāparicchinnakāleyeva uṭṭhāti.",
  "atk-s0515a14:115_0": "Vīriyindriyaniddese cetasikoti idaṁ vīriyassa niyamato cetasikabhāvadīpanatthaṁ vuttaṁ,",
  "atk-s0515a14:115_1": "idañhi vīriyaṁ ‘‘yadapi, bhikkhave, kāyikaṁ vīriyaṁ, tadapi vīriyasambojjhaṅgo, yadapi",
  "atk-s0515a14:115_2": "cetasikaṁ vīriyaṁ, tadapi vīriyasambojjhaṅgoti. Itihidaṁ uddesaṁ gacchatī’’ti evamādīsu",
  "atk-s0515a14:115_3": "suttesu (saṁ. ni. 5.233) caṅkamādīni karontassa uppajjanatāya kāyikanti vuccamānampi",
  "atk-s0515a14:115_4": "kāyaviññāṇaṁ viya kāyikaṁ nāma natthi, cetasikameva panetanti dīpetuṁ ‘‘cetasiko’’ti",
  "atk-s0515a14:115_5": "vuttaṁ. Vīriyārambhoti vīriyasaṅkhāto ārambho. Ayañhi ārambhasaddo kamme āpattiyaṁ",
  "atk-s0515a14:115_6": "kiriyāyaṁ vīriye hiṁsāyaṁ vikopaneti anekesu atthesu āgato.",
  "atk-s0515a14:116": "‘‘Yaṁ kiñci dukkhaṁ sambhoti, sabbaṁ ārambhapaccayā;",
  "atk-s0515a14:117": "Ārambhānaṁ nirodhena, natthi dukkhassa sambhavo’’ti. (su. ni. 749) –",
  "atk-s0515a14:118_0": "Ettha hi kammaṁ ārambhoti āgataṁ. ‘‘Ārambhati ca vippaṭisārī ca hotī’’ti (a. ni.",
  "atk-s0515a14:118_1": "5.142; pu. pa. 191) ettha āpatti. ‘‘Mahāyaññā mahārambhā, na te honti mahapphalā’’ti",
  "atk-s0515a14:118_2": "(a. ni. 4.39; saṁ. ni. 1.120) ettha yūpussāpanādikiriyā. ‘‘Ārambhatha nikkamatha,",
  "atk-s0515a14:118_3": "yuñjatha buddhasāsane’’ti (saṁ. ni. 1.185; kathā. 333; netti. 29; peṭako. 38; mi.",
  "atk-s0515a14:118_4": "pa. 5.1.4) ettha vīriyaṁ. ‘‘Samaṇaṁ gotamaṁ uddissa pāṇaṁ ārambhantī’’ti (ma. ni.",
  "atk-s0515a14:118_5": "2.51) ettha hiṁsā. ‘‘Bījagāmabhūtagāmasamārambhā paṭivirato hotī’’ti (dī. ni. 1.10;",
  "atk-s0515a14:118_6": "ma. ni. 1.293) ettha chedanabhañjanādikaṁ vikopanaṁ. Idha pana vīriyameva adhippetaṁ.",
  "atk-s0515a14:118_7": "Tenāha ‘‘vīriyārambhoti vīriyasaṅkhāto ārambho’’ti. Vīriyañhi ārambhanavasena ārambhoti",
  "atk-s0515a14:118_8": "vuccati. Idamassa sabhāvapadaṁ. Kosajjato nikkhamanavasena nikkamo. Paraṁ paraṁ ṭhānaṁ",
  "atk-s0515a14:118_9": "akkamanavasena parakkamo. Uggantvā yamanavasena uyyāmo. Vāyamanavasena vāyāmo. Ussahanavasena",
  "atk-s0515a14:118_10": "ussāho. Adhimattussahanavasena ussoḷhī. Thirabhāvaṭṭhena thāmo. Cittacetasikānaṁ",
  "atk-s0515a14:118_11": "dhāraṇavasena avicchedato vā pavattanavasena kusalasantānaṁ dhāretīti dhiti.",
  "atk-s0515a14:119_0": "Aparo nayo – nikkamo ceso kāmānaṁ panudanāya. Parakkamo ceso bandhanacchedāya. Uyyāmo",
  "atk-s0515a14:119_1": "ceso oghassa nittharaṇāya. Vāyāmo ceso pāraṁ gamanaṭṭhena. Ussāho ceso pubbaṅgamaṭṭhena.",
  "atk-s0515a14:119_2": "Ussoḷhī ceso adhimattaṭṭhena. Thāmo ceso palighugghāṭanatāya. Dhiti ceso aṭṭhitakāritāyāti.",
  "atk-s0515a14:120_0": "‘‘Kāmaṁ taco ca nhāru ca, aṭṭhi ca avasissatū’’ti (a. ni. 2.5) evaṁ pavattikāle asithilaparakkamavasena",
  "atk-s0515a14:120_1": "asithilaparakkamatā, thiraparakkamo daḷhaparakkamoti attho. Yasmā panetaṁ vīriyaṁ",
  "atk-s0515a14:120_2": "kusalakammakaraṇaṭṭhāne chandaṁ na nikkhipati, dhuraṁ na nikkhipati, na otāreti na",
  "atk-s0515a14:120_3": "vissajjeti, anosakkitamānasataṁ āvahati, tasmā ‘‘anikkhittacchandatā anikkhittadhuratā’’ti",
  "atk-s0515a14:120_4": "vuttaṁ. Yathā pana tajjātike udakasambhinnaṭṭhāne dhuravāhagoṇaṁ ‘‘gaṇhathā’’ti vadanti,",
  "atk-s0515a14:120_5": "so jāṇunā bhūmiṁ uppīḷetvāpi dhuraṁ vahati, bhūmiyaṁ patituṁ na deti, evameva vīriyaṁ",
  "atk-s0515a14:120_6": "kusalakammakaraṇaṭṭhāne dhuraṁ na nikkhipati paggaṇhāti, tasmā ‘‘dhurasampaggāho’’ti",
  "atk-s0515a14:120_7": "vuttaṁ. Paggahalakkhaṇe indaṭṭhaṁ kāretīti vīriyindriyaṁ. Kosajje na kampatīti vīriyabalaṁ.",
  "atk-s0515a14:120_8": "Yāthāvaniyyānikakusalavāyāmatāya sammāvāyāmo.",
  "atk-s0515a14:121_0": "Tandīti jātiālasiyaṁ. Tandiyanāti tandiyanākāro. Tandimanakatāti tandiyā abhibhūtacittatā.",
  "atk-s0515a14:121_1": "Alasassa bhāvo ālasyaṁ, ālasyāyanākāro ālasyāyanā. Ālasyāyitassa bhāvo ālasyāyitattaṁ.",
  "atk-s0515a14:121_2": "Iti sabbehi imehi padehi kilesavasena kāyālasiyaṁ kathitaṁ.",
  "atk-s0515a14:122_0": "Vañcanikā cariyāti vañcanikā kiriyā. Mā maṁ jaññāti vācaṁ bhāsatīti jānaṁyeva paṇṇattiṁ",
  "atk-s0515a14:122_1": "vītikkamanto bhikkhu bhāriyaṁ karoti, amhākaṁ pana vītikkamaṭṭhānaṁ nāma natthīti",
  "atk-s0515a14:122_2": "upasanto viya bhāsati. Kāyena parakkamatīti ‘‘mayā kataṁ idaṁ pāpakammaṁ mā keci",
  "atk-s0515a14:122_3": "jāniṁsū’’ti kāyena vattaṁ karoti. Vijjamānadosapaṭicchādanato cakkhumohanamāyā viyāti",
  "atk-s0515a14:122_4": "māyā, māyāvino bhāvo māyāvitā. Katvā pāpaṁ puna paṭicchādanato ati assarati etāya",
  "atk-s0515a14:122_5": "sattoti accasarā. Kāyavācākiriyāhi aññathā dassanato vañcetīti vañcanā. Etāya sattā",
  "atk-s0515a14:122_6": "nikarontīti nikati, micchā karontīti attho. ‘‘Nāhaṁ evaṁ karomī’’ti pāpānaṁ nikkhipanato",
  "atk-s0515a14:122_7": "nikiraṇā. ‘‘Nāhaṁ evaṁ karomī’’ti parivajjanato pariharaṇā. Kāyādīhi saṁvaraṇato",
  "atk-s0515a14:122_8": "gūhanā. Sabbato bhāgena gūhanā parigūhanā. Tiṇapaṇṇehi viya gūthaṁ kāyavacīkammehi",
  "atk-s0515a14:122_9": "pāpaṁ chādiyatīti chādanā. Sabbato bhāgena chādanā paricchādanā. Na uttānaṁ katvā",
  "atk-s0515a14:122_10": "dassetīti anuttānīkammaṁ. Na pākaṭaṁ katvā dassetīti anāvikammaṁ. Suṭṭhu chādanā",
  "atk-s0515a14:122_11": "vocchādanā. Katapāpapaṭicchādanavasena punapi pāpassa karaṇato pāpakiriyā. Ayaṁ vuccatīti",
  "atk-s0515a14:122_12": "ayaṁ katapaṭicchādanalakkhaṇā māyā nāma vuccati. Yāya samannāgato puggalo bhasmāpaṭicchanno",
  "atk-s0515a14:122_13": "viya aṅgāro, udakapaṭicchanno viya khāṇu, pilotikāya paliveṭhitaṁ viya ca satthaṁ",
  "atk-s0515a14:122_14": "hoti. Ativelaṁ dantavidaṁsakaṁ hasatīti pamāṇātikkantaṁ dantaṁ vivaritvā paresaṁ",
  "atk-s0515a14:122_15": "dassetvā hāsaṁ somanassaṁ uppādetvā hasati.",
  "atk-s0515a14:123_0": "Kāyikāca khiḍḍāti kāyena pavattā kīḷā. Eseva nayo vācasikāyapi. Hatthīhipi kīḷantīti",
  "atk-s0515a14:123_1": "hatthīhi kīḷitatthāya purato dhāvanaādhāvanapiṭṭhanisīdanādikīṭṭhāya kīḷanti. Eseva",
  "atk-s0515a14:123_2": "nayo assarathesupi. Aṭṭhapadepi kīḷantīti ekekāya pantiyā aṭṭha aṭṭha padāni assāti",
  "atk-s0515a14:123_3": "aṭṭhapadaṁ, tasmiṁ aṭṭhapade. Dasapadepi eseva nayo. Ākāsepīti aṭṭhapadadasapadesu",
  "atk-s0515a14:123_4": "viya ākāseyeva kīḷanti. Parihārapathepīti bhūmiyaṁ nānāpathamaṇḍalaṁ katvā tattha",
  "atk-s0515a14:123_5": "pariharitabbapathaṁ pariharantā kīḷanti. Santikāyapi kīḷantīti santikakīḷāya kīḷanti,",
  "atk-s0515a14:123_6": "ekajjhaṁ ṭhapitā sāriyo vā pāsāṇasakkharāyo vā acālentā nakheneva apanenti ca upanenti",
  "atk-s0515a14:123_7": "ca. Sace tattha kāci calati, parājayo hotīti.",
  "atk-s0515a14:124_0": "Khalikāyāti jūtaphalake pāsakakīḷāya kīḷanti. Ghaṭikāyāti ghaṭikā vuccati dīghadaṇḍakena",
  "atk-s0515a14:124_1": "rassadaṇḍakaṁ paharaṇakīḷā, tāya kīḷanti. Salākahatthenāti lākhāya vā mañjaṭṭhiyā",
  "atk-s0515a14:124_2": "vā piṭṭhodakena vā salākahatthaṁ temetvā ‘‘kiṁ hotū’’ti bhūmiyaṁ vā bhittiyaṁ vā",
  "atk-s0515a14:124_3": "taṁ paharitvā hatthiassādirūpāni dassentā kīḷanti. Akkhenāti guḷena. Paṅkacīrenāti",
  "atk-s0515a14:124_4": "paṅkacīraṁ vuccati paṇṇanāḷikā, taṁ dhamantā kīḷanti. Vaṅkakenāti gāmadārakānaṁ kīḷanakena",
  "atk-s0515a14:124_5": "khuddakanaṅgalena. Mokkhacikāyāti samparivattakakīḷāya, ākāse vā daṇḍaṁ gahetvā bhūmiyaṁ",
  "atk-s0515a14:124_6": "vā sīsaṁ ṭhapetvā heṭṭhupariyabhāvena parivattantā kīḷantīti vuttaṁ hoti. Ciṅgulakenāti",
  "atk-s0515a14:124_7": "ciṅgulakaṁ vuccati tālapaṇṇādīhi kataṁ vātappahārena paribbhamanacakkaṁ, tena kīḷanti.",
  "atk-s0515a14:124_8": "Pattāḷhakenāti pattāḷhakaṁ vuccati paṇṇanāḷi, tāya vālikādīni minantā kīḷanti. Rathakenāti",
  "atk-s0515a14:124_9": "khuddakarathena. Dhanukenāti khuddakadhanunā. Akkharikāyāti akkharikā vuccati ākāse",
  "atk-s0515a14:124_10": "vā piṭṭhiyaṁ vā akkharajānanakīḷā, tāya kīḷanti. Manesikāyāti manesikā vuccati manasā",
  "atk-s0515a14:124_11": "cintitajānanakīḷā, tāya kīḷanti. Yathāvajjenāti yathāvajjaṁ vuccati kāṇakuṇikhujjādīnaṁ",
  "atk-s0515a14:124_12": "yaṁ yaṁ vajjaṁ, taṁ taṁ payojetvā dassanakīḷā, tāya kīḷanti. Mukhabherikanti mukhasaddena",
  "atk-s0515a14:124_13": "bherī viya vādanaṁ. Mukhālambaranti mukhānulittabherisaddakaraṇaṁ. Mukhaḍiṇḍimakanti",
  "atk-s0515a14:124_14": "mukhena pahatabherisaddakaraṇaṁ. Mukhavalimakanti oṭṭhamaṁsaṁ jimhaṁ katvā saddakaraṇaṁ.",
  "atk-s0515a14:124_15": "‘‘Mukhatalika’’ntipi pāṭho, mukhaṁ parivattetvā dhamanaṁ . Mukhabheruḷakanti mukhena",
  "atk-s0515a14:124_16": "bherivādanaṁ. Nāṭakanti abhinayaṁ dassetvā uggaṇhāpanaṁ. ‘‘Naṭṭaka’’ntipi pāṭho.",
  "atk-s0515a14:124_17": "Lāpanti ukkuṭṭhitakaraṇaṁ. Gītanti gāyanaṁ. Davakammanti hassakīḷākaraṇaṁ. Ayaṁ vācasikā",
  "atk-s0515a14:124_18": "khiḍḍāti ayaṁ kīḷā vācāya jātā vacīdvāre uppannā.",
  "atk-s0515a14:125_0": "Kesā ca massu cātiādīsu kesānaṁ kattarikāya ṭhānātirittāni akatvā kattarikāya chedanaṁ",
  "atk-s0515a14:125_1": "massūnaṁ dāṭhikaṁ ṭhapetvā kappāsanañca ekatovaṇḍikādimālā ca mūlagandhādigandhā",
  "atk-s0515a14:125_2": "ca chavikaraṇavilepanā ca. Gīvādīsu piḷandhanaābharaṇā ca sīse paṭimuñcanapasādhanapiḷandhanā",
  "atk-s0515a14:125_3": "ca sarīranivāsanavicitravatthā ca saṁvelliyabandhanapasādhanañca. ‘‘Parāsana’’ntipi",
  "atk-s0515a14:125_4": "pāṭho. Sīsaveṭhanapaṭasaṅkhātaveṭhanañca.",
  "atk-s0515a14:126_0": "Ucchādanādīsu mātukucchito nikkhantadārakānaṁ sarīragandho dvādasamattavassakāle",
  "atk-s0515a14:126_1": "nassati, tesaṁ sarīragandhaharaṇatthāya gandhacuṇṇādīhi ucchādenti, evarūpaṁ ucchādanaṁ",
  "atk-s0515a14:126_2": "na vaṭṭati. Puññavante pana dārake ūrūsu nipajjāpetvā telena makkhetvā hatthapādaūrunābhiādīnaṁ",
  "atk-s0515a14:126_3": "saṇṭhānasampādanatthaṁ parimaddanti, evarūpaṁ parimaddanaṁ na vaṭṭati.",
  "atk-s0515a14:127_0": "Nhāpananti tesaṁyeva dārakānaṁ gandhādīhi nhāpanaṁ. Sambāhananti mahāmallānaṁ viya",
  "atk-s0515a14:127_1": "hatthapāde muggarādīhi paharitvā bāhuvaḍḍhanaṁ. Ādāsanti yaṁkiñci ādāsaṁ pariharituṁ",
  "atk-s0515a14:127_2": "na vaṭṭati. Añjanaṁ alaṅkārañjanameva. Mālāti baddhamālā vā abaddhamālā vā. Vilepananti",
  "atk-s0515a14:127_3": "yaṁkiñci chavirāgakaraṇaṁ. Mukhacuṇṇakaṁ mukhalepananti mukhe kāḷapīḷakādīnaṁ haraṇatthāya",
  "atk-s0515a14:127_4": "mattikākakkaṁ denti. Tena lohite calite sāsapakakkaṁ denti, tena dose khādite tilakakkaṁ",
  "atk-s0515a14:127_5": "denti, tena lohite sannisinne haliddikakkaṁ denti, tena chavivaṇṇe ārūḷhe mukhacuṇṇakena",
  "atk-s0515a14:127_6": "mukhaṁ cuṇṇenti, taṁ sabbaṁ na vaṭṭati.",
  "atk-s0515a14:128_0": "Hatthabandhādīsu hatthe vicitrasaṅkhakapālādīni bandhitvā vicaranti, taṁ vā aññaṁ",
  "atk-s0515a14:128_1": "vā sabbampi hatthābharaṇaṁ na vaṭṭati. Apare sikhaṁ bandhitvā vicaranti, suvaṇṇacīrakamuttāvaḷiādīhi",
  "atk-s0515a14:128_2": "ca taṁ parikkhipanti, taṁ sabbaṁ na vaṭṭati. Apare catuhatthadaṇḍaṁ vā aññaṁ vā pana",
  "atk-s0515a14:128_3": "alaṅkatadaṇḍakaṁ gahetvā vicaranti , tathā itthipurisarūpādivicittaṁ bhesajjanāḷikaṁ",
  "atk-s0515a14:128_4": "suparikkhittaṁ vāmapasse olaggenti, apare anekacitrakosaṁ atitikhiṇaṁ asiṁ, pañcavaṇṇasuttasibbitaṁ",
  "atk-s0515a14:128_5": "makaradantakādivicittaṁ chattaṁ, suvaṇṇarajatādivicitrā morapiñchādiparikkhittā upāhanā,",
  "atk-s0515a14:128_6": "keci ratanamattāyāmaṁ caturaṅgulavitthataṁ kesantaparicchedaṁ dassetvā meghamukhe",
  "atk-s0515a14:128_7": "vijjulataṁ viya nalāṭe uṇhīsapaṭṭaṁ bandhitvā cūḷāmaṇiṁ dhārenti, cāmaravālabījaniṁ",
  "atk-s0515a14:128_8": "dhārenti, taṁ sabbaṁ na vaṭṭati.",
  "atk-s0515a14:129_0": "Imassa vā pūtikāyassāti imassa cātumahābhūtamayassa kuṇapasarīrassa. Keḷanāti kīḷāpanā",
  "atk-s0515a14:129_1": ". Parikeḷanāti sabbato bhāgena kīḷāpanā. Gedhitatāti abhikaṅkhitatā. Gedhitattanti",
  "atk-s0515a14:129_2": "giddhabhāvo abhikaṅkhitabhāvo. Capalatāti alaṅkārakaraṇaṁ. Cāpalyanti capalabhāvaṁ.",
  "atk-s0515a14:130": "Savibhūsantiādīsu vibhūsāya saha savibhūsaṁ. Chavirāgakaraṇasaṅkhātena parivārena saha saparivāraṁ. Paribhaṇḍena saha saparibhaṇḍaṁ. Parikkhārena saha saparikkhāraṁ.",
  "atk-s0515a14:131": "162.Āthabbaṇanti āthabbaṇikamantappayogaṁ. Supinanti supinasatthaṁ. Lakkhaṇanti maṇilakkhaṇādiṁ. No vidaheti nappayojeyya. Virutañcāti migādīnaṁ vaṭṭetvā vassitaṁ.",
  "atk-s0515a14:132_0": "Āthabbaṇikāti parūpaghātamantajānanakā. Āthabbaṇaṁ payojentīti āthabbaṇikā kira sattāhaṁ",
  "atk-s0515a14:132_1": "aloṇakaṁ bhuñjitvā dabbe attharitvā pathaviyaṁ sayamānā tapaṁ caritvā sattame divase",
  "atk-s0515a14:132_2": "susānabhūmiṁ sajjetvā sattame pade ṭhatvā hatthaṁ vaṭṭetvā vaṭṭetvā mukhena vijjaṁ",
  "atk-s0515a14:132_3": "parijappanti, atha tesaṁ kammaṁ samijjhati. Evarūpaṁ sandhāya ‘‘āthabbaṇaṁ payojentī’’ti",
  "atk-s0515a14:132_4": "āha. Tattha payojentīti yuttappayuttā honti. Nagare vā ruddheti nagare samantato",
  "atk-s0515a14:132_5": "rundhitvā āvaritvā gahite. Saṅgāme vā paccupaṭṭhiteti raṇe upagantvā ṭhite. Paccatthikesu",
  "atk-s0515a14:132_6": "paccāmittesūti paṭāṇībhūtesu verīsu. Ītiṁ uppādentīti sarīracalanaṁ kampanaṁ, tassa",
  "atk-s0515a14:132_7": "uppādanaṁ karonti. Upaddavanti kāyapīḷanaṁ karonti. Roganti byādhiṁ. Pajjarakanti",
  "atk-s0515a14:132_8": "jaraṁ. Sūlanti uddhumātakaṁ. Visūcikanti vijjhanaṁ. Pakkhandikanti lohitapakkhandikaṁ.",
  "atk-s0515a14:132_9": "Karontīti uppādenti.",
  "atk-s0515a14:133_0": "Supinapāṭhakāti supinabyākaraṇakā. Ādisantīti byākaronti. Yo pubbaṇhasamayaṁ supinaṁ",
  "atk-s0515a14:133_1": "passatītiādīsu accantasaṁyoge upayogavacanaṁ, pubbaṇhasamayeti attho. Evaṁ vipāko",
  "atk-s0515a14:133_2": "hotīti iṭṭhāniṭṭhavasena evarūpo vipāko hoti. Avakujja nipannoti adhomukho hutvā",
  "atk-s0515a14:133_3": "nipanno passati. Evaṁ supinapāṭhakā supinaṁ ādisanti.",
  "atk-s0515a14:134_0": "Tañca pana supinaṁ passanto catūhi kāraṇehi passati dhātukkhobhato vā anubhūtapubbato",
  "atk-s0515a14:134_1": "vā devatopasaṁhārato vā pubbanimittato vāti. Tattha pittādīnaṁ khobhakaraṇapaccayayogena",
  "atk-s0515a14:134_2": "khubhitadhātuko dhātukkhobhato supinaṁ passati, passanto ca nānāvidhaṁ supinaṁ passati.",
  "atk-s0515a14:134_3": "Anubhūtapubbato passanto pubbe anubhūtapubbaṁ ārammaṇaṁ passati. Devatopasaṁhārato",
  "atk-s0515a14:134_4": "passanto devatānaṁ ānubhāvena ārammaṇāni passati. Pubbanimittato passanto puññāpuññavasena",
  "atk-s0515a14:134_5": "uppajjitukāmassa atthassa vā anatthassa vā pubbanimittabhūtaṁ supinaṁ passati . Tattha",
  "atk-s0515a14:134_6": "yaṁ dhātukkhobhato anubhūtapubbato ca supinaṁ passati, na taṁ saccaṁ hoti. Yaṁ devatopasaṁhārato",
  "atk-s0515a14:134_7": "passati, taṁ saccaṁ vā hoti alikaṁ vā. Kuddhā hi devatā upāyena vināsetukāmā viparītampi",
  "atk-s0515a14:134_8": "katvā dassenti. Yaṁ pana pubbanimittato passati, taṁ ekantasaccameva hoti. Etesaṁ",
  "atk-s0515a14:134_9": "catunnaṁ mūlakāraṇānaṁ saṁsaggabhedatopi supinabhedo hotiyeva. Tañca panetaṁ catubbidhaṁ",
  "atk-s0515a14:134_10": "supinaṁ sekkhaputhujjanāva passanti appahīnavipallāsattā. Asekkhā na passanti pahīnavipallāsattā.",
  "atk-s0515a14:135_0": "Kiṁ panetaṁ passanto sutto passati, udāhu paṭibuddho, udāhu neva sutto na paṭibuddhoti?",
  "atk-s0515a14:135_1": "Kiñcettha – yadi tāva sutto passati, abhidhammavirodho āpajjati. Bhavaṅgacittena",
  "atk-s0515a14:135_2": "hi supati, taṁ rūpanimittādiārammaṇaṁ rāgādisampayuttaṁ vā na hoti, supinaṁ passantassa",
  "atk-s0515a14:135_3": "ca īdisāni cittāni uppajjanti. Atha paṭibuddho passati, vinayavirodho āpajjati. Yañhi",
  "atk-s0515a14:135_4": "paṭibuddho passati, taṁ sabbohārikacittena passati, sabbohārikacittena ca kate vītikkame",
  "atk-s0515a14:135_5": "anāpatti nāma natthi, supinaṁ passantena pana kate vītikkame ekantaṁ anāpatti eva.",
  "atk-s0515a14:135_6": "Atha neva sutto na paṭibuddho passati, ko nāma passati. Evañca sati supinassa abhāvova",
  "atk-s0515a14:135_7": "āpajjati, na abhāvo. Kasmā? Yasmā kapiniddāpareto passati. Vuttañhetaṁ – ‘‘majjhūpagato,",
  "atk-s0515a14:135_8": "mahārāja, kapiniddāpareto supinaṁ passatī’’ti (mi. pa. 5.3.5).",
  "atk-s0515a14:136_0": "Kapiniddāparetoti makkaṭaniddāya yutto. Yathā hi makkaṭassa niddā lahuparivattā hoti,",
  "atk-s0515a14:136_1": "evaṁ yā niddā punappunaṁ kusalādicittavokiṇṇattā lahuviparivattā. Yassā pavattiyaṁ",
  "atk-s0515a14:136_2": "punappunaṁ bhavaṅgato uttaraṇaṁ hoti, tāya yutto supinaṁ passati. Tenāyaṁ supino",
  "atk-s0515a14:136_3": "kusalopi hoti akusalopi abyākatopi. Tattha supinante cetiyavandanadhammassavanadhammadesanādīni",
  "atk-s0515a14:136_4": "karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe",
  "atk-s0515a14:136_5": "abyākatoti veditabbo. Svāyaṁ dubbalavatthukattā cetanāya paṭisandhiṁ ākaḍḍhituṁ asamattho,",
  "atk-s0515a14:136_6": "pavatte pana aññehi kusalākusalehi upatthambhito vipākaṁ deti.",
  "atk-s0515a14:137_0": "Maṇilakkhaṇādīsu evarūpo maṇi pasattho, evarūpo apasattho, sāmino ārogyaissariyādīnaṁ",
  "atk-s0515a14:137_1": "hetu hoti, na hotīti evaṁ vaṇṇasaṇṭhānādivasena maṇiādīnaṁ lakkhaṇaṁ ādisantīti attho.",
  "atk-s0515a14:137_2": "Tattha āvudhalakkhaṇanti ṭhapetvā asiādīni avasesaṁ āvudhaṁ . Itthilakkhaṇādīnipi",
  "atk-s0515a14:137_3": "yamhi kule itthipurisādayo vasanti, tassa vuddhihānivaseneva veditabbāni. Ajalakkhaṇādīsu",
  "atk-s0515a14:137_4": "pana ‘‘evarūpānaṁ ajādīnaṁ maṁsaṁ khāditabbaṁ, evarūpānaṁ na khāditabba’’nti ayampi viseso veditabbo.",
  "atk-s0515a14:138_0": "Api cettha godhāya lakkhaṇe cittakammapiḷandhanādīsupi ‘‘evarūpāya godhāya sati idaṁ",
  "atk-s0515a14:138_1": "nāma hotī’’ti ayampi viseso veditabbo. Kaṇṇikālakkhaṇaṁ piḷandhanakaṇṇikāyapi gehakaṇṇikāyapi",
  "atk-s0515a14:138_2": "vasena veditabbaṁ. Kacchapalakkhaṇampi godhalakkhaṇasadisameva. Migalakkhaṇaṁ sabbasaṅgāhikaṁ",
  "atk-s0515a14:138_3": "sabbacatuppadānaṁ lakkhaṇavasena vuttaṁ. Evaṁ lakkhaṇapāṭhakā lakkhaṇaṁ ādisantīti",
  "atk-s0515a14:138_4": "evaṁ lakkhaṇasatthavācakā lakkhaṇaṁ ādisanti kathenti.",
  "atk-s0515a14:139_0": "Nakkhattānīti kattikādīni aṭṭhavīsati nakkhattāni. Iminā nakkhattena gharappaveso",
  "atk-s0515a14:139_1": "kātabboti gehappavesamaṅgalaṁ kātabbaṁ. Makuṭaṁ bandhitabbanti pasādhanamaṅgalaṁ",
  "atk-s0515a14:139_2": "kātabbaṁ. Vāreyyanti ‘‘imassa dārakassa asukakulato asukanakkhattena dārikaṁ ānethā’’ti",
  "atk-s0515a14:139_3": "āvāhakaraṇañca ‘‘imaṁ dārikaṁ asukassa nāma dārakassa asukanakkhattena detha, evaṁ",
  "atk-s0515a14:139_4": "etesaṁ vuḍḍhi bhavissatī’’ti vivāhakaraṇañca vatvā vāreyyasaṅkhātaṁ āvāhavivāhamaṅgalaṁ",
  "atk-s0515a14:139_5": "kātabbanti ādisanti. Bījanīhāroti bījānaṁ vappatthāya bahi nīharaṇaṁ. ‘‘Niharo’’tipi",
  "atk-s0515a14:139_6": "pāḷi. Migavākkanti idaṁ sabbasaṅgāhikanāmaṁ, sabbasakuṇacatuppadānaṁ rutañāṇavaseneva",
  "atk-s0515a14:139_7": "vuttaṁ. Migavākkapāṭhakāti sakuntacatuppadānaṁ saddabyākaraṇakā. Migavākkaṁ ādisantīti",
  "atk-s0515a14:139_8": "tesaṁ saddaṁ sutvā byākaronti. Rutanti saddaṁ. ‘‘Ruda’’nti vā pāḷi. Vassitanti vācaṁ.",
  "atk-s0515a14:139_9": "Gabbhakaraṇīyāti vinassamānassa gabbhassa puna avināsāya osadhadānena gabbhasaṇṭhānakārakā.",
  "atk-s0515a14:139_10": "Gabbho hi vātena pāṇakehi kammunā cāti tīhi kāraṇehi vinassati. Tattha vātena vinassante",
  "atk-s0515a14:139_11": "vātavināsanaṁ sītalaṁ bhesajjaṁ deti. Pāṇakehi vinassante pāṇakānaṁ paṭikammaṁ karoti.",
  "atk-s0515a14:139_12": "Kammunā vinassante pana buddhāpi paṭibāhituṁ na sakkonti. Tasmā na taṁ idha gahitaṁ.",
  "atk-s0515a14:139_13": "Sālākiyanti salākavejjakammaṁ. Sallakattiyanti sallakattavejjakammaṁ. Kāyatikicchanti",
  "atk-s0515a14:139_14": "mūlabhesajjādīni yojetvā kāyatikicchavejjakammaṁ. Bhūtiyanti bhūtavejjakammaṁ. Komārabhaccanti",
  "atk-s0515a14:139_15": "komārakavejjakammaṁ. Kuhāti vimhāpakā. Thaddhāti dārukkhandhaṁ viya thaddhasarīrā.",
  "atk-s0515a14:139_16": "Lapāti paccayapaṭibaddhavacanakā. Siṅgiti maṇḍanapakatikā. Unnaḷāti uggatamānanaḷā.",
  "atk-s0515a14:139_17": "Asamāhitāti upacārappanāsamādhivirahitā.",
  "atk-s0515a14:140_0": "Na gaṇheyyātiādīsu uddesaggahaṇavasena na gaṇheyya. Sajjhāyavasena na uggaṇheyya.",
  "atk-s0515a14:140_1": "Citte ṭhapanavasena na dhāreyya. Samīpaṁ katvā ṭhapanavasena na upadhāreyya. Upaparikkhāvasena",
  "atk-s0515a14:140_2": "na upalakkheyya. Aññesaṁ vācanavasena nappayojeyya.",
  "atk-s0515a14:141": "163.Pesuṇiyanti pesuññaṁ. Sesaniddeso ca vuttatthoyeva.",
  "atk-s0515a14:142_0": "164.Kayavikkayeti pañcahi sahadhammikehi saddhiṁ vañcanavasena vā udayapatthanāvasena",
  "atk-s0515a14:142_1": "vā na tiṭṭheyya. Upavādaṁ bhikkhu na kareyyāti upavādakare kilese anibbattento attani",
  "atk-s0515a14:142_2": "parehi samaṇabrāhmaṇehi upavādaṁ na janeyya. Gāme ca nābhisajjeyyāti gāme ca gihisaṁsaggādīhi",
  "atk-s0515a14:142_3": "nābhisajjeyya. Lābhakamyā janaṁ na lapayeyyāti lābhakāmatāya janaṁ na lapayeyya.",
  "atk-s0515a14:143_0": "Ye kayavikkayā vinaye paṭikkhittāti ye dānapaṭiggahaṇavasena kayavikkayasikkhāpade",
  "atk-s0515a14:143_1": "(pārā. 593 ādayo) na vaṭṭatīti paṭikkhittā, idhādhippetaṁ kayavikkayaṁ dassetuṁ ‘‘pañcannaṁ",
  "atk-s0515a14:143_2": "saddhiṁ pattaṁ vā cīvaraṁ vā’’tiādimāha. Tattha pañcannaṁ saddhinti pañcahi sahadhammikehi",
  "atk-s0515a14:143_3": "saha. Pañca sahadhammikā nāma bhikkhubhikkhunīsikkhamānasāmaṇerasāmaṇeriyo. Vañcaniyaṁ",
  "atk-s0515a14:143_4": "vāti paṭirūpakaṁ dassetvā vañcaniyaṁ vā. Udayaṁ vā patthayantoti vuḍḍhiṁ patthento",
  "atk-s0515a14:143_5": "vā. Parivattetīti parivattanaṁ karoti.",
  "atk-s0515a14:144_0": "Iddhimantoti ijjhanapabhāvavanto. Dibbacakkhukāti dibbasadisañāṇacakkhukā. Atha vā",
  "atk-s0515a14:144_1": "dibbavihārasannissayena laddhañāṇacakkhukā. Paracittavidunoti attano cittena paresaṁ",
  "atk-s0515a14:144_2": "cittajānanakā. Te dūratopi passantīti ekayojanatopi yojanasatatopi yojanasahassatopi",
  "atk-s0515a14:144_3": "yojanasatasahassatopi cakkavāḷatopi dvetīṇicattāripañcadasavīsaticattālīsasahassatopi",
  "atk-s0515a14:144_4": "tato atirekatopi cakkavāḷato passanti dakkhanti. Āsannāpi na dissantīti samīpe ṭhitāpi",
  "atk-s0515a14:144_5": "nisinnāpi na paññāyanti. Cetasāpi cittaṁ pajānantīti attano cittenāpi paresaṁ cittaṁ",
  "atk-s0515a14:144_6": "pajānanti. Devatāpi kho santi iddhimantiniyoti devatāpi evaṁ saṁvijjanti ijjhanapabhāvavantiniyo.",
  "atk-s0515a14:144_7": "Paracittaviduniyoti paresaṁ cittaṁ jānantiyo. Oḷārikehi vā kilesehīti kāyaduccaritādikehi",
  "atk-s0515a14:144_8": "vā upatāpehi. Majjhimehi vāti kāmavitakkādikehi vā. Sukhumehi vāti ñātivitakkādikehi",
  "atk-s0515a14:144_9": "vā. Kāyaduccaritādayo kammapathavasena , kāmavitakkādayo vaṭṭamūlakakilesavasena veditabbā.",
  "atk-s0515a14:145_0": "Ñātivitakkādīsu ‘‘mayhaṁ ñātayo sukhajīvino sampattiyuttā’’ti evaṁ pañcakāmaguṇasannissitena",
  "atk-s0515a14:145_1": "gehasannissitapemena ñātake ārabbha uppannavitakko ñātivitakko. ‘‘Mayhaṁ ñātayo khayaṁ",
  "atk-s0515a14:145_2": "gatā vayaṁ gatā saddhā pasannā’’ti evaṁ pavatto pana ñātivitakko nāma na hoti.",
  "atk-s0515a14:146_0": "‘‘Amhākaṁ janapado subhikkho sampannasasso’’ti tuṭṭhamānasassa gehassitapemavasena",
  "atk-s0515a14:146_1": "uppannavitakko janapadavitakko. ‘‘Amhākaṁ janapade manussā saddhā pasannā khayaṁ",
  "atk-s0515a14:146_2": "gatā vayaṁ gatā’’ti evaṁ pavatto pana janapadavitakko nāma na hoti.",
  "atk-s0515a14:147_0": "Amarattāya vitakko, amaro vā vitakkoti amaravitakko. Tattha ukkuṭikappadhānādīhi",
  "atk-s0515a14:147_1": "dukkhe nijiṇṇe samparāye attā sukhī hoti. Amaroti dukkarakārikaṁ karontassa tāya",
  "atk-s0515a14:147_2": "dukkarakārikāya paṭisaṁyutto vitakko amarattāya vitakko nāma. Diṭṭhigatiko pana ‘‘sassataṁ",
  "atk-s0515a14:147_3": "vadesī’’tiādīni puṭṭho ‘‘evantipi me no, tathātipi me no, aññathātipi me no, notipi",
  "atk-s0515a14:147_4": "me no, no notipi me no’’ti vikkhepaṁ āpajjati, tassa so diṭṭhigatapaṭisaṁyutto vitakko,",
  "atk-s0515a14:147_5": "yathā amaro nāma maccho udake gahetvā māretuṁ na sakkā, ito cito ca dhāvati gāhaṁ",
  "atk-s0515a14:147_6": "na gacchati, evameva ekasmiṁ pakkhe asaṇṭhahanato na maratīti amaro nāma hoti, taṁ",
  "atk-s0515a14:147_7": "duvidhampi ekato katvā ‘‘amaravitakko’’ti vuttaṁ.",
  "atk-s0515a14:148_0": "Parānuddayatāpaṭisaññuttoti anuddayatāpaṭirūpakena gehassitapemena paṭisaṁyutto.",
  "atk-s0515a14:148_1": "Upaṭṭhākesu nandakesu socantesu ca tehi saddhiṁ diguṇaṁ nandati diguṇaṁ socati, tesu",
  "atk-s0515a14:148_2": "sukhitesu diguṇaṁ sukhito hoti, dukkhitesu diguṇaṁ dukkhito hoti. Uppannesu kiccakaraṇīyesu",
  "atk-s0515a14:148_3": "attanā voyogaṁ āpajjati. Tāni tāni kiccāni sādhento paññattiṁ vītikkamati, sallekhaṁ",
  "atk-s0515a14:148_4": "kopeti. Yo tasmiṁ saṁsaṭṭhavihāre tasmiṁ vā voyogāpajjane gehassito vitakko, ayaṁ",
  "atk-s0515a14:148_5": "parānuddayatāpaṭisaññutto vitakko nāma.",
  "atk-s0515a14:149_0": "Lābhasakkārasilokapaṭisaññuttoti cīvarādilābhena ceva sakkārena ca kittisaddena ca",
  "atk-s0515a14:149_1": "saddhiṁ ārammaṇakaraṇavasena paṭisaññutto. Anavaññattipaṭisaññuttoti ‘‘aho vata maṁ",
  "atk-s0515a14:149_2": "pare na avajāneyyuṁ, na sodhetvā visodhetvā katheyyu’’nti evaṁ anavaññātabhāvapatthanāya",
  "atk-s0515a14:149_3": "saddhiṁ uppajjanakavitakko . So tasmiṁ ‘‘mā maṁ pare avajāniṁsū’’ti uppanne vitakke",
  "atk-s0515a14:149_4": "pañcakāmaguṇasaṅkhātagehanissito hutvā uppannavitakko anavaññattipaṭisaññutto vitakko.",
  "atk-s0515a14:150_0": "Tatra tatra sajjatīti tesu tesu ārammaṇesu laggati. Tatra tatra gaṇhātīti vuttappakāraṁ",
  "atk-s0515a14:150_1": "ārammaṇaṁ pavisati. Bajjhatīti tehi tehi ārammaṇehi saddhiṁ bajjhati ekībhavati.",
  "atk-s0515a14:150_2": "Anayabyasananti tattha tattha avaḍḍhiṁ vināsaṁ. Āpajjatīti pāpuṇāti.",
  "atk-s0515a14:151_0": "Āmisacakkhukassāti cīvarādiāmisalolassa. Lokadhammagarukassāti lokuttaradhammaṁ muñcitvā",
  "atk-s0515a14:151_1": "rūpādilokadhammameva garuṁ katvā carantassa. Ālapanāti vihāraṁ āgatamanusse disvā",
  "atk-s0515a14:151_2": "‘‘kimatthāya bhonto āgatā, kiṁ bhikkhū nimantetuṁ, yadi evaṁ gacchatha, ahaṁ pacchato",
  "atk-s0515a14:151_3": "bhikkhū gahetvā āgacchāmī’’ti evaṁ āditova lapanā. Atha vā attānaṁ upanetvā ‘‘ahaṁ",
  "atk-s0515a14:151_4": "tisso, mayi rājā pasanno, mayi asuko ca asuko ca rājamahāmatto pasanno’’ti evaṁ attupanāyikā",
  "atk-s0515a14:151_5": "lapanāti ālapanā. Lapanāti puṭṭhassa sato vuttappakārameva lapanaṁ.",
  "atk-s0515a14:152_0": "Sallapanāti gahapatikānaṁ ukkaṇṭhane bhītassa okāsaṁ datvā suṭṭhu lapanā. Ullapanāti",
  "atk-s0515a14:152_1": "‘‘mahākuṭumbiko mahānāviko mahādānapatī’’ti evaṁ uddhaṁ katvā lapanā. Samullapanāti",
  "atk-s0515a14:152_2": "sabbato bhāgena uddhaṁ katvā lapanā. Unnahanāti ‘‘upāsakā pubbe īdise kāle navadānaṁ",
  "atk-s0515a14:152_3": "detha, idāni kiṁ na dethā’’ti evaṁ yāva ‘‘dassāma bhante, okāsaṁ na labhāmā’’tiādīni",
  "atk-s0515a14:152_4": "vadanti, tāva uddhaṁ uddhaṁ nahanā, veṭhanāti vuttaṁ hoti. Atha vā ucchuhatthaṁ disvā",
  "atk-s0515a14:152_5": "‘‘kuto ābhataṁ upāsakā’’ti pucchati. Ucchukhettato bhanteti. Kiṁ tattha ucchu madhuranti.",
  "atk-s0515a14:152_6": "Khāditvā bhante jānitabbanti. Na upāsakā ‘‘bhikkhussa ucchuṁ dethā’’ti vattuṁ vaṭṭatīti",
  "atk-s0515a14:152_7": "yā evarūpā nibbeṭhentassapi niveṭhanakakathā, sā unnahanā. Sabbato bhāgena punappunaṁ",
  "atk-s0515a14:152_8": "unnahanā samunnahanā. Ukkācanāti ‘‘etaṁ kulaṁ maṁyeva jānāti, sace ettha deyyadhammo",
  "atk-s0515a14:152_9": "uppajjati, mayhaṁyeva detī’’ti evaṁ ukkhipitvā kācanā ukkācanā, uddīpanāti vuttaṁ",
  "atk-s0515a14:152_10": "hoti. Sabbato bhāgena pana punappunaṁ ukkācanā samukkācanā. Anuppiyabhāṇitāti paccayavasena",
  "atk-s0515a14:152_11": "punappunaṁ piyavacanabhaṇanā. Saṇhavācatāti muduvacanatā. Sakhilavācatāti mandapamāṇayuttavacanatā",
  "atk-s0515a14:152_12": "sithilavacanatā vā. Sithilavācatāti allīyavacanatā. Apharusavācatāti madhuravacanatā.",
  "atk-s0515a14:153_0": "Purāṇaṁ mātāpettikanti pure uppannaṁ mātāpitūnaṁ santakaṁ. Antarahitanti paṭicchannaṁ",
  "atk-s0515a14:153_1": "tirobhūtaṁ . Ñāyāmīti pākaṭo homi. Asukassa kulūpakoti asukassa amaccassa kulapayirupāsako.",
  "atk-s0515a14:153_2": "Asukāyāti asukāya upāsikāya. Maṁ ujjhitvāti maṁ vissajjitvā.",
  "atk-s0515a14:154": "165.Payuttanti cīvarādīhi sampayuttaṁ, tadatthaṁ vā payojitaṁ. Imissā gāthāya niddeso sabbo heṭṭhā vuttanayova.",
  "atk-s0515a14:155": "166. Mosavajje na niyyethāti musāvāde na niyyetha.Jīvitenāti jīvikāya.",
  "atk-s0515a14:156_0": "Saṭhoti asantaguṇadīpanato na sammā bhāsitā. Sabbato bhāgena saṭho parisaṭho. Yaṁ",
  "atk-s0515a14:156_1": "tatthāti yaṁ tasmiṁ puggale. Saṭhanti asantaguṇadīpanaṁ kerāṭiyaṁ. Saṭhatāti saṭhākāro.",
  "atk-s0515a14:156_2": "Sāṭheyyanti saṭhabhāvo. Kakkaratāti padumanāḷassa viya aparāmasanakkhamo pharusabhāvo.",
  "atk-s0515a14:156_3": "Kakkariyantipi tasseva vevacanaṁ. Parikkhattatā pārikkhattiyanti padadvayena nikhaṇitvā",
  "atk-s0515a14:156_4": "ṭhapitaṁ viya daḷhakerāṭiyaṁ vuttaṁ. Keci pana ‘‘kakkaratāti sambhāvayitvā vacanaṁ.",
  "atk-s0515a14:156_5": "Kakkariyanti sambhāvayitvā vacanabhāvo. Parikkhattatāti alaṅkaraṇākāro. Pārikkhattiyanti",
  "atk-s0515a14:156_6": "alaṅkaraṇabhāvo’’ti atthaṁ vaṇṇayanti. Idaṁ vuccatīti idaṁ attano avijjamānaguṇappakāsanalakkhaṇaṁ",
  "atk-s0515a14:156_7": "sāṭheyyaṁ nāma vuccati. Yena samannāgatassa puggalassa kucchiṁ vā piṭṭhiṁ vā jānituṁ na sakkā.",
  "atk-s0515a14:157": "‘‘Vāmena sūkaro hoti, dakkhiṇena ajāmigo;",
  "atk-s0515a14:158": "Sarena nelako hoti, visāṇena jaraggavo’’ti. (dī. ni. aṭṭha. 2.296; vibha. aṭṭha. 894) –",
  "atk-s0515a14:159": "Evaṁ vuttayakkhasūkarasadiso hoti. Atimaññatīti atikkamitvā maññati.",
  "atk-s0515a14:160_0": "Kiṁ panāyaṁ bahulājīvoti ayaṁ pana puggalo ko nāma bahulājīvako. Sabbaṁ saṁbhakkhetīti",
  "atk-s0515a14:160_1": "laddhaṁ sabbaṁ khādati. Appapuññoti mandapuñño. Appesakkhoti parivāravirahito. Paññāsampannoti",
  "atk-s0515a14:160_2": "sampannapañño paripuṇṇapañño. Pañhaṁ vissajjetīti pañhaṁ katheti byākaroti.",
  "atk-s0515a14:161_0": "167.Sutvā rusito bahuṁ vācaṁ, samaṇānaṁ vā puthujanānanti rusito ghaṭṭito parehi",
  "atk-s0515a14:161_1": "tesaṁ samaṇānaṁ vā khattiyādibhedānaṁ vā aññesaṁ puthujanānaṁ bahumpi aniṭṭhaṁ vācaṁ",
  "atk-s0515a14:161_2": "sutvā. Na paṭivajjāti na paṭivadeyya. Kiṁ kāraṇā? Na hi santo paṭiseniṁ karonti.",
  "atk-s0515a14:162_0": "Kakkhaḷenāti dāruṇena. Santoti nibbutakilesā. Paṭiseninti paṭisattuṁ. Paṭimallanti",
  "atk-s0515a14:162_1": "paṭiyodhaṁ. Paṭikaṇṭakanti paṭiveriṁ. Paṭipakkhanti kilesapaṭipakkhaṁ, kilesavasena",
  "atk-s0515a14:162_2": "saṅgaṁ na karontīti attho.",
  "atk-s0515a14:163": "168.Etañca dhammamaññāyāti sabbametaṁ yathāvuttaṁ dhammaṁ ñatvā. Vicinanti vicinanto. Santīti nibbutiṁ ñatvāti nibbutiṁ rāgādīnaṁ santīti ñatvā.",
  "atk-s0515a14:164_0": "Samañcāti kāyasucaritādiṁ. Visamañcāti kāyaduccaritādiṁ. Pathañcāti dasakusalakammapathaṁ.",
  "atk-s0515a14:164_1": "Vipathañcāti dasaakusalakammapathaṁ. Sāvajjañcāti akusalañca. Anavajjañcāti kusalañca.",
  "atk-s0515a14:164_2": "Hīnapaṇītakaṇhasukkaviññūgarahitaviññūpasatthanti idampi kusalākusalameva. Tattha",
  "atk-s0515a14:164_3": "kāyasucaritādi samakaraṇato samaṁ. Kāyaduccaritādi visamakaraṇato visamaṁ. Dasakusalakammapathā",
  "atk-s0515a14:164_4": "sugatigamanapathattā pathaṁ. Dasaakusalakammapathā sugatigamanapaṭipakkhattā apāyagamanapathattā",
  "atk-s0515a14:164_5": "vipathaṁ. Akusalaṁ sadosattā sāvajjaṁ. Kusalaṁ niddosattā anavajjaṁ. Tathā mohena",
  "atk-s0515a14:164_6": "vā dosamohena vā lobhamohena vā sampayuttattā hīnaṁ. Alobhaadosaamohasampayuttattā",
  "atk-s0515a14:164_7": "paṇītaṁ. Kaṇhavipākattā kaṇhaṁ. Sukkavipākattā sukkaṁ. Buddhādīhi viññūhi garahitattā",
  "atk-s0515a14:164_8": "viññūgarahitaṁ. Tehi eva thomitattā viññūpasatthanti ñātabbaṁ.",
  "atk-s0515a14:165_0": "169. Kiṁ kāraṇā nappamajjeyya iti ce – abhibhū hi soti gāthā. Tattha abhibhūti rūpādīnaṁ",
  "atk-s0515a14:165_1": "abhibhavitā. Anabhibhūtoti tehi anabhibhūto. Sakkhidhammamanītihamaddasīti paccakkhameva",
  "atk-s0515a14:165_2": "anītihaṁ dhammaṁ addakkhi. Sadā namassa’manusikkheti sadā namassanto tisso sikkhāyo sikkheyya.",
  "atk-s0515a14:166": "Kehici kilesehīti kehici rāgādiupatāpakarehi kilesehi. Abhibhosi neti te kilese abhibhavi. Sesaṁ sabbattha pākaṭameva.",
  "atk-s0515a14:167_0": "Kevalaṁ pana ettha ‘‘cakkhūhi neva lolo’’tiādīhi indriyasaṁvaro, ‘‘annānamatho pānāna’’ntiādīhi",
  "atk-s0515a14:167_1": "sannidhipaṭikkhepamukhena paccayapaṭisevanasīlaṁ, methunamosavajjapesuṇiyādīhi pātimokkhasaṁvarasīlaṁ",
  "atk-s0515a14:167_2": ", ‘‘āthabbaṇaṁ supinaṁ lakkhaṇa’’ntiādīhi ājīvapārisuddhisīlaṁ, ‘‘jhāyī na pādalolassā’’ti",
  "atk-s0515a14:167_3": "iminā samādhi, ‘‘vicinaṁ bhikkhū’’ti iminā paññā, ‘‘sadā sato sikkhe’’ti iminā puna",
  "atk-s0515a14:167_4": "saṅkhepato tissopi sikkhā, ‘‘atha āsanesu sayanesu, appasaddesu bhikkhu vihareyya,",
  "atk-s0515a14:167_5": "niddaṁ na bahulīkareyyā’’tiādīhi sīlasamādhipaññānaṁ upakārānupakārasaṅgaṇhanavinodanāni",
  "atk-s0515a14:167_6": "vuttānīti. Evaṁ bhagavā nimmitassa paripuṇṇapaṭipadaṁ vatvā arahattanikūṭena desanaṁ",
  "atk-s0515a14:167_7": "niṭṭhāpesi, desanāpariyosāne purābhedasutte (mahāni. 83 ādayo) vuttasadisoyevābhisamayo ahosīti.",
  "atk-s0515a14:168": "Saddhammappajjotikāya mahāniddesaṭṭhakathāya",
  "atk-s0515a14:169": "Tuvaṭakasuttaniddesavaṇṇanā niṭṭhitā."
}