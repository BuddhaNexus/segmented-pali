{
  "atk-abh03a42:0": "3. Āyatanayamakaṁ",
  "atk-abh03a42:1": "1. Paṇṇattiuddesavāravaṇṇanā",
  "atk-abh03a42:2_0": "1-9. Idāni mūlayamake desiteyeva kusalādidhamme āyatanavasenāpi saṅgaṇhitvā khandhayamakānantaraṁ",
  "atk-abh03a42:2_1": "desitassa āyatanayamakassa vaṇṇanā hoti. Tattha khandhayamake vuttanayeneva pāḷivavatthānaṁ",
  "atk-abh03a42:2_2": "veditabbaṁ. Yatheva hi tattha paṇṇattivāro, pavattivāro, pariññāvāroti tayo mahāvārā",
  "atk-abh03a42:2_3": "honti, tathā idhāpi. Vacanatthopi nesaṁ tattha vuttanayeneva veditabbo. Idhāpi ca",
  "atk-abh03a42:2_4": "paṇṇattivāro uddesaniddesavasena dvidhā vavatthito. Itare niddesavaseneva. ‘Tattha",
  "atk-abh03a42:2_5": "dvādasāyatanānī’ti padaṁ ādiṁ katvā yāva nāyatanā na manoti, tāva paṇṇattivārassa",
  "atk-abh03a42:2_6": "uddesavāro veditabbo. Tattha dvādasāyatanānīti ayaṁ yamakavasena pucchitabbānaṁ āyatanānaṁ",
  "atk-abh03a42:2_7": "uddeso. Cakkhāyatanaṁ…pe… dhammāyatananti tesaññeva pabhedato nāmavavatthānaṁ. Yamakavasena",
  "atk-abh03a42:2_8": "pucchāsukhatthañcettha paṭhamaṁ paṭipāṭiyā ajjhattarūpāyatanāni vuttāni. Pacchā bāhirarūpāyatanāni.",
  "atk-abh03a42:2_9": "Pariyosāne manāyatanadhammāyatanāni.",
  "atk-abh03a42:3_0": "Yathā pana heṭṭhā khandhavasena, evamidha imesaṁ āyatanānaṁ vasena padasodhanavāro,",
  "atk-abh03a42:3_1": "padasodhanamūlacakkavāro, suddhāyatanavāro, suddhāyatanamūlacakkavāroti, cattārova",
  "atk-abh03a42:3_2": "nayavārā honti. Ekeko cettha anulomapaṭilomavasena duvidhoyeva. Tesamattho tattha",
  "atk-abh03a42:3_3": "vuttanayeneva veditabbo. Yathā pana khandhayamake padasodhanavārassa anulomavāre",
  "atk-abh03a42:3_4": "‘rūpaṁ rūpakkhandho, rūpakkhandho rūpa’ntiādīni pañca yamakāni, tathā idha ‘cakkhu,",
  "atk-abh03a42:3_5": "cakkhāyatanaṁ; cakkhāyatanaṁ; cakkhū’tiādīni dvādasa. Paṭilomavārepi ‘na cakkhu,",
  "atk-abh03a42:3_6": "na cakkhāyatanaṁ; na cakkhāyatanaṁ, na cakkhū’tiādīni dvādasa , padasodhanamūlacakkavārassa",
  "atk-abh03a42:3_7": "panettha anulomavāre ekekāyatanamūlakāni ekādasa ekādasa katvā dvattiṁsasataṁ yamakāni.",
  "atk-abh03a42:3_8": "Paṭilomavārepi dvattiṁsasatameva. Suddhāyatanavārassāpi anulomavāre dvādasa, paṭilomavāre",
  "atk-abh03a42:3_9": "dvādasa, suddhāyatanamūlacakkavārassāpi anulomavāre ekekāyatanamūlakāni ekādasa ekādasa",
  "atk-abh03a42:3_10": "katvā dvattiṁsasataṁ yamakāni. Paṭilomavārepi dvattiṁsasatamevāti evamidha chasattatādhikehi",
  "atk-abh03a42:3_11": "pañcahi yamakasatehi, dvipaññāsādhikehi ekādasahi pucchāsatehi, caturādhikehi tevīsāya",
  "atk-abh03a42:3_12": "atthasatehi ca paṭimaṇḍito paṇṇattivārassa uddesavāro veditabbo.",
  "atk-abh03a42:4": "Paṇṇattiuddesavāravaṇṇanā.",
  "atk-abh03a42:5": "1. Paṇṇattiniddesavāravaṇṇanā",
  "atk-abh03a42:6_0": "10-17. Niddesavāre pana heṭṭhā khandhayamakassa paṇṇattivāraniddese vuttanayeneva",
  "atk-abh03a42:6_1": "attho veditabbo. Aññatra visesā. Tatrāyaṁ viseso – dibbacakkhūti dutiyavijjāñāṇaṁ.",
  "atk-abh03a42:6_2": "Paññācakkhūti tatiyavijjāñāṇaṁ. Dibbasotanti dutiyaabhiññāñāṇaṁ. Taṇhāsotanti taṇhāva.",
  "atk-abh03a42:6_3": "Avaseso kāyoti nāmakāyo, rūpakāyo, hatthikāyo, assakāyoti evamādi. Avasesaṁ rūpanti",
  "atk-abh03a42:6_4": "rūpāyatanato sesaṁ bhūtupādāyarūpañceva piyarūpasātarūpañca. Sīlagandhotiādīni vāyanaṭṭhena",
  "atk-abh03a42:6_5": "sīlādīnaṁyeva nāmāni. Attharasotiādīnipi sādhumadhuraṭṭhena atthādīnaññeva nāmāni.",
  "atk-abh03a42:6_6": "Avaseso dhammoti pariyattidhammādianekappabhedoti ayamettha viseso.",
  "atk-abh03a42:7": "Paṇṇattiniddesavāravaṇṇanā.",
  "atk-abh03a42:8": "2. Pavattivāravaṇṇanā",
  "atk-abh03a42:9_0": "18-21. Idhāpi ca pavattivārassa uppādavārādīsu tīsu antaravāresu ekekasmiṁ chaḷeva",
  "atk-abh03a42:9_1": "kālabhedā. Tesaṁ ekekasmiṁ kāle puggalavārādayo tayo vārā. Te sabbepi anulomapaṭilomanayavasena",
  "atk-abh03a42:9_2": "duvidhāva honti. Tattha paccuppannakāle puggalavārassa anulomanaye yathā khandhayamake",
  "atk-abh03a42:9_3": "rūpakkhandhamūlakāni cattāri, vedanākkhandhamūlakāni tīṇi, saññākkhandhamūlakāni",
  "atk-abh03a42:9_4": "dve, saṅkhārakkhandhamūlakaṁ ekanti aggahitaggahaṇena dasa yamakāni honti. Evaṁ ‘‘yassa",
  "atk-abh03a42:9_5": "cakkhāyatanaṁ uppajjati, tassa sotāyatanaṁ uppajjati; yassa vā pana sotāyatanaṁ uppajjati,",
  "atk-abh03a42:9_6": "tassa cakkhāyatanaṁ uppajjati; yassa cakkhāyatanaṁ uppajjati, tassa ghāṇāyatanaṁ,",
  "atk-abh03a42:9_7": "jivhāyatanaṁ, kāyāyatanaṁ, rūpāyatanaṁ, saddāyatanaṁ, gandhāyatanaṁ, rasāyatanaṁ,",
  "atk-abh03a42:9_8": "phoṭṭhabbāyatanaṁ, manāyatanaṁ, dhammāyatanaṁ, uppajjati; yassa vā pana dhammāyatanaṁ",
  "atk-abh03a42:9_9": "uppajjati, tassa cakkhāyatanaṁ uppajjatī’’ti evaṁ cakkhāyatanamūlakāni ekādasa. ‘‘Yassa",
  "atk-abh03a42:9_10": "sotāyatanaṁ uppajjati, tassa ghānāyatanaṁ uppajjatī’’tiādinā nayena sotāyatanamūlakāni",
  "atk-abh03a42:9_11": "dasa; ghānāyatanamūlakāni nava, jivhāyatanamūlakāni aṭṭha; kāyāyatanamūlakāni satta;",
  "atk-abh03a42:9_12": "rūpāyatanamūlakāni cha; saddāyatanamūlakāni pañca; gandhāyatanamūlakāni cattāri;",
  "atk-abh03a42:9_13": "rasāyatanamūlakāni tīṇi; phoṭṭhabbāyatanamūlakāni dve; manāyatanamūlakaṁ ekanti aggahitaggahaṇena",
  "atk-abh03a42:9_14": "chasaṭṭhi yamakāni honti.",
  "atk-abh03a42:10_0": "Tattha cakkhāyatanamūlakesu ekādasasu ‘‘yassa cakkhāyatanaṁ uppajjati, tassa sotāyatanaṁ,",
  "atk-abh03a42:10_1": "ghānāyatanaṁ, rūpāyatanaṁ, manāyatanaṁ, dhammāyatanaṁ uppajjatī’’ti imāni pañceva",
  "atk-abh03a42:10_2": "vissajjitāni. Tesu paṭhamaṁ vissajjetabbaṁ tāva vissajjitaṁ. Dutiyaṁ kiñcāpi paṭhamena",
  "atk-abh03a42:10_3": "sadisavissajjanaṁ, cakkhusotāyatanānaṁ pavattiṭṭhāne pana ghānāyatanassa na ekantena",
  "atk-abh03a42:10_4": "pavattito ‘‘kathaṁ nu kho etaṁ vissajjetabba’’nti vimatinivāraṇatthaṁ vissajjitaṁ.",
  "atk-abh03a42:10_5": "Rūpāyatanamanāyatanadhammāyatanehi saddhiṁ tīṇi yamakāni asadisavissajjanattā vissajjitāni.",
  "atk-abh03a42:10_6": "Sesesu jivhāyatanakāyāyatanehi tāva saddhiṁ dve yamakāni purimehi dvīhi saddhiṁ sadisavissajjanāni.",
  "atk-abh03a42:10_7": "Saddāyatanassa paṭisandhikkhaṇe anuppattito tena saddhiṁ yamakassa vissajjanameva",
  "atk-abh03a42:10_8": "natthi. Gandharasaphoṭṭhabbāyatanehipi saddhiṁ tīṇi yamakāni purimehi dvīhi sadisavissajjanāneva",
  "atk-abh03a42:10_9": "hontīti tantiyā lahubhāvatthaṁ saṅkhittāni. Sotāyatanamūlakesu yaṁ labbhati , taṁ",
  "atk-abh03a42:10_10": "purimehi sadisavissajjanamevāti ekampi pāḷiṁ nāruḷhaṁ. Ghānāyatanamūlakesu rūpāyatanena",
  "atk-abh03a42:10_11": "saddhiṁ ekaṁ, manāyatanadhammāyatanehi saddhiṁ dveti tīṇi yamakāni pāḷiṁ āruḷhāni.",
  "atk-abh03a42:10_12": "Sesāni ghānāyatanayamakena sadisavissajjanattā nāruḷhāni. Tathā jivhāyatanakāyāyatanamūlakāni.",
  "atk-abh03a42:10_13": "Rūpāyatanamūlakesu manāyatanadhammāyatanehi saddhiṁ dveyeva vissajjitāni. Gandharasaphoṭṭhabbehi",
  "atk-abh03a42:10_14": "pana saddhiṁ tīṇi rūpāyatanamanāyatanehi saddhiṁ sadisavissajjanāni. Yatheva hettha",
  "atk-abh03a42:10_15": "‘‘sarūpakānaṁ acittakāna’’ntiādi vuttaṁ, tathā idhāpi ‘‘sarūpakānaṁ agandhakānaṁ,",
  "atk-abh03a42:10_16": "arasakānaṁ aphoṭṭhabbakāna’’nti yojanā veditabbā. Gandhādīni cettha āyatanabhūtāneva",
  "atk-abh03a42:10_17": "adhippetāni. Tasmā ‘‘sarūpakānaṁ sagandhāyatanāna’’nti āyatanavasenettha attho daṭṭhabbo.",
  "atk-abh03a42:11_0": "Saddāyatanamūlakāni atthābhāvato pāḷiṁ nāruḷhāneva. Gandharasaphoṭṭhabbamūlakāni",
  "atk-abh03a42:11_1": "cattāri tīṇi dve ca heṭṭhimehi sadisavissajjanattā pāḷiṁ nāruḷhāni. Manāyatanamūlakaṁ",
  "atk-abh03a42:11_2": "vissajjitamevāti evametāni paccuppannakāle puggalavārassa anulomanaye katipayayamakavissajjaneneva",
  "atk-abh03a42:11_3": "chasaṭṭhiyamakāni vissajjitāni nāma hontīti veditabbāni. Yathā ca puggalavāre, evaṁ",
  "atk-abh03a42:11_4": "okāsavārepi puggalokāsavārepi chasaṭṭhīti paccuppannakāle tīsu vāresu anulomanaye",
  "atk-abh03a42:11_5": "aṭṭhanavutisataṁ yamakāni honti. Yathā ca anulomanaye, evaṁ paṭilomanayepīti sabbānipi",
  "atk-abh03a42:11_6": "paccuppannakāle channavutādhikāni tīṇi yamakasatāni honti. Tesu dvānavutādhikāni",
  "atk-abh03a42:11_7": "satta pucchāsatāni, caturāsītādhikāni ca pannarasa atthasatāni hontīti veditabbāni.",
  "atk-abh03a42:11_8": "Evaṁ sesesupi pañcasu kālabhedesūti sabbānipi chasattatādhikāni tevīsati yamakasatāni.",
  "atk-abh03a42:11_9": "Tato diguṇā pucchā, tato diguṇā atthāti idamettha uppādavāre pāḷivavatthānaṁ. Nirodhavārauppādanirodhavāresupi",
  "atk-abh03a42:11_10": "eseva nayoti. Sabbasmimpi pavattivāre aṭṭhavīsāni ekasattati yamakasatāni. Tato diguṇā",
  "atk-abh03a42:11_11": "pucchā, tato diguṇā atthā veditabbā. Pāḷi pana manāyatanaṁ dhammāyatanañca ekasadisaṁ,",
  "atk-abh03a42:11_12": "nānaṁ natthi. Upari pana ‘‘vārasaṅkhepo hotī’’tiādīni vatvā tattha tattha saṅkhittā.",
  "atk-abh03a42:11_13": "Tasmā yaṁ tattha tattha saṅkhittaṁ, taṁ sabbaṁ asammuyhantehi sallakkhetabbaṁ.",
  "atk-abh03a42:12_0": "Atthavinicchaye panettha idaṁ nayamukhaṁ. Sacakkhukānaṁ asotakānanti apāye jātibadhiraopapātikaṁ",
  "atk-abh03a42:12_1": "sandhāya vuttaṁ. So hi sacakkhuko asotako hutvā upapajjati. Yathāha – ‘‘kāmadhātuyā",
  "atk-abh03a42:12_2": "upapattikkhaṇe kassaci aparāni dasāyatanāni pātubhavanti. Opapātikānaṁ petānaṁ ,",
  "atk-abh03a42:12_3": "opapātikānaṁ asurānaṁ, opapātikānaṁ tiracchānagatānaṁ, opapātikānaṁ nerayikānaṁ;",
  "atk-abh03a42:12_4": "jaccabadhirānaṁ upapattikkhaṇe dasāyatanāni pātubhavanti, cakkhāyatanaṁ rūpaghānagandhajivhārasakāyaphoṭṭhabbāyatanaṁ",
  "atk-abh03a42:12_5": "manāyatanaṁ dhammāyatana’’nti. Sacakkhukānaṁ sasotakānanti sugatiduggatīsu paripuṇṇāyatane",
  "atk-abh03a42:12_6": "ca opapātike rūpībrahmāno ca sandhāya vuttaṁ. Te hi sacakkhukā sasotakā hutvā upapajjanti.",
  "atk-abh03a42:12_7": "Yathāha – ‘‘kāmadhātuyā upapattikkhaṇe kassaci ekādasāyatanāni pātubhavanti; kāmāvacarānaṁ",
  "atk-abh03a42:12_8": "devānaṁ, paṭhamakappikānaṁ manussānaṁ, opapātikānaṁ petānaṁ, opapātikānaṁ asurānaṁ,",
  "atk-abh03a42:12_9": "opapātikānaṁ tiracchānagatānaṁ, opapātikānaṁ nerayikānaṁ, paripuṇṇāyatanānaṁ. Rūpadhātuyā",
  "atk-abh03a42:12_10": "upapattikkhaṇe pañcāyatanāni pātubhavanti, cakkhāyatanaṁ rūpasotamanāyatanaṁ dhammāyatana’’nti.",
  "atk-abh03a42:13_0": "Aghānakānanti brahmapārisajjādayo sandhāya vuttaṁ. Te hi sacakkhukā aghānakā hutvā",
  "atk-abh03a42:13_1": "upapajjanti. Kāmadhātuyaṁ pana aghānako opapātiko natthi. Yadi bhaveyya ‘‘kassaci",
  "atk-abh03a42:13_2": "aṭṭhāyatanāni pātubhavantī’’ti vedayya. Yo gabbhaseyyako pana aghānako siyā, so ‘‘sacakkhukāna’’nti",
  "atk-abh03a42:13_3": "vacanato idha anadhippeto. Sacakkhukānaṁ saghānakānanti jaccabadhirampi paripuṇṇāyatanampi",
  "atk-abh03a42:13_4": "opapātikaṁ sandhāya vuttaṁ. Saghānakānaṁ acakkhukānanti jaccandhampi jaccabadhirampi",
  "atk-abh03a42:13_5": "opapātikaṁ sandhāya vuttameva. Saghānakānaṁ sacakkhukānanti paripuṇṇāyatanameva opapātikaṁ sandhāya vuttaṁ.",
  "atk-abh03a42:14_0": "Sarūpakānaṁ acakkhukānanti ettha jaccandhajaccabadhiraopapātikesu aññataropi gabbhaseyyakopi",
  "atk-abh03a42:14_1": "labbhatiyeva. Sacittakānaṁ acakkhukānanti ettha heṭṭhā vuttehi jaccandhādīhi tīhi",
  "atk-abh03a42:14_2": "saddhiṁ arūpinopi labbhanti. Acakkhukānanti ettha purimapade vuttehi catūhi saddhiṁ",
  "atk-abh03a42:14_3": "asaññasattāpi labbhanti. Sarūpakānaṁ aghānakānanti ettha gabbhaseyyakā ca asaññasattā",
  "atk-abh03a42:14_4": "ca sesarūpībrahmāno ca labbhanti. Sacittakānaṁ aghānakānanti ettha gabbhaseyyakā",
  "atk-abh03a42:14_5": "ca rūpārūpabrahmāno ca labbhanti. Acittakānaṁ arūpakānantipadesu pana ekavokāracatuvokārasattāva",
  "atk-abh03a42:14_6": "labbhantīti iminā nayena sabbesu puggalavāresu puggalavibhāgo veditabbo.",
  "atk-abh03a42:15_0": "22-254. Okāsavāre yattha cakkhāyatananti rūpībrahmalokaṁ pucchati. Teneva āmantāti",
  "atk-abh03a42:15_1": "vuttaṁ . Tasmiñhi tale niyamato tāni āyatanāni paṭisandhiyaṁ uppajjanti. Idamettha",
  "atk-abh03a42:15_2": "nayamukhaṁ. Iminā nayamukhena sakalepi pavattivāre attho veditabbo. Pariññāvāro khandhayamake vuttanayoyevāti.",
  "atk-abh03a42:16": "Pavattivāravaṇṇanā.",
  "atk-abh03a42:17": "Āyatanayamakavaṇṇanā niṭṭhitā."
}