{
  "anya-e0802n4:0": "4. Samāsakappa",
  "anya-e0802n4:1": "Sattamakaṇḍa",
  "anya-e0802n4:2": "316, 331.Nāmānaṁsamāso yuttattho.",
  "anya-e0802n4:3": "Tesaṁ nāmānaṁ payujjamānapadatthānaṁ yo yuttattho, so samāsasañño hoti.",
  "anya-e0802n4:4": "Kathinadussaṁ, āgantukabhattaṁ, jīvitindriyaṁ, samaṇabrāhmaṇā, sāriputtamoggallānā, brāhmaṇa gahapatikā.",
  "anya-e0802n4:5": "Nāmānamiti kimatthaṁ? Devadatto pacati, yaññadatto pacati.",
  "anya-e0802n4:6": "Yuttatthoti kimatthaṁ? Bhato rañño putto devadattassa.",
  "anya-e0802n4:7": "Samāsaiccanena kvattho? Kvaci samāsantagatānamakāranto.",
  "anya-e0802n4:8": "317, 332.Tesaṁ vibhattiyo lopā ca.",
  "anya-e0802n4:9": "Tesaṁ yuttatthānaṁ samāsānaṁ vibhattiyo lopā ca honti.",
  "anya-e0802n4:10": "Kathinadussaṁ , āgantukabhattaṁ.",
  "anya-e0802n4:11": "Tesaṁgahaṇena samāsataddhitākhyātakitakānaṁ vibhattipaccayapadakkharāgamā ca lopā honti. Vāsiṭṭho, venateyyo.",
  "anya-e0802n4:12": "Caggahaṇa mavadhāraṇatthaṁ, pabhaṅkaro, amataddado, medhaṅkaro, dīpaṅkaro.",
  "anya-e0802n4:13": "318, 333.Pakati cassa sarantassa.",
  "anya-e0802n4:14": "Luttāsu vibhattīsu assa sarantassa liṅgassa pakatirūpāni honti.",
  "anya-e0802n4:15": "Cakkhusotaṁ, mukhanāsikaṁ, rājaputto, rājapuriso.",
  "anya-e0802n4:16": "319, 330.Upasagganipātapubbako abyayībhāvo.",
  "anya-e0802n4:17": "Upasagganipātapubbako samāso abyayībhāvasañño hoti.",
  "anya-e0802n4:18_0": "Nagarassa samīpe pavattati kathā iti upanagaraṁ, darathānaṁ abhāvo niddarathaṁ, makasānaṁ",
  "anya-e0802n4:18_1": "abhāvo nimmakasaṁ, vuḍḍhānaṁ paṭipāṭi yathāvuḍḍhaṁ, ye ye vuḍḍhā vā yathāvuḍḍhaṁ,",
  "anya-e0802n4:18_2": "jīvassa yattako paricchedo yāvajīvaṁ, cittamadhikicca pavattanti te dhammāti adhicittaṁ,",
  "anya-e0802n4:18_3": "pabbatassa tiro tiropabbataṁ, sotassa pati pavattati nāvā iti patisotaṁ, pāsādassa anto antopāsādaṁ.",
  "anya-e0802n4:19": "Abyayībhāvamiccanena kvattho? Aṁvibhattīna makārantā abyayībhāvā.",
  "anya-e0802n4:20": "320, 335.So napuṁsakaliṅgo.",
  "anya-e0802n4:21": "So abyayībhāvasamāso napuṁsakaliṅgova daṭṭhabbo.",
  "anya-e0802n4:22_0": "Kumārīsu adhikicca pavattati kathā iti adhikumāri, vadhuyā samīpe pavattati kathā",
  "anya-e0802n4:22_1": "iti upavadhu, gaṅgāya samīpe pavattati kathā iti upagaṅgaṁ, maṇikāya samīpe pavattati",
  "anya-e0802n4:22_2": "kathā iti upamaṇikaṁ.",
  "anya-e0802n4:23": "321, 349.Digussekattaṁ.",
  "anya-e0802n4:24": "Digussa samāsassa ekattaṁ hoti, napuṁsakaliṅgattañca.",
  "anya-e0802n4:25": "Tayo lokā tilokaṁ, tayo daṇḍā tidaṇḍaṁ, tīṇi nayanāni tinayanaṁ, tayo siṅgā tisiṅgaṁ. Catasso disā catuddisaṁ, pañca indriyāni pañcindriyaṁ.",
  "anya-e0802n4:26": "322, 359.Tathā dvande pāṇi tūriya yoggasenaṅgakhuddajantuka vividhaviruddha visabhāgatthādīnañca.",
  "anya-e0802n4:27": "Tathā dvande samāse pāṇi tūriya yogga senaṅgakhuddajantuka vividhaviruddha visabhāgatthaiccevamādīnaṁ ekattaṁ hoti, napuṁsakaliṅgattañca.",
  "anya-e0802n4:28": "Taṁ yathā? Cakkhu ca sotañca cakkhusotaṁ, mukhañca nāsikā ca mukhanāsikaṁ, chavi ca maṁsañca lohitañca chavimaṁsalohitaṁ. Evaṁ pāṇyaṅgatthe.",
  "anya-e0802n4:29": "Saṅkho ca paṇavo ca saṅkhapaṇavaṁ, gītañca vāditañca gītavāditaṁ, daddari ca ḍiṇḍimo ca daddariḍiṇḍimaṁ. Evaṁ tūriyaṅgatthe.",
  "anya-e0802n4:30": "Phālo ca pācanañca phālapācanaṁ, yugañca naṅgalañca yuganaṅgalaṁ. Evaṁ yoggaṅgatthe.",
  "anya-e0802n4:31": "Asi ca cammañca asicammaṁ, dhanu ca kalāpo ca dhanukalāpaṁ, hatthī ca asso ca hatthiassaṁ, ratho ca pattiko ca rathapattikaṁ. Evaṁ senaṅgatthe.",
  "anya-e0802n4:32": "Ḍaṁsā ca makasā ca ḍaṁsamakasaṁ, kuntho ca kipilliko ca kunthakipillikaṁ, kīṭo ca sarīsapo ca kīṭasarīsapaṁ. Evaṁ khuddajantukatthe.",
  "anya-e0802n4:33": "Ahi ca nakulo ca ahinakulaṁ, biḷāro ca mūsiko ca biḷāramūsikaṁ, kāko ca ulūko ca kākolūkaṁ. Evaṁ vividhaviruddhatthe.",
  "anya-e0802n4:34": "Sīlañca paññāṇañca sīlapaññāṇaṁ, samatho ca vipassanā ca samathavipassanaṁ, vijjā ca caraṇañca vijjācaraṇaṁ. Evaṁ visabhāgatthe.",
  "anya-e0802n4:35_0": "Ādiggahaṇaṁ kimatthaṁ? Dāsī ca dāso ca dāsidāsaṁ, itthī ca pumā ca itthipumaṁ, patto",
  "anya-e0802n4:35_1": "ca cīvarañca pattacīvaraṁ, chattañca upāhanā ca chattupāhanaṁ, tikañca catukkañca",
  "anya-e0802n4:35_2": "tikacatukkaṁ, veno ca rathakāro ca venarathakāraṁ, sākuṇiko ca māgaviko ca savakuṇikamāgavikaṁ,",
  "anya-e0802n4:35_3": "dīgho ca majjhimo ca dīghamajjhimaṁ iccevamādi.",
  "anya-e0802n4:36": "323, 360.Vibhāsā rukkha tiṇa pasukha na dhañña janapadādīnañca.",
  "anya-e0802n4:37_0": "Rukkhatiṇa pasu dhana dhañña janapadaiccevamādīnaṁ vibhāsā ekattaṁ hoti, napuṁsakaliṅgattañca",
  "anya-e0802n4:37_1": "dvande samāse. Assattho ca kapītano ca assatthakapītanaṁ, assatthakapītanā vā. Usīrañca",
  "anya-e0802n4:37_2": "bīraṇañca usīrabīraṇaṁ, usīrabīraṇā vā. Ajo ca eḷako ca ajeḷakaṁ, ajeḷakā vā. Hiraññañca",
  "anya-e0802n4:37_3": "suvaṇṇañca hiraññasuvaṇṇaṁ, hiraññasuvaṇṇā vā. Sāli ca yavo ca sāliyavaṁ, sāliyavā",
  "anya-e0802n4:37_4": "vā. Kāsī ca kosalā ca kāsikosalaṁ, kāsikosalā vā.",
  "anya-e0802n4:38": "Ādiggahaṇaṁ kimatthaṁ? Sāvajjañca anavajjañca sāvajjānavajjaṁ, sāvajjā navajjā vā. Hīnañca paṇītañca hīnapaṇītaṁ. Hīnapaṇītā vā. Kaṇho ca sukko ca kaṇhasukkaṁ, kaṇhasukkā vā.",
  "anya-e0802n4:39": "324, 339.Dvipade tulyādhikaraṇe kammadhārayo.",
  "anya-e0802n4:40": "Dve padāni tulyādhikaraṇāni yadā samasyante, tadā so samāso kammadhārayasañño hoti.",
  "anya-e0802n4:41_0": "Mahanto ca so puriso cāti mahāpuriso, kaṇho ca so sappo cāti kaṇhasappo, nīlañca",
  "anya-e0802n4:41_1": "taṁ uppalañcāti nīluppalaṁ, lohitañca taṁ candanañcāti lohitacandanaṁ, brāhmaṇī ca",
  "anya-e0802n4:41_2": "sā dārikā cāti brāhmaṇadārikā, khattiyā ca sā kaññā cāti khattiyakaññā.",
  "anya-e0802n4:42": "Kammadhārayaiccanena kvattho? Kammadhārayasaññe ca.",
  "anya-e0802n4:43": "325, 348.Saṅkhyāpubbo digu.",
  "anya-e0802n4:44": "Saṅkhyāpubbo kammadhārayasamāso digusañño hoti.",
  "anya-e0802n4:45": "Tīṇi malāni timalaṁ, tīṇi phalāni tiphalaṁ, tayo lokā tilokaṁ, tayo daṇḍā tidaṇḍaṁ, catasso disā catuddisaṁ, pañca indriyāni pañcindriyaṁ, satta godāvariyo sattagodāvaraṁ.",
  "anya-e0802n4:46": "Diguiccanena kvattho? Digusse kattaṁ.",
  "anya-e0802n4:47": "326, 341.Ubhe tappurisā.",
  "anya-e0802n4:48": "Ubhe digukammadhārayasamāsā tappurisasaññā honti.",
  "anya-e0802n4:49_0": "Na brāhmaṇo abrāhmaṇo, na vasalo avasalo, na bhikkhu abhikkhu, na pañcavassaṁ apañcavassaṁ,",
  "anya-e0802n4:49_1": "na pañcapūlī apañcapūlī, na sattagodāvaraṁasattagodāvaraṁ, na dasagavaṁ adasagavaṁ,",
  "anya-e0802n4:49_2": "na pañcagavaṁ apañcagavaṁ.",
  "anya-e0802n4:50": "Tappurisaiccanena kvattho? Attaṁ nassa tappurise.",
  "anya-e0802n4:51": "327, 351.Amādayo parapadebhi.",
  "anya-e0802n4:52": "Tā amādayo nāmehi parapadebhi yadā samasyante, tadā so samāso tappurisasañño hoti.",
  "anya-e0802n4:53_0": "Bhūmiṁ gato bhūmigato, sabbarattiṁ sobhaṇo sabbarattisobhaṇo. Apāyaṁ gato apāyagato,",
  "anya-e0802n4:53_1": "issarena kataṁ issarakataṁ, sallena viddho sallaviddho, kathinassa dussaṁ kathinadussaṁ,",
  "anya-e0802n4:53_2": "āgantukassa bhattaṁ āgantukabhattaṁ, methunā apeto methunāpeto, corā bhayaṁ corabhayaṁ,",
  "anya-e0802n4:53_3": "rañño putto rājaputto, dhaññānaṁ rāsi dhaññarāsi, rūpe saññā rūpasaññā, saṁsāre dukkhaṁ saṁsāradukkhaṁ.",
  "anya-e0802n4:54": "328, 352.Aññapadatthesu bahubbīhi.",
  "anya-e0802n4:55": "Aññesaṁ padānaṁ atthesu dve nāmāni bahūni nāmāni yadā samasyante, tadā so samāso bahubbīhi sañño hoti.",
  "anya-e0802n4:56_0": "Āgatā samaṇā imaṁ saṅghārāmaṁ soyaṁ āgatasamaṇo, saṅghārāmo. Jitāni indriyāni anena",
  "anya-e0802n4:56_1": "samaṇena soyaṁ jitindriyo, samaṇo. Dinno suṅko yassa rañño soyaṁ dinnasuṅko, rājā.",
  "anya-e0802n4:56_2": "Niggatā janā asmā gāmā soyaṁ niggatajano, gāmo. Chinno hatto yassa purisassa soyaṁ",
  "anya-e0802n4:56_3": "chinnahattho, puriso. Sampannāni sassāni yasmiṁ janapade soyaṁ sampannasasso, janapado.",
  "anya-e0802n4:57_0": "Nigrodhassa parimaṇḍalo nigrodhaparimaṇḍalo, nigrodhaparimaṇḍalo iva parimaṇḍalo",
  "anya-e0802n4:57_1": "yo rājakumāro soyaṁ nigrodhaparimaṇḍalo. Atha vā nigrodhaparimaṇḍalo iva parimaṇḍalo",
  "anya-e0802n4:57_2": "yassa rājakumārassa soyaṁ nigrodhaparimaṇḍalo, rājakumāro.",
  "anya-e0802n4:58": "Cakkhuno bhūto cakkhubhūto, cakkhubhūto iva bhūto yo bhagavā soyaṁ cakkhubhūto, bhagavā.",
  "anya-e0802n4:59": "Suvaṇṇassa vaṇṇo suvaṇṇavaṇṇo, suvaṇṇavaṇṇo viya vaṇṇo yassa bhagavato soyaṁ suvaṇṇavaṇṇo, bhagavā.",
  "anya-e0802n4:60": "Brahmuno saro brahmassaro, brahmassaro viya saro yassa bhagavato soyaṁ brahmassaro, bhagavā.",
  "anya-e0802n4:61_0": "Sayaṁpatita paṇṇa pupphaphalavāyutoyāhārāti paṇṇañca pupphañca phalañca paṇṇapupphaphalāni,",
  "anya-e0802n4:61_1": "sayameva patitāni sayaṁpatitāni, sayaṁpatitāni ca tāni paṇṇapupphaphalāni ceti sayaṁpatitapaṇṇapupphaphalāni",
  "anya-e0802n4:61_2": "vāyu ca toyañca vāyutoyāni, sayaṁpatitapaṇṇapupphaphalāni ca vāyutoyāni ca sayaṁpatitapaṇṇapupphaphalavāyutoyāni.",
  "anya-e0802n4:61_3": "Sayaṁpatitapaṇṇapupphaphalavāyutoyāni āhārā yesaṁ te sayaṁpatitapaṇṇapupphaphalavāyutoyāhārā,",
  "anya-e0802n4:61_4": "isayo. Yamettha vattabbaṁ, taṁ heṭṭhā vuttameva. Ayaṁ pana dvandakammadhārayagabbho",
  "anya-e0802n4:61_5": "tulyādhikaraṇapahubbīhi.",
  "anya-e0802n4:62": "Atha vā – sayaṁpatitapaṇṇapupphaphalavāyutoyehi āhārā yesaṁ te sayaṁpatitapaṇṇapupphaphalavāyutoyāhārā. Ayaṁ pana bhinnādhikaraṇabahubbīhi.",
  "anya-e0802n4:63_0": "Nānā dumapatita pupphavāsita sānūti nānāpakārā dumā nānādumā, nānādumehi patitāni",
  "anya-e0802n4:63_1": "nānādumapati tāni, nānādumapatitāni ca tāni pupphāni ceti nānādumapatitapupphāni,",
  "anya-e0802n4:63_2": "nānādumapatitapupphehi vāsitā nānādumapatitapupphavāsitā, nānādumapatitapupphavāsitā",
  "anya-e0802n4:63_3": "sānū yassa pabbatarājassa soyaṁ nānādumapatitapupphavāsitasānu, pabbatarājā. Ayaṁ",
  "anya-e0802n4:63_4": "pana kammadhārayatappurisagabbho tulyādhikaraṇabahubbīhi.",
  "anya-e0802n4:64_0": "Atha vā – vāsitā sānū vāsitasānu, sāpekkhatte satipi gamakattā samāso. Nānādumapatitapupphehi",
  "anya-e0802n4:64_1": "vāsitasānū yassa pabbatarājassa soyaṁ nānādumapatitapupphavāsitasānu, pabbatarājā.",
  "anya-e0802n4:64_2": "Ayaṁ pana bhinnādhikaraṇabahubbīhi.",
  "anya-e0802n4:65_0": "Byālambambudharabinducumbitakūṭoti ambuṁ dhāretīti ambudharo, ko so? Pajjunno. Vividhā",
  "anya-e0802n4:65_1": "ālambo byālambo, byālambo ca so ambudharo cāti byālambambudharo, byālambambudharassa",
  "anya-e0802n4:65_2": "bindū byālambambudharabindū, byālambambudharabindūhi cumbito byālambambudharabinducumbito,",
  "anya-e0802n4:65_3": "byālambamburebinducumbito kūṭo yassa pabbatarājassa soyaṁ byālambambudharabinducumbitakūṭo.",
  "anya-e0802n4:65_4": "Ayaṁ pana kammadhārayatappurisagabbho tulyādhikaraṇabahubbīhi.",
  "anya-e0802n4:66_0": "Atha vā – cumbito kūṭo cumbitakūṭo, sāpekkhatte satipi gamakattā samāso. Byālambambudharabindūhi",
  "anya-e0802n4:66_1": "cumbitakūṭo yassa pabbatarājassa soyaṁ byālambambudharabinducumbitakūṭo. Ayaṁ pana",
  "anya-e0802n4:66_2": "bhinnādhikaraṇabahubbīhi.",
  "anya-e0802n4:67_0": "Amita bala parakkamajutīti na mitā amitā, balañca parakkamo ca juti ca balaparakkamajutiyo,",
  "anya-e0802n4:67_1": "amitā balaparakkamajutiyo yassa soyaṁ amitabalaparakkamajuti, ayaṁ pana kammadhārayadvandagabbho",
  "anya-e0802n4:67_2": "tulyādhikaraṇabahubbīhi.",
  "anya-e0802n4:68": "Pīṇorakkhaṁsabāhūti uro ca akkhañca aṁso ca bāhu ca urakkhaṁsabāhavo, pīṇā urakkhaṁsabāhavo yassa bhagavato soyaṁ pīṇorakkhaṁsabāhu. Ayaṁ pana dvandavabbho tulyādhikaraṇabahubbīhi.",
  "anya-e0802n4:69_0": "Pīṇa gaṇḍa vadana thanūrujaghanāti gaṇḍo ca vadanañca thano ca ūru ca jaghanañca",
  "anya-e0802n4:69_1": "gaṇḍavadanathanūrujaghanā, pīṇā gaṇḍavadanathanūrujaghanā yassā sāyaṁ pīṇagaṇḍavadanathanūrujaghanā.",
  "anya-e0802n4:69_2": "Ayampi dvandagabbho tulyādhikaraṇabahubbīhi.",
  "anya-e0802n4:70_0": "Vavara surāsura garuḍa manuja bhujaga gandhabba makuṭa kūṭa cumbita selasaṅghaṭṭita",
  "anya-e0802n4:70_1": "caraṇoti surā ca asurā ca garuḍā ca manujā ca bhujagā ca gandhabbā ca surāsuragaruḍamanujabhujagagandhabbā,",
  "anya-e0802n4:70_2": "pavarā ca te surāsuragaruḍamanujabhujaga gandhabbā ceti pavarasurāsuragaruḍamanujabhujagagandhabbā,",
  "anya-e0802n4:70_3": "pavarasurāsuragaruḍamanujabhujagagandhabbānaṁ makuṭāni pavarasurāsuragaruḍamanujabhujagagandhabbamakuṭāni,",
  "anya-e0802n4:70_4": "pavarasurāsuragaruḍamanujabhujagagandhabbamakuṭānaṁ kūṭāni pavarasurāsuragaruḍamanujabhujagagandhabbamakuṭakūṭāni,",
  "anya-e0802n4:70_5": "pavarasurāsuragaruḍamanujabhujagagandhabbamakuṭakūṭesu cumbitā pavarasurāsuragaruḍamanujabhujagagandhabbamakuṭakūṭacumbitā,",
  "anya-e0802n4:70_6": "pavarasurāsuragaruḍamanujabhujagagandhabbamakuṭakūṭacumbitā ca te selā cāti pavarasurāsuragaruḍamanujabhujagagandhabbamakuṭakūṭacumbitaselā,",
  "anya-e0802n4:70_7": "pavarasurāsura garuḍamanujabhujagagandhabbamakuṭakūṭacumbitaselehi saṅghaṭṭitā pavarasurāsura",
  "anya-e0802n4:70_8": "garuḍamanujabhujagagandhabbamakuṭakūṭacumbitaselasaṅghaṭṭitā, pavarasurāsuragaruḍamanujabhujagagandhabbamakuṭakūṭacumbitaselasaṅghaṭṭitā",
  "anya-e0802n4:70_9": "caraṇā yassa tathāgatassa soyaṁ pavarasurāsuragaruḍamanujabhujagagandhabbamakuṭakūṭacumbitaselasaṅghaṭṭitacaraṇo,",
  "anya-e0802n4:70_10": "tathāgato, ayaṁ pana dvandakammadhārayatappurisagabbho tulyādhikaraṇabahubbīhi.",
  "anya-e0802n4:71_0": "Atha vā–saṅghaṭṭitā caraṇā saṅghaṭṭitacaraṇā, sāpekkhatte satipi gamakattā samāso.",
  "anya-e0802n4:71_1": "Pavarasurāsura garuḍamanujabhujaga gandhabbamakuṭakūṭacumbitaselehi saṅghaṭṭitacaraṇā",
  "anya-e0802n4:71_2": "yassa tathāgatassa soyaṁ pavarasurāsuragaruḍa manujabhujaga gandhabbamakuṭakūṭacumbitaselasaṅghaṭṭita",
  "anya-e0802n4:71_3": "caraṇo. Ayaṁ pana bhinnādhikaraṇabahubbīhi.",
  "anya-e0802n4:72": "Catuddisoti catasso disā yassa soyaṁ catuddiso, bhagavā.",
  "anya-e0802n4:73": "Pañcacakkhūti pañca cakkhūni yassa tathāgatassa soyaṁ pañcacakkhu, tathāgato.",
  "anya-e0802n4:74": "Dasabaloti dasa balāni yassa soyaṁ dasabalo, bhagavā.",
  "anya-e0802n4:75": "Anantañāṇoti nassa anto anantaṁ, anantaṁ ñāṇaṁ yassa tathāgatassa soyaṁ anantañāṇo, tathāgato.",
  "anya-e0802n4:76": "Amita ghana sarīroti na mitaṁ amitaṁ, ghanaṁ eva sarīraṁ ghanasarīraṁ, amitaṁ ghanasarīraṁ yassa tathāgatassa soyaṁ amitaghanasarīro, tathāgato.",
  "anya-e0802n4:77_0": "Amita bala parakkama pattoti na mitā amitā, balañca parakkamo ca balaparakkamā, amitā",
  "anya-e0802n4:77_1": "eva balaparakkamā amitabalaparakkamā , amitabalaparakkamā pattā yena soyaṁ amitabalaparakkamapatto,",
  "anya-e0802n4:77_2": "bhagavā. Ayaṁ pana kammadhārayadvandagabbho tulyādhikaraṇabahubbīhi.",
  "anya-e0802n4:78_0": "Matta bhamara gaṇa cumbita vikasitapupphavallināgarukkho pasobhita kandaroti mattā",
  "anya-e0802n4:78_1": "eva bhamarā mattabhamarā, mattabhamarānaṁ gaṇā mattabhamaragaṇā, mattabhamaragaṇehi",
  "anya-e0802n4:78_2": "cumbitāni mattabhamaraṇacumbitāni, vikasitāni eva pupphāni vikasitapupphāni, mattabhamaragaṇacumbitāni",
  "anya-e0802n4:78_3": "vikasitapupphāni yesaṁ tehi mattabhamaragaṇacumbitavikasitapupphā, valli ca nāgarukkho",
  "anya-e0802n4:78_4": "ca mallināgarukkhā, mattabhamaragaṇacumbitavikasitapupphā ca te vallināgarukkhā ceti",
  "anya-e0802n4:78_5": "mattabhamaragaṇacumbitavikasitapupphavallināgarukkhā, mattabhamaragaṇacumbitavikasitapupphavallināgarukkhehi",
  "anya-e0802n4:78_6": "upasobhitāni mattabhamaragaṇacumbitavikasitapupphavallināgarukkho pasobhitāni, mattabhamaragaṇacumbitavikasitapupphavallināgarukkho",
  "anya-e0802n4:78_7": "pasobhitāni kandarāni yassa pabbatarājassa soyaṁ mattabhamaragaṇacumbitavikasitapuppha",
  "anya-e0802n4:78_8": "vallināgarukkho paso bhitakandaro, pabbatarājā. Ayaṁ pana dvandakammadhārayatappurisagabbho",
  "anya-e0802n4:78_9": "tulyādhikaraṇabahubbīhi.",
  "anya-e0802n4:79_0": "Atha vā–upasobhitāni kandarāni upasobhitakandarāni, sāpekkhatte satipi gamakattā",
  "anya-e0802n4:79_1": "samāso. Mattabhamaragaṇacumbitavikasitapupphavallināgarukkhehi upasobhitakandarāni",
  "anya-e0802n4:79_2": "yassa pabbatarājassa soyaṁ mattabhamaragaṇacumbitavikasitapupphavallināgarukkho pasobhitakandaro,",
  "anya-e0802n4:79_3": "pabbatarājā. Ayaṁ pana bhinnādhikaraṇabahubbīhi.",
  "anya-e0802n4:80_0": "Nānārukkha tiṇa patita pupphopasobhita kandaroti rukkho ca tiṇañca rukkhatiṇāni,",
  "anya-e0802n4:80_1": "nānā pakārāni eva rukkhatiṇāni nānārukkhatiṇāni, nānārukkhatiṇehi patitāni nānārukkhatiṇapatitāni,",
  "anya-e0802n4:80_2": "nānārukkhatiṇapatitāni ca tāni pupphāni ceti nānārukkhatiṇapatitapupphāni, nānārukkhatiṇapatitapupphehi",
  "anya-e0802n4:80_3": "upasobhitāni nānārukkhatiṇapatita pupphopasobhitāni, nānārukkhatiṇapatitapupphopasobhitāni",
  "anya-e0802n4:80_4": "kandarāni yassa pabbatarājassa soyaṁ nānārukkhatiṇapatitapupphopasobhitakandaro,",
  "anya-e0802n4:80_5": "pabbatarājā. Ayaṁ pana dvandakammadhārayatappurisagabbho tulyādhikaraṇabahubbīhi.",
  "anya-e0802n4:81_0": "Atha vā–upasobhitāni eva kandarāni upasobhitakandarāni, (sāpekkhatte satipi gamakattā",
  "anya-e0802n4:81_1": "samāso.) Nānārukkhatiṇapatitapupphehi upasobhitakandarāni yassa pabbatarājassa soyaṁ",
  "anya-e0802n4:81_2": "nānārukkhatiṇapatitapupphopasobhitakandaro, pabbatarājā. Ayaṁ pana bhinnādhikaraṇabahubbīhi.",
  "anya-e0802n4:82_0": "Nānā musala phāla pabbata taru kaliṅgara sara dhanugadāsi tomarahatthāti musalo ca",
  "anya-e0802n4:82_1": "phālo ca pabbato ca taru ca kaliṅgaro ca saro ca dhanu ca gadā caasi ca tomaro, ca",
  "anya-e0802n4:82_2": "musalaphālapabbatatarukaliṅgarasaradhanugadāsitomarā, nānā pakārā eva musalaphālapabbatatarukaliṅgarasaradhanugadāsitomarā",
  "anya-e0802n4:82_3": "nānāmusalaphālapabbatatarukaliṅgarasaradhanugadāsitomarā, nānāmusalaphālapabbatatarukaliṅgarasaradhanugadāsitomarā",
  "anya-e0802n4:82_4": "hatthesu yesaṁ te nānāmusalaphālapabbatatarukaliṅgara saradhanugadāsitomarahatthā.",
  "anya-e0802n4:82_5": "Ayaṁ pana dvandakammadhārayagabbho bhinnādhikaraṇabahubbīhi.",
  "anya-e0802n4:83": "Bahubbīhi iccanena kvattho? Bahubbīhimhi ca.",
  "anya-e0802n4:84": "329, 357.Nāmānaṁ samuccayo dvando.",
  "anya-e0802n4:85": "Nāmānaṁ ekavibhattikānaṁ yo samuccayo, so dvandasañño hoti.",
  "anya-e0802n4:86_0": "Candimā ca sūriyo ca candimasūriyā, samaṇo ca brāhmaṇo ca samaṇabrāhmaṇā, sāriputto",
  "anya-e0802n4:86_1": "ca moggallāno ca sāriputtamoggallānā, brāhmaṇo ca gahapatiko ca brāhmaṇagahapatikā,",
  "anya-e0802n4:86_2": "yamo ca varuṇo ca yamavaruṇā, kuvero ca vāsavo ca kuveravāsavā.",
  "anya-e0802n4:87": "Dvandaiccanena kvattho? Dvandaṭṭhā vā.",
  "anya-e0802n4:88": "330, 340.Mahataṁ mahā tulyādhikaraṇe pade.",
  "anya-e0802n4:89": "Tesaṁ mahantasaddānaṁ mahāādeso hoti tulyādhikaraṇe pade.",
  "anya-e0802n4:90_0": "Mahanto ca so puriso cāti mahāpuriso, mahantī ca sā devī cāti mahādevī, mahantañca",
  "anya-e0802n4:90_1": "taṁ balañcāti mahābalaṁ, mahanto ca so nāgo cāti mahānāgo, mahanto ca so yaso cāti",
  "anya-e0802n4:90_2": "mahāyaso, mahantañca taṁ padumavanañcāti mahāpadumavanaṁ, mahantī ca sā nadī cāti",
  "anya-e0802n4:90_3": "mahānadī, mahanto ca so maṇi cāti mahāmaṇi, mahanto ca so gahapatiko cāti mahāgahapatiko,",
  "anya-e0802n4:90_4": "mahantañca taṁ dhanañcāti mahādhanaṁ, mahanto ca so puñño cāti mahāpuñño.",
  "anya-e0802n4:91": "Bahuvacanaggahaṇena kvaci mahanta saddassa mahādeso hoti. Mahantañca taṁ phalañcāti mahapphalaṁ, mahabbalaṁ, evaṁ mahaddhanaṁ, mahabbhayaṁ.",
  "anya-e0802n4:92": "331, 353.Itthiyaṁ bhāsitapumitthī pumāva ce.",
  "anya-e0802n4:93": "Itthiyaṁ tulyādhikaraṇe pade ce bhāsitapumitthī pumāva daṭṭhabbā.",
  "anya-e0802n4:94": "Dīghā jaṅghā yassa soyaṁ dīghajaṅgho, kalyāṇabhariyo, pahūtapañño.",
  "anya-e0802n4:95": "Bhāsitapupeti kimatthaṁ? Brāhmaṇabandhu ca sā bhariyā cātibrāhmaṇabandhubhariyā.",
  "anya-e0802n4:96": "332, 343.Kammadhārayasaññe ca.",
  "anya-e0802n4:97": "Kammadhārayasaññe ca samāse itthiyaṁ tulyādhikaraṇe pade pubbe bhāsitapumitthī ce, pumāva daṭṭhabbā. Brāhmaṇadārikā, khattiyakaññā, khattiyakumārikā.",
  "anya-e0802n4:98": "Bhāsitapumeti kimatthaṁ? Khattiyabandhudārikā, brāhmaṇabandhudārikā.",
  "anya-e0802n4:99": "333, 344.Attaṁ nassa tappurise.",
  "anya-e0802n4:100": "Nassa padassa tappurise uttarapade attaṁ hoti.",
  "anya-e0802n4:101": "Nabrāhmaṇo abrāhmaṇo, avasalo, abhikkhu, apañcavassaṁ, apañcagavaṁ.",
  "anya-e0802n4:102": "334, 345.Sare ana.",
  "anya-e0802n4:103": "Nassa padassa tappurise ana ādeso hoti sare pare.",
  "anya-e0802n4:104": "Na asso anasso, anissaro, anariyo.",
  "anya-e0802n4:105": "335, 346.Kadakussa.",
  "anya-e0802n4:106": "Kuiccetassa kada hoti sare pare.",
  "anya-e0802n4:107": "Kucchitaṁ annaṁ kadannaṁ, kucchitaṁ asanaṁ kadassanaṁ.",
  "anya-e0802n4:108": "Sareti kimatthaṁ? Kucchitā dārā yesaṁ (apuññakārānaṁ) te hontīti kudārā, kujanā. Evaṁ kuputtā, kugehā, kuvatthā, kudāsā.",
  "anya-e0802n4:109": "336, 347.Kā’ppatthesu ca.",
  "anya-e0802n4:110": "Kuiccetassa kā hoti appatthesu ca.",
  "anya-e0802n4:111": "Kālavaṇaṁ, kāpupphaṁ.",
  "anya-e0802n4:112": "Bahuvacanaggahaṇaṁ kimatthaṁ? Kuiccetassa anappatatthesupi kvaci kā hoti, kāpurisā.",
  "anya-e0802n4:113": "337, 350.Kvaci samāsantagatānamakāranto.",
  "anya-e0802n4:114": "Samāsantagatānaṁ nāmānamanto saro kvaci akāro hoti.",
  "anya-e0802n4:115": "Devānaṁ rājā devarājo, devarājā, devānaṁ sakhā devasakho, devasakhā, pañca ahāni pañcāhaṁ, sattāhaṁ, pañcagavaṁ, chattupāhanaṁ, upasaradaṁ, visālakkho, vimukho.",
  "anya-e0802n4:116_0": "Kāraggahaṇaṁ kimatthaṁ? Ākāranta ikārantā ca honti, paccakkhā dhammā yassa soyanti",
  "anya-e0802n4:116_1": "paccakkhadhammā, surabhino gandho surabhigandhi, sundaro gandho sugandhi, pūtino",
  "anya-e0802n4:116_2": "gandho pūtigandhi, kucchito gandho kugandhi, duṭṭhu gandho yassa soyanti dugandhi,",
  "anya-e0802n4:116_3": "pūti eva gandho pūtigandhi.",
  "anya-e0802n4:117": "Nadīantā ca kattuantā ca kapaccayo hoti samāsante.",
  "anya-e0802n4:118": "Bahū nadiyo yasmiṁ soyaṁ bahunadiko, janapado. Bahavo kattāro yassa soyaṁ bahukattuko, puriso.",
  "anya-e0802n4:119": "338, 356.Nadimhā ca.",
  "anya-e0802n4:120": "Nadimhā ca kapaccayo hoti samāsante.",
  "anya-e0802n4:121": "Bahū nadiyo yasmiṁ soyanti bahunadiko. Bahū kantiyo yassa soyanti bahukantiko. Bahunāriko.",
  "anya-e0802n4:122": "339, 358.Jāyāya tudaṁ jāni patimhi.",
  "anya-e0802n4:123": "Jāyāiccetāya tudaṁ jāniiccete ādesā honti patimhi pare.",
  "anya-e0802n4:124": "Tudaṁpatī, jānipatī.",
  "anya-e0802n4:125": "340, 355.Dhanumhā ca.",
  "anya-e0802n4:126": "Dhanumhā ca āpaccayo hoti samāsante.",
  "anya-e0802n4:127": "Gāṇḍīvo dhanu yassa soyaṁ gāṇḍīvadhanvā.",
  "anya-e0802n4:128": "341, 336.Aṁ vibhattīnamakārantā abyayībhāvā.",
  "anya-e0802n4:129": "Tasmā akārantā abyayībhāvasamāsā parāsaṁ vibhattīnaṁ kvaci aṁ hoti.",
  "anya-e0802n4:130": "Adhicittaṁ, yathāvuḍḍhaṁ, upakumbhaṁ, yāvajīvaṁ, tiropabbataṁ, tiropākāraṁ, tirokuṭṭaṁ, antopāsādaṁ.",
  "anya-e0802n4:131": "Kvacīti kimatthaṁ? Adhicittassa bhikkhuno.",
  "anya-e0802n4:132": "342, 337.Saro rasso napuṁsake.",
  "anya-e0802n4:133": "Napuṁsake vattamānassa abyayībhāvasamāsassa liṅgassa saro rasso hoti.",
  "anya-e0802n4:134": "Kumārīsu adhikicca pavattati kathā iti adhikumāri. Upavadhu, upagaṅgaṁ, upamaṇikaṁ.",
  "anya-e0802n4:135": "343, 338.Aññasmā lopo ca.",
  "anya-e0802n4:136": "Aññasmā abyayībhāvasamāsā anakārantā parāsaṁ vibhattīnaṁ lopo ca hoti.",
  "anya-e0802n4:137": "Adhitthi, adhikumāri, upavadhu.",
  "anya-e0802n4:138": "Iti nāmakappe samāsakappo sattamo kaṇḍo.",
  "anya-e0802n4:139": "Samāsakappo niṭṭhito."
}