{
  "atk-s0402a32:0": "(14) 4. Yodhājīvavaggo",
  "atk-s0402a32:1": "1. Yodhājīvasuttavaṇṇanā",
  "atk-s0402a32:2_0": "134. Catutthassa paṭhame yuddhaṁ upajīvatīti yodhājīvo. Rājārahoti rañño anucchaviko.",
  "atk-s0402a32:2_1": "Rājabhoggoti rañño upabhogaparibhogo. Aṅganteva saṅkhyaṁ gacchatīti hattho viya pādo",
  "atk-s0402a32:2_2": "viya ca avassaṁ icchitabbattā aṅganti saṅkhyaṁ gacchati. Dūre pātī hotīti udake usabhamattaṁ,",
  "atk-s0402a32:2_3": "thale aṭṭhusabhamattaṁ, tato vā uttarinti dūre kaṇḍaṁ pāteti. Duṭṭhagāmaṇiabhayassa",
  "atk-s0402a32:2_4": "hi yodhājīvo navausabhamattaṁ kaṇḍaṁ pātesi, pacchimabhave bodhisatto yojanappamāṇaṁ.",
  "atk-s0402a32:2_5": "Akkhaṇavedhīti avirādhitavedhī, akkhaṇaṁ vā vijju vijjantarikāya vijjhituṁ samatthoti",
  "atk-s0402a32:2_6": "attho. Mahato kāyassa padāletāti ekatobaddhaṁ phalakasatampi mahiṁsacammasatampi",
  "atk-s0402a32:2_7": "aṅguṭṭhapamāṇabahalaṁ lohapaṭṭampi caturaṅgulabahalaṁ asanapadarampi vidatthibahalaṁ",
  "atk-s0402a32:2_8": "udumbarapadarampi dīghantena vālikasakaṭampi vinivijjhituṁ samatthoti attho. Yaṁkiñci",
  "atk-s0402a32:2_9": "rūpantiādi visuddhimagge vitthāritameva. Netaṁ mamātiādi taṇhāmānadiṭṭhipaṭikkhepavasena",
  "atk-s0402a32:2_10": "vuttaṁ. Sammappaññāya passatīti sammā hetunā kāraṇena sahavipassanāya maggapaññāya",
  "atk-s0402a32:2_11": "passati. Padāletīti arahattamaggena padāleti.",
  "atk-s0402a32:3": "2. Parisāsuttavaṇṇanā",
  "atk-s0402a32:4_0": "135. Dutiye ukkācitavinītāti appaṭipucchitvā vinītā dubbinītaparisā. Paṭipucchāvinītāti",
  "atk-s0402a32:4_1": "pucchitvā vinītā suvinītaparisā. Yāvatāvinītāti pamāṇavasena vinītā, pamāṇaṁ ñatvā",
  "atk-s0402a32:4_2": "vinītaparisāti attho. “Yāvatajjhā”ti pāḷiyā pana yāva ajjhāsayāti attho, ajjhāsayaṁ",
  "atk-s0402a32:4_3": "ñatvā vinītaparisāti vuttaṁ hoti. Tatiyaṁ uttānameva.",
  "atk-s0402a32:5": "4. Uppādāsuttavaṇṇanā",
  "atk-s0402a32:6_0": "137. Catutthe dhammaṭṭhitatāti sabhāvaṭṭhitatā. Dhammaniyāmatāti sabhāvaniyāmatā.",
  "atk-s0402a32:6_1": "Sabbe saṅkhārāti catubhūmakasaṅkhārā. Aniccāti hutvā abhāvaṭṭhena aniccā. Dukkhāti",
  "atk-s0402a32:6_2": "sampaṭipīḷanaṭṭhena dukkhā. Anattāti avasavattanaṭṭhena anattā. Iti imasmiṁ sutte",
  "atk-s0402a32:6_3": "tīṇi lakkhaṇāni missakāni kathitāni.",
  "atk-s0402a32:7": "5. Kesakambalasuttavaṇṇanā",
  "atk-s0402a32:8_0": "138. Pañcame tantāvutānaṁ vatthānanti paccatte sāmivacanaṁ, tantehi vāyitavatthānīti",
  "atk-s0402a32:8_1": "attho. Kesakambaloti manussakesehi vāyitakambalo. Puthusamaṇabrāhmaṇavādānanti idampi",
  "atk-s0402a32:8_2": "paccatte sāmivacanaṁ. Paṭikiṭṭhoti pacchimako lāmako. Moghapurisoti tucchapuriso.",
  "atk-s0402a32:8_3": "Paṭibāhatīti paṭisedheti. Khippaṁ uḍḍeyyāti kuminaṁ oḍḍeyya. Chaṭṭhasattamāni uttānatthāneva.",
  "atk-s0402a32:9": "8. Assakhaḷuṅkasuttavaṇṇanā",
  "atk-s0402a32:10_0": "141. Aṭṭhame assakhaḷuṅkoti assapoto. Idamassa javasmiṁ vadāmīti ayamassa ñāṇajavoti",
  "atk-s0402a32:10_1": "vadāmi. Idamassa vaṇṇasmiṁ vadāmīti ayamassa guṇavaṇṇoti vadāmi. Idamassa ārohapariṇāhasminti",
  "atk-s0402a32:10_2": "ayamassa uccabhāvo parimaṇḍalabhāvoti vadāmīti.",
  "atk-s0402a32:11": "9. Assaparassasuttavaṇṇanā",
  "atk-s0402a32:12_0": "142. Navame assaparasseti assesu parasse. Purisaparasseti purisesu parasse, purisapuriseti",
  "atk-s0402a32:12_1": "attho. Imasmiṁ sutte tīṇi maggaphalāni kathitāni. Tattha ayaṁ tīhi maggehi ñāṇajavasampannoti veditabbo.",
  "atk-s0402a32:13": "10. Assājānīyasuttavaṇṇanā",
  "atk-s0402a32:14_0": "143. Dasame bhadreti bhaddake. Assājānīyeti kāraṇākāraṇaṁ jānanake asse. Purisājānīyesupi",
  "atk-s0402a32:14_1": "eseva nayo. Imasmiṁ sutte arahattaphalaṁ kathitaṁ. Tatrāyaṁ arahattamaggena ñāṇajavasampannoti veditabbo.",
  "atk-s0402a32:15": "11. Paṭhamamoranivāpasuttavaṇṇanā",
  "atk-s0402a32:16": "144. Ekādasame accantaniṭṭhoti antaṁ atikkantaniṭṭho, akuppaniṭṭho dhuvaniṭṭhoti attho. Sesaṁ sadisameva.",
  "atk-s0402a32:17": "12. Dutiyamoranivāpasuttavaṇṇanā",
  "atk-s0402a32:18": "145. Dvādasame iddhipāṭihāriyenāti ijjhanakapāṭihāriyena. Ādesanāpāṭihāriyenāti ādisitvā apadisitvā kathanaanukathanakathāpāṭihāriyena.",
  "atk-s0402a32:19": "13. Tatiyamoranivāpasuttavaṇṇanā",
  "atk-s0402a32:20_0": "146. Terasame sammādiṭṭhiyāti phalasamāpattatthāya sammādiṭṭhiyā. Sammāñāṇenāti phalañāṇena.",
  "atk-s0402a32:20_1": "Sammāvimuttiyāti sesehi phalasamāpattidhammehi. Imesu tīsupi suttesu khīṇāsavova kathitoti.",
  "atk-s0402a32:21": "Yodhājīvavaggo catuttho."
}