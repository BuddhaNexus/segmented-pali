{
  "tika-s0501t1:0": "2. Uddesavāraatthavibhāvanā",
  "tika-s0501t1:1_0": "1. Evaṁ saṅgahavārena saṅkhepato dassite hārādayo idāni vibhāgena dassetuṁ “tattha",
  "tika-s0501t1:1_1": "katame soḷasa hārā”tiādidesanā āraddhā. Atha vā soḷasahārādisamudāyā netti nāma mayā",
  "tika-s0501t1:1_2": "mahākaccānena niddiṭṭhāti vuttā, “katame te soḷasa hārā”ti pucchitabbattā vuttaṁ",
  "tika-s0501t1:1_3": "“tattha soḷasa hārā”tyādi. Tattha tatthāti tesu soḷasahārādīsu. Desanā hāro, vicayo",
  "tika-s0501t1:1_4": "hāro…pe… sāmāropano hāroti ime soḷasa hārāti daṭṭhabbā.",
  "tika-s0501t1:2_0": "Tattha sabbasādhāraṇattā hārapadassa vacanattho paṭhamaṁ vattabbo. Kenaṭṭhena hārāti?",
  "tika-s0501t1:2_1": "Harīyanti etehīti hārā. Etehi saṁvaṇṇanāvisesehi saṁvaṇṇiyesu suttageyyādīsu aññāṇasaṁsayavipallāsā",
  "tika-s0501t1:2_2": "harīyanti, iti aññāṇādiharaṇakāraṇattā “etehī”ti padena niddiṭṭhā saṁvaṇṇanāvisesā",
  "tika-s0501t1:2_3": "hārā nāma, hara-dhātuyā ācariyassa vacībhedasaddo, taṁsamuṭṭhāpako cittuppādo ca",
  "tika-s0501t1:2_4": "mukhyattho, veneyyānaṁ saṁvaṇṇetabbasuttassa atthajānanādiñāṇasampayuttacittuppādo",
  "tika-s0501t1:2_5": "kāraṇūpacārattho, tassa upanissayapaccayabhūtānaṁ saṁvaṇṇanāvisesānaṁ upanissayapaccayasatti",
  "tika-s0501t1:2_6": "phalūpacārattho, iti-saddena sā upanissayapaccayasattiyeva parāmasīyati. Taṁsattisampannā",
  "tika-s0501t1:2_7": "saṁvaṇṇanāvisesā ṇa-paccayatthā honti. Esa nayo evarūpesu ṭhānesupi. Vitthāro aṭṭhakathāyaṁ vutto eva.",
  "tika-s0501t1:3_0": "Asādhāraṇato pana desīyati etāyāti desanā. Etāya saṁvaṇṇanāya saṁvaṇṇetabbasuttattho",
  "tika-s0501t1:3_1": "desīyati saṁvaṇṇīyati saṁvaṇṇanānusārena ñāpīyati, iti ñāpanakāraṇattā “etāyā”ti",
  "tika-s0501t1:3_2": "padena niddiṭṭhā visesasaṁvaṇṇanā desanā nāma, na pāḷidesanā, pāḷidesanāya saṁvaṇṇetabbasaṁvaṇṇanābhāvena",
  "tika-s0501t1:3_3": "sahacaraṇato vā desanā. Kiñcāpi aññe hārā desanāpāḷisaṅkhātassa suttassa atthasaṁvaṇṇanābhāvato",
  "tika-s0501t1:3_4": "desanāya sahacārino honti, ayaṁ pana hāro yebhuyyena yathārutavaseneva viññāyamānattā",
  "tika-s0501t1:3_5": "pāḷidesanāya saha caratīti vattabbataṁ arahati, na tathā pare. Na hi assādādīnavanissaraṇādisandassanalakkhaṇarahitā",
  "tika-s0501t1:3_6": "pāḷidesanā atthi, ayañca hāro assādādisandassanalakkhaṇoti.",
  "tika-s0501t1:4_0": "Viciyanti etenāti vicayo. Etena saṁvaṇṇanāvisesena sutte padapañhādayo viciyanti,",
  "tika-s0501t1:4_1": "iti vicāraṇakāraṇattā so saṁvaṇṇanāviseso vicayo nāma. Katvatthādhikaraṇatthāpi labbhanti.",
  "tika-s0501t1:4_2": "Saṁvaṇṇetabbasuttena padapañhādivicayanalakkhaṇo saṁvaṇṇanāviseso vicayo hāro.",
  "tika-s0501t1:5_0": "Yuttāyutti vicārīyati etāyāti yutti. Etāya visesasaṁvaṇṇanāya sabbesaṁ hārānaṁ bhūmigocarānaṁ",
  "tika-s0501t1:5_1": "yuttāyutti vicārīyati, iti vicāraṇakāraṇattā “etāyā”ti padena niddiṭṭhā visesasaṁvaṇṇanā",
  "tika-s0501t1:5_2": "yutti nāma. Idha uttarapadalopo daṭṭhabbo, yuttiyā vicāraṇā, vicāraṇīyabhāvena sahacaraṇato",
  "tika-s0501t1:5_3": "vā yutti. Sabbahārānaṁ bhūmigocarānaṁ yuttāyuttivicāraṇalakkhaṇo saṁvaṇṇanāviseso yutti hāro.",
  "tika-s0501t1:6_0": "Padati pavatteti phalaṁ etenāti padaṁ, kāraṇaṁ. Ṭhanti tiṭṭhanti ettha phalāni tadāyattavuttitāyāti",
  "tika-s0501t1:6_1": "ṭhānaṁ, kāraṇaṁ. Padañca taṁ ṭhānañcāti padaṭṭhānaṁ, āsannakāraṇaṁ. Sutte āgatadhammānaṁ",
  "tika-s0501t1:6_2": "padaṭṭhānaṁ vicārīyati etāyāti padaṭṭhānā, visesasaṁvaṇṇanā, vicāraṇalopova, sutte",
  "tika-s0501t1:6_3": "āgatadhammānaṁ padaṭṭhānānaṁ, tesañca padaṭṭhānānaṁ vicāraṇalakkhaṇo saṁvaṇṇanāviseso padaṭṭhāno hāro.",
  "tika-s0501t1:7_0": "Sutte avuttāpi samānalakkhaṇā dhammā lakkhīyanti etena saṁvaṇṇanāvisesenāti lakkhaṇo,",
  "tika-s0501t1:7_1": "sutte vuttena dhammena samānalakkhaṇānaṁ dhammānaṁ avuttānampi niddhāraṇalakkhaṇo",
  "tika-s0501t1:7_2": "saṁvaṇṇanāviseso lakkhaṇo hāro.",
  "tika-s0501t1:8_0": "Sutte dassiyamānā nibbacanādayo cattāropi viyūhīyanti vibhāgena sampiṇḍīyanti ettha,",
  "tika-s0501t1:8_1": "etena vāti byūho, catunnaṁ nibbacanādīnaṁ byūho catubyūho. Nibbacanādhippāyabyañjanānañceva",
  "tika-s0501t1:8_2": "desanānidānassa ca pubbāparena saddhiṁ sandassanalakkhaṇo saṁvaṇṇanāviseso catubyūho hāro.",
  "tika-s0501t1:9_0": "Desanāya gahitadhammena sabhāgā, visabhāgā ca dhammā āvaṭṭīyanti ettha, etena vāti",
  "tika-s0501t1:9_1": "āvaṭṭo, desanāya gahitadhammānaṁ sabhāgavisabhāgadhammavasena āvaṭṭanalakkhaṇo saṁvaṇṇanāviseso āvaṭṭo hāro.",
  "tika-s0501t1:10": "Asādhāraṇāsādhāraṇānaṁ saṁkilesadhamme, vodānadhamme ca sādhāraṇāsādhāraṇato, padaṭṭhānato, bhūmito ca vibhajanalakkhaṇo saṁvaṇṇanāviseso vibhatti hāro.",
  "tika-s0501t1:11": "Sutte niddiṭṭhā dhammā paṭipakkhavasena parivattīyanti iminā, ettha vāti parivatto, sutte niddiṭṭhānaṁ dhammānaṁ paṭipakkhato parivattanalakkhaṇo saṁvaṇṇanāviseso parivattano hāro.",
  "tika-s0501t1:12_0": "Sutte vuttassa ekasseva atthassa vācakaṁ vividhaṁ vacanaṁ ettha saṁvaṇṇanāviseseti",
  "tika-s0501t1:12_1": "vivacanaṁ, vivacanameva vevacanaṁ, sutte vutte ekasmiṁ atthe anekapariyāyasaddayojanālakkhaṇo",
  "tika-s0501t1:12_2": "saṁvaṇṇanāviseso vevacano hāro.",
  "tika-s0501t1:13": "Sutte vuttā atthā pakārehi ñāpīyanti iminā, ettha vāti paññatti, ekekassa dhammassa anekāhi paññattīhi paññāpetabbākāralakkhaṇo saṁvaṇṇanāviseso paññatti hāro.",
  "tika-s0501t1:14": "Suttāgatā dhammā paṭiccasamuppādādīsu otarīyanti anuppavesīyanti ettha, etena vāti otaraṇo, paṭiccasamuppādādimukhehi suttatthassa otaraṇalakkhaṇo saṁvaṇṇanāviseso otaraṇo hāro.",
  "tika-s0501t1:15": "Sutte padapadatthapañhārambhā sodhīyanti samādhīyanti ettha, etena vāti sodhano, sutte padapadatthapañhārambhānaṁ sodhanalakkhaṇo saṁvaṇṇanāviseso sodhano hāro.",
  "tika-s0501t1:16_0": "Sāmaññavisesabhūtā dhammā vinā vikappena adhiṭṭhīyanti anuppavattīyanti ettha, etena",
  "tika-s0501t1:16_1": "vāti adhiṭṭhāno, suttāgatānaṁ dhammānaṁ avikappanavasena sāmaññavisesaniddhāraṇalakkhaṇo",
  "tika-s0501t1:16_2": "saṁvaṇṇanāviseso adhiṭṭhāno hāro.",
  "tika-s0501t1:17_0": "Yo hetu ceva paccayo ca phalaṁ parikaroti abhisaṅkharoti, iti so hetu ceva paccayo",
  "tika-s0501t1:17_1": "ca parikkhāro, yo saṁvaṇṇanāviseso taṁ parikkhāraṁ hetuñceva paccayañca ācikkhati,",
  "tika-s0501t1:17_2": "iti so saṁvaṇṇanāviseso parikkhāro nāma. Sutte āgatadhammānaṁ parikkhārasaṅkhāte",
  "tika-s0501t1:17_3": "hetupaccaye niddhāretvā saṁvaṇṇanālakkhaṇo saṁvaṇṇanāviseso parikkhāro hāro.",
  "tika-s0501t1:18_0": "Sutte āgatadhammā padaṭṭhānādimukhena samāropīyanti ettha, etena vāti samāropano,",
  "tika-s0501t1:18_1": "sutte āgatadhammānaṁ padaṭṭhānavevacanabhāvapahānasamāropanavicāraṇalakkhaṇo saṁvaṇṇanāviseso",
  "tika-s0501t1:18_2": "samāropano hāro. Bhāvasādhanavasenāpi sabbattha vacanattho vattabboti tassāpi vasena",
  "tika-s0501t1:18_3": "yojetabbanti. Sesaṁ saṁvaṇṇanānusārena ñātabbanti.",
  "tika-s0501t1:19_0": "“Tattha katame soḷasa hārā desanā”tyādinā hārasarūpaṁ vuttaṁ, kimatthaṁ “tassānugīti”tyādi",
  "tika-s0501t1:19_1": "vuttanti? Anugītigāthāya sukhaggahaṇatthaṁ puna “tassānugīti desanā vicayo yutti”tyādi",
  "tika-s0501t1:19_2": "vuttaṁ. Tattha tassāti hāruddesassa. Anugītīti anu pacchā gāyanagāthā. Pañcadasoti",
  "tika-s0501t1:19_3": "pañcadasamo. Soḷasoti soḷasamo. Atthato asaṁkiṇṇāti desanādipadatthato lakkhaṇatthato",
  "tika-s0501t1:19_4": "saṅkarato rahitā. Tena vuttaṁ aṭṭhakathāyaṁ “so ca nesaṁ asaṅkaro lakkhaṇaniddese",
  "tika-s0501t1:19_5": "supākaṭo hotī”ti. Sesaṁ saṁvaṇṇanānusārena ñātabbanti. “Keci hārā kehici hārehi saṁkiṇṇā",
  "tika-s0501t1:19_6": "viya dissanti, kasmā asaṁkiṇṇāti ñātabba”nti vattabbattā vuttaṁ “etesañcevā”tiādi.",
  "tika-s0501t1:19_7": "Tattha etesañceva bhavatīti etesaṁ soḷasannaṁ hārānaṁ yathā yenākārena asaṅkaro hoti,",
  "tika-s0501t1:19_8": "tathā asaṅkarākārena bhavati. Ayati pavattati nayavibhattīti ayā, vitthārena ayāti",
  "tika-s0501t1:19_9": "vitthāratayā, ta-kāro missakadosāpagamatthāya āgato, nayavibhattivisesavacanaṁ. Nayena",
  "tika-s0501t1:19_10": "ñāyena vibhatti nayavibhatti, na pañcanayavibhattāhārānaṁ vitthārena pavattā ñāyavibhatti",
  "tika-s0501t1:19_11": "tathā asaṅkarākārena bhavati tasmiṁ asaṁkiṇṇāti ñātabbāti adhippāyo.",
  "tika-s0501t1:20_0": "2. Soḷasa hārā sarūpato vuttā, amhehi ca viññātā, “katame pañca nayā”ti vattabbabhāvato",
  "tika-s0501t1:20_1": "tathā pucchitvā sarūpato uddisituṁ “tattha katame pañca nayā”tyādi vuttaṁ. Aṭṭhakathāyaṁ",
  "tika-s0501t1:20_2": "pana “evaṁ hāre uddisitvā idāni naye uddisituṁ ‘tattha katame’tiādi vutta”nti vuttaṁ.",
  "tika-s0501t1:20_3": "“Tattha nayanti saṁkilese, vodāne ca vibhāgato ñāpentīti nayā, nīyanti vā tāni ettha,",
  "tika-s0501t1:20_4": "etehi vāti nayā”tiādinā aṭṭhakathāyaṁ vitthārena vacanattho vutto. Nī-dhātuyā nandiyāvaṭṭādinayānusārena",
  "tika-s0501t1:20_5": "saṁkilese, vodāne ca ālambitvā pavatto ñāṇasampayuttacittuppādo mukhyattho, nandiyāvaṭṭādinayānaṁ",
  "tika-s0501t1:20_6": "upanissayapaccayasatti phalūpacārato gahitā, iti-saddo taṁ phalūpacārato gahitasattiṁ",
  "tika-s0501t1:20_7": "parāmasi, taṁsattisahitā nandiyāvaṭṭādinayā a-paccayatthā.",
  "tika-s0501t1:21_0": "Taṇhāavijjāhi saṁkilesapakkhassa suttassa, samathavipassanāhi vodānapakkhassa suttassa",
  "tika-s0501t1:21_1": "catusaccayojanamukhena nayanalakkhaṇo saṁvaṇṇanāviseso nandiyāvaṭṭo nayo. Tattha",
  "tika-s0501t1:21_2": "catusaccanti taṇhā ca avijjā ca bhavamūlattā samudayasaccaṁ, avasesā tebhūmakā dhammā",
  "tika-s0501t1:21_3": "dukkhasaccaṁ, samathavipassanā maggasaccaṁ, tena pattabbā asaṅkhatadhātu nirodhasaccanti.",
  "tika-s0501t1:22_0": "Tīhi avayavehi lobhādīhi saṁkilesapakkhe, tīhi avayavehi alobhādīhi ca vodānapakkhe",
  "tika-s0501t1:22_1": "pukkhalo sobhanoti tipukkhalo, akusalamūlehi saṁkilesapakkhassa, kusalamūlehi vodānapakkhassa",
  "tika-s0501t1:22_2": "suttatthassa catusaccayojanamukhena nayanalakkhaṇo saṁvaṇṇanāviseso tipukkhalo.",
  "tika-s0501t1:23_0": "Sīhassa bhagavato vikkīḷitaṁ ettha nayeti sīhavikkīḷito, subhasaññādīhi vipallāsehi",
  "tika-s0501t1:23_1": "sakalasaṁkilesapakkhassa, saddhindriyādīhi vodānapakkhassa suttatthassa catusaccayojanamukhena",
  "tika-s0501t1:23_2": "nayanalakkhaṇo saṁvaṇṇanāviseso sīhavikkīḷitanayo.",
  "tika-s0501t1:24_0": "Atthanayattayadisābhāvena kusalādidhammānaṁ ālocanaṁ disālocanaṁ. Tassa tassa atthanayassa",
  "tika-s0501t1:24_1": "yojanatthaṁ katesu suttassa atthavissajjanesu ye vodānādayo, saṁkilesikā ca tassa",
  "tika-s0501t1:24_2": "tassa nayassa disābhūtā dhammā suttato niddhāretvā kathitā, tesaṁ yathāvuttadhammānaṁ",
  "tika-s0501t1:24_3": "citteneva “ayaṁ paṭhamā disā, ayaṁ dutiyā disā”tiādinā ālocanaṁ disālocanaṁ.",
  "tika-s0501t1:25": "Tathā ālocitānaṁ dhammānaṁ atthanayattayayojane samānayanato aṅkuso viyāti aṅkuso, tassa tassa nayassa disābhūtānaṁ kusalādidhammānaṁ samānayanaṁ aṅkuso nayo.",
  "tika-s0501t1:26_0": "Lañjetīti lañjako. Yo nayo suttatthaṁ lañjeti pakāseti, iti lañjanato pakāsanato",
  "tika-s0501t1:26_1": "so nayo lañjako nāma, nayo ca so lañjako cāti nayalañjako. Nayalañjako paṭhamo nandiyāvaṭṭo",
  "tika-s0501t1:26_2": "nāma, nayalañjako dutiyo tipukkhalo nāma, nayalañjako tatiyo sīhavikkīḷito nāmāti yojetabbo.",
  "tika-s0501t1:27": "Uggatānaṁ visesena uggatoti uttamo, taṁ uttamaṁ. Gatāti ñātā, matāti attho. “Matā”ti vā pāṭho. Sesamettha vuttanayānusārenapi saṁvaṇṇanānusārenapi jānitabbanti.",
  "tika-s0501t1:28": "Yathāvuttanayavisesasaṁvaṇṇanāya ṭīkāyaṁ –",
  "tika-s0501t1:29_0": "“Samūhādiṁ upādāya lokasaṅketasiddhā vohāramattatā sammutisabhāvo, pathavīphassādīnaṁ",
  "tika-s0501t1:29_1": "kakkhaḷaphusanādilakkhaṇaṁ paramatthasabhāvo. Ayañhettha saṅkhepo – yasmiṁ bhinne,",
  "tika-s0501t1:29_2": "itarāpohe vā cittena kate na tathā buddhi, idaṁ sammutisaccaṁ yathā ghaṭe, sasambhārajale",
  "tika-s0501t1:29_3": "ca, tabbipariyāyena paramatthasacca”nti –",
  "tika-s0501t1:30_0": "Vacane ghaṭakathalaāpajalakaddamādisaṅkhātaṁ samūhādiṁ upādāya lokassa pubbe ghaṭakathalaāpajalakaddamādisaṅketasiddhā",
  "tika-s0501t1:30_1": "ghaṭakathalaāpajalakaddamādivohāramattatā sammutisabhāvo saṅketavasena avitathattā.",
  "tika-s0501t1:30_2": "Pathavīādīnaṁ kakkhaḷādilakkhaṇaṁ, phassādīnaṁ phusanādilakkhaṇaṁ paramatthasabhāvo.",
  "tika-s0501t1:30_3": "“Yadi evaṁ ghaṭādike abhinne vā āpādike vā anurūpena ūnabhāvena appavattamāne vā",
  "tika-s0501t1:30_4": "sati sammutibhāvo hotu, bhinne vā ūne vā kathaṁ sammutibhāvo bhaveyya, pathavīphassādīnampi",
  "tika-s0501t1:30_5": "bhijjamānattā, kakkhaḷaphusanādīnañca pathavīphassādīhi anaññattā kathaṁ paramatthasabhāvo",
  "tika-s0501t1:30_6": "bhaveyya, katamena saṅkhepena atthena sammutisabhāvo, paramatthasabhāvo ca amhehi",
  "tika-s0501t1:30_7": "jānitabbo”ti vattabbabhāvato “ayañhettha saṅkhepo”tiādimāha. Tattha etthāti etesu",
  "tika-s0501t1:30_8": "sammutisabhāvaparamatthasabhāvesu ayaṁ nayo vuccamāno saṅkhepo attho daṭṭhabbo.",
  "tika-s0501t1:31_0": "Yasmiṁ ghaṭādike bhinne sati tato ghaṭādito itaro kathalādibhāvo cittena pubbe katena",
  "tika-s0501t1:31_1": "yathā yena kathalādivohārena bhavati, yasmiṁ āpādike sambhārajalādike ūnabhāvena",
  "tika-s0501t1:31_2": "pavattamāne sati vā tato āpādito itaro kaddamādibhāvo cittena pubbe katena yathā",
  "tika-s0501t1:31_3": "yena kaddamādivohārena bhavati, tathā tena vohārena buddhi kathalādisabhāvajānanaṁ",
  "tika-s0501t1:31_4": "kaddamādisabhāvajānanaṁ bhavati, idaṁ abhinne ghaṭādikaṁ vā bhinne kathalādikaṁ vā",
  "tika-s0501t1:31_5": "anūne āpādikaṁ vā ūne kaddamādikaṁ vā sabbaṁ sammutisaccaṁ hotveva. “Kaddamasmiṁ",
  "tika-s0501t1:31_6": "bhinne, kaddamasmiṁ ūne vā sati itaro sammutisabhāvo”ti pucchitabbabhāvato “ghaṭe,",
  "tika-s0501t1:31_7": "sambhārajale cā”ti vuttaṁ.",
  "tika-s0501t1:32_0": "Sammutisaccasabhāvo tumhehi vutto, amhehi ca ñāto, “katamo paramatthasaccasabhāvo”ti",
  "tika-s0501t1:32_1": "vattabbabhāvato “tabbipariyāyena paramatthasacca”nti vuttaṁ. Pathavīādīnaṁ kakkhaḷādilakkhaṇato",
  "tika-s0501t1:32_2": "itarassa phusanādilakkhaṇassa asambhavato, phassādīnañca phusanādilakkhaṇato itarassa",
  "tika-s0501t1:32_3": "kakkhaḷādilakkhaṇassa asambhavato pathavīphassādīnaṁ lakkhaḷaphusanādilakkhaṇaṁ paramatthasaccaṁ",
  "tika-s0501t1:32_4": "hotvevāti imasmiṁ saṅkhepatthe gahite koci virodho natthīti adhippāyoti.",
  "tika-s0501t1:33_0": "3. Pañca nayā sarūpato ācariyena uddiṭṭhā, amhehi ca viññātā, “yāni padāni aṭṭhārasa",
  "tika-s0501t1:33_1": "mūlapadāni uddiṭṭhāni, katamāni tānī”ti pucchitabbattā tāni sarūpato dassetuṁ “tattha",
  "tika-s0501t1:33_2": "katamāni aṭṭhārasa mūlapadāni”tyādimāha. Aṭṭhakathāyaṁ pana “evaṁ nayepi uddisitvā",
  "tika-s0501t1:33_3": "idāni mūlapadāni uddisituṁ ‘tattha katamānī’tiādi āraddha”nti vuttaṁ. Tattha kusalāni",
  "tika-s0501t1:33_4": "nava padāni, akusalāni nava padāni aṭṭhārasa mūlapadānīti daṭṭhabbānīti yojanā. Mūlanti",
  "tika-s0501t1:33_5": "patiṭṭhahanti etehi nayā, patiṭṭhānavibhāgā cāti mūlāni, padanti patiṭṭhahanti ettha",
  "tika-s0501t1:33_6": "nayā, paṭṭhānavibhāgā, adhigamā cāti padāni, vuttappakāraṭṭhena mūlāni ca tāni padāni",
  "tika-s0501t1:33_7": "cāti mūlapadāni. Kucchite pāpadhamme salayantīti kusalāni, kuse rāgādayo lunantīti",
  "tika-s0501t1:33_8": "kusalāni, kusā viya lunantīti kusalāni, kusena ñāṇena lātabbāni pavattetabbānīti",
  "tika-s0501t1:33_9": "kusalāni. Kusalānaṁ paṭipakkhānīti akusalāni a-saddo cettha paṭipakkhatthoti.",
  "tika-s0501t1:34_0": "Nava padāni kusalāni, nava padāni akusalānīti gaṇanaparicchedato, jātibhedato ca",
  "tika-s0501t1:34_1": "uddiṭṭhāni, “katamāni tānī”ti pucchitabbattā nava padāni akusalāni paccāsattinyāyena",
  "tika-s0501t1:34_2": "sarūpato dassetuṁ “katamāni nava padāni akusalānī”tiādi vuttaṁ. Aṭṭhakathāyaṁ pana –",
  "tika-s0501t1:35": "“Evaṁ gaṇanaparicchedato, jātibhedato ca mūlapadāni dassetvā idāni sarūpato dassento saṁkilesapakkhaṁyeva paṭhamaṁ uddisati ‘taṇhā’tiādinā”ti –",
  "tika-s0501t1:36_0": "Vuttaṁ. Tattha rūpādike khandhe tasati paritasatīti taṇhā. Avindiyaṁ kāyaduccaritādiṁ",
  "tika-s0501t1:36_1": "vindatīti avijjā, vindiyaṁ kāyasucaritādiṁ na vindatīti avijjā, vijjāya paṭipakkhāti",
  "tika-s0501t1:36_2": "vā avijjā. Lubbhanti tenāti lobho, lubbhatīti vā lobho, lubbhanaṁ vā lobho. Dosamohesupi",
  "tika-s0501t1:36_3": "eseva nayo. Asubhe rūpakkhandhādike “subha”nti pavattā saññā subhasaññā. Dukkhadukkhādike",
  "tika-s0501t1:36_4": "“sukha”nti pavattā saññā sukhasaññā. Anicce saṅkhāradhamme “nicca”nti pavattā saññā",
  "tika-s0501t1:36_5": "niccasaññā. Anattasabhāvesu cakkhādīsu khandhesu “attā”ti pavattā saññā attasaññā.",
  "tika-s0501t1:36_6": "Yatthāti yesu padesu sabbo akusalapakkho saṅgahaṁ samosaraṇaṁ gacchati, tāni padāni",
  "tika-s0501t1:36_7": "akusalānīti yojanā. Saṅgahaṁ gaṇanaṁ. Samosaraṇaṁ samāropanaṁ.",
  "tika-s0501t1:37_0": "Paccanīkadhamme uddhaccādike nīvaraṇe sameti vūpasameti tadaṅgavikkhambhanavasenāti",
  "tika-s0501t1:37_1": "samatho. Saṅkhāre aniccādīhi vividhehi ākārehi passatīti vipassanā. Lobhassa paṭipakkho",
  "tika-s0501t1:37_2": "alobho. Dosassa paṭipakkho adoso. Mohassa paṭipakkho amoho. Etthāpi a-saddo paṭipakkhattho,",
  "tika-s0501t1:37_3": "na abhāvatthādikoti adhippāyo. Asubhe rūpakkhandhādike, cakkhādimhi vā “asubha”nti",
  "tika-s0501t1:37_4": "pavattā saññāpadhānacittuppādā asubhasaññā, visesato kāyānupassanāsatipaṭṭhānaṁ.",
  "tika-s0501t1:37_5": "Dukkhadukkhatādīsu “dukkha”nti pavattā saññāpadhānacittuppādā dukkhasaññā, visesato",
  "tika-s0501t1:37_6": "vedanānupassanāsatipaṭṭhānaṁ. Anicce khandhādike vipariṇāmadhamme “anicca”nti pavattā",
  "tika-s0501t1:37_7": "saññāpadhānacittuppādā aniccasaññā, visesato cittānupassanāsatipaṭṭhānaṁ. Anattasabhāve",
  "tika-s0501t1:37_8": "khandhe, cakkhādimhi vā “anattā”ti pavattā saññāpadhānacittuppādā anattasaññā, visesato",
  "tika-s0501t1:37_9": "dhammānupassanāsatipadhānaṁ. Paññāsatisīsena hi pavattā ayaṁ desanā. Tena vuttaṁ",
  "tika-s0501t1:37_10": "bhagavatā “kathañca, bhikkhave, satibalaṁ daṭṭhabbaṁ? Catūsu satipaṭṭhānesu, ettha",
  "tika-s0501t1:37_11": "satibalaṁ daṭṭhabba”nti. Yatthāti yesu padesu sabbo kusalapakkho saṅgahaṁ samosaraṇaṁ",
  "tika-s0501t1:37_12": "gacchati, tāni padāni kusalānīti yojanā.",
  "tika-s0501t1:38_0": "Uddānanti uddhaṁ dānaṁ rakkhaṇaṁ uddānaṁ, saṅgahavacananti attho. Uddāne avutte sati",
  "tika-s0501t1:38_1": "heṭṭhā vuttassa atthassa vippakiṇṇabhāvo dinno viya bhaveyya, tasmā vippakiṇṇabhāvassa",
  "tika-s0501t1:38_2": "nivāraṇatthaṁ uddānanti adhippāyo. Caturo ca vipallāsāti subhasukhaniccaattasaññā.",
  "tika-s0501t1:38_3": "Kilesā bhavanti ettha navapadesūti bhūmī, kilesānaṁ bhūmīti kilesabhūmī, kilesapavattanaṭṭhānāni",
  "tika-s0501t1:38_4": "nava padānīti vuttaṁ hoti.",
  "tika-s0501t1:39": "Caturosatipaṭṭhānāti asubhadukkhaaniccaanattasaññā. Indriyabhūmīti saddhādīnaṁ vimuttiparipācanindriyānaṁ bhūmī pavattanaṭṭhānāni samosaraṇaṭṭhānāni.",
  "tika-s0501t1:40_0": "Navahi kusalapadehi kusalapakkhā yujjanti yojīyanti, navahi akusalapadehi akusalapakkhā",
  "tika-s0501t1:40_1": "yujjanti yojīyanti. Navahi kusalapadehi saha kusalapakkhā yujjanti yujjantā bhavanti,",
  "tika-s0501t1:40_2": "navahi akusalapadehi saha akusalapakkhā yujjanti yujjantā bhavantīti uddesavāre vuttāvaseso",
  "tika-s0501t1:40_3": "saṁvaṇṇanānusārena vijānitabbo.",
  "tika-s0501t1:41": "Iti sattibalānurūpā racitā",
  "tika-s0501t1:42": "Uddesavārassa atthavibhāvanā niṭṭhitā."
}