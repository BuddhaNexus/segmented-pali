{
  "tika-s0103t6:0": "7. Lakkhaṇasuttavaṇṇanā",
  "tika-s0103t6:1": "Dvattiṁsamahāpurisalakkhaṇavaṇṇanā",
  "tika-s0103t6:2_0": "199. Abhinīhārādiguṇamahattena mahanto purisoti mahāpuriso, so lakkhīyati etehīti",
  "tika-s0103t6:2_1": "mahāpurisalakkhaṇāni. Taṁ mahāpurisaṁ byañjayanti pakāsentīti mahāpurisabyañjanāni.",
  "tika-s0103t6:2_2": "Mahāpuriso nimīyati anumīyati etehīti mahāpurisanimittāni. Tenāha ‘‘ayaṁ…pe… kāraṇānī’’ti.",
  "tika-s0103t6:3_0": "200.Dhārentīti lakkhaṇapāṭhaṁ dhārenti, tena lakkhaṇāni te sarūpato jānanti, na pana",
  "tika-s0103t6:3_1": "samuṭṭhānatoti dasseti. Tenāha ‘‘no ca kho’’tiādi, tena anaññasādhāraṇametaṁ, yadidaṁ",
  "tika-s0103t6:3_2": "mahāpurisalakkhaṇānaṁ kāraṇavibhāvananti dasseti. Kasmā āhāti yathāvuttassa suttassa",
  "tika-s0103t6:3_3": "samuṭṭhānakāraṇaṁ pucchati, ācariyo ‘‘aṭṭhuppattiyā anurūpattā’’ti vatvā tamevassa",
  "tika-s0103t6:3_4": "aṭṭhuppattiṁ vitthārato dassetuṁ ‘‘sā panā’’tiādimāha. Sabbapāliphulloti sabbaso",
  "tika-s0103t6:3_5": "samantato vikasitapuppho. Vikasanameva hi pupphassa nipphatti. Pāricchattako viyāti",
  "tika-s0103t6:3_6": "anussavaladdhamattaṁ gahetvā vadanti. Uppajjatīti labbhati, nibbattatīti attho.",
  "tika-s0103t6:4_0": "Yena kammenāti yena kusalakammunā. Yaṁ nibbattanti yaṁ yaṁ lakkhaṇaṁ nibbattaṁ. Dassanatthanti",
  "tika-s0103t6:4_1": "tassa tassa kusalakammassa sarūpato, kiccato, pavattiākāravisesato, paccayato, phalavisesato",
  "tika-s0103t6:4_2": "ca dassanatthaṁ, eteneva paṭipāṭiyā uddiṭṭhānaṁ lakkhaṇānaṁ asamuddesakāraṇavibhāvanāya",
  "tika-s0103t6:4_3": "kāraṇaṁ dīpitaṁ hoti samānakāraṇānaṁ lakkhaṇānaṁ ekajjhaṁ kāraṇadassanavasenassa",
  "tika-s0103t6:4_4": "pavattattā. Evamāhāti ‘‘bāhirakāpi isayo dhārentī’’tiādinā iminā iminā pakārena āha.",
  "tika-s0103t6:5": "Suppatiṭṭhitapādatālakkhaṇavaṇṇanā",
  "tika-s0103t6:6_0": "201.‘‘Purimaṁjātinti purimāyaṁ jātiyaṁ, bhummatthe etaṁ upayogavacana’’nti vadanti.",
  "tika-s0103t6:6_1": "‘‘Pubbe nivutthakkhandhasantāne ṭhito’’ti vacanato accantasaṁyoge vā upayogavacanaṁ.",
  "tika-s0103t6:6_2": "Yattha yattha hi jātiyaṁ mahāsatto puññakammaṁ kātuṁ ārabhati, ārabhato paṭṭhāya",
  "tika-s0103t6:6_3": "accantameva tattha puññakammappasuto hoti. Tenāha ‘‘daḷhasamādāno’’tiādi. Sesapadadvayepi",
  "tika-s0103t6:6_4": "eseva nayo. Nivutthakkhandhā ‘‘jātī’’ti vuttā khandhavinimuttāya jātiyā abhāvato,",
  "tika-s0103t6:6_5": "nibbattilakkhaṇassa ca vikārassa idha anupayujjanato. Jātavasenāti jāyanavasena.",
  "tika-s0103t6:6_6": "‘‘Tathā’’ti iminā ‘‘pubbe nivutthakkhandhā’’ti imaṁ padaṁ upasaṁharati. Bhavanavasenāti",
  "tika-s0103t6:6_7": "paccayato nibbattanavasena. Nivutthavasenāti nivusitatāvasena. Ālayaṭṭhenāti āvasitabhāvena.",
  "tika-s0103t6:6_8": "Nivāsattho hi niketattho.",
  "tika-s0103t6:7_0": "Tatthāti devalokādimhi. Ādi-saddena ekaccaṁ tiracchānayoniṁ saṅgaṇhāti. Na sukaranti",
  "tika-s0103t6:7_1": "devagatiyā ekantasukhatāya, duggatiyā ekantadukkhatāya, dukkhabahulatāya ca puññakiriyāya",
  "tika-s0103t6:7_2": "okāso na sulabharūpo paccayasamavāyassa dullabhabhāvato, uppajjamānā ca sā uḷārā,",
  "tika-s0103t6:7_3": "vipulā ca na hotīti gativasenāpi khettavisesatā icchitabbā ‘‘tiracchānagate dānaṁ",
  "tika-s0103t6:7_4": "datvā sataguṇā dakkhiṇā pāṭikaṅkhitabbā, puthujjanadussīle dānaṁ datvā sahassaguṇā",
  "tika-s0103t6:7_5": "dakkhiṇā pāṭikaṅkhitabbā’’ti (ma. ni. 3.379) vacanato . Manussagatiyā pana sukhabahulatāya",
  "tika-s0103t6:7_6": "puññakiriyāya okāso sulabharūpo paccayasamavāyassa ca yebhuyyena sulabhabhāvato.",
  "tika-s0103t6:7_7": "Yañca tattha dukkhaṁ uppajjati, tampi visesato puññakiriyāya upanissayo hoti, dukkhūpanisā",
  "tika-s0103t6:7_8": "saddhāti. Yathā hi ayoghanena satthake nipphādiyamāne tassa ekantato aggimhi tāpanaṁ,",
  "tika-s0103t6:7_9": "udakena vā temanaṁ chedanakiriyāsamatthatāya na visesapaccayo, tāpetvā pana samānayogato",
  "tika-s0103t6:7_10": "udakatemanaṁ tassā visesapaccayo, evameva sattasantānassa ekantadukkhasamaṅgitā dukkhabahulatā",
  "tika-s0103t6:7_11": "ekantasukhasamaṅgitā sukhabahulatā ca puññakiriyāsamatthatāya na visesapaccayo, sati",
  "tika-s0103t6:7_12": "pana samānayogato dukkhasantāpane, sukhumabrūhane ca laddhūpanissayā puññakiriyā",
  "tika-s0103t6:7_13": "samatthatāya sambhavati, tathā sati uppajjamānā puññakiriyā mahājutikā mahāvipphārā",
  "tika-s0103t6:7_14": "paṭipakkhacchedanasamatthā hoti. Tasmā manussabhāvo puññakiriyāya visesapaccayo.",
  "tika-s0103t6:7_15": "Tena vuttaṁ ‘‘tattha na sukaraṁ, manussabhūtasseva sukara’’nti.",
  "tika-s0103t6:8_0": "Atha ‘‘manussabhūtassā’’ti ettha ko vacanattho? ‘‘Manassa ussannatāya manussāti,",
  "tika-s0103t6:8_1": "sūrabhāvasatimantatābrahmacariyayogyatādiguṇavasena upacitamanakā ukkaṭṭhaguṇacittāti",
  "tika-s0103t6:8_2": "attho. Ke pana te? Jambudīpavāsino sattavisesā. Tenāha bhagavā –",
  "tika-s0103t6:9_0": "‘Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti",
  "tika-s0103t6:9_1": "deve ca tāvatiṁse. Katamehi tīhi? Sūrā satimanto idha brahmacariyavāso’ti (a. ni. 9.21; kathā. 271).",
  "tika-s0103t6:10_0": "Tathā hi buddhā bhagavanto, paccekabuddhā, aggasāvakā , mahāsāvakā, cakkavattino,",
  "tika-s0103t6:10_1": "aññe ca mahānubhāvā sattā tattheva uppajjanti. Te hi samānarūpāditāya pana saddhiṁ",
  "tika-s0103t6:10_2": "parittadīpavāsīhi itaramahādīpavāsinopi manussā tveva paññāyiṁsū’’ti keci. Apare",
  "tika-s0103t6:10_3": "pana bhaṇanti ‘‘lobhādīhi, alobhādīhi ca sahitassa manassa ussannatāya manussā. Ye",
  "tika-s0103t6:10_4": "hi sattā manussajātikā, tesu visesato lobhādayo, alobhādayo ca ussannā, te lobhādiussannatāya",
  "tika-s0103t6:10_5": "apāyamaggaṁ, alobhādiussannatāya sugatimaggaṁ, nibbānagāmimaggañca paripūrenti, tasmā",
  "tika-s0103t6:10_6": "lobhādīhi, alobhādīhi ca sahitassa manassa ussannatāya parittadīpavāsīhi saddhiṁ",
  "tika-s0103t6:10_7": "catudīpavāsino sattavisesā manussāti vuccantī’’ti. Lokiyā pana ‘‘manuno apaccabhāvena",
  "tika-s0103t6:10_8": "manussā’’ti vadanti. Manu nāma paṭhamakappiko lokamariyādāya ādibhūto sattānaṁ hitāhitavidhāyako",
  "tika-s0103t6:10_9": "kattabbākattabbatāsu niyojanatāvasena pituṭṭhāniyo, yo sāsane ‘‘mahāsammato’’ti vuccati",
  "tika-s0103t6:10_10": "amhākaṁ mahābodhisatto, paccakkhato, paramparā ca tassa ovādānusāsaniyaṁ ṭhitā sattā",
  "tika-s0103t6:10_11": "puttasadisatāya ‘‘manussā, mānusā’’ti ca vuccanti. Tato eva hi te ‘‘mānavā, manujā’’ti",
  "tika-s0103t6:10_12": "ca voharīyanti. Manussabhūtassāti manussesu bhūtassa jātassa, manussabhāvaṁ vā pattassāti",
  "tika-s0103t6:10_13": "attho. Ayañca nayo lokiyamahājanassa vasena vutto. Mahābodhisattānaṁ pana santānassa",
  "tika-s0103t6:10_14": "mahābhinīhārato paṭṭhāya kusaladhammapaṭipattiyaṁ sammadeva abhisaṅkhatattā tesaṁ",
  "tika-s0103t6:10_15": "sugatiyaṁ, attano uppajjanaduggatiyañca nibbattānaṁ kusalakammaṁ garutaramevāti dassetuṁ",
  "tika-s0103t6:10_16": "‘‘akāraṇaṁ vā eta’’ntiādi vuttaṁ.",
  "tika-s0103t6:11_0": "Evarūpeattabhāveti hatthiādiattabhāve. Ṭhitena katakammaṁ na sakkā sukhena dīpetuṁ",
  "tika-s0103t6:11_1": "loke appaññātarūpattā. Sukhena dīpetuṁ ‘‘asukasmiṁ dese asukasmiṁ nagare asuko nāma",
  "tika-s0103t6:11_2": "rājā, brāhmaṇo hutvā imaṁ kusalakammaṁ akāsī’’ti evaṁ suviññāpayabhāvato. Thiraggahaṇoti",
  "tika-s0103t6:11_3": "asithilaggāhī thāmappattaggahaṇo. Niccalaggahaṇoti acañcalaggāhī tattha kenacipi",
  "tika-s0103t6:11_4": "asaṁhāriyo . Paṭikuṭatīti saṁkuṭati, jigucchanavasena vivaṭṭati vā. Pasāriyatīti",
  "tika-s0103t6:11_5": "vitthataṁ hoti vepullaṁ pāpuṇāti.",
  "tika-s0103t6:12": "Taveso mahāsamuddasadisoti eso udakogho teva mahāsamuddasadiso.",
  "tika-s0103t6:13_0": "Dīyati etenāti dānaṁ, pariccāgacetanā. Diyyanavasenāti deyyadhammassa pariyattaṁ",
  "tika-s0103t6:13_1": "katvā pariccajanavasena dānaṁ. Saṁvibhāgakaraṇavasenāti tasseva attanā saddhiṁ parassa",
  "tika-s0103t6:13_2": "saṁvibhajanavasena saṁvibhāgo, tathāpavattā cetanā. Sīlasamādāneti sīlassa sammadeva",
  "tika-s0103t6:13_3": "ādāne, gahaṇe pavattaneti attho. Taṁ pavattikālena dassento ‘‘pūraṇakāle’’ti āha.",
  "tika-s0103t6:13_4": "Mātu hito matteyyo, yassa pana dhammassa vasena so ‘‘matteyyo’’ti vuccati, so matteyyatāti",
  "tika-s0103t6:13_5": "āha ‘‘mātu kātabbavatte’’ti. Eseva nayo ‘‘petteyyatāyā’’tiādīsu. Aññataraññataresūti",
  "tika-s0103t6:13_6": "aññamaññavisiṭṭhesu aññesu, te pana kusalabhāvena vuttā kusalāti āha ‘‘evarūpesū’’ti.",
  "tika-s0103t6:13_7": "Adhikusalesūti abhivisiṭṭhesu kusalesu, sā pana abhivisiṭṭhatā upādāyupādāya hoti.",
  "tika-s0103t6:13_8": "Yaṁ panettha ukkaṁsagataṁ adhikusalaṁ, tadukkaṁsanayena idhādhippetanti taṁ dassetuṁ",
  "tika-s0103t6:13_9": "‘‘atthi kusalā, atthi adhikusalā’’tiādi vuttaṁ. Nanu paññāpāramisaṅgahañāṇasambhārabhūtā",
  "tika-s0103t6:13_10": "kusalā dhammā nippariyāyena sabbaññutaññāṇapaṭilābhapaccayā kusalā nāma, ime pana",
  "tika-s0103t6:13_11": "mahāpurisalakkhaṇanibbattakā puññasambhārabhūtā kasmā tathā vuttāti? Sabbesampi mahābodhisattasantānagatānaṁ",
  "tika-s0103t6:13_12": "pāramidhammānaṁ sabbaññutaññāṇapaṭilābhapaccayabhāvato. Mahābhinīhārato paṭṭhāya",
  "tika-s0103t6:13_13": "hi mahāpuriso yaṁ kiñci puññaṁ karoti, sabbaṁ taṁ sammāsambodhisamadhigamāyeva pariṇāmeti.",
  "tika-s0103t6:13_14": "Tathā hi sasambhārābyāso, dīghakālābyāso, nirantarābyāso, sakkaccābyāsoti cattāro",
  "tika-s0103t6:13_15": "abyāsā caturadhiṭṭhānaparipūritasambandhā anupubbena mahābodhiṭṭhānā sampajjanti.",
  "tika-s0103t6:14_0": "Sakimpīti pi-saddena anekavārampi kataṁ vijātiyena antaritaṁ saṅgaṇhāti. Abhiṇhakaraṇenāti",
  "tika-s0103t6:14_1": "bahulīkārena. Upacitanti uparūpari vaḍḍhitaṁ. Piṇḍīkatanti piṇḍaso kataṁ. Rāsīkatanti",
  "tika-s0103t6:14_2": "rāsibhāvena kataṁ. Anekakkhattuñhi pavattiyamānaṁ kusalakammaṁ santāne tathāladdhaparibhāvanaṁ",
  "tika-s0103t6:14_3": "piṇḍībhūtaṁ viya, rāsībhūtaṁ viya ca hoti. Vipākaṁ pati saṁhaccakāribhāvattā cakkavāḷaṁ",
  "tika-s0103t6:14_4": "atisambādhaṁ bhavaggaṁ atinīcaṁ, sace pane taṁ rūpaṁ siyāti adhippāyo. Vipulattāti",
  "tika-s0103t6:14_5": "mahantattā. Yasmā pana taṁ kammaṁ mettākaruṇāsatisampajaññāhi pariggahitatāya durasamussāritaṁ",
  "tika-s0103t6:14_6": "pamāṇakaraṇadhammanti pamāṇarahitatāya ‘‘appamāṇa’’nti vattabbataṁ arahati, tasmā",
  "tika-s0103t6:14_7": "‘‘appamāṇattā’’ti vuttaṁ.",
  "tika-s0103t6:15_0": "Adhibhavatīti phalassa uḷārabhāvena abhibhuyya tiṭṭhati. Atthato paṇītapaṇītānaṁ",
  "tika-s0103t6:15_1": "bhogānaṁ paṭilābho evāti āha ‘‘atirekaṁ labhatī’’ti. Adhigacchatīti vindati, nibbattamānova",
  "tika-s0103t6:15_2": "tena samannāgato hotīti attho. Ekadesena aphusitvā sabbappadesehi phusanato sabbappadesehi",
  "tika-s0103t6:15_3": "phusantiyo etesaṁ pādatalānaṁ santīti ‘‘sabbāvantehi pādatalehī’’ti vuttaṁ. Yathā",
  "tika-s0103t6:15_4": "nikkhipane sabbe pādatalappadesā saṁhaccakārino aninnatāya samabhāvato, evaṁ uddharaṇepīti",
  "tika-s0103t6:15_5": "vuttaṁ ‘‘samaṁ phusati, samaṁ uddharatī’’ti. Idāni imassa mahāpurisalakkhaṇassa samadhigamena",
  "tika-s0103t6:15_6": "laddhabbanissandaphalavibhāvanamukhena ānubhāvaṁ vibhāvetuṁ ‘‘sacepi hī’’tiādi vuttaṁ.",
  "tika-s0103t6:15_7": "Tattha narakanti āvāṭaṁ. Anto pavisati samabhāvāpattiyā. ‘‘Cakkalakkhaṇenapatiṭṭhātabbaṭṭhāna’’nti",
  "tika-s0103t6:15_8": "idaṁ yaṁ bhūmippadesaṁ pādatalaṁ phusati, tattha cakkalakkhaṇampi phusanavasena patiṭṭhātīti",
  "tika-s0103t6:15_9": "katvā vuttaṁ. Tassa pana tathā patiṭṭhānaṁ suppatiṭṭhitapādatāya evāti suppatiṭṭhitapādatāya",
  "tika-s0103t6:15_10": "ānubhāvakittane ‘‘lakkhaṇantarānayanaṁ kimatthiya’’nti na cintetabbaṁ. Sīlatejenāti",
  "tika-s0103t6:15_11": "sīlappabhāvena. Puññatejenāti kusalappabhāvena. Dhammatejenāti ñāṇappabhāvena. Tīhipi",
  "tika-s0103t6:15_12": "padehi bhagavato buddhabhūtassa dhammā gahitā, ‘‘dasannaṁ pāramīna’’nti iminā buddhakaradhammā gahitā.",
  "tika-s0103t6:16_0": "202.Mahāsamuddova sīmā sabbabhūmissarabhāvato. ‘‘Akhilamanimittamakaṇṭaka’’nti tīhipi",
  "tika-s0103t6:16_1": "padehi theyyābhāvova vuttoti āha ‘‘niccora’’ntiādi . Kharasamphassaṭṭhenāti ghaṭṭanena",
  "tika-s0103t6:16_2": "dukkhasamphassabhāvena khilāti. Upaddavapaccayaṭṭhenāti anatthahetutāya nimittāti.",
  "tika-s0103t6:16_3": "‘‘Akhila’’ntiādinā ekacārīhi corābhāvo vutto, ‘‘nirabbuda’’nti iminā pana gaṇabandhavasena",
  "tika-s0103t6:16_4": "vicaraṇacorābhāvo vuttoti dassetuṁ ‘‘gumbaṁ gumbaṁ hutvā’’tiādi vuttaṁ. Avikkhambhanīyoti",
  "tika-s0103t6:16_5": "na vibandhanīyo kenaci appaṭibāhanīyo ṭhānato anikkaḍḍhanīyo. Paṭipakkhaṁ aniṭṭhaṁ",
  "tika-s0103t6:16_6": "atthetīti paccatthiko, etena pākaṭabhāvena virodhaṁ akaronto veripuggalo vutto. Paṭiviruddho",
  "tika-s0103t6:16_7": "amitto paccāmitto, etena pākaṭabhāvena virodhaṁ karonto veripuggalo vutto. Vikkhambhetuṁ",
  "tika-s0103t6:16_8": "nāsakkhiṁsu, aññadatthu sayameva vighātabyasanaṁ pāpuṇiṁsu ceva sāvakattañca pavedesuṁ.",
  "tika-s0103t6:17_0": "‘‘Kamma’’ntiādīsu kammaṁ nāma buddhabhāvaṁ uddissa katūpacito lakkhaṇasaṁvattaniyo",
  "tika-s0103t6:17_1": "puññasambhāro. Tenāha ‘‘satasahassakappādhikānī’’tiādi. Kammasarikkhakaṁ nāma tasseva",
  "tika-s0103t6:17_2": "puññasambhārassa karaṇakāle kenaci akampanīyassa daḷhāvatthitabhāvassa anucchaviko",
  "tika-s0103t6:17_3": "suppatiṭṭhitapādatāsaṅkhātassa lakkhaṇassa parehi avikkhambhanīyatāya ñāpakanimittabhāvo,",
  "tika-s0103t6:17_4": "svāyaṁ nimittabhāvo tasseva lakkhaṇassāti aṭṭhakathāyaṁ ‘‘kammasarikkhakaṁ nāma…pe…",
  "tika-s0103t6:17_5": "mahāpurisalakkhaṇa’’nti vuttaṁ. Ṭhānagamanesu pādānaṁ daḷhāvatthitabhāvo lakkhaṇaṁ",
  "tika-s0103t6:17_6": "nāma. Pādānaṁ bhūmiyaṁ samaṁ nikkhipanaṁ, pādatalānaṁ sabbabhāgehi phusanaṁ, samameva",
  "tika-s0103t6:17_7": "uddharaṇaṁ, tasmā suṭṭhu samaṁ sabbabhāgehi patiṭṭhitā pādā etassāti suppatiṭṭhitapādo,",
  "tika-s0103t6:17_8": "tassa bhāvo suppatiṭṭhitapādatāti vuccati lakkhaṇaṁ. Suṭṭhu samaṁ bhūmiyā phusaneneva",
  "tika-s0103t6:17_9": "hi nesaṁ tattha daḷhāvatthitabhāvo siddho, yaṁ ‘‘kammasarikkhaka’’nti vuttaṁ. Lakkhaṇānisaṁsoti",
  "tika-s0103t6:17_10": "lakkhaṇapaṭilābhassa udrayo, lakkhaṇasaṁvattaniyassa kammassa ānisaṁsaphalanti attho.",
  "tika-s0103t6:17_11": "Nissandaphalaṁ pana heṭṭhā bhāvitameva.",
  "tika-s0103t6:18_0": "203.Kammādibhedeti kammakammasarikkhakalakkhaṇa lakkhaṇānisaṁsavisaññite vibhāge.",
  "tika-s0103t6:18_1": "Gāthābandhaṁ sandhāya vuttaṁ, attho pana apubbaṁ natthīti adhippāyo. Porāṇakattherāti",
  "tika-s0103t6:18_2": "aṭṭhakathācariyā. Vaṇṇanāgāthāti thomanāgāthā vuttamevatthaṁ gahetvā thomanāvasena",
  "tika-s0103t6:18_3": "pavattattā. Aparabhāgetherā nāma pāḷiṁ, aṭṭhakathañca potthakāropanavasena samāgatā",
  "tika-s0103t6:18_4": "mahātherā, ye sāṭṭhakathaṁ piṭakattayaṁ potthakāruḷhaṁ katvā saddhammaṁ addhaniyaciraṭṭhitikaṁ",
  "tika-s0103t6:18_5": "akaṁsu. Ekapadikoti ‘‘daḷhasamādāno ahosī’’tiādipāṭhe ekekapadagāhī. Atthuddhāroti",
  "tika-s0103t6:18_6": "tadatthassa sukhaggahaṇatthaṁ gāthābandhavasena uddharaṇato atthuddhārabhūto, tayidaṁ",
  "tika-s0103t6:18_7": "pāḷiyaṁ āgatapadāni gahetvā gāthābandhavasena tadatthavicāraṇabhāvadassanaṁ, na pana",
  "tika-s0103t6:18_8": "dhammabhaṇḍāgārikena ṭhapitabhāvapaṭikkhipananti daṭṭhabbaṁ.",
  "tika-s0103t6:19_0": "Kusaladhammānaṁ vacīsaccassa bahukārataṁ, tappaṭipakkhassa ca musāvādassa mahāsāvajjataṁ",
  "tika-s0103t6:19_1": "dassetuṁ anantarameva kusalakammapathadhamme vadantopi tato vacīsaccaṁ nīharitvā",
  "tika-s0103t6:19_2": "katheti sacceti vā sannidhāneva ‘‘dhamme’’ti vuccamānā kusalakammapathadhammā eva",
  "tika-s0103t6:19_3": "yuttāti vuttaṁ ‘‘dhammeti dasakusalakammapathadhamme’’ti. Gobalībaddañāyena vā ettha",
  "tika-s0103t6:19_4": "attho veditabbo. Indriyadamaneti indriyasaṁvare. Kusalakammapathagghaṇenassa vārittasīlameva",
  "tika-s0103t6:19_5": "gahitanti itarampi saṅgahetvā dassetuṁ saṁyamasseva gahaṇaṁ katanti ‘‘saṁyameti sīlasaṁyame’’ti",
  "tika-s0103t6:19_6": "vuttaṁ. Suci vuccati puggalo yassa dhammassa vasena, taṁ soceyyaṁ, kāyasucaritādi.",
  "tika-s0103t6:19_7": "Etasseva hi vibhāgassa dassanatthaṁ vuttampi cetaṁ puna vuttaṁ, manosoceyyaggahaṇena",
  "tika-s0103t6:19_8": "vā jhānādiuttarimanussadhammānampi saṅgaṇhanatthaṁ soceyyaggahaṇaṁ. Ālayabhūtanti",
  "tika-s0103t6:19_9": "samathavipassanānaṁ adhiṭṭhānabhūtaṁ. Uposathakammanti uposathadivase samādiyitvā",
  "tika-s0103t6:19_10": "samācaritabbaṁ puññakammaṁ uposatho sahacaraṇañāyena. ‘‘Avihiṁsāyāti sattānaṁ aviheṭhanāyā’’ti",
  "tika-s0103t6:19_11": "vadanti, taṁ pana sīlaggahaṇeneva gahitaṁ. Tasmā avihiṁsāyāti karuṇāyāti attho. Avihiṁsāggahaṇeneva",
  "tika-s0103t6:19_12": "cettha appamaññāsāmaññena cattāropi brahmavihārā upacārāvatthā gahitā lakkhaṇahāranayena.",
  "tika-s0103t6:19_13": "Sakalanti anavasesaṁ paripuṇṇaṁ. Evamettha kāmāvacarattabhāvapariyāpannattā lakkhaṇassa",
  "tika-s0103t6:19_14": "taṁsaṁvattanikakāmāvacarakusaladhammā eva pāramitāsaṅgahapuññasambhārabhūtakāyasucaritādīhi",
  "tika-s0103t6:19_15": "dvādasadhā vibhattā eva. Gāthāyaṁ ‘‘sacce’’tiādinā dasadhā saṅgayha dassitā. Esa",
  "tika-s0103t6:19_16": "nayo sesalakkhaṇepi.",
  "tika-s0103t6:20_0": "Aṁnubhīti gāthāsukhatthaṁ akāraṁ sānunāsikaṁ katvā vuttaṁ. Byañjanāni lakkhaṇāni",
  "tika-s0103t6:20_1": "ācikkhantīti veyañjanikā.Vikkhambhetabbanti paṭibāhitabbaṁ tassāti mahāpurisassa,",
  "tika-s0103t6:20_2": "tassa vā mahāpurisalakkhaṇassa. Lakkhaṇasīsena cettha taṁsaṁvattanikapuññasambhāro vuccati.",
  "tika-s0103t6:21": "Pādatalacakkalakkhaṇavaṇṇanā",
  "tika-s0103t6:22_0": "204.Bhayaṁ nāma bhīti, taṁ pana ubbijjanākārena, uttasanākārena ca pavattiyā duvidhanti",
  "tika-s0103t6:22_1": "āha ‘‘ubbegabhayañceva uttāsabhayañcā’’ti. Tadubhayampi bhayaṁ vibhāgena dassetuṁ",
  "tika-s0103t6:22_2": "‘‘tatthā’’tiādi vuttaṁ. Apanūditāti yathā corādayo viluppanabandhanādīni parassa",
  "tika-s0103t6:22_3": "na karonti, katañca paccāharaṇādinā paṭipākatikaṁ hoti, evaṁ yathā ca caṇḍahatthiādayo",
  "tika-s0103t6:22_4": "dūrato parivajjitā honti, aparivajjite tassa yathā ṭhāne ṭhitehi abhibhavo na hoti,",
  "tika-s0103t6:22_5": "evaṁ apanūditā. Ativāhetīti atikkāmeti. Taṁ ṭhānanti taṁ sāsaṅkaṭṭhānaṁ. Asakkontānanti",
  "tika-s0103t6:22_6": "upayogatthe sāmivacanaṁ, asakkonteti attho. Asakkontānanti vā anādare sāmivacanaṁ.",
  "tika-s0103t6:22_7": "Saha parivārenāti saparivāraṁ. Tattha kiñci deyyadhammaṁ dento yadā tassa parivārabhāvena",
  "tika-s0103t6:22_8": "aññampi deyyadhammaṁ deti, evaṁ tassa taṁ dānamayaṁ puññaṁ saparivāraṁ nāma hoti.",
  "tika-s0103t6:23_0": "Tamatthaṁ vitthārena dassetuṁ ‘‘tattha anna’’ntiādi vuttaṁ. Tattha yathā deyyadhammaṁ",
  "tika-s0103t6:23_1": "tassa annadānassa parivāro, evaṁ tassa sakkaccakaraṇaṁ pīti dassento ‘‘atha kho’’tiādimāha.",
  "tika-s0103t6:23_2": "Yāgubhattaṁ datvāva adāsīti yojanā. Esa nayo ito paratopi. Suttaṁ vaṭṭetīti cīvarassa",
  "tika-s0103t6:23_3": "sibbanasuttakaṁ duvaṭṭativaṭṭādivasena vaṭṭitaṁ akāsi. Rajananti alliādirajanavatthuṁ.",
  "tika-s0103t6:23_4": "Paṇḍupalāsanti rajanupagameva paṇḍuvaṇṇaṁ palāsaṁ.",
  "tika-s0103t6:24_0": "Heṭṭhimānīti annādīni cattāri. Nisadaggahaṇeneva nisadapotopi gahito. Cīnapiṭṭhaṁ",
  "tika-s0103t6:24_1": "sindhurakacuṇṇaṁ. Kojavanti uddalomiekantalomiādikojavattharaṇa. Suvibhattaantarānīti",
  "tika-s0103t6:24_2": "suṭṭhu vibhattaantarāni, etena cakkāvayavaṭṭhānānaṁ suparicchinnataṁ dasseti.",
  "tika-s0103t6:25_0": "Laddhābhisekā khattiyā attano vijite visavitāya brāhmaṇādike catūhi saṅgahavatthūhi",
  "tika-s0103t6:25_1": "rañjetuṁ sakkonti, na itarāti āha ‘‘rājānoti abhisittā’’ti. Rājato yathāladdhagāmanigamādiṁ",
  "tika-s0103t6:25_2": "issaravatāya bhuñjantīti bhojakā, tādiso bhogo etesaṁ atthi , tattha vā niyuttāti",
  "tika-s0103t6:25_3": "bhogikā, te eva ‘‘bhogiyā’’ti vuttā. Saparivāraṁ dānanti vuttanayena saparivāradānaṁ.",
  "tika-s0103t6:25_4": "Jānātūti ‘‘sadevako loko jānātū’’ti iminā viya adhippāyena nibbattaṁ cakkalakkhaṇanti",
  "tika-s0103t6:25_5": "lakkhaṇasseva kammasarikkhatā dassitā. Evaṁ sati tikameva siyā, na catukkaṁ, tasmā",
  "tika-s0103t6:25_6": "cakkalakkhaṇassa mahāparivāratāya ñāpakanimittabhāvo kammasarikkhakaṁ nāma. Tenevāha",
  "tika-s0103t6:25_7": "‘‘saparivāraṁ…pe… jānātūti nibbatta’’nti. ‘‘Dīghāyukatāya taṁ nimitta’’nti (dī. ni.",
  "tika-s0103t6:25_8": "3.207) ca vakkhati, tathā ‘‘taṁ lakkhaṇaṁ bhavati tadatthajotaka’’nti (dī. ni. 3.221)",
  "tika-s0103t6:25_9": "ca. Nissandaphalaṁ pana paṭipakkhābhibhavo daṭṭhabbo. Tenevāha gāthāyaṁ ‘‘sattumaddano’’ti.",
  "tika-s0103t6:26": "205.Etanti etaṁ gāthābandhabhūtaṁ vacanaṁ, taṁ panatthato gāthā evāti āha ‘‘imā tadatthaparidīpanā gāthā vuccantī’’ti.",
  "tika-s0103t6:27_0": "Puratthāti vā ‘‘pure’’ti vuttatopi pubbe. Yasmā mahāpuriso na atītāya ekajātiyaṁ,",
  "tika-s0103t6:27_1": "nāpi katipayajātīsu, atha kho purimapurimatarāsu tathāva paṭipanno, tasmā tattha",
  "tika-s0103t6:27_2": "paṭipattiṁ dassetuṁ ‘‘pure puratthā’’ti vuttaṁ. Imissāpi jātiyaṁ atītakālavasena",
  "tika-s0103t6:27_3": "‘‘purepuratthā’’ti vattuṁ labbhāti tato visesanatthaṁ ‘‘purimāsu jātīsū’’ti vuttanti",
  "tika-s0103t6:27_4": "āha ‘‘imissā’’tiādi. Keci ‘‘imissā jātiyā pubbe tusitadevaloke katakammapaṭikkhepavacana’’nti",
  "tika-s0103t6:27_5": "vadanti, taṁ tesaṁ matimattaṁ tattha tādisassa katakammassa abhāvato. Apanūdanoti",
  "tika-s0103t6:27_6": "apanetā. Adhimuttoti yuttapayutto.",
  "tika-s0103t6:28_0": "Puññakammenāti dānādipuññakammena. Evaṁ santeti satamattena puññakammena ekekaṁ lakkhaṇaṁ",
  "tika-s0103t6:28_1": "nibbatteyya, evaṁ sati. Na rocayiṁsūti kevalaṁ satamattena puññakammena lakkhaṇanibbattiṁ",
  "tika-s0103t6:28_2": "na rocayiṁsu aṭṭhakathācariyā. Kathaṁ pana rocayiṁsūti āha ‘‘anantesu panā’’tiādi.",
  "tika-s0103t6:28_3": "Ekekaṁ kammanti ekekaṁ dānādipubbakammaṁ. Ekekaṁ sataguṇaṁ katvāti anantāsu lokadhātūsu",
  "tika-s0103t6:28_4": "yattakā sattā, tehi sabbehi paccekaṁ satakkhattuṁ katāni dānādipuññakammāni yattakāni,",
  "tika-s0103t6:28_5": "tato ekekaṁ puññakammaṁ mahāsattena sataguṇaṁ kataṁ ‘‘sata’’nti adhippetaṁ, tasmā",
  "tika-s0103t6:28_6": "idha sata-saddo bahubhāvapariyāyo, na saṅkhyāvacanoti dasseti ‘‘satagghi sataṁ devamanussā’’tiādīsu",
  "tika-s0103t6:28_7": "viya. Tenāha ‘‘tasmā satapuññalakkhaṇoti imamatthaṁ rocayiṁsū’’ti.",
  "tika-s0103t6:29": "Āyatapaṇhitāditilakkhaṇavaṇṇanā",
  "tika-s0103t6:30_0": "206.Sarasacuti nāma jātassa sattassa yāvajīvaṁ jīvitvā pakatiyā maraṇaṁ. Ākaḍḍhajiyassa",
  "tika-s0103t6:30_1": "dhanudaṇḍassa viya pādānaṁ antomukhaṁ kuṭilatāya antovaṅkapādatā. Bahimukhaṁ kuṭilatāya",
  "tika-s0103t6:30_2": "bahivaṅkapādatā. Pādatalassa majjhe ūnatāya ukkuṭikapādatā. Aggapādena khañjanakā",
  "tika-s0103t6:30_3": "aggakoṇḍā. Paṇhippadesena khañjanakā paṇhikoṇḍā. Unnatakāyenāti anonatabhāvena samussitasarīrena",
  "tika-s0103t6:30_4": ". Muṭṭhikatahatthāti āvudhādīnaṁ gahaṇatthaṁ katamuṭṭhihatthā. Phaṇahatthakāti aññamaññaṁ",
  "tika-s0103t6:30_5": "saṁsaṭṭhaṅgulihatthā. Idamettha kammasarikkhakanti idaṁ imesaṁ tiṇṇampi lakkhaṇānaṁ",
  "tika-s0103t6:30_6": "tathāgatassa dīghāyukatāya ñāpakanimittabhāvo ettha āyatapaṇhitā, dīghaṅgulitā brahmujugattatāti",
  "tika-s0103t6:30_7": "etasmiṁ lakkhaṇattaye kammasarikkhakattaṁ. Nissandaphalaṁ pana anantarāyatādi daṭṭhabbaṁ.",
  "tika-s0103t6:31_0": "207. Bhāyitabbavatthunimittaṁ uppajjamānampi bhayaṁ attasinehahetukaṁ pahīnasinehassa",
  "tika-s0103t6:31_1": "tadabhāvatoti āha ‘‘yathā mayhaṁ maraṇato bhayaṁ mama jīvitaṁ piya’’nti. Suciṇṇenāti",
  "tika-s0103t6:31_2": "suṭṭhu katūpacitena sucaritakammunā.",
  "tika-s0103t6:32_0": "Cavitvāti saggato cavitvā. ‘‘Sujātagatto subhujo’’ti ādayo sarīrāvayavaguṇā imehi",
  "tika-s0103t6:32_1": "lakkhaṇehi avinābhāvinoti dassetuṁ vuttā. Cirayapanāyāti attabhāvassa cirakālaṁ pavattanāya.",
  "tika-s0103t6:32_2": "Tenāha ‘‘dīghāyukabhāvāyā’’ti. Tatoti cakkavattī hutvā yāpanato. Vasippattoti jhānādīsu",
  "tika-s0103t6:32_3": "vasībhāvañceva cetovasibhāvañca patto hutvā, kathaṁ iddhibhāvanāya iddhipādabhāvanāyāti",
  "tika-s0103t6:32_4": "attho. Yāpeti cirataranti yojanā.",
  "tika-s0103t6:33": "Sattussadatālakkhaṇavaṇṇanā",
  "tika-s0103t6:34_0": "208. Raso jāto etesanti rasitāni, mahārasāni. Tenāha ‘‘rasasampannāna’’nti. Piṭṭhakhajjakādīnīti",
  "tika-s0103t6:34_1": "pūpasakkhalimodakādīni. Ādi-saddena pana kadaliphalādiṁ saṅgaṇhāti. Piṭṭhaṁ pakkhipitvā",
  "tika-s0103t6:34_2": "pacitabbapāyasaṁ piṭṭhapāyasaṁ. Ādi-saddena tathārūpabhojjayāguādiṁ saṅgaṇhāti.",
  "tika-s0103t6:35": "Idha kammasarikkhakaṁ nāma sattussadatālakkhaṇassa paṇītalābhitāya ñāpakanimittabhāvo. Iminā nayena tattha tattha lakkhaṇe kammasarikkhakaṁ niddhāretvā yojetabbaṁ.",
  "tika-s0103t6:36_0": "209.Uttamo aggarasadāyakoti sabbasattānaṁ uttamo lokanātho aggānaṁ paṇītānaṁ rasānaṁ",
  "tika-s0103t6:36_1": "dāyako. Uttamānaṁ aggarasānanti paṇītesupi paṇītarasānaṁ. Khajjabhojjādijotakanti",
  "tika-s0103t6:36_2": "khajjabhojjādilābhajotakaṁ. Lābhasaṁvattanikassa kammassa phalaṁ ‘‘lābhasaṁvattanika’’nti",
  "tika-s0103t6:36_3": "kāraṇūpacārena vadati. Tadatthajotakanti vā tassa paṇītabhojanadāyakattasaṅkhātassa",
  "tika-s0103t6:36_4": "atthassa jotakaṁ. Tadādhigacchatīti ettha ā-kāro nipātamattanti āha ‘‘taṁ adhigacchatī’’ti.",
  "tika-s0103t6:36_5": "Lābhiruttamanti ra-kāro padasandhikaro.",
  "tika-s0103t6:37": "Karacaraṇādilakkhaṇavaṇṇanā",
  "tika-s0103t6:38": "210.Pabbajitaparikkhāraṁ pattacīvarādiṁ gihiparikkhāraṁ vatthāvudhayānasayanādiṁ.",
  "tika-s0103t6:39_0": "Sabbanti sabbaṁ upakāraṁ. Makkhetvā nāseti makkhibhāve ṭhatvā. Telena viya makkhetīti",
  "tika-s0103t6:39_1": "satadhotatelena makkheti viya. Atthasaṁvaḍḍhanakathāyāti hitāvahakathāya. Kathāgahaṇañcettha",
  "tika-s0103t6:39_2": "nidassanamattaṁ. Paresaṁ hitāvaho kāyapayogopi atthacariyā. Aṭṭhakathāyaṁ pana vacīpayogavaseneva atthacariyā vuttā.",
  "tika-s0103t6:40_0": "Samānattatāyāti sadisabhāve samānaṭṭhāne ṭhapanena, taṁ panassa samānaṭṭhāne ṭhapanaṁ",
  "tika-s0103t6:40_1": "attasadisatākaraṇaṁ, sukhena ekasambhogatā, attano sukhuppattiyaṁ; tassa ca dukkhuppattiyaṁ",
  "tika-s0103t6:40_2": "tena attano ekasambhogatāti āha ‘‘samānasukhadukkhabhāvenā’’ti. Sā ca samānasukhadukkhatā",
  "tika-s0103t6:40_3": "ekato nisajjādinā pākaṭā hotīti taṁ dassento ‘‘ekāsane’’tiādimāha. Na hi sakkā ekaparibhogo",
  "tika-s0103t6:40_4": "kātuṁ jātiyā hīnattā. Tathā akariyamāneca so kujjhati bhogena adhikattā, tasmā dussaṅgaho.",
  "tika-s0103t6:40_5": "Na hi so ekaparibhogaṁ icchati jātiyā hīnabhāvato. Na akariyamāne ca kujjhati bhogena",
  "tika-s0103t6:40_6": "hīnabhāvato. Ubhohīti jātibhogehi. Sadisopi susaṅgaho ekasadisabhāveneva itarena",
  "tika-s0103t6:40_7": "saha ekaparibhogassa paccāsīsāya, akaraṇe ca tassa kujjhanassābhāvato. Adīyamānepi",
  "tika-s0103t6:40_8": "kismiñci āmise akariyamānepi saṅgahe. Na pāpakena cittena passati pesalabhāvato.",
  "tika-s0103t6:40_9": "Tato eva paribhogopi…pe… hoti.Evarūpanti gihī ce, ubhohi sadisaṁ; pabbajito ce, sīlavantanti adhippāyo.",
  "tika-s0103t6:41": "Susaṅgahitāvahontīti suṭṭhu saṅgahitā eva honti daḷhabhattibhāvato. Tenāha ‘‘na bhijjantī’’ti.",
  "tika-s0103t6:42": "Dānādisaṅgahakammanti dānādibhedaṁ parasaṅgaṇhanavasena pavattaṁ kusalakammaṁ.",
  "tika-s0103t6:43_0": "211.Anavaññātena aparibhūtena sambhāvitena. Pamodo vuccati hāso, na appamodenāti",
  "tika-s0103t6:43_1": "ettha paṭisedhadvayena so eva vutto. So ca odagyasabhāvattā na dīno dhammūpasañhitattā",
  "tika-s0103t6:43_2": "na gabbhayuttoti āha ‘‘na dīnena na gabbhitenāti attho’’ti. Sattānaṁ agaṇhanaguṇenāti yojanā.",
  "tika-s0103t6:44_0": "Atiruciranti ativiya rucirakataṁ, taṁ pana passantānaṁ pasādāvahanti āha ‘‘supāsādika’’nti.",
  "tika-s0103t6:44_1": "Suṭṭhu chekanti ativiya sundaraṁ. Vidhātabboti vidhātuṁ sandisituṁ sakkuṇeyyo. Piyaṁ",
  "tika-s0103t6:44_2": "vadatīti piyavadū yathā ‘‘sabbavidū’’ti. Sukhameva sukhatā, taṁ sukhataṁ. Dhammañcaanudhammañcāti",
  "tika-s0103t6:44_3": "lokuttaradhammañceva tassa anurūpapubbabhāgadhammañca.",
  "tika-s0103t6:45": "Ussaṅkhapādādilakkhaṇavaṇṇanā",
  "tika-s0103t6:46_0": "212.‘‘Atthūpasaṁhita’’nti iminā vaṭṭanissitā dhammakathā vuttāti āha ‘‘idhalokaparalokatthanissita’’nti.",
  "tika-s0103t6:46_1": "‘‘Dhammūpasaṁhita’’nti iminā vivaṭṭanissitā, tasmā dasakusalakammapathā vivaṭṭasannissayā",
  "tika-s0103t6:46_2": "veditabbā. Nidaṁsesīti sandassesi te dhamme paccakkhe katvā pakāsesi. Nidaṁsanakathanti",
  "tika-s0103t6:46_3": "pākaṭakaraṇakathaṁ. Jeṭṭhaṭṭhena aggo, pāsaṁsaṭṭhena seṭṭho, pamukhaṭṭhena pāmokkho,",
  "tika-s0103t6:46_4": "padhānaṭṭhena uttamo, hitasukhatthikehi pakārato varaṇīyato rajanīyato pavaroti evaṁ",
  "tika-s0103t6:46_5": "atthavisesavācīnampi ‘‘aggo’’tiādīnaṁ padānaṁ bhāvatthassa bhedābhāvato ‘‘sabbāni",
  "tika-s0103t6:46_6": "aññamaññavevacanānī’’ti āha.",
  "tika-s0103t6:47_0": "Uddhaṅgamanīyāti suṇantānaṁ uparūpari visesaṁ gamentīti uddhaṅgamanīyā. Saṅkhāya",
  "tika-s0103t6:47_1": "adho piṭṭhipādasamīpe eva patiṭṭhitattā adhosaṅkhā pādā etassāti adhosaṅkhapādo.",
  "tika-s0103t6:47_2": "Saṅkhāti ca gopphakānamidaṁ nāmaṁ.",
  "tika-s0103t6:48": "213.Dhammadānayaññanti dhammadānasaṅkhātaṁ yaññaṁ.",
  "tika-s0103t6:49": "Suṭṭhusaṇṭhitāti sammadeva saṇṭhitā. Piṭṭhipādassa upari pakatiaṅgulena caturaṅgule jaṅghāpadese nigūḷhā apaññāyamānarūpā hutvā ṭhitāti attho.",
  "tika-s0103t6:50": "Eṇijaṅghalakkhaṇavaṇṇanā",
  "tika-s0103t6:51_0": "214.Sippanti sikkhitabbaṭṭhena ‘‘sippa’’nti laddhanāmaṁ sattānaṁ jīvikāhetubhūtaṁ",
  "tika-s0103t6:51_1": "ājīvavidhiṁ. Jīvikatthaṁ, sattānaṁ upakāratthañca veditabbaṭṭhena vijjā, mantasatthādi.",
  "tika-s0103t6:51_2": "Caranti tena sugatiṁ, sukhañca gacchantīti caraṇaṁ. Kammassakatāñāṇaṁ uttarapadalopena",
  "tika-s0103t6:51_3": "‘‘kamma’’nti vuttanti āha ‘‘kammanti kammassakatājānanapaññā’’ti. Tāni cevāti pubbe",
  "tika-s0103t6:51_4": "vuttahatthiādīni ceva. Satta ratanānīti muttādīni satta ratanāni. Ca-saddena rañño",
  "tika-s0103t6:51_5": "upabhogabhūtānaṁ vatthaseyyādīnaṁ saṅgaho. Rañño anucchavikānīti rañño paribhuñjanayogyāni.",
  "tika-s0103t6:51_6": "Sabbesanti ‘‘rājārahānī’’tiādinā vuttānaṁ sabbesaṁyeva ekajjhaṁ gahaṇaṁ. Buddhānaṁ",
  "tika-s0103t6:51_7": "parisā nāma odhiso anodhiso ca samitapāpā, tathatthāya paṭipannā ca hotīti vuttaṁ",
  "tika-s0103t6:51_8": "‘‘samaṇānaṁ koṭṭhāsabhūtā catasso parisā’’ti.",
  "tika-s0103t6:52_0": "Sippādivācananti sippānaṁ sikkhāpanaṁ. Pāḷiyampi hi ‘‘vācetā’’ti vācanasīsena sikkhāpanaṁ",
  "tika-s0103t6:52_1": "dassitaṁ. Ukkuṭikāsananti taṁtaṁveyyāvaccakaraṇena ukkuṭikassa nisajjā. Payojanavasena",
  "tika-s0103t6:52_2": "gehato gehaṁ gāmato gāmaṁ jaṅghāyo kilametvā pesanaṁ jaṅghapesanikā. Likhitvā pātitaṁ",
  "tika-s0103t6:52_3": "viya hoti aparipuṇṇabhāvato. Anupubbauggatavaṭṭitanti gopphakaṭṭhānato paṭṭhāya yāva",
  "tika-s0103t6:52_4": "jāṇuppadesā maṁsūpacayassa anukkamena samantato vaḍḍhitattā anupubbena uggataṁ hutvā",
  "tika-s0103t6:52_5": "suvaṭṭitaṁ. Eṇijaṅghalakkhaṇanti saṇṭhānamattena eṇimigajaṅghāsadisajaṅghalakkhaṇaṁ.",
  "tika-s0103t6:53_0": "215.‘‘Yatupaghātāyā’’ti ettha ta-kāro padasandhikaro, anunāsikalopena niddesoti āha",
  "tika-s0103t6:53_1": "‘‘ya’’ntiādi. ‘‘Uddhaggalomā sukhumattacotthatā’’ti vuttattā codakena ‘‘kiṁ pana",
  "tika-s0103t6:53_2": "aññena kammena aññaṁ lakkhaṇaṁ nibbattatī’’ti codito, ācariyo ‘‘na nibbattatī’’ti",
  "tika-s0103t6:53_3": "vatvā ‘‘yadi evaṁ idha kasmā lakkhaṇantaraṁ kathita’’nti antolīnameva codanaṁ pariharanto",
  "tika-s0103t6:53_4": "‘‘yaṁ pana nibbattatīti…pe… idha vutta’’nti āha. Tattha yaṁ pana nibbattatīti yaṁ",
  "tika-s0103t6:53_5": "lakkhaṇaṁ vuccamānalakkhaṇanibbattakena kammunā nibbattati. Taṁ anubyañjanaṁ hotīti",
  "tika-s0103t6:53_6": "taṁ lakkhaṇaṁ vuccamānassa lakkhaṇassa anukūlalakkhaṇaṁ nāma hoti. Tasmā tena kāraṇena",
  "tika-s0103t6:53_7": "idha eṇijaṅghalakkhaṇakathane ‘‘uddhaggalomā sukhumattacotthatā’’ti lakkhaṇantaraṁ vuttaṁ.",
  "tika-s0103t6:54": "Sukhumacchavilakkhaṇavaṇṇanā",
  "tika-s0103t6:55": "216.Samitapāpaṭṭhenasamaṇaṁ, na pabbajjāmattena. Bāhitapāpaṭṭhena brāhmaṇaṁ, na jātimattena.",
  "tika-s0103t6:56_0": "Mahantānaṁ atthānaṁ pariggaṇhanato mahatī paññā etassāti mahāpañño. Sesapadesupi",
  "tika-s0103t6:56_1": "eseva nayoti āha ‘‘mahāpaññādīhi samannāgatoti attho’’ti. Nānattanti yāhi mahāpaññādīhi",
  "tika-s0103t6:56_2": "samannāgatattā bhagavā ‘‘mahāpañño’’tiādinā kittīyati, tāsaṁ mahāpaññādīnaṁ idaṁ",
  "tika-s0103t6:56_3": "nānattaṁ ayaṁ vemattatā.",
  "tika-s0103t6:57_0": "Yassa kassaci visesato arūpadhammassa mahattaṁ nāma kiccasiddhiyā veditabbanti tadassā",
  "tika-s0103t6:57_1": "kiccasiddhiyā dassento ‘‘mahante sīlakkhandhe pariggaṇhātīti mahāpaññā’’tiādimāha.",
  "tika-s0103t6:57_2": "Tattha hetumahantatāya, paccayamahantatāya, nissayamahantatāya, pabhedamahantatāya,",
  "tika-s0103t6:57_3": "kiccamahantatāya, phalamahantatāya, ānisaṁsamahantatāya ca sīlakkhandhassa mahantabhāvo",
  "tika-s0103t6:57_4": "veditabbo. Tattha hetu alobhādayo. Paccayo hirottappasaddhāsativīriyādayo. Nissayo",
  "tika-s0103t6:57_5": "sāvakabodhipaccekabodhisammāsambodhiniyatatā, taṁsamaṅgino ca purisavisesā. Pabhedo",
  "tika-s0103t6:57_6": "cārittavārittādivibhāgo. Kiccaṁ tadaṅgādivasena paṭipakkhavidhamanaṁ. Ānisaṁso piyamanāpatādi.",
  "tika-s0103t6:57_7": "Ayamettha saṅkhepo, vitthāro pana visuddhimagge, (visuddhi. 1.6) ākaṅkheyyasuttādīsu",
  "tika-s0103t6:57_8": "(ma. ni. 1.65) ca āgatanayeneva veditabbo. Iminā nayena samādhikkhandhādīnampi mahantatā",
  "tika-s0103t6:57_9": "yathārahaṁ vitthāretvā veditabbā. Ṭhānāṭhānānaṁ pana mahāvisayatāya, sā bahudhātukasutte",
  "tika-s0103t6:57_10": "āgatanayena veditabbā. Vihārasamāpattiyo samādhikkhandhaniddhāraṇanayena veditabbā.",
  "tika-s0103t6:57_11": "Ariyasaccānaṁ sakalasāsanasaṅgahato, so saccavibhaṅga- (vibha. 189) taṁsaṁvaṇṇanāsu",
  "tika-s0103t6:57_12": "(vibha. aṭṭha. 189) āgatanayena, satipaṭṭhānā dīnaṁ satipaṭṭhānavibhaṅgādīsu, (vibha.",
  "tika-s0103t6:57_13": "355) taṁsaṁvaṇṇanāsu (vibha. aṭṭha. 355) ca āgatanayena, sāmaññaphalānaṁ mahato hitassa,",
  "tika-s0103t6:57_14": "mahato sukhassa, mahato atthassa, mahato yogakkhemassa nibbattibhāvato, santapaṇītanipuṇaatakkāvacarapaṇḍitavedanīyabhāvato",
  "tika-s0103t6:57_15": "ca; abhiññānaṁ mahāsambhārato, mahāvisayato, mahākiccato, mahānubhāvato, mahānibbattito",
  "tika-s0103t6:57_16": "ca, nibbānassa madanimmadanādimahattasiddhito mahantatā veditabbā.",
  "tika-s0103t6:58_0": "Puthupaññāti etthāpi vuttanayānusārena attho veditabbo. Ayaṁ pana viseso – nānākhandhesu",
  "tika-s0103t6:58_1": "ñāṇaṁ pavattatīti ‘‘ayaṁ rūpakkhandho nāma…pe… ayaṁ viññāṇakkhandho nāmā’’ti evaṁ",
  "tika-s0103t6:58_2": "pañcannaṁ khandhānaṁ nānākaraṇaṁ paṭicca ñāṇaṁ pavattati. Tesupi ‘‘ekavidhena rūpakkhandho,",
  "tika-s0103t6:58_3": "ekādasavidhena rūpakkhandho. Ekavidhena vedanākkhandho, bahuvidhena vedanākkhandho.",
  "tika-s0103t6:58_4": "Ekavidhena saññākkhandho. Ekavidhena saṅkhārakkhandho. Ekavidhena viññāṇakkhandho,",
  "tika-s0103t6:58_5": "bahuvidhena viññāṇakkhandho’’ti evaṁ ekekassa khandhassa atītādibhedavasenāpi nānākaraṇaṁ",
  "tika-s0103t6:58_6": "paṭicca ñāṇaṁ pavattati. Tathā ‘‘idaṁ cakkhāyatanaṁ nāma…pe...idaṁ dhammāyatanaṁ",
  "tika-s0103t6:58_7": "nāma. Tattha dasāyatanā kāmāvacarā, dve catubhūmakā’’ti evaṁ āyatanānaṁ nānattaṁ",
  "tika-s0103t6:58_8": "paṭicca ñāṇaṁ pavattati. Nānādhātūsūti ‘‘ayaṁ cakkhudhātu nāma…pe… ayaṁ manoviññāṇadhātu",
  "tika-s0103t6:58_9": "nāma. Tattha soḷasa dhātuyo kāmāvacarā, dve dhātuyo catubhūmikā’’ti evaṁ nānādhātūsu",
  "tika-s0103t6:58_10": "ñāṇaṁ pavattati, tayidaṁ upādinnakadhātuvasena vuttaṁ. Paccekabuddhānampi hi dvinnañca",
  "tika-s0103t6:58_11": "aggasāvakānaṁ upādinnakadhātūsu evaṁ nānākaraṇaṁ paṭicca ñāṇaṁ pavattati, tañca kho",
  "tika-s0103t6:58_12": "ekadesatova, na nippadesato. Anupādinnakadhātūnaṁ pana lakkhaṇādimattameva jānanti,",
  "tika-s0103t6:58_13": "na nānākaraṇaṁ. Sabbaññubuddhānameva pana ‘‘imāya nāmadhātuyā ussannattā imassa rukkhassa",
  "tika-s0103t6:58_14": "khandho seto, imassa kāḷo, imassa maṭṭho, imassa bahalattaco , imassa tanutaco. Imassa",
  "tika-s0103t6:58_15": "pattaṁ vaṇṇasaṇṭhānādivasena evarūpaṁ. Imassa pupphaṁ nīlaṁ, imassa pītakaṁ, lohitakaṁ,",
  "tika-s0103t6:58_16": "odātaṁ, sugandhaṁ, duggandhaṁ. Phalaṁ khuddakaṁ, mahantaṁ, dīghaṁ, vaṭṭaṁ, susaṇṭhānaṁ,",
  "tika-s0103t6:58_17": "dussaṇṭhānaṁ, maṭṭhaṁ, pharusaṁ, sugandhaṁ, duggandhaṁ, madhuraṁ, tittakaṁ, ambilaṁ,",
  "tika-s0103t6:58_18": "kaṭukaṁ, kasāvaṁ. Kaṇṭako tikhiṇo, atikhiṇo, ujuko, kuṭilo, kaṇho, nīlo, odāto hotī’’ti",
  "tika-s0103t6:58_19": "dhātunānattaṁ paṭicca ñāṇaṁ pavattati.",
  "tika-s0103t6:59_0": "Nānāpaṭiccasamuppādesūti ajjhattabahiddhābhedato ca nānāpabhedesu paṭiccasamuppādaṅgesu.",
  "tika-s0103t6:59_1": "Avijjādiaṅgāni hi paccekaṁ paṭiccasamuppādasaññitāni. Tenāha saṅkhārapiṭake ‘‘dvādasa",
  "tika-s0103t6:59_2": "paccayā dvādasa paṭiccasamuppādā’’ti. Nānāsuññatamanupalabbhesūti nānāsabhāvesu niccasārādivirahitesu",
  "tika-s0103t6:59_3": "suññatabhāvesu tato eva itthipurisaattattaniyādivasena anupalabbhanasabhāvesu pakāresu.",
  "tika-s0103t6:59_4": "Ma-kāro hettha padasandhikaro. Nānāatthesūti atthapaṭisambhidāya visayabhūtesu paccayuppannādivasena",
  "tika-s0103t6:59_5": "nānāvidhesu atthesu. Dhammesūti dhammapaṭisambhidāya visayabhūtesu paccayādivasena",
  "tika-s0103t6:59_6": "nānāvidhesu dhammesu. Niruttīsūti tesaṁyeva atthadhammānaṁ niddhāraṇavacanasaṅkhātesu",
  "tika-s0103t6:59_7": "nānāniruttīsu. Paṭibhānesūti atthapaṭisambhidādīsu visayabhūtesu ‘‘imāni ñāṇāni idamatthajotakānī’’ti",
  "tika-s0103t6:59_8": "(vibha. 726, 729, 731, 732, 734, 736, 739) tathā tathā paṭibhānato upatiṭṭhanato",
  "tika-s0103t6:59_9": "‘‘paṭibhānānī’’ti laddhanāmesu nānāñāṇesu. ‘‘Puthunānāsīlakkhandhesū’’tiādīsu sīlassa",
  "tika-s0103t6:59_10": "puthuttaṁ vuttameva, itaresaṁ pana vuttanayānusārena suviññeyyattā pākaṭameva. Yaṁ",
  "tika-s0103t6:59_11": "pana abhinnaṁ ekameva nibbānaṁ, tattha upacāravasena puthuttaṁ gahetabbanti āha ‘‘puthujjanasādhāraṇe",
  "tika-s0103t6:59_12": "dhamme samatikkammā’’ti, tenassa madanimmadanādipariyāyena puthuttaṁ paridīpitaṁ hoti.",
  "tika-s0103t6:60_0": "Evaṁ visayavasena paññāya mahattaṁ, puthuttaṁ dassetvā idāni sampayuttadhammavasena",
  "tika-s0103t6:60_1": "hāsabhāvaṁ, pavattiākāravasena javanabhāvaṁ, kiccavasena tikkhādibhāvaṁ dassetuṁ",
  "tika-s0103t6:60_2": "‘‘katamā hāsapaññā’’tiādi vuttaṁ. Tattha hāsabahuloti pītibahulo. Sesapadāni tasseva",
  "tika-s0103t6:60_3": "vevacanāni. Sīlaṁ paripūretīti haṭṭhapahaṭṭho udaggudaggo hutvā ṭhapetvā indriyasaṁvaraṁ",
  "tika-s0103t6:60_4": "tassa visuṁ vuttattā anavasesasīlaṁ paripūreti. Pītisomanassasahagatā hi paññā abhirativasena",
  "tika-s0103t6:60_5": "ārammaṇe phullitavikasitā viya pavattati, na evaṁ upekkhāsahagatā. Puna sīlakkhandhanti",
  "tika-s0103t6:60_6": "ariyasīlakkhandhamāha. ‘‘Samādhikkhandha’’ntiādīsupi eseva nayo.",
  "tika-s0103t6:61_0": "Sabbaṁ taṁ rūpaṁ aniccato khippaṁ javatīti yā rūpadhamme ‘‘aniccā’’ti sīghavegena",
  "tika-s0103t6:61_1": "pavattati, paṭipakkhadūrabhāvena pubbābhisaṅkhārassa sātisayattā indena vissaṭṭhavajiraṁ",
  "tika-s0103t6:61_2": "viya lakkhaṇaṁ avirajjhantī adandhāyantī rūpakkhandhe aniccalakkhaṇaṁ vegasā paṭivijjhati,",
  "tika-s0103t6:61_3": "sā javanapaññā nāmāti attho. Sesapadesupi eseva nayo. Evaṁ lakkhaṇārammaṇikavipassanāvasena",
  "tika-s0103t6:61_4": "javanapaññaṁ dassetvā balavavipassanāvasena dassetuṁ ‘‘rūpa’’ntiādi vuttaṁ. Tattha",
  "tika-s0103t6:61_5": "khayaṭṭhenāti yattha yattha uppajjati, tattha tattheva bhijjanato khayasabhāvattā.",
  "tika-s0103t6:61_6": "Bhayaṭṭhenāti bhayānakabhāvato. Asārakaṭṭhenāti asārakabhāvato attasāravirahato,",
  "tika-s0103t6:61_7": "niccasārādivirahato ca. Tulayitvāti tulanabhūtāya vipassanāpaññāya tuletvā. Tīrayitvāti",
  "tika-s0103t6:61_8": "tāya eva tīraṇabhūtāya tīrayitvā. Vibhāvayitvāti yāthāvato pakāsetvā paccakkhaṁ katvā.",
  "tika-s0103t6:61_9": "Vibhūtaṁ katvāti pākaṭaṁ katvā. Rūpanirodheti rūpakkhandhanirodhahetubhūte nibbāne",
  "tika-s0103t6:61_10": "ninnapoṇapabbhārabhāvena. Idāni sikhāppattavipassanāvasena javanapaññaṁ dassetuṁ",
  "tika-s0103t6:61_11": "puna ‘‘rūpa’’ntiādi vuttaṁ. ‘‘Vuṭṭhānagāminivipassanāvasenā’’ti keci.",
  "tika-s0103t6:62_0": "Ñāṇassa tikkhabhāvo nāma savisesaṁ paṭipakkhapahānena veditabboti. ‘‘Khippaṁ kilese",
  "tika-s0103t6:62_1": "chindatīti tikkhapaññā’’ti vatvā te pana kilese vibhāgena dassento ‘‘uppannaṁ kāmavitakka’’ntiādimāha.",
  "tika-s0103t6:62_2": "Tikkhapañño khippābhiñño hoti, paṭipadā cassa na calatīti āha ‘‘ekasmiṁ āsane cattāro",
  "tika-s0103t6:62_3": "ariyamaggā…pe… adhigatā hontī’’tiādi.",
  "tika-s0103t6:63_0": "‘‘Sabbe saṅkhārā aniccā dukkhā vipariṇāmadhammā, saṅkhatā paṭiccasamuppannā khayadhammā",
  "tika-s0103t6:63_1": "vayadhammā virāgadhammā nirodhadhammā’’ti yāthāvato dassanena saccappaṭivedho ijjhati,",
  "tika-s0103t6:63_2": "na aññathāti kāraṇamukhena nibbedhikapaññaṁ dassetuṁ ‘‘sabbasaṅkhāresu ubbegabahulo",
  "tika-s0103t6:63_3": "hotī’’tiādi vuttaṁ. Tattha ubbegabahuloti vuttanayena sabbasaṅkhāresu abhiṇhapavattasaṁvego.",
  "tika-s0103t6:63_4": "Uttāsabahuloti ñāṇuttāsavasena sabbasaṅkhāresu bahuso utrāsamānaso , etena ādīnavānupassanamāha.",
  "tika-s0103t6:63_5": "‘‘Ukkaṇṭhanabahulo’’ti pana iminā nibbidānupassanamāha , ‘‘aratibahulo’’tiādinā tassā",
  "tika-s0103t6:63_6": "eva aparāparuppattiṁ. Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho,",
  "tika-s0103t6:63_7": "tathā vā pavattitavimokkhamukho. Nibbijjhanaṁ nibbedho, so etissā atthi, nibbijjhatīti",
  "tika-s0103t6:63_8": "vā nibbedhikā, sā eva paññā nibbedhikapaññā. Yaṁ panettha atthato avibhattaṁ, taṁ",
  "tika-s0103t6:63_9": "heṭṭhā vuttanayattā, uttānatthattā ca suviññeyyameva.",
  "tika-s0103t6:64_0": "217.Pabbajitaṁ upāsitāti ettha yādisaṁ pabbajitaṁ upāsato paññāpaṭilābho hoti, taṁ",
  "tika-s0103t6:64_1": "dassetuṁ ‘‘paṇḍitaṁ pabbajita’’nti vuttaṁ. Upāsanañcettha upaṭṭhānavasena icchitaṁ,",
  "tika-s0103t6:64_2": "na upanisīdanamattenāti āha ‘‘payirupāsitā’’ti. Atthanti hitaṁ. Abbhantaraṁ karitvāti",
  "tika-s0103t6:64_3": "abbhantaragataṁ katvā. Tenāha ‘‘atthayutta’’nti. Bhāvanapuṁsakaniddeso cāyaṁ, hitūpasañhitaṁ",
  "tika-s0103t6:64_4": "katvāti attho. Antara-saddo vā cittapariyāyo ‘‘yassantarato na santi kopā’’tiādīsu",
  "tika-s0103t6:64_5": "(udā. 20) viya. Tasmā atthantaroti hitajjhāsayoti attho.",
  "tika-s0103t6:65_0": "Paṭilābhatthāya gatenāti paṭilābhatthāya pavattena, paṭilābhasaṁvattaniyenāti attho.",
  "tika-s0103t6:65_1": "Uppāde ca nimitte ca chekāti uppādavidhimhi ceva nimittavidhimhi ca kusalā. Uppādanimittakovidatāsīsena",
  "tika-s0103t6:65_2": "cettha lakkhaṇakosallameva dasseti. Atha vā sesalakkhaṇānaṁ nibbattiyā buddhānaṁ,",
  "tika-s0103t6:65_3": "cakkavattīnañca uppādo anumīyati, yāni tehi laddhabbaānisaṁsāni nimittāni , tasmiṁ",
  "tika-s0103t6:65_4": "uppāde ca nimitte ca anuminanādivasena chekā nipuṇāti attho. Ñatvā passissatīti ñāṇena",
  "tika-s0103t6:65_5": "jānitvā passissati, na cakkhuviññāṇenāti adhippāyo.",
  "tika-s0103t6:66_0": "Atthānusāsanīsūti atthānaṁ hitānaṁ anusāsanīsu. Yasmā anatthapaṭivajjanapubbikā sattānaṁ",
  "tika-s0103t6:66_1": "atthapaṭipatti, tasmā anatthopi paricchijja gahetabbo, jānitabbo cāti vuttaṁ ‘‘atthānatthaṁ",
  "tika-s0103t6:66_2": "pariggāhakāni ñāṇānī’’ti, yato ‘‘āyupāyakosallaṁ viya apāyakosallampi icchitabba’’nti vuttaṁ.",
  "tika-s0103t6:67": "Suvaṇṇavaṇṇalakkhaṇavaṇṇanā",
  "tika-s0103t6:68_0": "218. Paṭisaṅkhānabalena kodhavinayena akkodhano, na bhāvanābalenāti dassetuṁ ‘‘na",
  "tika-s0103t6:68_1": "anāgāmimaggenā’’tiādi vuttaṁ. Evaṁ akkodhavasikattāti evaṁ maghamāṇavo viya na kodhavasaṁ",
  "tika-s0103t6:68_2": "gatattā. Nābhisajjīti kujjhanavaseneva na abhisajji. Yañhi kodhassa uppattiṭṭhānabhūte",
  "tika-s0103t6:68_3": "ārammaṇe upanāhassa paccayabhūtaṁ kujjhanavasena abhisajjanaṁ, taṁ idhādhippetaṁ,",
  "tika-s0103t6:68_4": "na lubbhanavasena. Tenāha ‘‘kuṭilakaṇṭako viyā’’tiādi. So hi yattha laggati, taṁ",
  "tika-s0103t6:68_5": "khobhento eva laggati. Tattha tatthāti tasmiṁ tasmiṁ mammaṭṭhāne. Mammanti phuṭṭhamattepi",
  "tika-s0103t6:68_6": "rujjanaṭṭhānaṁ. Pubbuppattikoti paṭhamuppanno. Tato balavataro byāpādo laddhāsevanatāya",
  "tika-s0103t6:68_7": "cittassa byāpajjanato. Tato balavatarāpatitthiyanāti sātisayaṁ laddhāsevanatāya tato",
  "tika-s0103t6:68_8": "byāpādāvatthāyapi balavatarā patitthiyanā paccatthikabhāvena thāmappattito.",
  "tika-s0103t6:69_0": "Sukhumattharaṇādīti ādi-saddena paṇītabhojanīyādīnampi saṅgaho daṭṭhabbo bhojanadānassapi",
  "tika-s0103t6:69_1": "vaṇṇasampadānimittabhāvato. Tenāha bhagavā ‘‘bhojanaṁ bhikkhave dadamāno dāyako paṭiggāhakānaṁ…pe…",
  "tika-s0103t6:69_2": "āyuṁ deti, vaṇṇaṁ detī’’ti (a. ni. 5.37) tathā ca vakkhati ‘‘āmisadānena vā’’ti.",
  "tika-s0103t6:70_0": "219. Ti adāsi. Devoti megho, pajjunno eva vā. Varataroti uttamataro. Pabbajjāya visadisāvatthādi",
  "tika-s0103t6:70_1": "bhāvato na pabbajjāti apabbajjā, gihibhāvo. Acchādenti kopīnaṁ paṭicchādenti etehīti",
  "tika-s0103t6:70_2": "acchādanāni, nivāsanāni, tesaṁ acchādanānañceva sesa vatthānañca kojavādi uttamapāvuraṇānañca.",
  "tika-s0103t6:70_3": "Vināsoti katassa kammassa avipaccitvā vināso.",
  "tika-s0103t6:71": "Kosohitavatthaguyhalakkhaṇavaṇṇanā",
  "tika-s0103t6:72_0": "220.Samānetāti sammadeva ānetā samāgametā. Rajje patiṭṭhitena sakkā kātuṁ bahubhatikasseva",
  "tika-s0103t6:72_1": "ijjhanato. Kattā nāma natthīti vajjaṁ paṭicchādentīti ānetvā sambandho, karonti vajjapaṭicchādanakammanti",
  "tika-s0103t6:72_2": "vā. Nanu vajjapaṭicchādanakammaṁ nāma sāvajjanti? Saccaṁ sāvajjaṁ saṁkiliṭṭhacittena",
  "tika-s0103t6:72_3": "paṭicchādentassa, idaṁ pana asaṁkiliṭṭhacittena parassa uppajjanakaanatthaṁ pariharaṇavasena",
  "tika-s0103t6:72_4": "pavattaṁ adhippetaṁ. ‘‘Ñātisaṅgahaṁ karontenā’’ti etena ñātatthacariyāvasena taṁ",
  "tika-s0103t6:72_5": "kammaṁ pavattatīti dasseti.",
  "tika-s0103t6:73_0": "221.Amittatāpanāti amittānaṁ tapanasīlā, amittatāpanaṁ hotu vā mā vā evaṁsabhāvāti",
  "tika-s0103t6:73_1": "attho. Na hi cakkavattino puttānaṁ amittā nāma keci honti, ye te bhaveyyuṁ, cakkānubhāveneva",
  "tika-s0103t6:73_2": "sabbepi khattiyādayo anuvattakā tesaṁ bhavanti.",
  "tika-s0103t6:74": "Paṭhamabhāṇavāravaṇṇanā niṭṭhitā.",
  "tika-s0103t6:75": "Parimaṇḍalādilakkhaṇavaṇṇanā",
  "tika-s0103t6:76_0": "222.Samanti samānaṁ. Tena tena loke viññātaguṇena samaṁ samānaṁ jānāti, yato tattha",
  "tika-s0103t6:76_1": "paṭipajjanavidhināva itarasmiṁ paṭipajjati. Sayaṁ jānātīti aparaneyyo hutvā sayameva",
  "tika-s0103t6:76_2": "jānāti. Purisaṁ jānātīti vā ‘‘ayaṁ seṭṭho, ayaṁ majjhimo, ayaṁ nihīno’’ti taṁ taṁ",
  "tika-s0103t6:76_3": "purisaṁ yāthāvato jānāti. Purisavisesaṁ jānātīti tasmiṁ tasmiṁ purise vijjamānaṁ",
  "tika-s0103t6:76_4": "visesaṁ jānāti, yato tattha tattha anurūpadānapadānādipaṭipattiyā yuttapattakārī",
  "tika-s0103t6:76_5": "hoti. Tenāha ‘‘ayamidamarahatī’’tiādi.",
  "tika-s0103t6:77": "Sampattipaṭilābhaṭṭhenāti diṭṭhadhammikādisampattīnaṁ paṭilābhāpanaṭṭhena. Samasaṅgahakammanti samaṁ jānitvā tadanurūpaṁ tassa tassa saṅgaṇhanakammaṁ.",
  "tika-s0103t6:78": "223.Tulayitvāti tīrayitvā. Paṭivicinitvāti vīmaṁsitvā. Nipuṇayogato nipuṇā, ativiya nipuṇā atinipuṇā, sā pana tesaṁ nipuṇatā saṇhasukhumā paññāti āha ‘‘sukhumapaññā’’ti.",
  "tika-s0103t6:79": "Sīhapubbaddhakāyādilakkhaṇavaṇṇanā",
  "tika-s0103t6:80": "224.Khemakāmoti anupaddavakāmo. Kammassakatāñāṇaṁ sattānaṁ vaḍḍhiāvahaṁ sabbasampattividhāyakanti āha ‘‘paññāyāti kammassakatāpaññāyā’’ti.",
  "tika-s0103t6:81": "Samantaparipūrānīti samantato sabbabhāgehi paripuṇṇāni. Tato eva ahīnāni anūnāni. Dhanādīhīti dhanadhaññādīhi.",
  "tika-s0103t6:82_0": "225.Okappanasaddhā saddheyyavatthuṁ okkanditvā pakkhanditvā saddahanasaddhā. Sā eva",
  "tika-s0103t6:82_1": "pasādanīyavatthusmimpi abhippasīdanavasena pavattiyā pasādasaddhā.Pariyattisavanenāti",
  "tika-s0103t6:82_2": "sattānaṁ hitasukhāvahāya pariyattiyā savanena. Dhāraṇaparicayādīnaṁ taṁmūlakattā",
  "tika-s0103t6:82_3": "tathā vuttaṁ. Etesanti saddhādīnaṁ. Saha hānadhammenāti sahānadhammo, na sahānadhammoti",
  "tika-s0103t6:82_4": "asahānadhammo, tassa bhāvo asahānadhammatā, taṁ asahānadhammataṁ, aparihāniyasabhāvanti attho.",
  "tika-s0103t6:83": "Rasaggasaggitālakkhaṇavaṇṇanā",
  "tika-s0103t6:84": "226.Tilaphalamattampi bhojanaṁ. Sabbattha pharatīti sabbā rasāharaṇiyo anussarantaṁ sabhāvena sabbasmiṁ kāye pharati. Samā hutvā vahantīti avisamā ujukā hutvā pavattanti.",
  "tika-s0103t6:85_0": "Ārogyakaraṇakammanti arogabhāvakaraṁ sattānaṁ aviheṭhanakammaṁ. Madhurādibhedaṁ rasaṁ",
  "tika-s0103t6:85_1": "gasati harati etehi, sayameva vā taṁ gasanti gilanti anto pavesentīti rasaggasā,",
  "tika-s0103t6:85_2": "rasaggasānaṁ aggā rasaggasaggā, te ettha santīti rasaggasaggī, tadeva lakkhaṇaṁ.",
  "tika-s0103t6:85_3": "Bhavati hi abhinnepi vatthusmiṁ taggatavisesāvabodhanatthaṁ bhinnaṁ viya katvā vohāro",
  "tika-s0103t6:85_4": "yathā ‘‘silāputtakassa sarīra’’nti . Rasaggasaggitāsaṅkhātaṁ vā lakkhaṇaṁ rasaggasaggilakkhaṇaṁ.",
  "tika-s0103t6:86_0": "227.Vadha-saddo ‘‘attānaṁ vadhitvā vadhitvā rodatī’’tiādīsu (pāci. 879) bādhanatthopi",
  "tika-s0103t6:86_1": "hotīti tato visesanatthaṁ ‘‘māraṇavadhenā’’ti vuttaṁ, māraṇasaṅkhātena vadhenāti",
  "tika-s0103t6:86_2": "attho. Bādhanattho eva vā vadha-saddo, māraṇena, bādhanena cāti attho. Ubbādhanāyāti",
  "tika-s0103t6:86_3": "bandhanāgāre pakkhipitvā uddhaṁ uddhaṁ bādhanena. Tenāha ‘‘bandhanāgārappavesanenā’’ti.",
  "tika-s0103t6:87": "Abhinīlanettādilakkhaṇavaṇṇanā",
  "tika-s0103t6:88_0": "228.Visaṭanti kujjhanavasena vinisaṭaṁ katvā. Tenāha ‘‘kakkaṭako viyā’’tiādi. Visācīti",
  "tika-s0103t6:88_1": "virūpaṁ sācitakaṁ, vijimhanti attho. Tenāha ‘‘vaṅkakkhikoṭiyā’’ti , kuṭilaakkhikoṭipātenāti",
  "tika-s0103t6:88_2": "attho. Viceyya pekkhitāti ujukaṁ anoloketvā diṭṭhipātaṁ vicāretvā oloketvā. Tenāha",
  "tika-s0103t6:88_3": "‘‘yo kujjhitvā’’tiādi. Paroti kujjhito. Na oloketi taṁ sammukhā gacchantaṁ kujjhitvā",
  "tika-s0103t6:88_4": "na oloketi, parammukhā. Viteyyāti virūpaṁ tiriyaṁ, viññūnaṁ olokanakkamaṁ vītikkamitvāti",
  "tika-s0103t6:88_5": "attho. Jimhaṁ anoloketvā ujukaṁ olokanaṁ nāma kuṭilabhāvakarānaṁ pāpadhammānaṁ abhājanaujukatacittatasseva",
  "tika-s0103t6:88_6": "hotīti āha ‘‘ujumano hutvā ujuṁ pekkhitā’’ti. Yathā ca ujuṁ pekkhitā hotīti ānetvā",
  "tika-s0103t6:88_7": "sambandho. Pasaṭanti ummīlanavasena sammadeva patthaṭaṁ. Vipulaṁ vitthatanti tasseva",
  "tika-s0103t6:88_8": "vevacanaṁ. Piyaṁ piyāyitabbaṁ dassanaṁ olokanaṁ etassāti piyadassano.",
  "tika-s0103t6:89_0": "Kāṇoti akkhīni nimmīletvā pekkhanako. Kākakkhīti kekarakkho. Vaṅkakkhīti jimhapekkhanako.",
  "tika-s0103t6:89_1": "Āvilakkhīti ākuladiṭṭhipāto. Nīlapītalohitasetakāḷavaṇṇānaṁ vasena pañcavaṇṇo. Tattha",
  "tika-s0103t6:89_2": "pītalohitavaṇṇā setamaṇḍalagatarājivasena, nīlasetakāḷavaṇṇā pana taṁtaṁmaṇḍalavaseneva",
  "tika-s0103t6:89_3": "veditabbā. ‘‘Pasādoti pana tesaṁ vaṇṇānaṁ pasannākāraṁ sandhāya vutta’’nti keci.",
  "tika-s0103t6:89_4": "Pañcavaṇṇo pasādoti pana yathāvuttapañcavaṇṇaparivāro, tehi vā paṭimaṇḍito pasādoti",
  "tika-s0103t6:89_5": "attho. Nettasampattikarānīti ‘‘pañcavaṇṇapasādatā tirohitavidūragatadassanasamatthatā’’ti",
  "tika-s0103t6:89_6": "evamādi cakkhusampadāya kāraṇāni. Lakkhaṇasatthe yuttāti lakkhaṇasatthe āyuttā sukusalā.",
  "tika-s0103t6:90": "Uṇhīsasīsalakkhaṇavaṇṇanā",
  "tika-s0103t6:91": "230.Pubbaṅgamoti ettha pubbaṅgamatā nāma pamukhatā, jeṭṭhaseṭṭhakabhāvo bahujanassa anuvattanīyatāti āha ‘‘gaṇajeṭṭhako’’tiādi.",
  "tika-s0103t6:92_0": "Pubbaṅgamatāti pubbaṅgamassa kammaṁ. Yassa hi kāyasucaritādikammassa vasena mahāpuriso",
  "tika-s0103t6:92_1": "bahujanassa pubbaṅgamo ahosi, tadassa kammaṁ ‘‘pubbaṅgamatā’’ti adhippetaṁ, na pubbaṅgamabhāvo.",
  "tika-s0103t6:92_2": "Tenāha ‘‘idha kammaṁ nāma pubbaṅgamatā’’ti. Pītipāmojjenaparipuṇṇasīsoti pītiyā,",
  "tika-s0103t6:92_3": "pāmojjena ca sampuṇṇapaññāsīso bahulaṁ somanassasahagatañāṇasampayuttacittasamaṅgī",
  "tika-s0103t6:92_4": "eva hutvā vicarati. Mahāpurisoti mahāpurisajātiko.",
  "tika-s0103t6:93_0": "231.Bahujananti sāmiatthe upayogavacananti āha ‘‘bahujanassā’’ti. Paribhuñjanaṭṭhena",
  "tika-s0103t6:93_1": "paṭibhogo, upayogavatthu paṭibhogo, tassa hitāti paṭibhogiyā. Desakālaṁ ñatvā tadupakaraṇūpaṭṭhānādi",
  "tika-s0103t6:93_2": "veyyāvaccakarā sattā. Abhiharantīti byāharanti. Tassa tassa veyyāvaccassa paṭiharaṇato",
  "tika-s0103t6:93_3": "pavattanakaraṇato paṭihāro, veyyāvaccakaro, tassa bhāvo paṭihārakanti āha ‘‘veyyāvaccakarabhāva’’nti.",
  "tika-s0103t6:93_4": "Visavanaṁ visavo, kāmakāro vasitā, so etassa atthīti visavīti āha ‘‘ciṇṇavasī’’ti.",
  "tika-s0103t6:94": "Ekekalomatādilakkhaṇavaṇṇanā",
  "tika-s0103t6:95": "232.Upavattatīti anukūlabhāvaṁ upecca vattati. Tenāha ‘‘ajjhāsayaṁ anuvattatī’’ti.",
  "tika-s0103t6:96_0": "Ekekalomalakkhaṇanti ekekasmiṁ lomakūpe ekekalomatālakkhaṇaṁ. Ekekehi lomehīti aññesaṁ",
  "tika-s0103t6:96_1": "sarīre ekekasmimpi lomakūpe anekānipi lomāni uṭṭhahanti, na tathāgatassa. Tehi puna",
  "tika-s0103t6:96_2": "paccekaṁ lomakūpesu ekekeheva uppannehi kuṇḍalāvattehi padakkhiṇāvattakajātehi nicitaṁ",
  "tika-s0103t6:96_3": "viya sarīraṁ hotīti vuttaṁ ‘‘ekekalomūpacitaṅgavā’’ti.",
  "tika-s0103t6:97": "Cattālīsādilakkhaṇavaṇṇanā",
  "tika-s0103t6:98": "234.Abhinditabbaparisoti parehi kenaci saṅgahena saṅgahetvā, yuttikāraṇaṁ dassetvā vā na bhinditabbapariso.",
  "tika-s0103t6:99_0": "Apisuṇavācāyāti upayogatthe sāmivacanaṁ, pesuññassa paṭipakkhabhūtaṁ kusalakammaṁ.",
  "tika-s0103t6:99_1": "Pisuṇā vācā etassāti pisuṇavāco, tassa pisuṇavācassa puggalassa. Aparipuṇṇāti cattārīsato",
  "tika-s0103t6:99_2": "ūnabhāvena na paripuṇṇā. Viraḷāti savivarā.",
  "tika-s0103t6:100": "Pahūtajivhādilakkhaṇavaṇṇanā",
  "tika-s0103t6:101": "236.Ādeyyavācoti ādaragāravavasena ādātabbavacano. ‘‘Evameta’’nti gahetabbavacano sirasā sampaṭicchitasāsano.",
  "tika-s0103t6:102_0": "Baddhajivhāti yathā sukhena parivattati, evaṁ sirādīhi palibuddhajivhā. Gūḷhajivhāti",
  "tika-s0103t6:102_1": "rasabahalatāya gūḷhagaṇḍasadisajivhā. Dvijivhāti agge kappabhāvena dvidhābhūtajivhā.",
  "tika-s0103t6:102_2": "Mammanāti apparippuṭatalāpā. Kharapharusakakkasādivasena saddo bhijjati bhinnakāro",
  "tika-s0103t6:102_3": "hoti. Vicchinditvā pavattassaratāya chinnassarā vā. Anekākāratāya bhinnassarā vā.",
  "tika-s0103t6:102_4": "Kākassa viya amanuññassaratāya kākassarā vā. Madhuroti iṭṭhe, kammaphalena vatthuno",
  "tika-s0103t6:102_5": "suvisuddhattā. Pemanīyoti pītisañjanano, piyāyitabbo vā.",
  "tika-s0103t6:103_0": "237.Akkosayuttattāti akkosupasañhitattā akkosavatthusahitattā. Ābādhakarinti ghaṭṭanavasena",
  "tika-s0103t6:103_1": "paresaṁ pīḷāvahaṁ. Bahuno janassa avamaddanato, pamaddābhāvakaraṇato vā bahujanappamaddanaṁ.",
  "tika-s0103t6:103_2": "Abāḷhanti vā ettha a-kāro vuddhiattho ‘‘asekkhā dhammā’’tiādīsu (dha. sa. tikamātikā",
  "tika-s0103t6:103_3": "11) viya, tasmā ativiya bāḷhaṁ pharusaṁ giranti evamettha attho veditabbo. Na bhaṇīti",
  "tika-s0103t6:103_4": "cettha ‘‘na abhaṇi na bhaṇī’’ti saralopena niddeso. Susaṁhitanti suṭṭhu saṁhitaṁ.",
  "tika-s0103t6:103_5": "Kena pana suṭṭhu saṁhitaṁ? ‘‘Madhura’’nti anantarameva vuttattā madhuratāyāti viññāyati,",
  "tika-s0103t6:103_6": "kā panassa madhuratāti āha ‘‘suṭṭhu pemasaṁhita’’nti. Upayogaputhuttavisayo yaṁ vācā-saddoti",
  "tika-s0103t6:103_7": "āha ‘‘vācāyo’’ti, sā cassā upayogaputhuttavisayatā ‘‘hadayagāminiyo’’ti padena samānādhikaraṇatāya",
  "tika-s0103t6:103_8": "daṭṭhabbā. ‘‘Kaṇṇasukha’’nti pāṭhe bhāvanapuṁsakaniddesoyanti dassetuṁ ‘‘yathā’’tiādi",
  "tika-s0103t6:103_9": "vuttaṁ. Vedayathāti kālavipallāsenāyaṁ niddesoti āha ‘‘vedayitthā’’ti. Brahmassaratanti",
  "tika-s0103t6:103_10": "seṭṭhassarataṁ, brahmuno sarasadisassarataṁ vā. Bahūnaṁ bahunti bahūnaṁ janānaṁ bahuṁ",
  "tika-s0103t6:103_11": "subhaṇitanti yojanā.",
  "tika-s0103t6:104": "Sīhahanulakkhaṇavaṇṇanā",
  "tika-s0103t6:105_0": "238.Appadhaṁsikoti appadhaṁsiyo. Ya-kārassa hi ka-kāraṁ katvā ayaṁ niddeso yathā",
  "tika-s0103t6:105_1": "‘‘niyyānikā dhammā’’ti (dha. sa. dukamātikā 97) guṇatoti attanā adhigataguṇato. Ṭhānatoti",
  "tika-s0103t6:105_2": "yathāṭhitaṭṭhānantarato.",
  "tika-s0103t6:106": "Palāpakathāyāti samphappalāpakathāya. Antopaviṭṭhahanukā ekato, ubhato vā saṁkucitavisukā. Vaṅkahanukā ekapassena kuṭilavisukā. Pabbhārahanukā purato olambamānavisukā.",
  "tika-s0103t6:107_0": "239.Vikiṇṇavacanā nāma samphappalāpino, tappaṭikkhepena avikiṇṇavacanā mahābodhisattā.",
  "tika-s0103t6:107_1": "Vācā eva tadatthādhigamupāyatāya ‘‘byāppatho’’ti vuttāti āha ‘‘avikiṇṇa…pe… vacanapatho",
  "tika-s0103t6:107_2": "assā’’ti. ‘‘Dvīhi dvīhī’’ti nayidaṁ āmeḍitavacanaṁ asamānādhikaraṇato, atha kho dvīhi",
  "tika-s0103t6:107_3": "diguṇatādassananti āha ‘‘dvīhi dvīhīti catūhī’’ti. Tasmā ‘‘dvidugamā’’ti catugamā",
  "tika-s0103t6:107_4": "vuttāti āha ‘‘catuppadāna’’nti. Tathāsabhāvoti yathāssa vuttanayena kenaci appadhaṁsiyatā",
  "tika-s0103t6:107_5": "hoti guṇehi, tathāsabhāvo.",
  "tika-s0103t6:108": "Samadantādilakkhaṇavaṇṇanā",
  "tika-s0103t6:109": "240. Visuddhasīlācāratāya parisuddhā samantato sabbathā vā suddhā puggalā parivārā etassāti parisuddhaparivāro. ",
  "tika-s0103t6:110_0": "241.Pahāsīti tadaṅgavasena, vikkhambhanavasena ca pariccaji. Tidivaṁ tāvatiṁsabhavanaṁ",
  "tika-s0103t6:110_1": "puraṁ nagaraṁ etesanti tidivapurā, tāvatiṁsadevā, tesaṁ varo tidivapuravaro, indo.",
  "tika-s0103t6:110_2": "Tena tidivapuravarena. Tenāha ‘‘sakkenā’’ti. Lapanti kathenti etenāti lapanaṁ, mukhanti",
  "tika-s0103t6:110_3": "āha ‘‘lapanajanti mukhaja’’nti. Suṭṭhu dhavalatāya sukkā, īsakampi asaṁkiliṭṭhatāya",
  "tika-s0103t6:110_4": "suci. Sundarasaṇṭhānatāya suṭṭhu bhāvanato, vipassanato ca sobhanā. Kāmaṁ janānaṁ",
  "tika-s0103t6:110_5": "manussānaṁ nivāsanaṭṭhānādibhāvena patiṭṭhābhūto desaviseso ‘‘janapado’’ti vuccati,",
  "tika-s0103t6:110_6": "idha pana saparivāracatumahādīpasaññito sabbo padeso tathā vuttoti āha ‘‘cakkavāḷaparicchinno",
  "tika-s0103t6:110_7": "janapado’’ti. Nanu ca yathāvutto padeso samuddaparicchinno, na cakkavāḷapabbataparicchinnoti?",
  "tika-s0103t6:110_8": "So padeso cakkavāḷaparicchinnopi hotīti tathā vuttaṁ . Ye vā samuddanissitā, cakkavāḷapādanissitā",
  "tika-s0103t6:110_9": "ca sattā, tesaṁ te te padesā patiṭṭhāti tepi saṅgaṇhanto ‘‘cakkavāḷaparicchinno’’ti",
  "tika-s0103t6:110_10": "avoca. Cakkavāḷaparicchinnoti ca cakkavāḷena paricchinnoti evamettha attho daṭṭhabbo.",
  "tika-s0103t6:110_11": "Tassāti tassa cakkavattino. Puna tassāti tassa janapadassa. Bahujana sukhanti ettha",
  "tika-s0103t6:110_12": "paccattabahuvacanalopena bahujanaggahaṇanti āha ‘‘bahujanā’’ti. Yathā pana te hitasukhaṁ",
  "tika-s0103t6:110_13": "caranti, taṁ vidhiṁ dassetuṁ ‘‘samānasukhadukkhā hutvā’’ti vuttaṁ. Vigatapāpoti sabbaso",
  "tika-s0103t6:110_14": "samucchindanena viniddhutapāpadhammo. Daratho vuccati kāyiko, cetasiko ca pariḷāho.",
  "tika-s0103t6:110_15": "Tattha cetasikapariḷāho ‘‘vigatapāpo’’ti imināva vuttoti āha ‘‘vigatakāyikadarathakilamatho’’ti.",
  "tika-s0103t6:110_16": "Rāgādayo yasmiṁ santāne uppannā, tassa malīnabhāvakaraṇena malā. Kacavarabhāvena",
  "tika-s0103t6:110_17": "khilā. Sattānaṁ mahānatthakarattā visesato doso kalīti vuttaṁ ‘‘dosakalīnañcā’’ti.",
  "tika-s0103t6:110_18": "Panūdehīti samucchindanavasena sasantānato nīhārakehi, pajahanakehīti attho. Sesaṁ suviññeyyameva.",
  "tika-s0103t6:111_0": "Ettha ca yasmā sabbesampi lakkhaṇānaṁ mahāpurisasantānagatapuññasambhārahetukabhāvena",
  "tika-s0103t6:111_1": "sabbaṁyeva taṁ puññakammaṁ sabbassa lakkhaṇassa kāraṇaṁ visiṭṭharūpattā phalassa.",
  "tika-s0103t6:111_2": "Na hi abhinnarūpakāraṇaṁ bhinnasabhāvassa phalassa paccayo bhavituṁ sakkoti, tasmā",
  "tika-s0103t6:111_3": "yassa yassa lakkhaṇassa yaṁ yaṁ puññakammaṁ visesakāraṇaṁ, taṁ taṁ vibhāgena dassentī",
  "tika-s0103t6:111_4": "ayaṁ desanā pavattā. Tattha yathā yādisaṁ kāyasucaritādipuññakammaṁ suppatiṭṭhitapādatāya",
  "tika-s0103t6:111_5": "kāraṇaṁ vuttaṁ, tādisameva ‘‘uṇhīsasīsatāya’’ kāraṇanti na sakkā vattuṁ daḷhasamādānatāvisiṭṭhassa",
  "tika-s0103t6:111_6": "tassa suppatiṭṭhitapādatāya kāraṇabhāvena vuttattā, itarassa ca pubbaṅgamatāvisiṭṭhassa",
  "tika-s0103t6:111_7": "vuttattā, evaṁ yādisaṁ āyatapaṇhitāya kāraṇaṁ, na tādisameva dīghaṅgulitāya, brahmujugattatāya",
  "tika-s0103t6:111_8": "ca kāraṇaṁ visiṭṭharūpattā phalassa. Na hi abhinnarūpakāraṇaṁ bhinnasabhāvassa phalassa",
  "tika-s0103t6:111_9": "paccayo bhavituṁ sakkoti. Tattha yathā ekeneva kammunā cakkhādinānindriyuppattiyaṁ",
  "tika-s0103t6:111_10": "avatthābhedato, sāmatthiyabhedato vā kammabhedo icchitabbo. Na hi yadavatthaṁ kammaṁ",
  "tika-s0103t6:111_11": "cakkhussa kāraṇaṁ, tadavatthameva sotādīnaṁ kāraṇaṁ hoti abhinnasāmatthiyaṁ vā, tasmā",
  "tika-s0103t6:111_12": "pañcāyatanikattabhāvapatthanābhūtā purimanipphannā kāmataṇhā paccayavasena visiṭṭhasabhāvā",
  "tika-s0103t6:111_13": "kammassa visiṭṭhasabhāvaphalanibbattanasamatthatāsādhanavasena paccayo hotīti ekampi",
  "tika-s0103t6:111_14": "anekavidhaphalanibbattanasamatthatāvasena anekarūpataṁ āpannaṁ viya hoti, evamidhāpi",
  "tika-s0103t6:111_15": "‘‘ekampi pāṇātipātā veramaṇivasena pavattaṁ kusalakammaṁ āyatapaṇhitādīnaṁ tiṇṇampi",
  "tika-s0103t6:111_16": "lakkhaṇānaṁ nibbattakaṁ hotī’’ti vuccamānepi na koci virodho. Tena vuttaṁ ‘‘so tassa",
  "tika-s0103t6:111_17": "kammassa katattā…pe… imāni tīṇi mahāpurisalakkhaṇāni paṭilabhatī’’ti nānākammunā",
  "tika-s0103t6:111_18": "pana tesaṁ nibbattiyaṁ vattabbameva natthi, pāḷiyaṁ pana ‘‘tassa kammassā’’ti ekavacananiddeso",
  "tika-s0103t6:111_19": "sāmaññavasenāti daṭṭhabbo. Evañca katvā satapuññalakkhaṇavacanaṁ samatthitaṁ hoti.",
  "tika-s0103t6:111_20": "‘‘Imāni dve mahāpurisalakkhaṇāni paṭilabhatī’’tiādīsupi eseva nayoti.",
  "tika-s0103t6:112": "Lakkhaṇasuttavaṇṇanāya līnatthappakāsanā."
}