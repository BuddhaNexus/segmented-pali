{
  "anya-e1205n0:0": "Dhātuvaṁso",
  "anya-e1205n0:1": "Namo tassa bhagavato arahato sammāsambuddhassa",
  "anya-e1205n0:2": "1. Tathāgatassāgamanakathā",
  "anya-e1205n0:3": "Sambuddhamatulaṁ suddhaṁ dhammaṁ saṅghaṁ anuttaraṁ,",
  "anya-e1205n0:4": "Namassitvā pavakkhāmi dhātuvaṁsappakāsanaṁ;",
  "anya-e1205n0:5": "Tikkhattumagamā nātho laṅkādīpaṁ manoramaṁ,",
  "anya-e1205n0:6": "Sattānaṁ hitamicchanto sāsanassa ciraṭṭhitiṁ.",
  "anya-e1205n0:7_0": "Tattha tikkhattumagamā nātho’ti anamatagge saṁsāravaṭṭe parināmetvā appatisaraṇabhāvappattānaṁ",
  "anya-e1205n0:7_1": "lokiyalokuttarasukhanipphādanabhāvena nātho patisaraṇa bhūto bhagavā buddhadhammasaṅgharatanattayamaggaṁ",
  "anya-e1205n0:7_2": "ācikkhanto laṅkādīpaṁ tikkhattuṁ gato. Tattha paṭhamagamane tāva bodhimaṇḍaṁ āruyha",
  "anya-e1205n0:7_3": "puratthīmābhimukho nisīditvā sūriye anatthamiteyeva mārabalaṁ vidhametvā, paṭhamayāme",
  "anya-e1205n0:7_4": "pubbenivāsañāṇaṁ anussaritvā majjhimayāme cutupapātañāṇaṁ patvā pacchimayāmāvasāne",
  "anya-e1205n0:7_5": "paccayākāre ñāṇaṁ otāretvā dasabalacatuvesārajjādi guṇapatimaṇḍitaṁ sabbaññutañāṇaṁ",
  "anya-e1205n0:7_6": "paṭivijjhitvā bodhimaṇḍappadese anukkamena sattasattāhaṁ vītināmetvā aṭṭhame sattāhe",
  "anya-e1205n0:7_7": "ajapālanigrodhamūle nisinno dhammagambhirataṁ paccavekkhanena appossukkataṁ āpajjamāno",
  "anya-e1205n0:7_8": "dasasahassa brahmaparivārena sahampatimahābrahmunā āyācitadhammadesano hutvā buddhacakkhunā",
  "anya-e1205n0:7_9": "lokaṁ olokento pañcavaggiyānaṁ bhikkhunaṁ bahūpakārakaṁ anussaritvā uṭṭhāyāsanā kāsīnaṁ",
  "anya-e1205n0:7_10": "puraṁ gantvā aññākoṇaḍaññappamukhe aṭṭhārasa brahmakoṭiyo amataṁ pāyento dhammacakkaṁ",
  "anya-e1205n0:7_11": "pavattetvā pakkhassa pañcamiyaṁ pañcavaggiye sabbepi te arahante patiṭṭhāpetvā taṁ",
  "anya-e1205n0:7_12": "divasameva yasakulaputtassa rattibhāge sotāpattiphalaṁ datvā punadivase arahantaṁ",
  "anya-e1205n0:7_13": "datvā tassa sahāyake catupaññāsajane arahantaṁ pāpetvā evaṁ loke ekasaṭṭhiyā arahantesu",
  "anya-e1205n0:7_14": "jātesu vutthavasso pavāretvā, ‘caratha bhikkhave cārika’ nti bhikkhu disāsu pesetvā",
  "anya-e1205n0:7_15": "sayaṁ uruvelaṁ gacchanto antarāmagge kappāsikavanasaṇḍe bhaddavaggiye kumāre tiṁsajane",
  "anya-e1205n0:7_16": "vinetvā ehibhikkhubhāvena pabbājetvā uruvelaṁ gantvā aḍḍhuḍḍhāni pāṭihāriyasahassāni",
  "anya-e1205n0:7_17": "dassento uruvelakassapādayo sahassajaṭilaparivāre tebhātikajaṭile vinento tattheva",
  "anya-e1205n0:7_18": "vihāsi. Aparabhāge aṅgamagadharaṭṭhavāsino uruvelakassapassa mahāyaññaṁ upaṭṭhāpesuṁ.",
  "anya-e1205n0:7_19": "So pana icchācārābhibhūto cintesi? “Sacāyaṁ mahāsamaṇo imassa samāgamassa majjhe",
  "anya-e1205n0:7_20": "pāṭihāriyaṁ kareyya lābhasakkāro me parihāyissati”ti. Tassevaṁ pavattaajjhāsayaṁ",
  "anya-e1205n0:7_21": "ñatvā pātova uttarakuruto bhikkhaṁ āharitvā anotatte āhāraṁ paribhuñjitvā sāyanha",
  "anya-e1205n0:7_22": "samaye phussapuṇṇamīuposathadivase laṅkādīpassatthāya laṅkādīpamupāgami.",
  "anya-e1205n0:8_0": "Tassa pana dīpassa mahāgaṅgāya dakkhiṇapasse āyāmato tiyojane puthulato ekayojanappamāṇe",
  "anya-e1205n0:8_1": "mahānāgavanuyyāne yakkhasamāgamassa majjhe tassa upari mahiyaṅgaṇathūpassa patiṭṭhānaṭṭhāne",
  "anya-e1205n0:8_2": "ākāseyeva ṭhīto vuṭṭhivātandhakāraṁ dassetvā tesaṁ bhayaṁ uppādesi. Te bhayena upaddutā",
  "anya-e1205n0:8_3": "“kassa nu kho imaṁ kamma”nti ito cito olokento addasaṁsu bhagavantaṁ ākāse nisinnaṁ.",
  "anya-e1205n0:8_4": "Disvāna bhagavantaṁ abhayaṁ yāviṁsu. Tesaṁ bhagavā āha?",
  "anya-e1205n0:9_0": "“Sace tumhe abhayaṁ icchatha mayhaṁ nisajjaṭṭhānassa okāsaṁ dethā”ti. Sabbepi te",
  "anya-e1205n0:9_1": "tassa nisajjaṭṭhānaṁ adaṁsu. Bhagavā nisajjāya okāsaṁ gahetvā tesaṁ bhayaṁ vinodetvā",
  "anya-e1205n0:9_2": "tehi dinne bhumibhāge cammakhaṇḍaṁ pattharitvā nisīdi. Nisinnova pana bhagavā cammakhaṇḍaṁ",
  "anya-e1205n0:9_3": "pasāresi. Te yakkhā bhītatasitā aññattha gantuṁ asahamānā samantato sāgaratīre rāsibhūtā",
  "anya-e1205n0:9_4": "ahesuṁ. Satthā giridīpaṁ iddhānubhāvena āharitvā dassesi. Tesu tattha patiṭṭhitesu",
  "anya-e1205n0:9_5": "puna yathāṭṭhāneva ṭhapetvā pattharitacammakhaṇḍampi saṁkhipi. Tasmiṁ khaṇe tato",
  "anya-e1205n0:9_6": "tato devā sannipatiṁsu. Tesaṁ samāgame dhammaṁ desesi. Anekesaṁ pāṇakoṭīnaṁ dhammābhisamayo",
  "anya-e1205n0:9_7": "ahosi. Saraṇesu ca sīlesu ca patiṭṭhitā asaṅkheyyā ahesuṁ. Sumanakūṭe pana mahāsumanadevo",
  "anya-e1205n0:9_8": "sotāpattiphalaṁ patvā attano pūjanīyaṁ bhagavantaṁ yāci. Bhagavā tena yācito sīsaṁ",
  "anya-e1205n0:9_9": "pāṇinā parāmasitvā kesadhātuṁgahetvā tassa adāsi. Datvā ca pana laṅkādīpaṁ tikkhattuṁ",
  "anya-e1205n0:9_10": "padakkhiṇaṁ katvā parittaṁ katvā ārakkhaṁ saṁvidhāya puna uruvelameva āgato. So pana",
  "anya-e1205n0:9_11": "kesadhātuyo suvaṇṇacaṅgoṭakenādāya satthu nisinnaṭṭhāne nānāratanehi vicittaṁ thūpaṁ",
  "anya-e1205n0:9_12": "patiṭṭhāpetvā upari indanīlamaṇithūpikāhi pidahitvā gandhamālādīhi pūjento vihāsi.",
  "anya-e1205n0:9_13": "Parinibbute pana bhagavati sāriputtassa antevāsiko sarabhū nāma thero khīṇāsavo citakato",
  "anya-e1205n0:9_14": "iddhiyā tathāgatassa gīvaṭṭhiṁ ādāya tasmiṁ indanīlamaṇithūpe patiṭṭhāpetvā meghavaṇṇapāsāṇehi",
  "anya-e1205n0:9_15": "dvādasahatthaṁ thūpaṁ kārāpetvā gato. Tato devānampiyatissarañño bhātā cūḷābhayo",
  "anya-e1205n0:9_16": "nāma kumāro tamabbhutaṁ cetiyaṁ disvā abhippasanno taṁ paṭicchādento tiṁsahatthaṁ",
  "anya-e1205n0:9_17": "cetiyaṁ patiṭṭhāpesi. Puna duṭṭhagāmaṇī abhayamahārājā taṁ paṭicchādetvā asītihatthaṁ",
  "anya-e1205n0:9_18": "kañcukacetiyaṁ kārāpesi. Mahiyaṅgaṇa thūpassa patiṭṭhānādhikāro evaṁ vitthārato veditabbo?",
  "anya-e1205n0:10": "Bodhiṁ patvāna sambuddho bodhimūle narāsabho",
  "anya-e1205n0:11": "Nisīditvāna sattāhaṁ pāṭihīraṁ tato akā.",
  "anya-e1205n0:12": "Tato pubbuttare ṭhatvā pallaṅkā īsake jino",
  "anya-e1205n0:13": "Animisena nettena sattāhaṁ taṁ udikkhayi.",
  "anya-e1205n0:14": "Caṅkamitvāna sattāhaṁ cakkhame ratanāmaye",
  "anya-e1205n0:15": "Vicinitvā jino dhammaṁ varaṁ so ratanāghare.",
  "anya-e1205n0:16": "Ajapālamhi sattāhaṁ anubhosi samādhijaṁ",
  "anya-e1205n0:17": "Ramme ca mucalindasmiṁ vimuttisukhamuttamaṁ.",
  "anya-e1205n0:18": "Rājāyatanamūlamhi sattarattindivaṁ vasī",
  "anya-e1205n0:19": "Dantaponodakaṁ sakko adāsi satthuno tadā.",
  "anya-e1205n0:20": "Catuhi lokapālehi silāpattaṁ samāhaṭaṁ catukkamekakaṁ katvā adhiṭṭhānena nāyako.",
  "anya-e1205n0:21": "Vāṇijehi tadā dinnaṁ manthañca madhupiṇḍikaṁ",
  "anya-e1205n0:22": "Tahiṁ pana gahetvāna bhattakiccaṁ akā jino.",
  "anya-e1205n0:23": "Gaṇhiṁsu saraṇaṁ tassa tapussabhallikā ubho",
  "anya-e1205n0:24": "Saraṇaṁ agamuṁ te taṁ satthu dinnasiroruhā.",
  "anya-e1205n0:25": "Gantvāna te sakaṁ raṭṭhaṁ thūpaṁ katvā manoramaṁ",
  "anya-e1205n0:26": "Namassiṁsu ca pūjesuṁ dvebhātikopāsakā.",
  "anya-e1205n0:27": "Iti so sattasattāhaṁ vītināmesi nāyako?",
  "anya-e1205n0:28": "Brahmunā yācito satthā dhammacakkaṁ pavattituṁ.",
  "anya-e1205n0:29": "Tato bārāṇasiṁ gantvā dhammacakkaṁ pavattayi",
  "anya-e1205n0:30": "Koṇḍañño desite dhamme sotāpattiphalaṁ labhi.",
  "anya-e1205n0:31": "Brahmāno’ṭṭhārasakoṭī devatā ca asaṅkhiyā",
  "anya-e1205n0:32": "Sotāpattiphalaṁ pattā dhammacakke pavattite.",
  "anya-e1205n0:33": "Patto pāṭipade vappo bhaddiyo dutiye phalaṁ,",
  "anya-e1205n0:34": "Tatiye ca mahānāmo assajī ca catutthīyaṁ.",
  "anya-e1205n0:35": "Te sabbe sannipātetvā pañca’me pañcavaggiye,",
  "anya-e1205n0:36": "Anattasuttaṁ desetvā bodhiyagga phalena te.",
  "anya-e1205n0:37": "Bodhiṁ pāpetvā pañcāhe yasattherādike jane,",
  "anya-e1205n0:38": "Tato maggantare tiṁsakumāre bhaddavaggiye.",
  "anya-e1205n0:39": "Uruvelaṁ tato gantvā uruvelāya saññitaṁ,",
  "anya-e1205n0:40": "Uruvelenanuññāto uruvelanāgaṁ dami.",
  "anya-e1205n0:41": "Taṁ taṁ damī jino nāgaṁ damanena urādigaṁ,",
  "anya-e1205n0:42": "Tathāgataṁ nimantiṁsu disvā te pāṭihāriyaṁ.",
  "anya-e1205n0:43": "Idheva vanasaṇḍasmiṁ vihāretvā mahāmunī,",
  "anya-e1205n0:44": "Upaṭṭhāhāmase sabbe niccabhattena taṁ mayaṁ.",
  "anya-e1205n0:45": "Uruvelakassapassa mahāyaññe upaṭṭhite,",
  "anya-e1205n0:46": "Tassa’ttano nāgamane icchācāraṁ vijāniya.",
  "anya-e1205n0:47": "Uttarakuruto bhikkhaṁ haritvā dipaduttamo,",
  "anya-e1205n0:48": "Anotattadahe bhutvā sāyanha samaye sayaṁ.",
  "anya-e1205n0:49": "Bodhito navame māse phussapuṇṇamiyaṁ jino,",
  "anya-e1205n0:50": "Laṅkādīpaṁ visodhetuṁ laṅkādīpamupāgami.",
  "anya-e1205n0:51": "Yakkhe damitvā sambuddho dhātuṁ datvāna nāyako,",
  "anya-e1205n0:52": "Gantvāna uruvelaṁ so vasī tattha vane jino.",
  "anya-e1205n0:53": "Paṭhamagamanakathā samattā.",
  "anya-e1205n0:54_0": "Dutiyagamane pana bodhito pañcame vasse jetavanamahāvihāre vasanto cūḷodara’mahodarānaṁ",
  "anya-e1205n0:54_1": "mātulabhāgineyyānaṁ nāgānaṁ maṇipallaṅkaṁ nissāya saṅgāmaṁ paccupaṭṭhitaṁ disvā sayaṁ",
  "anya-e1205n0:54_2": "pattacīvaramādāya cittamāsassa kāḷapakkhe uposathadivase nāgadīpaṁ gantvā tesaṁ saṅgāmamajjhe",
  "anya-e1205n0:54_3": "ākāse nisinno andhakāraṁ akāsi. Te andhakārābhibhūte samassāsetvā ālokaṁ dassetvā",
  "anya-e1205n0:54_4": "attano saraṇabhūtānaṁ tesaṁ sāmaggikaraṇatthaṁ phalabharitarukkhaṁ cālento viya dhammaṁ",
  "anya-e1205n0:54_5": "desesi. Te ubhopi dhamme pasīditvā tampi pallaṅkaṁ tathāgatassa adaṁsu. Bhagavā pallaṅke",
  "anya-e1205n0:54_6": "nisinno dibbannapānehi santappito bhattānumodanaṁ katvā asītikoṭiyo nāge saraṇesu",
  "anya-e1205n0:54_7": "ca sīlesu ca patiṭṭhāpesi. Tasmiṁ samāgame mahodarassa mātulo maṇiakkhiko nāma nāgarājā",
  "anya-e1205n0:54_8": "bhagavantaṁ puna kalyāṇidesamāgamanatthaṁ. Ayāci. Bhagavā pana tuṇhībhāvena adhivāsetvā “jetavanameva gato.",
  "anya-e1205n0:55": "Evañhi so nāgadīpaṁ upeto,",
  "anya-e1205n0:56": "Mārābhibhu sabbavidu sumedho;",
  "anya-e1205n0:57": "Dametva nāge karuṇāyupeto,",
  "anya-e1205n0:58": "Gantvā vasī jetavane munindo.",
  "anya-e1205n0:59": "Dutiyagamanakathā samattā.",
  "anya-e1205n0:60_0": "Tatiyagamane pana bodhito aṭṭhame vasse jetavanamahāvihāre viharanto bhagavā? “Mama",
  "anya-e1205n0:60_1": "parinibbānato pacchā tambapaṇṇidīpe sāsanaṁ patiṭṭhahissati, so dīpo bahu bhikkhubhikkhunīupāsakopāsikādi",
  "anya-e1205n0:60_2": "ariyagaṇasevito kāsāvapajjoto bhavissati, mayhaṁ catunnaṁ dāṭhādhātunaṁ antare ekā",
  "anya-e1205n0:60_3": "dāṭhā ca dakkhiṇaakkhadhātu ca nalāṭadhātu ca rāmagāmavāsīhi laddho ekakoṭṭhāso ca",
  "anya-e1205n0:60_4": "aññe bahusarīradhātu ca kesadhātuyo ca tattheva patiṭṭhahissanti anekāni saṅghārāmasahassāni",
  "anya-e1205n0:60_5": "ca. Buddhadhammasaṅgharatane patiṭṭhitasaddho mahājano bhavissati. Tasmā laṅkādīpaṁ",
  "anya-e1205n0:60_6": "gantvā tattha samāpattiṁ samāpajjitvā āgantuṁ vaṭṭatī “ti cintetvā ānandattheraṁ",
  "anya-e1205n0:60_7": "āmantesi? “Ānanda catupaṭisambhidappattānaṁ pañcasatamahākhīṇāsavānaṁ bhikkhūnaṁ",
  "anya-e1205n0:60_8": "paṭivedesi. Amhehi saddhiṁ gantabba “nti. Ānandatthero kapilavatthukoḷiya nagaravāsīnaṁ",
  "anya-e1205n0:60_9": "pañcasatamahākhīṇāsavānaṁ bhikkhūnaṁ paṭivedesi. Te paṭiveditā pañcasatakhīṇāsavā",
  "anya-e1205n0:60_10": "pattacīvaradhārā hutvā satthāraṁ vanditvā añjaliṁ paggayha namassamānā aṭṭhaṁsu.",
  "anya-e1205n0:60_11": "Satthuno pana salalāya nāma gandhakuṭiyā avidūre rattasetanīluppalakumudapadumapuṇḍarīkasatapattasahassapattajalajehi",
  "anya-e1205n0:60_12": "sogandhika nānāpupphehi sañcannā,subhasopānā, pasāditasamatittikakākapeyyasuramaṇīyasītalamadhurodakā",
  "anya-e1205n0:60_13": "suphullapupphaphaladhārita nānāvidhavicittasālasalalacampakāsokarukkhānāgarukkhādīhi",
  "anya-e1205n0:60_14": "susajjitabhūmipadesā accantaramaṇiyā pokkharaṇī atthi. Tattha adhivattho mahānubhāvo",
  "anya-e1205n0:60_15": "sumanonāma nāgarājā soḷasasahassamattāhi nāgamāṇavikāhi parivuto mahantaṁ sirisampattiṁ",
  "anya-e1205n0:60_16": "anubhavamāno tathāgatassa rūpasobhaggappattaṁ attabhāvaṁ oloketvā mahantaṁ sukhasomanassaṁ",
  "anya-e1205n0:60_17": "anubhavamāno attano mātaraṁ nandanāgamānavikaṁ garuṭṭhāne ṭhapetvā tassā veyyāvaccaṁ",
  "anya-e1205n0:60_18": "kurumāno tasmiṁyeva pokkharaṇiṁ ajjhāvasati. Satthā pana attano gamanaṁ saṁvidhānānantare",
  "anya-e1205n0:60_19": "sumanaṁ nāgarājānaṁ avidure ṭhitaṁ āmantetvā saparivāro āgacchā hīti āha. So sādhuti",
  "anya-e1205n0:60_20": "sampaṭicchitvā attano parivāre chakoṭimatte nāge gahetvā supuppītacampakarukkhaṁ",
  "anya-e1205n0:60_21": "tathāgatassa sūriyaraṁsinivāraṇatthaṁ chattaṁ katvā gaṇhi. Atha bhagavā ravirasmipatthaṭasuvaṇṇapabbato",
  "anya-e1205n0:60_22": "viya virocamāno attano pattacīvaramādāya ākāsaṁ abbhūggañchi. Satthāraṁ parivāretvā",
  "anya-e1205n0:60_23": "ṭhītā te pañcasatakhīṇāsavāpi sakaṁ sakaṁ pattacīvaramādāya ākāsaṁ uggantvā satthāraṁ",
  "anya-e1205n0:60_24": "parivārayiṁsu. Satthā pañcasatakhīṇāsavaparivuto visākhapuṇṇamuposathadivase kalyāṇiyaṁ",
  "anya-e1205n0:60_25": "gantvā mahārahe maṇḍapamajjhe paññattavara buddhāsane pañcasatakhīṇāsavaparivuto hutvā nisīdi.",
  "anya-e1205n0:61_0": "Atha maṇiakkhiko nāma nāgarājā buddhapamukhaṁ bhikkhu saṅghaṁ anekehi dibbehi khajjabhojjehi",
  "anya-e1205n0:61_1": "santappetvā ekamantaṁ nisīdi. Satthā tassa bhattānumodanaṁ katvā sumanakuṭe padalañchanaṁ",
  "anya-e1205n0:61_2": "dassetvā tasmiṁ pabbatapāde anekapādapākiṇṇabhūmippadese nisinno divāvihāraṁ katvā",
  "anya-e1205n0:61_3": "tato vuṭṭhāya dīghavāpicetiyaṭṭhāne samāpattiṁ samāpajji. Mahāpathavī udakapariyantaṁ",
  "anya-e1205n0:61_4": "katvā satavāraṁ sahassavāraṁ saṅkampi. Tattha mahāsenaṁ nāma devaputtaṁ ārakkhatthāya",
  "anya-e1205n0:61_5": "nivattetvā tato vuṭṭhāya mahāthūpaṭṭhāne tatheva samāpattiṁ samāpajji. Mahāpathavi",
  "anya-e1205n0:61_6": "tatheva kampi. Tatrāpi visālarūpa devaputtaṁ ārakkhaṁ gaṇhanatthāya ṭhapetvā tato",
  "anya-e1205n0:61_7": "vuṭṭhāya thūpārāma cetiyaṭṭhāne tatheva nirodhasamāpattiṁ samāpajji. Mahāpathavī",
  "anya-e1205n0:61_8": "tatheva kampi. Tattha ca pathavipāla devaputtaṁ ārakkhatthāya. Nivattetvā tato vuṭṭhāya",
  "anya-e1205n0:61_9": "maricavaṭṭicetiyaṭṭhānaṁ gantvā pañcahi bhikkhusatehi saddhiṁ samāpattiṁ appayi.",
  "anya-e1205n0:61_10": "Pathavi tatheva kampi. Tasmiṁ ṭhāne indakadevaputtaṁ ārakkhaṁ gaṇhanatthāya ṭhapesi.",
  "anya-e1205n0:61_11": "Tato vuṭṭhāya kācaragāmacetiyaṭṭhāne tatheva samāpattiṁ samāpajji. Pathavi tatheva",
  "anya-e1205n0:61_12": "kampi. (Tasmiṁ ṭhāne mahāghosa devaputtaṁ ārakkhaṁ gaṇhanatthāya niyyādesi) etasmiṁ",
  "anya-e1205n0:61_13": "mahācetiyaṭṭhāne mahāghosaṁ nāma devaputtaṁ ārakkhaṁ gahaṇatthāya nivattetvā tato",
  "anya-e1205n0:61_14": "vuṭṭhāya tissamahāvihāracetiyaṭṭhāne tatheva samāpattiṁ samāpajji. Pathavi tatheva",
  "anya-e1205n0:61_15": "kampi. Tattha maṇimekhalaṁ nāma devadhītaraṁ ārakkhaṁ gāhāpetvā tato nāgamahāvihāracetiyaṭṭhāne",
  "anya-e1205n0:61_16": "tatheva samāpattiṁ samāpajji. Pathavi tatheva kampi. Tasmimpi mahindaṁ nāma devaputtaṁ",
  "anya-e1205n0:61_17": "ārakkhaṁ gahaṇatthāya ṭhapesi. Tato vuṭṭhāya mahāgaṅgāya dakkhiṇadisābhāge seru nāma",
  "anya-e1205n0:61_18": "dahassa ante varāha nāma soṇḍimatthake atimanoramaṁ udakabubbuḷakelāsakūṭapaṭibhāgaṁ",
  "anya-e1205n0:61_19": "cetiyaṁ patiṭṭhahissatī’ti pañcasatakhīṇāsavehi saddhiṁ nirodhasamāpattiṁ samāpajji.",
  "anya-e1205n0:61_20": "Bahalaghanamahāpathavi paribbhamitakumbhakāracakkaṁ viya pabhintamadamahā hatthināgassa",
  "anya-e1205n0:61_21": "kuñcanādakaraṇaṁ viya ucchukoṭṭana yanta-mukhasaddo viya (ca) satavāraṁ sahassavāraṁ",
  "anya-e1205n0:61_22": "nadamānā somanassappattā viya sakalalaṅkādīpaṁ unnādaṁ kurumānā saṁkampi. Tato vuṭṭhāya",
  "anya-e1205n0:61_23": "sumananāgarañño hatthesu ṭhita campakarukkhato pupphāni ādāya tattha pūjetvā punappunaṁ",
  "anya-e1205n0:61_24": "taṁ olokesi. So satthāraṁ vanditvā mayā bhante kiṁ kattabbanti pucchi. Imassa ṭhānassa",
  "anya-e1205n0:61_25": "ārakkhaṁ karohīti āha. So taṁ sutvā bhante tumhākaṁ gandhakuṭiṁ mama ārakkhaṁ karontassa",
  "anya-e1205n0:61_26": "rūpasobhaggappattaṁ asītyānubyañjanabyāmappabhādvattiṁsamahāpurisalakkhaṇavicittaṁ",
  "anya-e1205n0:61_27": "dassanānuttariyabhūtaṁ passantassa manosilātale sīhanādaṁ nadanto taruṇasīho viya",
  "anya-e1205n0:61_28": "gajjanto pāvussakamahāmegho viya ākāsagaṅgaṁ otaranto viya ratanadāmaṁ ganthento",
  "anya-e1205n0:61_29": "viya ca aṭṭhaṅgasamannāgataṁ savanīyasaraṁ vissajjetvā bramhaghosaṁ nicchārento nānānayehi",
  "anya-e1205n0:61_30": "vicittakathaṁ kathayamānānaṁ savanānurittayabhūtaṁ saṁsāraṇṇavanimuggānaṁ tāraṇasamatthaṁ",
  "anya-e1205n0:61_31": "madhura dhammadesanaṁ suṇantassa, ñāṇiddhiyā koṭippatte sāriputtamoggallānādayo asītimahāsāvake",
  "anya-e1205n0:61_32": "passantassa, tattheva mayhaṁ vasanaṁ ruccati. Na sakkomi aññattha tumhehi vinā vasitunti",
  "anya-e1205n0:61_33": "āha. Bhagavā tassa kathaṁ sutvā nagarāja, imaṁ padesaṁ tayā ciraṁ vasitaṭṭhānaṁ.",
  "anya-e1205n0:61_34": "Kakusandhassa bhagavato dhātu imasmiṁyeva ṭhāne patiṭṭhitā, tvameva tasmiṁ kāle varaniddo",
  "anya-e1205n0:61_35": "nāma nāgarājā hutvā tassā dhātuyā ārakkhaṁ gahetvā gandhamālādīhi pūjaṁ karonto ciraṁ",
  "anya-e1205n0:61_36": "vihāsi. Puna koṇāgamanassa bhagavato dhātu imasmiṁyeva ṭhāne patiṭṭhitā tvameva tasmiṁ",
  "anya-e1205n0:61_37": "kāle jayaseno nāma devaputto hutvā tassā dhātuyā ārakkhaṁ gahetvā gandhamālādīhi",
  "anya-e1205n0:61_38": "pūjaṁ katvā tattheva ciraṁ vihāsi. Puna kassapassa bhagavato dhātu imasmiṁyeva ṭhāne",
  "anya-e1205n0:61_39": "patiṭṭhitā. Tvameva tasmiṁ kāle dīghasālo nāma nāgarājā hutvā tāya dhātuyā ārakkhaṁ",
  "anya-e1205n0:61_40": "gahetvā gandhamālādīhi pūjaṁ karonto vihāsi. Mayi pana parinibbute kākavaṇṇatissamahārājā",
  "anya-e1205n0:61_41": "mayhaṁ nalāṭadhātuṁ imasmiṁyeva ṭhāne patiṭṭhāpessati, tasmā tvaṁ imassa ṭhānassa",
  "anya-e1205n0:61_42": "ārakkhaṁ karohīti vatvā pañcasīlesu patiṭṭhāpetvā pañcasatakhīṇāsavehi saddhiṁ cetiyaṭṭhānaṁ",
  "anya-e1205n0:61_43": "padakkhiṇaṁ katvā tvaṁ appamatto hohīti vatvā ākāsaṁ uppatitvā jetavanameva gato.",
  "anya-e1205n0:62_0": "Tassa pana nāgarañño mātā indamānavikā nāma āgantvā tathāgataṁ vanditvā ekamantaṁ",
  "anya-e1205n0:62_1": "ṭhitā, bhante mama putto sumano nāma nāgarājā kuhinti āha. Tava putto tambapaṇṇidīpe",
  "anya-e1205n0:62_2": "mahāvālukagaṅgāya dakkhiṇabhāge seru nāma dahassa samīpe varāha nāma soṇḍiyaṁ samādhi",
  "anya-e1205n0:62_3": "appitattā attano parivāre chakoṭimatte nāge gahetvā satthāraṁ vanditvā bhante ito",
  "anya-e1205n0:62_4": "paṭṭhāya tumhākaṁ dassanaṁ dullabhaṁ, khamatha meti accayaṁ desetvā mahatiṁ nāgasampattiṁ",
  "anya-e1205n0:62_5": "gahetvā puttassa sumananāgarājassa santikaṁ gantvā mahatiṁ issariyasampattiṁ anubhavanti",
  "anya-e1205n0:62_6": "tattheva ārakkhaṁ gahetvā ciraṁ vihāsi.",
  "anya-e1205n0:63": "Mahāpañño mahāsaddho mahāvīro mahāisi,",
  "anya-e1205n0:64": "Mahābalena sampanno mahantaguṇabhusito;",
  "anya-e1205n0:65": "Gantvāna tambapaṇṇiṁ so sattānuddayamānaso,",
  "anya-e1205n0:66": "Gantvā nāgavaraṁ dīpaṁ agā jetavanaṁ vidu.",
  "anya-e1205n0:67": "Atisayamatisāro sāradānaṁ karonto,",
  "anya-e1205n0:68": "Atiadhiramaṇiyo sabbalokekanetto;",
  "anya-e1205n0:69": "Atiguṇadharaṇīyo sabbasatte tamaggaṁ,",
  "anya-e1205n0:70": "Ativipuladayo tānetumāgā sudīpaṁ.",
  "anya-e1205n0:71": "Tatiyagamanakathā samattā.",
  "anya-e1205n0:72": "Iti ariyajanapasādanatthāya kate dhātuvaṁse tathāgatassa gamanaṁ nāma paṭhamo paricchedo.",
  "anya-e1205n0:73": "Āgantvā tambapaṇṇiṁ so sattānuddayamānaso",
  "anya-e1205n0:74": "Puna gantvā nāgadīpaṁ agā jetavanaṁ varaṁ",
  "anya-e1205n0:75": "Atisayamatisāro sāradāneka ratto",
  "anya-e1205n0:76": "Atidhitiramaṇiyo sabbalokekanetto",
  "anya-e1205n0:77": "Atiguṇaramaṇīyaṁ sabbasantekamaggaṁ",
  "anya-e1205n0:78": "Ativipuladayattā laṅkamāgā sudīpaṁ",
  "anya-e1205n0:79": "Iti sīhaḷabhāsāya kate dhātuvaṁse dissate."
}