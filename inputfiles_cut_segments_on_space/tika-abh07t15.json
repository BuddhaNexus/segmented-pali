{
  "tika-abh07t15:0": "7. Samuccayaparicchedavaṇṇanā",
  "tika-abh07t15:1_0": "1.Salakkhaṇā cintanādisalakkhaṇā cittacetasikanipphannarūpanibbānavasena dvāsattatipabhedā",
  "tika-abh07t15:1_1": "vatthudhammā sabhāvadhammā vuttā, idāni tesaṁ yathāyogaṁ sabhāvadhammānaṁ ekekasamuccayavasena",
  "tika-abh07t15:1_2": "yogānurūpato akusalasaṅgahādibhedaṁ samuccayaṁ rāsiṁ pavakkhāmīti yojanā.",
  "tika-abh07t15:2_0": "2. Akusalānameva sabhāgadhammavasena saṅgaho akusalasaṅgaho. Kusalādivasena missakānaṁ",
  "tika-abh07t15:2_1": "saṅgaho missakasaṅgaho, saccābhisambodhisaṅkhātassa ariyamaggassa pakkhe bhavānaṁ",
  "tika-abh07t15:2_2": "bodhipakkhiyānaṁ dhammānaṁ satipaṭṭhānādibhedānaṁ sabhāgavatthuvasena saṅgaho bodhipakkhiyasaṅgaho.",
  "tika-abh07t15:2_3": "Khandhādivasena sabbesaṁ saṅgaho sabbasaṅgaho.",
  "tika-abh07t15:3": "Akusalasaṅgahavaṇṇanā",
  "tika-abh07t15:4_0": "3. Pubbakoṭiyā apaññāyanato cirapārivāsiyaṭṭhena, vaṇato vā vissandamānayūsā viya",
  "tika-abh07t15:4_1": "cakkhādito visayesu vissandanato āsavā. Atha vā bhavato ābhavaggaṁ dhammato āgotrabhuṁ",
  "tika-abh07t15:4_2": "savanti pavattantīti āsavā. Avadhiattho cettha ā-kāro, avadhi ca mariyādābhividhivasena",
  "tika-abh07t15:4_3": "duvidho. Tattha “āpāṭaliputtaṁ vuṭṭho devo”tyādīsu viya kiriyaṁ bahi katvā pavatto",
  "tika-abh07t15:4_4": "mariyādo. “Ābhavaggaṁ saddo abbhuggato”tyādīsu viya kiriyaṁ byāpetvā pavatto abhividhi.",
  "tika-abh07t15:4_5": "Idha pana abhividhimhi daṭṭhabbo. Tathā hete nibbattiṭṭhānabhūte ca bhavagge, gotrabhumhi",
  "tika-abh07t15:4_6": "ca ārammaṇabhūte pavattanti. Vijjamānesu ca aññesu ābhavaggaṁ, āgotrabhuñca savantesu",
  "tika-abh07t15:4_7": "mānādīsu attattaniyaggahaṇavasena abhibyāpanato madakaraṇaṭṭhena āsavasadisatāya",
  "tika-abh07t15:4_8": "ca eteyeva āsavabhāvena niruḷhāti daṭṭhabbaṁ. Kāmoyeva āsavo kāmāsavo, kāmarāgo.",
  "tika-abh07t15:4_9": "Rūpārūpabhavesu chandarāgo bhavāsavo. Jhānanikantisassatadiṭṭhisahagato ca rāgo ettheva",
  "tika-abh07t15:4_10": "saṅgayhati. Tattha paṭhamo upapattibhavesu rāgo, dutiyo kammabhave, tatiyo bhavadiṭṭhisahagato.",
  "tika-abh07t15:4_11": "Dvāsaṭṭhividhā diṭṭhi diṭṭhāsavo. Dukkhādīsu catūsu saccesu, pubbante, aparante,",
  "tika-abh07t15:4_12": "pubbāparante, paṭiccasamuppādesu cāti aṭṭhasu ṭhānesu aññāṇaṁ avijjāsavo.",
  "tika-abh07t15:5_0": "4. Ottharitvā haraṇato, ohananato vā heṭṭhā katvā hananato osīdāpanato “ogho”ti vuccati",
  "tika-abh07t15:5_1": "jalappavāho, ete ca satte ottharitvā hanantā vaṭṭasmiṁ satte osīdāpentā viya hontīti",
  "tika-abh07t15:5_2": "oghasadisatāya oghā, āsavāyeva panettha yathāvuttaṭṭhena “oghā”ti ca vuccanti.",
  "tika-abh07t15:6": "5. Vaṭṭasmiṁ, bhavayantake vā satte kammavipākena bhavantarādīhi, dukkhena vā satte yojentīti yogā, heṭṭhā vuttadhammāva.",
  "tika-abh07t15:7_0": "6. Nāmakāyena rūpakāyaṁ, paccuppannakāyena vā anāgatakāyaṁ ganthenti duppamuñcaṁ",
  "tika-abh07t15:7_1": "veṭhentīti kāyaganthā. Gosīlādinā sīlena, vatena, tadubhayena ca suddhīti evaṁ parato",
  "tika-abh07t15:7_2": "asabhāvato āmasanaṁ parāmāso. “Idameva saccaṁ, moghamañña”nti abhinivisanaṁ daḷhaggāho",
  "tika-abh07t15:7_3": "idaṁ saccābhiniveso.",
  "tika-abh07t15:8_0": "7. Maṇḍūkaṁ pannago viya bhusaṁ daḷhaṁ ārammaṇaṁ ādiyantīti upādānāni. Kāmoyeva upādānaṁ,",
  "tika-abh07t15:8_1": "kāme upādiyatīti vā kāmupādānaṁ. “Iminā me sīlavatādinā saṁsārasuddhī”ti evaṁ sīlavatādīnaṁ",
  "tika-abh07t15:8_2": "gahaṇaṁ sīlabbatupādānaṁ. Vadanti etenāti vādo, khandhehi byatirittābyatirittavasena",
  "tika-abh07t15:8_3": "vīsati parikappitassa attano vādo attavādo. Soyeva upādānanti attavādupādānaṁ.",
  "tika-abh07t15:9_0": "8. Jhānādivasena uppajjanakakusalacittaṁ nisedhenti tathā tassa uppajjituṁ na dentīti",
  "tika-abh07t15:9_1": "nīvaraṇāni, paññācakkhuno vā āvaraṇaṭṭhena nīvaraṇā. Pañcasu kāmaguṇesu adhimattarāgasaṅkhāto",
  "tika-abh07t15:9_2": "kāmoyeva chandanaṭṭhena chando cāti kāmacchando. Soyeva nīvaraṇanti kāmacchandanīvaraṇaṁ.",
  "tika-abh07t15:9_3": "Byāpajjati vinassati etena cittanti byāpādo, “anatthaṁ me acarī”tyādinayappavattanavavidhaāghātavatthupadaṭṭhānatāya",
  "tika-abh07t15:9_4": "navavidho, aṭṭhānakopena saha dasavidho vā doso, soyeva nīvaraṇanti byāpādanīvaraṇaṁ.",
  "tika-abh07t15:9_5": "Thinamiddhameva nīvaraṇaṁ thinamiddhanīvaraṇaṁ. Tathā uddhaccakukkuccanīvaraṇaṁ.",
  "tika-abh07t15:9_6": "Kasmā panete bhinnadhammā dve dve ekanīvaraṇabhāvena vuttāti? Kiccāhārapaṭipakkhānaṁ",
  "tika-abh07t15:9_7": "samānabhāvato. Thinamiddhānañhi cittuppādassa layāpādanakiccaṁ samānaṁ, uddhaccakukkuccānaṁ",
  "tika-abh07t15:9_8": "avūpasantabhāvakāraṇaṁ. Tathā purimānaṁ dvinnaṁ tandīvijambhitā āhāro, hetūtyattho,",
  "tika-abh07t15:9_9": "pacchimānaṁ ñātibyasanādivitakkanaṁ. Purimānañca dvinnaṁ vīriyaṁ paṭipakkhabhūtaṁ,",
  "tika-abh07t15:9_10": "pacchimānaṁ samathoti, tenāhu porāṇā –",
  "tika-abh07t15:10": "“Kiccāhāravipakkhānaṁ, ekattā ekamettha hi;",
  "tika-abh07t15:11": "Katamuddhaccakukkuccaṁ, thinamiddhañca tādinā.",
  "tika-abh07t15:12": "“Līnatāsantatā kiccaṁ, tandī ñātivitakkanaṁ;",
  "tika-abh07t15:13": "Hetu vīriyasamathā, ime tesaṁ virodhino”ti.",
  "tika-abh07t15:14_0": "9. Appahīnaṭṭhena anu anu santāne sentīti anusayā, anurūpaṁ kāraṇaṁ labhitvā uppajjantītyattho.",
  "tika-abh07t15:14_1": "Appahīnā hi kilesā kāraṇalābhe sati upajjanārahā santāne anu anu sayitā viya hontīti",
  "tika-abh07t15:14_2": "tadavatthā “anusayā”ti vuccanti. Te pana nippariyāyato anāgatā kilesā, atītapaccuppannāpi",
  "tika-abh07t15:14_3": "taṁsabhāvattā tathā vuccanti. Na hi kālabhedena dhammānaṁ sabhāvabhedo atthi, yadi",
  "tika-abh07t15:14_4": "appahīnaṭṭhena anusayā, nanu sabbepi kilesā appahīnā anusayā bhaveyyunti? Na mayaṁ",
  "tika-abh07t15:14_5": "appahīnatāmattena “anusayā”ti vadāma, atha kho appahīnaṭṭhena thāmagatā kilesā anusayāti.",
  "tika-abh07t15:14_6": "Thāmagamanañca anaññasādhāraṇo kāmarāgādīnameva āveṇiko sabhāvoti alaṁ vivādena.",
  "tika-abh07t15:14_7": "Kāmarāgoyeva anusayo kāmarāgānusayo.",
  "tika-abh07t15:15": "10. Saṁyojenti bandhantīti saṁyojanāni.",
  "tika-abh07t15:16": "12. Cittaṁ kilissati upatappati, bādhīyati vā etehīti kilesā.",
  "tika-abh07t15:17": "13.Kāmabhavanāmenāti kāmabhavasaṅkhātānaṁ ārammaṇānaṁ nāmena. Tathāpavattanti sīlabbatādīnaṁ parato āmasanādivasena pavattaṁ.",
  "tika-abh07t15:18_0": "14. Āsavā ca oghā ca yogā ca ganthā ca vatthuto dhammato vuttanayena tayo. Tathā",
  "tika-abh07t15:18_1": "upādānā duve vuttā taṇhādiṭṭhivasena. Nīvaraṇā aṭṭha siyuṁ thinamiddhauddhaccakukkuccānaṁ",
  "tika-abh07t15:18_2": "visuṁ gahaṇato. Anusayā chaḷeva honti kāmarāgabhavarāgānusayānaṁ taṇhāsabhāvena ekato",
  "tika-abh07t15:18_3": "gahitattā. Nava saṁyojanā matā ubhayattha vuttānaṁ taṇhāsabhāvānaṁ, diṭṭhisabhāvānañca",
  "tika-abh07t15:18_4": "ekekaṁ saṅgahitattā. Kilesā pana suttantavasena, abhidhammavasenapi dasa. Iti evaṁ",
  "tika-abh07t15:18_5": "pāpānaṁ akusalānaṁ saṅgaho navadhā vutto. Ettha ca –",
  "tika-abh07t15:19": "Navāṭṭhasaṅgahā lobha-diṭṭhiyo sattasaṅgahā;",
  "tika-abh07t15:20": "Avijjā paṭigho pañca-saṅgaho catusaṅgahā;",
  "tika-abh07t15:21": "Kaṅkhā tisaṅgahā mānuddhaccā thinaṁ dvisaṅgahaṁ.",
  "tika-abh07t15:22": "Kukkuccamiddhāhirikā-nottappissā nigūhanā;",
  "tika-abh07t15:23": "Ekasaṅgahitā pāpā, iccevaṁ navasaṅgahā.",
  "tika-abh07t15:24": "Akusalasaṅgahavaṇṇanā niṭṭhitā.",
  "tika-abh07t15:25": "Missakasaṅgahavaṇṇanā",
  "tika-abh07t15:26": "15. Hetūsu vattabbaṁ heṭṭhā vuttameva.",
  "tika-abh07t15:27_0": "16. Ārammaṇaṁ upagantvā cintanasaṅkhātena upanijjhāyanaṭṭhena yathārahaṁ paccanīkadhammajhāpanaṭṭhena",
  "tika-abh07t15:27_1": "ca jhānāni ca tāni aṅgāni ca samuditānaṁ avayavabhāvena aṅgīyanti ñāyantīti jhānaṅgāni.",
  "tika-abh07t15:27_2": "Avayavavinimuttassa ca samudāyassa abhāvepi senaṅgarathaṅgādayo viya visuṁ visuṁ",
  "tika-abh07t15:27_3": "aṅgabhāvena vuccanti ekato hutvā jhānabhāvena. Domanassañcettha akusalajhānaṅgaṁ,",
  "tika-abh07t15:27_4": "sesāni kusalākusalābyākatajhānaṅgāni.",
  "tika-abh07t15:28_0": "17. Sugatiduggatīnaṁ, nibbānassa ca abhimukhaṁ pāpanato maggā, tesaṁ pathabhūtāni",
  "tika-abh07t15:28_1": "aṅgāni, maggassa vā aṭṭhaṅgikassa aṅgāni maggaṅgāni. Sammā aviparītato passatīti",
  "tika-abh07t15:28_2": "sammādiṭṭhi. Sā pana “atthi dinna”ntyādivasena dasavidhā, pariññādikiccavasena catubbidhā",
  "tika-abh07t15:28_3": "vā. Sammā saṅkappenti etenāti sammāsaṅkappo. So nekkhammasaṅkappaabyāpādasaṅkappaavihiṁsāsaṅkappavasena",
  "tika-abh07t15:28_4": "tividho. Sammāvācādayo heṭṭhā vibhāvitāva. Sammā vāyamanti etenāti sammāvāyāmo. Sammā",
  "tika-abh07t15:28_5": "saranti etāyāti sammāsati. Imesaṁ pana bhedaṁ upari vakkhati. Sammā sāmañca ādhīyati",
  "tika-abh07t15:28_6": "etena cittanti sammāsamādhi, paṭhamajjhānādivasena pañcavidhā ekaggatā. Micchādiṭṭhiādayo",
  "tika-abh07t15:28_7": "duggatimaggattā maggaṅgāni.",
  "tika-abh07t15:29_0": "18. Dassanādīsu cakkhuviññāṇādīhi, yebhuyyena taṁsahitasantānappavattiyaṁ liṅgādīhi,",
  "tika-abh07t15:29_1": "jīvane jīvantehi kammajarūpasampayuttadhammehi, manane jānane sampayuttadhammehi,",
  "tika-abh07t15:29_2": "sukhitādibhāve sukhitādīhi sahajātehi, saddahanādīsu saddahanādivasappavattehi teheva,",
  "tika-abh07t15:29_3": "“anaññātaṁ ñassāmī”ti pavattiyaṁ tathāpavattehi sahajātehi, ājānane aññabhāvibhāve",
  "tika-abh07t15:29_4": "ca ājānanādivasappavattehi sahajātehi attānaṁ anuvattāpentā dhammā issaraṭṭhena indriyāni",
  "tika-abh07t15:29_5": "nāmāti āha “cakkhundriya”ntyādi. Aṭṭhakathāyaṁ pana aparepi indaliṅgaṭṭhādayo indriyaṭṭhā",
  "tika-abh07t15:29_6": "vuttā. Jīvitindriyanti rūpārūpavasena duvidhaṁ jīvitindriyaṁ. “Anamatagge saṁsāre",
  "tika-abh07t15:29_7": "anaññātaṁ amataṁ padaṁ, catusaccadhammameva vā ñassāmī”ti evamajjhāsayena paṭipannassa",
  "tika-abh07t15:29_8": "indriyaṁ anaññātaññassāmītindriyaṁ. Ājānāti paṭhamamaggena diṭṭhamariyādaṁ anatikkamitvā",
  "tika-abh07t15:29_9": "jānāti indriyañcāti aññindriyaṁ. Aññātāvino cattāri saccāni paṭivijjhitvā ṭhitassa",
  "tika-abh07t15:29_10": "arahato indriyaṁ aññātāvindriyaṁ. Dhammasarūpavibhāvanatthañcettha paññindriyaggahaṇaṁ,",
  "tika-abh07t15:29_11": "puggalajjhāsayakiccavisesavibhāvanatthaṁ anaññātaññassāmītindriyādīnaṁ gahaṇaṁ.",
  "tika-abh07t15:30_0": "Ettha ca sattapaññattiyā visesanissayattā ajjhattikāyatanāni ādito vuttāni, manindriyaṁ",
  "tika-abh07t15:30_1": "pana ajjhattikāyatanabhāvasāmaññena ettheva vattabbampi arūpindriyehi saha ekato",
  "tika-abh07t15:30_2": "dassanatthaṁ jīvitindriyānantaraṁ vuttaṁ, sāyaṁ paññatti imesaṁ vasena “itthī puriso”ti",
  "tika-abh07t15:30_3": "vibhāgaṁ gacchatīti dassanatthaṁ tadanantaraṁ bhāvadvayaṁ, tayime upādinnadhammā",
  "tika-abh07t15:30_4": "imassa vasena tiṭṭhantīti dassanatthaṁ tato paraṁ jīvitindriyaṁ, sattasaññito dhammapuñjo",
  "tika-abh07t15:30_5": "pabandhavasena pavattamāno imāhi vedanāhi saṁkilissatīti dassanatthaṁ tato vedanāpañcakaṁ,",
  "tika-abh07t15:30_6": "tāhi pana visuddhikāmānaṁ vodānasambhāradassanatthaṁ tato saddhādipañcakaṁ, sambhūtavodānasambhārā",
  "tika-abh07t15:30_7": "ca imehi visujjhantīti visuddhippattā, niṭṭhitakiccā ca hontīti dassanatthaṁ ante",
  "tika-abh07t15:30_8": "tīṇi vuttāni. Ettāvatā adhippetatthasiddhīti aññesaṁ aggahaṇanti idametesaṁ anukkamena",
  "tika-abh07t15:30_9": "desanāya kāraṇanti alamatippapañcena.",
  "tika-abh07t15:31_0": "19. Asaddhiyakosajjapamādauddhaccaavijjāahirikaanottappasaṅkhātehi paṭipakkhadhammehi",
  "tika-abh07t15:31_1": "akampiyaṭṭhena, sampayuttadhammesu thirabhāvena ca saddhādīni satta balāni, ahirikānottappadvayaṁ",
  "tika-abh07t15:31_2": "pana sampayuttadhammesu thirabhāveneva.",
  "tika-abh07t15:32_0": "20. Attādhīnappavattīnaṁ patibhūtā dhammā adhipatī. “Chandavato kiṁnāma na sijjhatī”tyādikaṁ",
  "tika-abh07t15:32_1": "hi pubbābhisaṅkhārūpanissayaṁ labhitvā uppajjamāne citte chandādayo dhurabhūtā sayaṁ",
  "tika-abh07t15:32_2": "sampayuttadhamme sādhayamānā hutvā pavattanti, te ca tesaṁ vasena pavattanti, tena",
  "tika-abh07t15:32_3": "te attādhīnānaṁ patibhāvena pavattanti. Aññesaṁ adhipatidhammānaṁ adhipatibhāvanivāraṇavasena",
  "tika-abh07t15:32_4": "issariyaṁ adhipatitā. Santesupi indriyantaresu kevalaṁ dassanādīsu cakkhuviññāṇādīhi",
  "tika-abh07t15:32_5": "anuvattāpanamattaṁ indriyatāti ayaṁ adhipatiindriyānaṁ viseso.",
  "tika-abh07t15:33_0": "21. Ojaṭṭhamakarūpādayo āharantīti āhārā. Kabaḷīkārāhāro hi ojaṭṭhamakarūpaṁ āharati,",
  "tika-abh07t15:33_1": "phassāhāro tisso vedanā, manosañcetanāhārasaṅkhātaṁ kusalākusalakammaṁ tīsu bhavesu",
  "tika-abh07t15:33_2": "paṭisandhiṁ. Viññāṇāhārasaṅkhātaṁ paṭisandhiviññāṇaṁ sahajātanāmarūpeāharati, kiñcāpi",
  "tika-abh07t15:33_3": "sakasakapaccayuppanne āharantā aññepi atthi. Ajjhattikasantatiyā pana visesapaccayattā",
  "tika-abh07t15:33_4": "imeyeva cattāro “āhārā”ti vuttā.",
  "tika-abh07t15:34_0": "Kabaḷīkārāhārabhakkhānañhi sattānaṁ rūpakāyassa kabaḷīkārāhāro visesapaccayo kammādijanitassapi",
  "tika-abh07t15:34_1": "tassa kabaḷīkārāhārūpatthambhabaleneva dasavassādippavattisambhavato. Tathā hesa",
  "tika-abh07t15:34_2": "“dhāti viya kumārassa, upatthambhanakayantaṁ viya gehassā”ti vutto. Phassopi sukhādivatthubhūtaṁ",
  "tika-abh07t15:34_3": "ārammaṇaṁ phusantoyeva sukhādivedanāpavattanena sattānaṁ ṭhitiyā paccayo hoti. Manosañcetanā",
  "tika-abh07t15:34_4": "kusalākusalakammavasena āyūhamānāyeva bhavamūlanipphādanato sattānaṁ ṭhitiyā paccayo",
  "tika-abh07t15:34_5": "hoti. Viññāṇaṁ vijānantameva nāmarūpappavattanena sattānaṁ ṭhitiyā paccayo hotīti",
  "tika-abh07t15:34_6": "evameteyeva ajjhattasantānassa visesapaccayattā “āhārā”ti vuttā, phassādīnaṁ dutiyādibhāvo",
  "tika-abh07t15:34_7": "desanākkamato, na uppattikkamato.",
  "tika-abh07t15:35_0": "26. Pañcaviññāṇānaṁ vitakkavirahena ārammaṇesu abhinipātamattattā tesu vijjamānānipi",
  "tika-abh07t15:35_1": "upekkhāsukhadukkhāni upanijjhānākārassa abhāvato jhānaṅgabhāvena na uddhaṭāni. “Vitakkapacchimakaṁ",
  "tika-abh07t15:35_2": "hi jhānaṅga”nti vuttaṁ. Dvipañcaviññāṇamanodhātuttikasantīraṇattikavasena soḷasacittesu",
  "tika-abh07t15:35_3": "vīriyābhāvato tattha vijjamānopi samādhi balabhāvaṁ na gacchati. “Vīriyapacchimakaṁ",
  "tika-abh07t15:35_4": "bala”nti hi vuttaṁ. Tathā aṭṭhārasāhetukesu hetuvirahato maggaṅgāni na labbhanti.",
  "tika-abh07t15:35_5": "“Hetupacchimakaṁ maggaṅga”nti hi vuttanti imamatthaṁ manasi nidhāyāha “dvipañcaviññāṇesū”tyādi.",
  "tika-abh07t15:35_6": "Jhānaṅgāni na labbhantīti sambandho.",
  "tika-abh07t15:36": "27. Adhimokkhavirahato vicikicchācitte ekaggatā cittaṭṭhitimattaṁ, na pana micchāsamādhisamādhindriyasamādhibalavohāraṁ gacchatīti āha “tathā vicikicchācitte”tyādi.",
  "tika-abh07t15:37_0": "28.Dvihetukatihetukaggahaṇena ekahetukesu adhipatīnaṁ abhāvaṁ dasseti. Javanesvevāti",
  "tika-abh07t15:37_1": "avadhāraṇaṁ lokiyavipākesu adhipatīnaṁ asambhavadassanatthaṁ. Na hi te chandādīni",
  "tika-abh07t15:37_2": "purakkhatvā pavattanti. Vīmaṁsādhipatino dvihetukajavanesu asambhavato cittābhisaṅkhārūpanissayassa",
  "tika-abh07t15:37_3": "ca sambhavānurūpato labbhamānataṁ sandhāyāha “yathāsambhava”nti. Ekova labbhati,",
  "tika-abh07t15:37_4": "itarathā adhipatibhāvāyogato, teneva hi bhagavatā “hetū hetusampayuttakānaṁ dhammānaṁ",
  "tika-abh07t15:37_5": "hetupaccayena paccayo”tyādinā hetupaccayaniddese viya “adhipatī adhipatisampayuttakāna”ntyādinā",
  "tika-abh07t15:37_6": "avatvā “chandādhipati chandasampayuttakāna”ntyādinā ekekādhipativaseneva adhipatipaccayo uddhaṭo.",
  "tika-abh07t15:38_0": "29.Vatthuto dhammavasena hetudhammā cha, jhānaṅgāni pañca somanassadomanassupekkhānaṁ",
  "tika-abh07t15:38_1": "vedanāvasena ekato gahitattā, maggaṅgā nava micchāsaṅkappavāyāmasamādhīnaṁ vitakkavīriyacittekaggatāsabhāvena",
  "tika-abh07t15:38_2": "sammāsaṅkappādīhi ekato gahitattā. Indriyadhammā soḷasa pañcannaṁ vedanindriyānaṁ",
  "tika-abh07t15:38_3": "vedanāsāmaññena, tiṇṇaṁ lokuttarindriyānaṁ paññindriyassa ca ñāṇasāmaññena ekato",
  "tika-abh07t15:38_4": "gahitattā, rūpārūpajīvitindriyānañca visuṁ gahitattā, baladhammā pana yathāvuttanayeneva",
  "tika-abh07t15:38_5": "nava īritā, adhipatidhammā cattāro vuttā, āhārā tathā cattāro vuttāti kusalādīhi",
  "tika-abh07t15:38_6": "tīhi samākiṇṇo tatoyeva missakasaṅgaho evaṁnāmako saṅgaho sattadhā vutto. Ettha ca –",
  "tika-abh07t15:39": "Pañcasaṅgahitā paññā, vāyāmekaggatā pana;",
  "tika-abh07t15:40": "Catusaṅgahitā cittaṁ, sati ceva tisaṅgahā.",
  "tika-abh07t15:41": "Saṅkappo vedanā saddhā, dukasaṅgahitā matā;",
  "tika-abh07t15:42": "Ekekasaṅgahā sesā, aṭṭhavīsati bhāsitā.",
  "tika-abh07t15:43": "Missakasaṅgahavaṇṇanā niṭṭhitā.",
  "tika-abh07t15:44": "Bodhipakkhiyasaṅgahavaṇṇanā",
  "tika-abh07t15:45_0": "30. Paṭṭhātīti paṭṭhānaṁ, asubhaggahaṇādivasena anupavisitvā kāyādiārammaṇe pavattatītyattho,",
  "tika-abh07t15:45_1": "satiyeva paṭṭhānaṁ satipaṭṭhānaṁ. Taṁ pana kāyavedanācittadhammesu asubhadukkhāniccānattākāraggahaṇavasena,",
  "tika-abh07t15:45_2": "subhasukhaniccaattasaññāvipallāsappahānavasena ca catubbidhanti vuttaṁ “cattāro satipaṭṭhānā”ti.",
  "tika-abh07t15:45_3": "Kucchitānaṁ kesādīnaṁ āyoti kāyo, sarīraṁ, assāsapassāsānaṁ vā samūho kāyo, tassa",
  "tika-abh07t15:45_4": "anupassanā parikammavasena, vipassanāvasena ca saraṇaṁ kāyānupassanā. Dukkhadukkhavipariṇāmadukkhasaṅkhāradukkhabhūtānaṁ",
  "tika-abh07t15:45_5": "vedanānaṁ vasena anupassanā vedanānupassanā. Tathā sarāgamahaggatādivasena sampayogabhūmibhedena",
  "tika-abh07t15:45_6": "bhinnasseva cittassa anupassanā cittānupassanā. Saññāsaṅkhārānaṁ dhammānaṁ bhinnalakkhaṇānameva",
  "tika-abh07t15:45_7": "anupassanā dhammānupassanā.",
  "tika-abh07t15:46_0": "31. Sammā padahanti etenāti sammappadhānaṁ, vāyāmo. So ca kiccabhedena catubbidhoti",
  "tika-abh07t15:46_1": "āha “cattāro sammappadhānā”tyādi. Asubhamanasikārakammaṭṭhānānuyuñjanādivasena vāyamanaṁ",
  "tika-abh07t15:46_2": "vāyāmo. Bhiyyobhāvāyāti abhivuddhiyā.",
  "tika-abh07t15:47": "32. Ijjhati adhiṭṭhānādikaṁ etāyāhi iddhi, iddhividhañāṇaṁ iddhiyā pādo iddhipādo, chandoyeva iddhipādo chandiddhipādo.",
  "tika-abh07t15:48_0": "35. Bujjhatīti bodhi, āraddhavipassakato paṭṭhāya yogāvacaro. Yāya vā so satiādikāya",
  "tika-abh07t15:48_1": "dhammasāmaggiyā bujjhati saccāni paṭivijjhati, kilesaniddāto vā vuṭṭhāti, kilesasaṅkocābhāvato",
  "tika-abh07t15:48_2": "vā maggaphalappattiyā vikasati, sā dhammasāmaggī bodhi, tassa bodhissa, tassā vā",
  "tika-abh07t15:48_3": "bodhiyā aṅgabhūtā kāraṇabhūtāti bojjhaṅgā, te pana dhammavasena sattavidhāti āha",
  "tika-abh07t15:48_4": "“satisambojjhaṅgo”tyādi. Satiyeva sundaro bojjhaṅgo, sundarassa vā bodhissa, sundarāya",
  "tika-abh07t15:48_5": "vā bodhiyā aṅgoti satisambojjhaṅgo. Dhamme vicināti upaparikkhatīti dhammavicayo,",
  "tika-abh07t15:48_6": "vipassanāpaññā. Upekkhāti idha tatramajjhattupekkhā.",
  "tika-abh07t15:49_0": "40. “Sattadhā tattha saṅgaho”ti vatvāna puna taṁ dassetuṁ “saṅkappapassaddhi cā”tyādi",
  "tika-abh07t15:49_1": "vuttaṁ. Tattha vīriyaṁ navaṭṭhānaṁ sammappadhānacatukkavīriyiddhipādavīriyindriyavīriyabalasambojjhaṅgasammāvāyāmavasena",
  "tika-abh07t15:49_2": "navakiccattā, sati aṭṭhaṭṭhānā satipaṭṭhānacatukkasatindriyasatibalasatisambojjhaṅgasammāsativasena",
  "tika-abh07t15:49_3": "aṭṭhakiccattā. Samādhi catuṭṭhāno samādhindriyasamādhibalasamādhisambojjhaṅgasammāsamādhivasena",
  "tika-abh07t15:49_4": "catukiccattā, paññā pañcaṭṭhānā vīmaṁsiddhipādapaññindriyapaññābaladhammavicayasambojjhaṅgasammādiṭṭhivasena",
  "tika-abh07t15:49_5": "pañcakiccattā, saddhā dviṭṭhānā saddhindriyasaddhābalavasena dvikiccattā. Eso uttamānaṁ",
  "tika-abh07t15:49_6": "bodhipakkhiyabhāvena visiṭṭhānaṁ sattatiṁsa dhammānaṁ pavaro uttamo vibhāgo.",
  "tika-abh07t15:50_0": "41. Lokuttare aṭṭhavidhepi sabbe sattatiṁsa dhammā honti, saṅkappapītiyo na vā honti,",
  "tika-abh07t15:50_1": "dutiyajjhānike saṅkappassa, catutthapañcamajjhānike pītiyā ca asambhavato na honti",
  "tika-abh07t15:50_2": "vā, lokiyepi citte sīlavisuddhādi chabbisuddhipavattiyaṁ yathāyogaṁ taṁtaṁkiccassa",
  "tika-abh07t15:50_3": "anurūpavasena keci katthaci visuṁ visuṁ honti, katthaci na vā honti.",
  "tika-abh07t15:51": "Bodhipakkhiyasaṅgahavaṇṇanā niṭṭhitā.",
  "tika-abh07t15:52": "Sabbasaṅgahavaṇṇanā",
  "tika-abh07t15:53_0": "42. Atītānāgatapaccuppannādibhedabhinnā te te sabhāgadhammā ekajjhaṁ rāsaṭṭhena khandhā.",
  "tika-abh07t15:53_1": "Tenāha bhagavā – “tadekajjhaṁ abhisaṁyūhitvā abhisaṅkhipitvā ayaṁ vuccati rūpakkhandho”tyādi,",
  "tika-abh07t15:53_2": "te panete khandhā bhājanabhojanabyañjanabhattakārakabhuñjakavikappavasena pañceva",
  "tika-abh07t15:53_3": "vuttāti āha “rūpakkhandho”tyādi. Rūpañhi vedanānissayattā bhājanaṭṭhāniyaṁ, vedanā",
  "tika-abh07t15:53_4": "bhuñjitabbattā bhojanaṭṭhāniyā, saññā vedanāssādalābhahetuttā byañjanaṭṭhāniyā, saṅkhārā",
  "tika-abh07t15:53_5": "abhisaṅkharaṇato bhattakārakaṭṭhāniyā, viññāṇaṁ upabhuñjakattā bhuñjakaṭṭhāniyaṁ.",
  "tika-abh07t15:53_6": "Ettāvatā ca adhippetatthasiddhīti pañceva vuttā. Desanākkamepi idameva kāraṇaṁ yattha",
  "tika-abh07t15:53_7": "bhuñjati, yañca bhuñjati, yena ca bhuñjati, yo ca bhojako, yo ca bhuñjitā, tesaṁ",
  "tika-abh07t15:53_8": "anukkamena dassetukāmattā.",
  "tika-abh07t15:54_0": "43. Upādānānaṁ gocarā khandhā upādānakkhandhā, te pana upādānavisayabhāvena gahitā",
  "tika-abh07t15:54_1": "rūpādayo pañcevāti vuttaṁ “rūpupādānakkhandho”tyādi. Sabbasabhāgadhammasaṅgahatthaṁ",
  "tika-abh07t15:54_2": "hi sāsavā, anāsavāpi dhammā avisesato “pañcakkhandhā”ti desitā. Vipassanābhūmisandassanatthaṁ",
  "tika-abh07t15:54_3": "pana sāsavāva “upādānakkhandhā”ti. Yathā panettha vedanādayo sāsavā, anāsavā ca,",
  "tika-abh07t15:54_4": "na evaṁ rūpaṁ, ekantakāmāvacarattā. Sabhāgarāsivasena pana taṁ khandhesu desitaṁ,",
  "tika-abh07t15:54_5": "upādāniyabhāvena, pana rāsivasena ca upādānakkhandhesūti daṭṭhabbaṁ.",
  "tika-abh07t15:55_0": "44. Āyatanti ettha taṁtaṁdvārārammaṇā cittacetasikā tena tena kiccena ghaṭṭenti vāyamanti,",
  "tika-abh07t15:55_1": "āyabhūte vā te dhamme etāni tanonti vitthārenti, āyataṁ vā saṁsāradukkhaṁ nayanti",
  "tika-abh07t15:55_2": "pavattenti, cakkhuviññāṇādīnaṁ kāraṇabhūtānīti vā āyatanāni. Apica loke nivāsaākarasamosaraṇasañjātiṭṭhānaṁ",
  "tika-abh07t15:55_3": "“āyatana”nti vuccati, tasmā etepi taṁtaṁdvārikānaṁ, taṁtadārammaṇānañca cakkhuviññāṇādīnaṁ",
  "tika-abh07t15:55_4": "nivāsaṭṭhānatāya, tesameva ākiṇṇabhāvena pavattānaṁ ākaraṭṭhānatāya, dvārārammaṇato",
  "tika-abh07t15:55_5": "samosarantānaṁ samosaraṇaṭṭhānatāya, tattheva uppajjantānaṁ sañjātiṭṭhānatāya ca",
  "tika-abh07t15:55_6": "āyatanāni. Tāni pana dvārabhūtāni ajjhattikāyatanāni cha, ārammaṇabhūtāni ca bāhirāyatanāni",
  "tika-abh07t15:55_7": "chāti dvādasavidhānīti āha “cakkhāyatana”ntyādi. Cakkhu ca taṁ āyatanañcāti cakkhāyatanaṁ. Evaṁ sesesupi.",
  "tika-abh07t15:56_0": "Ettha ajjhattikāyatanesu sanidassanasappaṭighārammaṇattā cakkhāyatanaṁ vibhūtanti",
  "tika-abh07t15:56_1": "taṁ paṭhamaṁ vuttaṁ, tadanantaraṁ anidassanasappaṭighārammaṇāni itarāni, tatthāpi",
  "tika-abh07t15:56_2": "asampattaggāhakasāmaññena cakkhāyatanānantaraṁ sotāyatanaṁ vuttaṁ, itaresu sīghataraṁ",
  "tika-abh07t15:56_3": "ārammaṇaggahaṇasamatthattā ghānāyatanaṁ paṭhamaṁ vuttaṁ. Purato ṭhapitamattassa hi",
  "tika-abh07t15:56_4": "bhojanādikassa gandho vātānusārena ghāne paṭihaññati, tadanantaraṁ pana padesavuttisāmaññena",
  "tika-abh07t15:56_5": "jivhāyatanaṁ vuttaṁ, tato sabbaṭṭhānikaṁ kāyāyatanaṁ, tato pañcannampi gocaraggahaṇasamatthaṁ",
  "tika-abh07t15:56_6": "manāyatanaṁ, yathāvuttānaṁ pana anukkamena tesaṁ tesaṁ ārammaṇāni rūpāyatanādīni vuttāni.",
  "tika-abh07t15:57_0": "45. Attano sabhāvaṁ dhārentīti dhātuyo. Atha vā yathāsambhavaṁ anekappakāraṁ saṁsāradukkhaṁ",
  "tika-abh07t15:57_1": "vidahanti, bhārahārehi viya ca bhāro sattehi dhīyanti dhāriyanti, avasavattanato",
  "tika-abh07t15:57_2": "dukkhavidhānamattameva cetā, sattehi ca saṁsāradukkhaṁ anuvidhīyati etāhi, tathāvihitañca",
  "tika-abh07t15:57_3": "etāsveva mīyati ṭhapiyati, rasasoṇitādisarīrāvayavadhātuyo viya, haritālamanosilādiselāvayavadhātuyo",
  "tika-abh07t15:57_4": "viya ca ñeyyāvayavabhūtā cāti dhātuyo. Yathāhu –",
  "tika-abh07t15:58": "“Vidahati vidhānañca, dhīyate ca vidhīyate;",
  "tika-abh07t15:59": "Etāya dhīyate ettha, iti vā dhātusammatā;",
  "tika-abh07t15:60": "Sarīraselāvayava-dhātuyo viya dhātuyo”ti.",
  "tika-abh07t15:61": "Tā pana manāyatanaṁ sattaviññāṇadhātuvasena sattadhā bhinditvā avasesehi ekādasāyatanehi saha aṭṭhārasadhātū vuttāti āha “cakkhudhātū”tyādi. Kamakāraṇaṁ vuttanayena daṭṭhabbaṁ.",
  "tika-abh07t15:62_0": "46. Ariyakarattā ariyāni, tacchabhāvato saccānīti ariyasaccāni. Imāni hi cattāro",
  "tika-abh07t15:62_1": "paṭipannake, cattāro phalaṭṭheti aṭṭhaariyapuggale sādhenti asati saccappaṭivedhe",
  "tika-abh07t15:62_2": "tesaṁ ariyabhāvānupagamanato, sati ca tasmiṁ ekantena tabbhāvūpagamanato ca. Dukkhasamudayanirodhamaggānameva",
  "tika-abh07t15:62_3": "pana yathākkamaṁ bādhakattaṁ pabhavattaṁ nissaraṇattaṁ niyyānikattaṁ, nāññesaṁ, bādhakādibhāvoyeva",
  "tika-abh07t15:62_4": "ca dukkhādīnaṁ, na abādhakādibhāvo, tasmā aññatthābhāvatatthabyāpitāsaṅkhātena lakkhaṇena",
  "tika-abh07t15:62_5": "etāni tacchāni. Tenāhu porāṇā –",
  "tika-abh07t15:63": "“Bodhānurūpaṁ cattāro, chindante caturo male;",
  "tika-abh07t15:64": "Khīṇadose ca cattāro, sādhentāriyapuggale.",
  "tika-abh07t15:65": "“Aññattha bādhakattādi, na hi etehi labbhati;",
  "tika-abh07t15:66": "Nābādhakattametesaṁ, tacchānetānivetato”ti.",
  "tika-abh07t15:67_0": "Ariyānaṁ vā saccāni tehi paṭivijjhitabbattā, ariyassa vā sammāsambuddhassa saccāni",
  "tika-abh07t15:67_1": "tena desitattāti ariyasaccāni. Tāni pana saṁkiliṭṭhāsaṁkiliṭṭhaphalahetuvasena catubbidhānīti",
  "tika-abh07t15:67_2": "āha “cattāri ariyasaccānī”tyādi. Tattha kucchitattā, tucchattā ca dukkhaṁ. Kammādipaccayasanniṭṭhāne",
  "tika-abh07t15:67_3": "dukkhuppattinimittatāya samudayo samudeti etasmā dukkhanti katvā, dukkhassa samudayo",
  "tika-abh07t15:67_4": "dukkhasamudayo. Dukkhassa anuppādanirodho ettha, etenāti vā dukkhanirodho. Dukkhanirodhaṁ",
  "tika-abh07t15:67_5": "gacchati, paṭipajjanti ca taṁ etāyāti dukkhanirodhagāminipaṭipadā.",
  "tika-abh07t15:68": "47. Cetasikānaṁ, soḷasasukhumarūpānaṁ, nibbānassa ca vasena ekūnasattati dhammā āyatanesu dhammāyatanaṁ, dhātūsu dhammadhātūti ca saṅkhaṁ gacchanti.",
  "tika-abh07t15:69_0": "49.Sesācetasikāti vedanāsaññāhi sesā paññāsa cetasikā. Kasmā pana vedanāsaññā visuṁ",
  "tika-abh07t15:69_1": "katāti? Vaṭṭadhammesu assādatadupakaraṇabhāvato. Tebhūmakadhammesu hi assādavasappavattā",
  "tika-abh07t15:69_2": "vedanā, asubhe subhādisaññāvipallāsavasena ca tassā tadākārappavattīti tadupakaraṇabhūtā",
  "tika-abh07t15:69_3": "saññā, tasmā saṁsārassa padhānahetutāya etā vinibhujjitvā desitāti. Vuttañhetaṁ ācariyena –",
  "tika-abh07t15:70": "“Vaṭṭadhammesu assādaṁ, tadassādupasevanaṁ;",
  "tika-abh07t15:71": "Vinibhujja nidassetuṁ, khandhadvayamudāhaṭa”nti. ;",
  "tika-abh07t15:72_0": "50. Nanu ca āyatanadhātūsu nibbānaṁ saṅgahitaṁ, khandhesu kasmā na saṅgahitanti āha",
  "tika-abh07t15:72_1": "“bhedābhāvenā”tyādi. Atītādibhedabhinnānañhi rāsaṭṭhena khandhavohāroti nibbānaṁ",
  "tika-abh07t15:72_2": "bhedābhāvato khandhasaṅgahato nissaṭaṁ, vinimuttantyattho.",
  "tika-abh07t15:73_0": "51. Channaṁ dvārānaṁ, channaṁ ārammaṇānañca bhedena āyatanāni dvādasa bhavanti, channaṁ",
  "tika-abh07t15:73_1": "dvārānaṁ channaṁ ārammaṇānaṁ tadubhayaṁ nissāya uppannānaṁ tattakānameva viññāṇānaṁ",
  "tika-abh07t15:73_2": "pariyāyena kamena dhātuyo aṭṭhārasa bhavanti.",
  "tika-abh07t15:74_0": "52. Tisso bhūmiyo imassāti tibhūmaṁ, tibhūmaṁyeva tebhūmakaṁ. Vattati ettha kammaṁ,",
  "tika-abh07t15:74_1": "tabbipāko cāti vaṭṭaṁ. Taṇhāti kāmataṇhādivasena tividhā, puna chaḷārammaṇavasena",
  "tika-abh07t15:74_2": "aṭṭhārasavidhā, atītānāgatapaccuppannavasena catupaññāsavidhā, ajjhattikabāhiravasena",
  "tika-abh07t15:74_3": "aṭṭhasatappabhedā taṇhā. Kasmā pana aññesupi dukkhahetūsu santesu taṇhāyeva samudayoti",
  "tika-abh07t15:74_4": "vuttāti? Padhānakāraṇattā. Kammavicittatāhetubhāvena, hi kammasahāyabhāvūpagamanena",
  "tika-abh07t15:74_5": "ca dukkhavicittatākāraṇattā taṇhā dukkhassa visesakāraṇanti. Maggo dukkhanirodhagāminipaṭipadānāmena",
  "tika-abh07t15:74_6": "vutto maggo lokuttaro matoti maggoti puna maggaggahaṇaṁ yojetabbaṁ.",
  "tika-abh07t15:75_0": "53.Maggayuttā aṭṭhaṅgikavinimuttā sesā maggasampayuttā phassādayo phalañceva sasampayuttanti",
  "tika-abh07t15:75_1": "ete catūhi saccehi vinissaṭā viniggatā nippariyāyato, pariyāyato pana aññātāvindriyaniddesepi",
  "tika-abh07t15:75_2": "“maggaṅgaṁ maggapariyāpanna”nti vuttattā phaladhammesu sammādiṭṭhādīnaṁ maggasacce,",
  "tika-abh07t15:75_3": "itaresañca maggaphalasampayuttānaṁ saṅkhāradukkhasāmaññena dukkhasacce saṅgaho sakkā",
  "tika-abh07t15:75_4": "kātuṁ. Evañhi sati saccadesanāyapi sabbasaṅgāhikatā upapannā hoti. Kasmā panete khandhādayo",
  "tika-abh07t15:75_5": "bahū dhammā vuttāti? Bhagavatāpi tatheva desitattā. Bhagavatāpi kasmā tathā desitāti?",
  "tika-abh07t15:75_6": "Tividhasattānuggahassa adhippetattā. Nāmarūpatadubhayasammuḷhavasena hi tikkhanābhitikkhamudindriyavasena,",
  "tika-abh07t15:75_7": "saṅkhittamajjhimavitthārarucivasena ca tividhā sattā. Tesu nāmasammuḷhānaṁ khandhaggahaṇaṁ",
  "tika-abh07t15:75_8": "nāmassa tattha catudhā vibhattattā, rūpasammuḷhānaṁ āyatanaggahaṇaṁ rūpassa tattha",
  "tika-abh07t15:75_9": "aḍḍhekādasadhā vibhattattā, ubhayamuḷhānaṁ dhātuggahaṇaṁ ubhayesampi tattha vitthārato",
  "tika-abh07t15:75_10": "vibhattattā, tathā tikkhindriyānaṁ, saṅkhittarucikānañca khandhāggahaṇantyādi yojetabbaṁ.",
  "tika-abh07t15:75_11": "Taṁ panetaṁ tividhampi pavattinivattitadubhayahetuvasena diṭṭhameva upakārāvahaṁ.",
  "tika-abh07t15:75_12": "No aññathāti saccaggahaṇanti daṭṭhabbaṁ.",
  "tika-abh07t15:76": "Sabbasaṅgahavaṇṇanā niṭṭhitā.",
  "tika-abh07t15:77": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t15:78": "Samuccayaparicchedavaṇṇanā niṭṭhitā."
}