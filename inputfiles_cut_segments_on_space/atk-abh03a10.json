{
  "atk-abh03a10:0": "3. Brahmacariyakathā",
  "atk-abh03a10:1": "1. Suddhabrahmacariyakathāvaṇṇanā",
  "atk-abh03a10:2_0": "269. Idāni brahmacariyakathā hoti. Tattha dve brahmacariyavāsā, maggabhāvanā ca pabbajjā",
  "atk-abh03a10:2_1": "ca. Pabbajjā sabbadevesu natthi. Maggabhāvanā ṭhapetvā asaññasatte sesesu appaṭisiddhā.",
  "atk-abh03a10:2_2": "Tattha ye paranimmitavasavattideve upādāya taduparidevesu maggabhāvanampi na icchanti",
  "atk-abh03a10:2_3": "seyyathāpi sammitiyā, te sandhāya natthi devesūti pucchā sakavādissa. ‘‘Tīhi, bhikkhave,",
  "atk-abh03a10:2_4": "ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse.",
  "atk-abh03a10:2_5": "Katamehi tīhi? Sūrā satimanto idha brahmacariyavāso’’ti (a. ni. 9.21) idaṁ suttaṁ",
  "atk-abh03a10:2_6": "nissāya dvepi brahmacariyavāsā natthi devesūti uppannaladdhivasena paṭiññā paravādissa.",
  "atk-abh03a10:2_7": "Puna dvinnampi brahmacariyānaṁ antarāyikadhammavaseneva sabbe devā jaḷāti pucchā",
  "atk-abh03a10:2_8": "sakavādissa. Tattha hatthasaṁvācikāti mūgā viya hatthamuddhāya vattāro. Parato atthi",
  "atk-abh03a10:2_9": "devesūti pucchā paravādissa, maggabhāvanaṁ sandhāya paṭiññā sakavādissa. Paṭiññāya",
  "atk-abh03a10:2_10": "adhippāyaṁ asallakkhetvā pabbajjāvasena anuyogo paravādissa.",
  "atk-abh03a10:3_0": "270.Yattha natthi pabbajjāti pañhe gihīnañceva ekaccānañca devānaṁ maggapaṭilābhaṁ",
  "atk-abh03a10:3_1": "sandhāya paṭikkhepo tasseva. Puna puṭṭho paccantavāsino ceva asaññasatte ca sandhāya",
  "atk-abh03a10:3_2": "paṭiññā tasseva. Yo pabbajatītiādīsu pucchāsupi eseva nayo. Puna ‘‘atthi devesū’’ti",
  "atk-abh03a10:3_3": "pañhepi maggabhāvanaṁ sandhāyeva paṭiññā sakavādissa, ‘‘sabbadevesū’’ti vutte asaññasatte",
  "atk-abh03a10:3_4": "sandhāya paṭikkhepo tasseva.",
  "atk-abh03a10:4": "271.Manussesūti pañhadvaye jambudīpake sandhāya paṭiññā. Paccantavāsino sandhāya paṭikkhepo veditabbo.",
  "atk-abh03a10:5": "Atthi yattha atthīti atthi te devā, atthi vā so padeso, yattha atthīti evaṁ sattapadesavibhāgamukhena vissajjanaṁ sakavādissa. Iminā nayena sabbe ekantarikapañhā veditabbā.",
  "atk-abh03a10:6": "272. Suttānuyoge kuhiṁ phaluppattīti tassa anāgāmino arahattaphaluppatti kuhinti pucchā sakavādissa. Tatthevāti suddhāvāsesūti attho.",
  "atk-abh03a10:7_0": "Handa hīti kāraṇatthe nipāto. Idaṁ vuttaṁ hoti – yasmā anāgāmipuggalo idha loke bhāvitena",
  "atk-abh03a10:7_1": "maggena tattha suddhāvāsesu phalaṁ sacchikaroti, na tattha aññaṁ maggaṁ bhāveti,",
  "atk-abh03a10:7_2": "tasmā natthi devesu brahmacariyavāsoti.",
  "atk-abh03a10:8": "2. Saṁsandanabrahmacariyavaṇṇanā",
  "atk-abh03a10:9_0": "273. Idāni yadi aññattha bhāvitena maggena aññattha phalasacchikiriyā hoti, sotāpannādīnampi",
  "atk-abh03a10:9_1": "siyāti etamatthaṁ dassetuṁ puna anāgāmītiādīnaṁ saṁsandanapucchā sakavādissa. Tattha",
  "atk-abh03a10:9_2": "anāgāmissa phalasacchikiriyāya paṭiññā, sesānaṁ phalasacchikiriyāya paṭikkhepo paravādissa.",
  "atk-abh03a10:9_3": "Idha bhāvitamaggo hi anāgāmī idhavihāyaniṭṭho nāma hoti. So idha anāgāmimaggaṁ bhāvetvā",
  "atk-abh03a10:9_4": "‘‘opapātiko tatthaparinibbāyī’’ti vacanato ‘‘puna maggabhāvanaṁ vinā upapattivaseneva",
  "atk-abh03a10:9_5": "arahattaphalaṁ sacchikarotī’’ti tassa laddhi. Sotāpannasakadāgāmino pana tattha maggaṁ",
  "atk-abh03a10:9_6": "bhāvetvā tatrupapattikā nāma hontīti tesaṁ idhāgamanaññeva natthi. Iti so anāgāmissa",
  "atk-abh03a10:9_7": "phalasacchikiriyaṁ puṭṭho paṭijānāti. Itaresaṁ paṭikkhipati.",
  "atk-abh03a10:10_0": "Anāgāmī puggalo tattha bhāvitena maggenāti pañhe ‘‘anāgāmino tattha maggabhāvanāva",
  "atk-abh03a10:10_1": "natthī’’ti laddhiyā paṭikkhipati. Maggo ca bhāvīyati, na ca kilesā pahīyantīti pucchā",
  "atk-abh03a10:10_2": "sakavādissa , rūpāvacaramaggaṁ sandhāya paṭiññā itarassa. Rūpāvacaramaggena hi so",
  "atk-abh03a10:10_3": "idhavihāyaniṭṭho nāma jāto.",
  "atk-abh03a10:11_0": "Anāgāmī puggalo katakaraṇīyoti pañhe ‘‘opapātiko tatthaparinibbāyī’’ti vacanato upapattiyāvassa",
  "atk-abh03a10:11_1": "katakaraṇīyādibhāvaṁ sandhāya paṭijānāti. Arahāti pañhe idhaparinibbāyino arahato",
  "atk-abh03a10:11_2": "vaseneva paṭikkhipati. Puna puṭṭho tatthaparinibbāyino vasena paṭijānāti.",
  "atk-abh03a10:12_0": "Atthi arahato punabbhavotiādīsupi tatthaparinibbāyī idhaparinibbāyīnaṁ vaseneva attho",
  "atk-abh03a10:12_1": "veditabbo. Appaṭividdhākuppova tatthaparinibbāyatīti puṭṭho idheva bhāvitena maggena",
  "atk-abh03a10:12_2": "tassa akuppapaṭivedhaṁ icchanto paṭikkhipati.",
  "atk-abh03a10:13": "Yathā migoti paṭhamaṁ udāharaṇaṁ paravādissa, dutiyaṁ sakavādissa. Sesaṁ sabbattha uttānatthamevāti.",
  "atk-abh03a10:14": "Brahmacariyakathā niṭṭhitā.",
  "atk-abh03a10:15": "3. Odhisokathāvaṇṇanā",
  "atk-abh03a10:16_0": "274. Idāni odhisokathā nāma hoti. Tattha ye sotāpannādīnaṁ nānābhisamayavasena dukkhadassanādīhi",
  "atk-abh03a10:16_1": "odhiso odhiso ekadesena ekadesena kilesappahānaṁ icchanti seyyathāpi etarahi sammitiyādayo,",
  "atk-abh03a10:16_2": "tesaṁ taṁ laddhiṁ bhindituṁ odhisoti pucchā sakavādissa, paṭiññā paravādissa. Puna",
  "atk-abh03a10:16_3": "anuyogo sakavādissa, ekadesena sotāpannādibhāvassa abhāvato paṭikkhepo paravādissa.",
  "atk-abh03a10:16_4": "Iminā upāyena sabbavāresu attho veditabboti.",
  "atk-abh03a10:17": "Odhisokathāvaṇṇanā."
}