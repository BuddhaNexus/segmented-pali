{
  "atk-s0301a5:0": "5. Bhikkhunīsaṁyuttaṁ",
  "atk-s0301a5:1": "1. Āḷavikāsuttavaṇṇanā",
  "atk-s0301a5:2_0": "162. Bhikkhunīsaṁyuttassa paṭhame āḷavikāti āḷaviyaṁ jātā āḷavinagaratoyeva ca nikkhamma",
  "atk-s0301a5:2_1": "pabbajitā. Andhavananti kassapasammāsambuddhassa cetiye navakammatthāya dhanaṁ samādapetvā",
  "atk-s0301a5:2_2": "āgacchantassa yasodharassa nāma dhammabhāṇakassa ariyapuggalassa akkhīni uppāṭetvā",
  "atk-s0301a5:2_3": "tattheva akkhibhedappattehi pañcahi corasatehi nivutthattā tato paṭṭhāya ‘‘andhavana’’nti",
  "atk-s0301a5:2_4": "saṅkhaṁ gataṁ vanaṁ. Taṁ kira sāvatthito dakkhiṇapasse gāvutamatte hoti rājārakkhāya",
  "atk-s0301a5:2_5": "guttaṁ. Tattha pavivekakāmā bhikkhū ca bhikkhuniyo ca gacchanti. Tasmā ayampi kāyavivekatthinī",
  "atk-s0301a5:2_6": "yena taṁ vanaṁ, tenupasaṅkami. Nissaraṇanti nibbānaṁ. Paññāyāti paccavekkhaṇañāṇena.",
  "atk-s0301a5:2_7": "Na tvaṁ jānāsi taṁ padanti tvaṁ etaṁ nibbānapadaṁ vā nibbānagāmimaggapadaṁ vā na",
  "atk-s0301a5:2_8": "jānāsi. Sattisūlūpamāti vinivijjhanatthena sattisūlasadisā. Khandhāsaṁ adhikuṭṭanāti",
  "atk-s0301a5:2_9": "khandhā tesaṁ adhikuṭṭanabhaṇḍikā. Paṭhamaṁ.",
  "atk-s0301a5:3": "2. Somāsuttavaṇṇanā",
  "atk-s0301a5:4_0": "163. Dutiye ṭhānanti arahattaṁ. Durabhisambhavanti duppasahaṁ. Dvaṅgulapaññāyāti",
  "atk-s0301a5:4_1": "parittapaññāya. Yasmā vā dvīhi aṅgulehi kappāsavaṭṭiṁ gahetvā suttaṁ kantanti, tasmā",
  "atk-s0301a5:4_2": "itthī ‘‘dvaṅgulapaññā’’ti vuccati. Ñāṇamhi vattamānamhīti phalasamāpattiñāṇe pavattamāne.",
  "atk-s0301a5:4_3": "Dhammaṁ vipassatoti catusaccadhammaṁ vipassantassa, pubbabhāge vā vipassanāya ārammaṇabhūtaṁ",
  "atk-s0301a5:4_4": "khandhapañcakameva. Kiñci vā pana aññasmīti aññaṁ vā kiñci ‘‘ahaṁ asmī’’ti taṇhāmānadiṭṭhivasena",
  "atk-s0301a5:4_5": "yassa siyā. Dutiyaṁ.",
  "atk-s0301a5:5": "3. Kisāgotamīsuttavaṇṇanā",
  "atk-s0301a5:6_0": "164. Tatiye kisāgotamīti appamaṁsalohitatāya kisā, gotamīti panassā nāmaṁ. Pubbe",
  "atk-s0301a5:6_1": "kira sāvatthiyaṁ ekasmiṁ kule asītikoṭidhanaṁ sabbaṁ aṅgārāva jātaṁ. Kuṭumbiko aṅgārajātāni",
  "atk-s0301a5:6_2": "anīharitvā – ‘‘avassaṁ koci puññavā bhavissati, tassa puññena puna pākatikaṁ bhavissatī’’ti",
  "atk-s0301a5:6_3": "suvaṇṇahiraññassa cāṭiyo pūretvā āpaṇe ṭhapetvā samīpe nisīdi. Athekā duggatakulassa",
  "atk-s0301a5:6_4": "dhītā – ‘‘aḍḍhamāsakaṁ gahetvā dārusākaṁ āharissāmī’’ti vīthiṁ gatā taṁ disvā kuṭumbikaṁ",
  "atk-s0301a5:6_5": "āha – ‘‘āpaṇe tāva dhanaṁ ettakaṁ, gehe kittakaṁ bhavissatī’’ti. Kiṁ disvā amma evaṁ",
  "atk-s0301a5:6_6": "kathesīti? Imaṁ hiraññasuvaṇṇanti. So ‘‘puññavatī esā bhavissatī’’ti tassā vasanaṭṭhānaṁ",
  "atk-s0301a5:6_7": "pucchitvā āpaṇe bhaṇḍaṁ paṭisāmetvā tassā mātāpitaro upasaṅkamitvā evamāha – ‘‘amhākaṁ",
  "atk-s0301a5:6_8": "gehe vayappatto dārako atthi, tassetaṁ dārikaṁ dethā’’ti. Kiṁ sāmi duggatehi saddhiṁ",
  "atk-s0301a5:6_9": "keḷiṁ karosīti? Mittasanthavo nāma duggatehipi saddhiṁ hoti, detha naṁ, kuṭumbasāminī",
  "atk-s0301a5:6_10": "bhavissatīti naṁ gahetvā gharaṁ ānesi. Sā saṁvāsamanvāya puttaṁ vijātā. Putto padasā",
  "atk-s0301a5:6_11": "āhiṇḍanakāle kālamakāsi. Sā duggatakule uppajjitvā mahākulaṁ gantvāpi ‘‘puttavināsaṁ",
  "atk-s0301a5:6_12": "pattāmhī’’ti uppannabalavasokā puttassa sarīrakiccaṁ vāretvā taṁ matakaḷevaraṁ ādāya",
  "atk-s0301a5:6_13": "nagare vippalapantī carati.",
  "atk-s0301a5:7_0": "Ekadivasaṁ mahatiyā buddhavīthiyā dasabalassa santikaṁ gantvā – ‘‘puttassa me arogabhāvatthāya",
  "atk-s0301a5:7_1": "bhesajjaṁ detha bhagavā’’ti āha. Gaccha sāvatthiṁ āhiṇḍitvā yasmiṁ gehe matapubbo",
  "atk-s0301a5:7_2": "natthi, tato siddhatthakaṁ āhara, puttassa te bhesajjaṁ bhavissatīti. Sā nagaraṁ",
  "atk-s0301a5:7_3": "pavisitvā dhuragehato paṭṭhāya bhagavatā vuttanayena gantvā siddhatthakaṁ yācantī",
  "atk-s0301a5:7_4": "ghare ghare, ‘‘kuto tvaṁ evarūpaṁ gharaṁ passissasī’’ti vuttā katipayāni gehāni āhiṇḍitvā",
  "atk-s0301a5:7_5": "– ‘‘sabbesampi kirāyaṁ dhammatā, na mayhaṁ puttassevā’’ti sālāyaṁ chavaṁ chaḍḍetvā",
  "atk-s0301a5:7_6": "pabbajjaṁ yāci. Satthā ‘‘imaṁ pabbājetū’’ti bhikkhuniupassayaṁ pesesi. Sā khuraggeyeva",
  "atk-s0301a5:7_7": "arahattaṁ pāpuṇi. Imaṁ theriṁ sandhāya ‘‘atha kho kisāgotamī’’ti vuttaṁ.",
  "atk-s0301a5:8_0": "Ekamāsīti ekā āsi. Rudammukhīti rudamānamukhī viya. Accantaṁ mataputtāmhīti ettha",
  "atk-s0301a5:8_1": "antaṁ atītaṁ accantaṁ, bhāvanapuṁsakametaṁ. Idaṁ vuttaṁ hoti – yathā puttamaraṇaṁ",
  "atk-s0301a5:8_2": "antaṁ atītaṁ hoti, evaṁ mataputtā ahaṁ, idāni mama puna puttamaraṇaṁ nāma natthi.",
  "atk-s0301a5:8_3": "Purisā etadantikāti purisāpi me etadantikāva . Yo me puttamaraṇassa anto, purisānampi",
  "atk-s0301a5:8_4": "me esevanto, abhabbā ahaṁ idāni purisaṁ gavesitunti. Sabbattha vihatā nandīti sabbesu",
  "atk-s0301a5:8_5": "khandhāyatanadhātubhavayonigatiṭhitinivāsesu mama taṇhānandī vihatā. Tamokkhandhoti",
  "atk-s0301a5:8_6": "avijjākkhandho. Padālitoti ñāṇena bhinno. Tatiyaṁ.",
  "atk-s0301a5:9": "4. Vijayāsuttavaṇṇanā",
  "atk-s0301a5:10_0": "165. Catutthe pañcaṅgikenāti ātataṁ vitataṁ ātatavitataṁ ghanaṁ susiranti evaṁ pañcaṅgasamannāgatena.",
  "atk-s0301a5:10_1": "Niyyātayāmi tuyhevāti sabbe tuyhaṁyeva demi. Nāhaṁ tenatthikāti nāhaṁ tena atthikā.",
  "atk-s0301a5:10_2": "Pūtikāyenāti suvaṇṇavaṇṇopi kāyo niccaṁ uggharitapaggharitaṭṭhena pūtikāyova, tasmā",
  "atk-s0301a5:10_3": "evamāha. Bhindanenāti bhijjanasabhāvena. Pabhaṅgunāti cuṇṇavicuṇṇaṁ āpajjanadhammena.",
  "atk-s0301a5:10_4": "Aṭṭīyāmīti aṭṭā pīḷitā homi. Harāyāmīti lajjāmi. Santā samāpattīti aṭṭhavidhā lokiyasamāpatti",
  "atk-s0301a5:10_5": "ārammaṇasantatāya aṅgasantatāya ca santāti vuttā. Sabbatthāti sabbesu rūpārūpabhavesu,",
  "atk-s0301a5:10_6": "tesaṁ dvinnaṁ bhavānaṁ gahitattā gahite kāmabhave aṭṭhasu ca samāpattīsūti etesu",
  "atk-s0301a5:10_7": "sabbesu ṭhānesu mayhaṁ avijjātamo vihatoti vadati. Catutthaṁ.",
  "atk-s0301a5:11": "5. Uppalavaṇṇāsuttavaṇṇanā",
  "atk-s0301a5:12_0": "166. Pañcame supupphitagganti aggato paṭṭhāya suṭṭhu pupphitaṁ sālarukkhaṁ. Na catthi",
  "atk-s0301a5:12_1": "te dutiyā vaṇṇadhātūti tava vaṇṇadhātusadisā dutiyā vaṇṇadhātu natthi, tayā sadisā",
  "atk-s0301a5:12_2": "aññā bhikkhunī natthīti vadati. Idhāgatā tādisikā bhaveyyunti yathā tvaṁ idhāgatā",
  "atk-s0301a5:12_3": "kiñci santhavaṁ vā sinehaṁ vā na labhasi, evamevaṁ tepi tayāva sadisā bhaveyyuṁ.",
  "atk-s0301a5:12_4": "Pakhumantarikāyanti dvinnaṁ akkhīnaṁ majjhe nāsavaṁsepi tiṭṭhantiṁ maṁ na passasi.",
  "atk-s0301a5:12_5": "Vasībhūtamhīti vasībhūtā asmi. Pañcamaṁ.",
  "atk-s0301a5:13": "6. Cālāsuttavaṇṇanā",
  "atk-s0301a5:14_0": "167. Chaṭṭhe ko nu taṁ idamādapayīti ko nu mandabuddhi bālo taṁ evaṁ gāhāpesi? Pariklesanti",
  "atk-s0301a5:14_1": "aññampi nānappakāraṁ upaddavaṁ. Idāni yaṁ māro āha – ‘‘ko nu taṁ idamādapayī’’ti,",
  "atk-s0301a5:14_2": "taṁ maddantī – ‘‘na maṁ andhabālo ādapesi, loke pana aggapuggalo satthā dhammaṁ desesī’’ti",
  "atk-s0301a5:14_3": "dassetuṁ, buddhotiādimāha. Tattha sacce nivesayīti paramatthasacce nibbāne nivesesi.",
  "atk-s0301a5:14_4": "Nirodhaṁ appajānantāti nirodhasaccaṁ ajānantā. Chaṭṭhaṁ.",
  "atk-s0301a5:15": "7. Upacālāsuttavaṇṇanā",
  "atk-s0301a5:16_0": "168. Sattame enti māravasaṁ punāti punappunaṁ maraṇamārakilesamāradevaputtamārānaṁ",
  "atk-s0301a5:16_1": "vasaṁ āgacchanti. Padhūpitoti santāpito. Agati yattha mārassāti yattha tuyhaṁ mārassa",
  "atk-s0301a5:16_2": "agati. Tatthāti tasmiṁ nibbāne. Sattamaṁ.",
  "atk-s0301a5:17": "8. Sīsupacālāsuttavaṇṇanā",
  "atk-s0301a5:18_0": "169. Aṭṭhame samaṇī viya dissasīti samaṇisadisā dissasi. Kimiva carasi momūhāti kiṁ",
  "atk-s0301a5:18_1": "kāraṇā momūhā viya carasi? Ito bahiddhāti imamhā sāsanā bahi. Pāsaṁ ḍentīti pāsaṇḍā,",
  "atk-s0301a5:18_2": "sattānaṁ cittesu diṭṭhipāsaṁ khipantīti attho. Sāsanaṁ pana pāse moceti, tasmā pāsaṇḍoti",
  "atk-s0301a5:18_3": "na vuccati, ito bahiddhāyeva pāsaṇḍā honti. Pasīdantīti saṁsīdanti lagganti.",
  "atk-s0301a5:19_0": "Idāni ‘‘kaṁ nu uddissa muṇḍāsī’’ti pañhaṁ kathentī atthi sakyakule jātotiādimāha.",
  "atk-s0301a5:19_1": "Tattha sabbābhibhūti sabbāni khandhāyatanadhātubhavayonigatiādīni abhibhavitvā ṭhito.",
  "atk-s0301a5:19_2": "Maraṇamārādayo nudi nīharīti māranudo. Sabbatthamaparājitoti sabbesu rāgādīsu vā",
  "atk-s0301a5:19_3": "mārayuddhe vā ajito. Sabbattha muttoti sabbesu khandhādīsu mutto. Asitoti taṇhādiṭṭhinissayena",
  "atk-s0301a5:19_4": "anissito. Sabbakammakkhayaṁ pattoti sabbakammakkhayasaṅkhātaṁ arahattaṁ patto. Upadhisaṅkhayeti",
  "atk-s0301a5:19_5": "upadhisaṅkhayasaṅkhāte nibbāne ārammaṇato vimutto. Aṭṭhamaṁ.",
  "atk-s0301a5:20": "9. Selāsuttavaṇṇanā",
  "atk-s0301a5:21_0": "170. Navame kenidaṁ pakatanti kena idaṁ kataṁ. Bimbanti attabhāvaṁ sandhāya vadati.",
  "atk-s0301a5:21_1": "Aghanti dukkhapatiṭṭhānattā attabhāvameva vadati. Hetubhaṅgāti hetunirodhena paccayavekallena. Navamaṁ.",
  "atk-s0301a5:22": "10. Vajirāsuttavaṇṇanā",
  "atk-s0301a5:23_0": "171. Dasame nayidha sattupalabbhatīti imasmiṁ suddhasaṅkhārapuñje paramatthato satto",
  "atk-s0301a5:23_1": "nāma na upalabbhati. Khandhesu santesūti pañcasu khandhesu vijjamānesu tena tenākārena",
  "atk-s0301a5:23_2": "vavatthitesu. Sammutīti sattoti samaññāmattameva hoti. Dukkhanti pañcakkhandhadukkhaṁ.",
  "atk-s0301a5:23_3": "Nāññatra dukkhāti ṭhapetvā dukkhaṁ añño neva sambhoti na nirujjhatīti. Dasamaṁ.",
  "atk-s0301a5:24": "Iti sāratthappakāsiniyā",
  "atk-s0301a5:25": "Saṁyuttanikāya-aṭṭhakathāya",
  "atk-s0301a5:26": "Bhikkhunīsaṁyuttavaṇṇanā niṭṭhitā."
}