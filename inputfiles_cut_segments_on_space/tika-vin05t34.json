{
  "tika-vin05t34:0": "34. Pakiṇṇakavinicchayakathā",
  "tika-vin05t34:1_0": "1. Idāni pakiṇṇakakathā ca veditabbā. “Gaṇabhojane aññatra samayā pācittiya”nti vuttaṁ",
  "tika-vin05t34:1_1": "gaṇabhojanaṁ dvīhi ākārehi pasavati viññattito vā nimantanato vā. Kathaṁ viññattito",
  "tika-vin05t34:1_2": "pasavati? Cattāro bhikkhū ekato ṭhitā vā nisinnā vā upāsakaṁ disvā “amhākaṁ catunnampi",
  "tika-vin05t34:1_3": "bhattaṁ dehī”ti vā viññāpeyyuṁ, pāṭekkaṁ vā passitvā “mayhaṁ dehi, mayhaṁ dehī”ti",
  "tika-vin05t34:1_4": "evaṁ ekato vā nānāto vā viññāpetvā ekato vā gacchantu nānāto vā, bhattaṁ gahetvāpi",
  "tika-vin05t34:1_5": "ekato vā bhuñjantu nānāto vā. Sace ekato gaṇhanti, gaṇabhojanaṁ hoti, sabbesaṁ āpatti.",
  "tika-vin05t34:1_6": "Paṭiggahaṇameva hettha pamāṇaṁ. Evaṁ viññattito pasavati.",
  "tika-vin05t34:2_0": "Kathaṁ nimantanato pasavati? Cattāro bhikkhū upasaṅkamitvā “tumhe, bhante, odanena",
  "tika-vin05t34:2_1": "nimantemi, odanaṁ me gaṇhatha ākaṅkhatha oloketha adhivāsetha paṭimānethā”ti evaṁ",
  "tika-vin05t34:2_2": "yena kenaci vevacanena vā bhāsantarena vā pañcannaṁ bhojanānaṁ nāmaṁ gahetvā nimanteti.",
  "tika-vin05t34:2_3": "Evaṁ ekato nimantitā paricchinnakālavasena ajjatanāya vā svātanāya vā ekato gacchanti,",
  "tika-vin05t34:2_4": "ekato gaṇhanti, ekato bhuñjanti, gaṇabhojanaṁ hoti, sabbesaṁ āpatti. Ekato nimantitā",
  "tika-vin05t34:2_5": "ekato vā nānāto vā gacchanti, ekato gaṇhanti, ekato vā nānāto vā bhuñjanti, āpattiyeva.",
  "tika-vin05t34:2_6": "Ekato nimantitā ekato vā nānāto vā gacchanti, nānāto gaṇhanti, ekato vā nānāto vā",
  "tika-vin05t34:2_7": "bhuñjanti, anāpatti. Cattāri pariveṇāni vā vihāre vā gantvā nānāto nimantitā, ekaṭṭhāne",
  "tika-vin05t34:2_8": "ṭhitesuyeva vā eko puttena eko pitarāti evampi nānāto nimantitā ekato vā nānāto vā",
  "tika-vin05t34:2_9": "gacchantu, ekato vā nānāto vā bhuñjantu, sace ekato gaṇhanti, gaṇabhojanaṁ hoti,",
  "tika-vin05t34:2_10": "sabbesaṁ āpatti. Evaṁ tāva nimantanato pasavati.",
  "tika-vin05t34:3_0": "Tasmā sace koci saṅghabhattaṁ kattukāmena nimantanatthāya pesito vihāraṁ āgamma “bhante,",
  "tika-vin05t34:3_1": "sve amhākaṁ ghare bhikkhaṁ gaṇhathā”ti avatvā “bhattaṁ gaṇhathā”ti vā “saṅghabhattaṁ",
  "tika-vin05t34:3_2": "gaṇhathā”ti vā “saṅgho bhattaṁ gaṇhatū”ti vā vadati, bhattuddesakena paṇḍitena bhavitabbaṁ.",
  "tika-vin05t34:3_3": "Nimantanikā gaṇabhojanato, piṇḍapātikā ca dhutaṅgabhedato mocetabbā. Kathaṁ? Evaṁ",
  "tika-vin05t34:3_4": "tāva vattabbaṁ “sve na sakkā upāsakā”ti. Punadivase, bhanteti. Punadivasepi na sakkāti.",
  "tika-vin05t34:3_5": "Evaṁ yāva aḍḍhamāsampi haritvā puna vattabbo “kiṁ tvaṁ avacā”ti. Sace punapi “saṅghabhattaṁ",
  "tika-vin05t34:3_6": "gaṇhathā”ti vadati, tato “imaṁ tāva upāsaka pupphaṁ kappiyaṁ karohi, imaṁ tiṇa”nti",
  "tika-vin05t34:3_7": "evaṁ vikkhepaṁ katvā puna “tvaṁ kiṁ kathayitthā”ti pucchitabbo. Sace punapi tatheva",
  "tika-vin05t34:3_8": "vadati, “āvuso, tvaṁ piṇḍapātike vā mahallakatthere vā na lacchasi, sāmaṇere lacchasī”ti",
  "tika-vin05t34:3_9": "vattabbo. “Nanu, bhante, asukasmiṁ asukasmiñca gāme bhadante bhojesuṁ, ahaṁ kasmā",
  "tika-vin05t34:3_10": "na labhāmī”ti ca vutte te nimantituṁ jānanti, tvaṁ na jānāsīti. Te kathaṁ nimantesuṁ,",
  "tika-vin05t34:3_11": "bhanteti? Te evamāhaṁsu “amhākaṁ, bhante, bhikkhaṁ gaṇhathā”ti. Sace sopi tatheva vadati, vaṭṭati.",
  "tika-vin05t34:4_0": "Atha punapi “bhattaṁ gaṇhathā”ti vadati, “na dāni tvaṁ, āvuso, bahū bhikkhū lacchasi,",
  "tika-vin05t34:4_1": "tayo eva, āvuso, lacchasī”ti vattabbo. “Nanu, bhante, amukasmiñca amukasmiñca gāme",
  "tika-vin05t34:4_2": "sakalaṁ bhikkhusaṅghaṁ bhojesuṁ, ahaṁ kasmā na labhāmī”ti. “Tvaṁ nimantituṁ na jānāsī”ti.",
  "tika-vin05t34:4_3": "Te kathaṁ nimantesuṁ, bhanteti? Te evamāhaṁsu “amhākaṁ, bhante, bhikkhaṁ gaṇhathā”ti.",
  "tika-vin05t34:4_4": "Sace sopi tatheva “bhikkhaṁ gaṇhathā”ti vadati, vaṭṭati. Atha punapi “bhattamevā”ti",
  "tika-vin05t34:4_5": "vadati, tato vattabbo – “gaccha tvaṁ, natthamhākaṁ tava bhattenattho, nibaddhagocaro",
  "tika-vin05t34:4_6": "esa amhākaṁ, mayamettha piṇḍāya carissāmā”ti. Taṁ “caratha, bhante”ti vatvā āgataṁ",
  "tika-vin05t34:4_7": "pucchanti “kiṁ bho laddhā bhikkhū”ti? Kiṁ etena, bahu ettha vattabbaṁ, therā “sve",
  "tika-vin05t34:4_8": "piṇḍāya carissāmā”ti āhaṁsu, mā dāni tumhe pamajjitthāti. Dutiyadivase cetiyavattaṁ",
  "tika-vin05t34:4_9": "katvā ṭhitabhikkhū saṅghattherena vattabbā “āvuso, dhuragāme saṅghabhattaṁ, apaṇḍitamanusso",
  "tika-vin05t34:4_10": "pana agamāsi, gacchāma, dhuragāme piṇḍāya carissāmā”ti. Bhikkhūhi therassa vacanaṁ",
  "tika-vin05t34:4_11": "kātabbaṁ, na dubbacehi bhavitabbaṁ, gāmadvāre aṭṭhatvāva piṇḍāya caritabbaṁ, tesu",
  "tika-vin05t34:4_12": "pattāni gahetvā nisīdāpetvā bhojentesu bhuñjitabbaṁ.",
  "tika-vin05t34:5_0": "Sace āsanasālāya bhattaṁ ṭhapetvā rathikāsu āhiṇḍantā ārocenti “āsanasālāyaṁ, bhante,",
  "tika-vin05t34:5_1": "bhattaṁ gaṇhathā”ti, na vaṭṭati. Atha pana “bhattaṁ ādāya tattha tattha gantvā bhattaṁ",
  "tika-vin05t34:5_2": "gaṇhathā”ti vadanti, paṭikacceva vā vihāraṁ atiharitvā patirūpe ṭhāne ṭhapetvā āgatāgatānaṁ",
  "tika-vin05t34:5_3": "denti, ayaṁ abhihaṭabhikkhā nāma vaṭṭati. Sace pana bhattasālāya dānaṁ sajjetvā taṁ",
  "tika-vin05t34:5_4": "taṁ pariveṇaṁ pahiṇanti “bhattasālāya bhattaṁ gaṇhathā”ti, vaṭṭati. Ye pana manussā",
  "tika-vin05t34:5_5": "piṇḍacārike bhikkhū disvā āsanasālaṁ sammajjitvā tattha nisīdāpetvā bhojenti, na",
  "tika-vin05t34:5_6": "te paṭikkhipitabbā. Ye pana gāme bhikkhaṁ alabhitvā gāmato nikkhamante bhikkhū disvā",
  "tika-vin05t34:5_7": "“bhante, bhattaṁ gaṇhathā”ti vadanti, te paṭikkhipitabbā, na nivattitabbaṁ. Sace",
  "tika-vin05t34:5_8": "“nivattatha, bhante, bhattaṁ gaṇhathā”ti vadanti, “nivattathā”ti vuttapade nivattituṁ",
  "tika-vin05t34:5_9": "vaṭṭati. “Nivattatha, bhante, ghare bhattaṁ kataṁ, gāme bhattaṁ kata”nti vadanti,",
  "tika-vin05t34:5_10": "gehe ca gāme ca bhattaṁ nāma yassa kassaci hoti, nivattituṁ vaṭṭati. “Nivattatha",
  "tika-vin05t34:5_11": "bhattaṁ gaṇhathā”ti sambandhaṁ katvā vadanti, nivattituṁ na vaṭṭati. Āsanasālāto",
  "tika-vin05t34:5_12": "piṇḍāya carituṁ nikkhamante disvā “nisīdatha, bhante, bhattaṁ gaṇhathā”ti vuttepi eseva nayo.",
  "tika-vin05t34:6_0": "“Aññatra samayā”ti vacanato gilānasamayo cīvaradānasamayo cīvarakārasamayo addhānagamanasamayo",
  "tika-vin05t34:6_1": "nāvābhiruhanasamayo mahāsamayo samaṇabhattasamayoti etesu sattasu samayesu aññatarasmiṁ",
  "tika-vin05t34:6_2": "anāpatti. Tasmā yathā mahācammassa parato maṁsaṁ dissati, evaṁ antamaso pādāpi phālitā",
  "tika-vin05t34:6_3": "honti, vālikāya vā sakkharāya vā pahaṭamatte dukkhaṁ uppādenti, na sakkā ca hoti",
  "tika-vin05t34:6_4": "antogāme piṇḍāya carituṁ, īdise gelaññe gilānasamayoti bhuñjitabbaṁ, na lesakappiyaṁ kātabbaṁ.",
  "tika-vin05t34:7_0": "Cīvaradānasamayo nāma anatthate kathine vassānassa pacchimo māso, atthate kathine",
  "tika-vin05t34:7_1": "pañcamāsā. Etthantare “cīvaradānasamayo”ti bhuñjitabbaṁ. Cīvare kariyamāne cīvarakārasamayoti",
  "tika-vin05t34:7_2": "bhuñjitabbaṁ. Yadā hi sāṭakañca suttañca labhitvā cīvaraṁ karonti, ayaṁ cīvarakārasamayo",
  "tika-vin05t34:7_3": "nāma, visuṁ cīvarakārasamayo nāma natthi, tasmā yo tattha cīvare kattabbaṁ yaṁ kiñci",
  "tika-vin05t34:7_4": "kammaṁ karoti, mahāpaccariyañhi “antamaso sūcivedhako”tipi vuttaṁ. Tena “cīvarakārasamayo”ti",
  "tika-vin05t34:7_5": "bhuñjitabbaṁ. Kurundiyaṁ pana vitthāreneva vuttaṁ “yo cīvaraṁ vicāreti chindati,",
  "tika-vin05t34:7_6": "moghasuttakaṁ ṭhapeti, āgantukapattaṁ ṭhapeti, paccāgataṁ sibbeti, āgantukapattaṁ",
  "tika-vin05t34:7_7": "bandhati, anuvātaṁ chindati ghaṭeti āropeti, tattha paccāgataṁ sibbeti, suttaṁ karoti",
  "tika-vin05t34:7_8": "valeti, pipphalikaṁ niseti, parivattanaṁ karoti, sabbopi cīvaraṁ karotiyevāti vuccati.",
  "tika-vin05t34:7_9": "Yo pana samīpe nisinno jātakaṁ vā dhammapadaṁ vā katheti, ayaṁ na cīvarakārako, etaṁ",
  "tika-vin05t34:7_10": "ṭhapetvā sesānaṁ gaṇabhojane anāpattī”ti.",
  "tika-vin05t34:8": "Addhānagamanasamaye antamaso aḍḍhayojanaṁ gantukāmenapi “aḍḍhayojanaṁ gacchissāmī”ti bhuñjitabbaṁ, gacchantena bhuñjitabbaṁ, gatena ekadivasaṁ bhuñjitabbaṁ.",
  "tika-vin05t34:9": "Nāvābhiruhanasamaye “nāvaṁ abhiruhissāmī”ti bhuñjitabbaṁ, āruḷhena icchitaṭṭhānaṁ gantvāpi yāva na orohati, tāva bhuñjitabbaṁ, oruḷhena ekadivasaṁ bhuñjitabbaṁ.",
  "tika-vin05t34:10_0": "Mahāsamayo nāma yattha dve tayo bhikkhū piṇḍāya caritvā yāpenti, antamaso catutthepi",
  "tika-vin05t34:10_1": "āgate na yāpenti, ayaṁ mahāsamayo. Yattha pana sataṁ vā sahassaṁ vā sannipatanti,",
  "tika-vin05t34:10_2": "tattha vattabbameva natthi, tasmā tādise kāle “mahāsamayo”ti adhiṭṭhahitvā bhuñjitabbaṁ.",
  "tika-vin05t34:11_0": "Samaṇabhattasamayo nāma yo koci paribbājakasamāpanno bhattaṁ karoti, ayaṁ samaṇabhattasamayova.",
  "tika-vin05t34:11_1": "Tasmā sahadhammikesu vā titthiyesu vā aññatarena yena kenaci kate bhatte “samaṇabhattasamayo”ti",
  "tika-vin05t34:11_2": "bhuñjitabbaṁ. “Anāpatti samaye, dve tayo ekato bhuñjanti, piṇḍāya caritvā ekato sannipatitvā",
  "tika-vin05t34:11_3": "bhuñjanti, niccabhattaṁ, salākabhattaṁ, pakkhikaṁ, uposathikaṁ, pāṭipadikaṁ, pañca",
  "tika-vin05t34:11_4": "bhojanāni ṭhapetvā sabbattha anāpattī”ti vacanato yepi akappiyanimantanaṁ sādiyitvā",
  "tika-vin05t34:11_5": "dve vā tayo vā ekato gahetvā bhuñjanti, tesampi anāpatti.",
  "tika-vin05t34:12_0": "Tattha animantitacatutthaṁ piṇḍapātikacatutthaṁ anupasampannacatutthaṁ pattacatutthaṁ",
  "tika-vin05t34:12_1": "gilānacatutthanti pañcannaṁ catutthānaṁ vasena vinicchayo veditabbo. Kathaṁ? Idhekacco",
  "tika-vin05t34:12_2": "cattāro bhikkhū “bhattaṁ gaṇhathā”ti nimanteti. Tesu tayo gatā, eko na gato. Upāsako",
  "tika-vin05t34:12_3": "“eko, bhante, thero kuhi”nti pucchati. Nāgato upāsakāti. So aññaṁ taṁkhaṇappattaṁ",
  "tika-vin05t34:12_4": "kañci “ehi, bhante”ti gharaṁ pavesetvā catunnampi bhattaṁ deti, sabbesaṁ anāpatti.",
  "tika-vin05t34:12_5": "Kasmā? Gaṇapūrakassa animantitattā. Tayo eva hi tattha nimantitā gaṇhiṁsu, tehi gaṇo",
  "tika-vin05t34:12_6": "na pūrati, gaṇapūrako ca animantito, tena gaṇo bhijjatīti. Etaṁ animantitacatutthaṁ.",
  "tika-vin05t34:13_0": "Piṇḍapātikacatutthe nimantanakāle eko piṇḍapātiko hoti, so nādhivāseti, gamanavelāyaṁ",
  "tika-vin05t34:13_1": "pana “ehi bhante”ti vutte anadhivāsitattā anāgacchantampi “etha bhikkhaṁ lacchathā”ti",
  "tika-vin05t34:13_2": "gahetvā gacchanti, so taṁ gaṇaṁ bhindati, tasmā sabbesaṁ anāpatti.",
  "tika-vin05t34:14": "Anupasampannacatutthe sāmaṇerena saddhiṁ nimantitā honti, sopi gaṇaṁ bhindati.",
  "tika-vin05t34:15": "Pattacatutthe eko sayaṁ āgantvā pattaṁ peseti, evampi gaṇo bhijjati, tasmā sabbesaṁ anāpatti.",
  "tika-vin05t34:16_0": "Gilānacatutthe gilānena saddhiṁ nimantitā honti, tattha gilānasseva anāpatti, itaresaṁ",
  "tika-vin05t34:16_1": "pana gaṇapūrako hoti. Na hi gilānena gaṇo bhijjati, tasmā tesaṁ āpatti. Mahāpaccariyaṁ",
  "tika-vin05t34:16_2": "pana avisesena vuttaṁ “samayaladdhako sayameva muccati, sesānaṁ gaṇapūrakattā āpattikaro",
  "tika-vin05t34:16_3": "hotī”ti. Tasmā cīvaradānasamayaladdhakādīnampi vasena catukkāni veditabbāni.",
  "tika-vin05t34:17_0": "Sace pana adhivāsetvā gatesupi catūsu janesu eko paṇḍito bhikkhu “ahaṁ tumhākaṁ gaṇaṁ",
  "tika-vin05t34:17_1": "bhindissāmi, nimantanaṁ sādiyathā”ti vatvā yāgukhajjakāvasāne bhattatthāya pattaṁ",
  "tika-vin05t34:17_2": "gaṇhantānaṁ adatvā “ime tāva bhikkhū bhojetvā vissajjetha, ahaṁ pacchā anumodanaṁ",
  "tika-vin05t34:17_3": "katvā gamissāmī”ti nisinno, tesu bhutvā gatesu “detha, bhante, patta”nti upāsakena",
  "tika-vin05t34:17_4": "pattaṁ gahetvā bhatte dinne bhuñjitvā anumodanaṁ katvā gacchati, sabbesaṁ anāpatti.",
  "tika-vin05t34:17_5": "Pañcannañhi bhojanānaṁyeva vasena gaṇabhojane visaṅketaṁ natthi, odanena nimantetvā",
  "tika-vin05t34:17_6": "kummāsaṁ gaṇhantāpi āpajjanti, tāni ca tehi ekato na gahitāni, yāguādīhi pana visaṅketaṁ",
  "tika-vin05t34:17_7": "hoti, tāni tehi ekato gahitānīti evaṁ eko paṇḍito aññesampi anāpattiṁ karoti. Niccabhattanti",
  "tika-vin05t34:17_8": "dhuvabhattaṁ vuccati, “niccabhattaṁ gaṇhathā”ti vadanti, bahūnaṁ ekato gahetuṁ vaṭṭati.",
  "tika-vin05t34:17_9": "Salākabhattādīsupi eseva nayo.",
  "tika-vin05t34:18_0": "2. “Paramparabhojane aññatra samayā pācittiya”nti vuttaṁ paramparabhojanaṁ pana nimantanatoyeva",
  "tika-vin05t34:18_1": "pasavati. Yo hi “pañcannaṁ bhojanānaṁ aññatarena bhojanena bhattaṁ gaṇhathā”tiādinā",
  "tika-vin05t34:18_2": "nimantito taṁ ṭhapetvā aññaṁ pañcannaṁ bhojanānaṁ aññatarabhojanaṁ bhuñjati, tassetaṁ",
  "tika-vin05t34:18_3": "bhojanaṁ “paramparabhojana”nti vuccati. Evaṁ bhuñjantassa ṭhapetvā gilānasamayaṁ",
  "tika-vin05t34:18_4": "cīvaradānasamayaṁ cīvarakārasamayañca aññasmiṁ samaye pācittiyaṁ vuttaṁ, tasmā nimantanapaṭipāṭiyāva",
  "tika-vin05t34:18_5": "bhuñjitabbaṁ, na uppaṭipāṭiyā.",
  "tika-vin05t34:19_0": "“Anujānāmi, bhikkhave, vikappetvā paramparabhojanaṁ bhuñjitu”nti vacanato paṭhamanimantanaṁ",
  "tika-vin05t34:19_1": "aññassa vikappetvāpi paribhuñjituṁ vaṭṭati. Ayaṁ vikappanā nāma sammukhāpi parammukhāpi",
  "tika-vin05t34:19_2": "vaṭṭati. Sammukhā disvā “mayhaṁ bhattapaccāsaṁ tuyhaṁ vikappemī”ti vā “dammī”ti vā",
  "tika-vin05t34:19_3": "vatvā bhuñjitabbaṁ, adisvā pañcasu sahadhammikesu yassa kassaci nāmaṁ gahetvā “mayhaṁ",
  "tika-vin05t34:19_4": "bhattapaccāsaṁ itthannāmassa vikappemī”ti vā “dammī”ti vā vatvā bhuñjitabbaṁ. Dve",
  "tika-vin05t34:19_5": "tīṇi nimantanāni pana ekasmiṁ patte pakkhipitvā missetvā ekaṁ katvā bhuñjituṁ vaṭṭati.",
  "tika-vin05t34:19_6": "“Anāpatti dve tayo nimantane ekato bhuñjatī”ti hi vuttaṁ. Sace dve tīṇi kulāni nimantetvā",
  "tika-vin05t34:19_7": "ekasmiṁ ṭhāne nisīdāpetvā ito cito ca āharitvā bhattaṁ ākiranti, sūpabyañjanaṁ ākiranti,",
  "tika-vin05t34:19_8": "ekamissakaṁ hoti, etthāpi anāpatti.",
  "tika-vin05t34:20_0": "Sace pana mūlanimantanaṁ heṭṭhā hoti, pacchimaṁ pacchimaṁ upari, taṁ uparito paṭṭhāya",
  "tika-vin05t34:20_1": "bhuñjantassa āpatti, hatthaṁ pana anto pavesetvā paṭhamanimantanato ekampi kabaḷaṁ",
  "tika-vin05t34:20_2": "uddharitvā bhuttakālato paṭṭhāya yathā tathā vā bhuñjantassa anāpatti. “Sacepi tattha",
  "tika-vin05t34:20_3": "khīraṁ vā rasaṁ vā ākiranti, yena ajjhotthataṁ bhattaṁ ekarasaṁ hoti, koṭito paṭṭhāya",
  "tika-vin05t34:20_4": "bhuñjantassa anāpattī”ti mahāpaccariyaṁ vuttaṁ. Mahāaṭṭhakathāyaṁ pana vuttaṁ “khīrabhattaṁ",
  "tika-vin05t34:20_5": "vā rasabhattaṁ vā labhitvā nisinnassa tattheva aññepi khīrabhattaṁ vā rasabhattaṁ",
  "tika-vin05t34:20_6": "vā ākiranti, khīraṁ vā rasaṁ vā pivato anāpatti, bhuñjantena paṭhamaṁ laddhamaṁsakhaṇḍaṁ",
  "tika-vin05t34:20_7": "vā bhattapiṇḍaṁ vā mukhe pakkhipitvā koṭito paṭṭhāya bhuñjituṁ vaṭṭati. Sappipāyāsepi eseva nayo”ti.",
  "tika-vin05t34:21_0": "Mahāupāsako bhikkhuṁ nimanteti, tassa kulaṁ upagatassa upāsakopi tassa puttadārabhātubhaginiādayopi",
  "tika-vin05t34:21_1": "attano attano koṭṭhāsaṁ āharitvā patte pakkhipanti, “upāsakena paṭhamaṁ dinnaṁ abhuñjitvā",
  "tika-vin05t34:21_2": "pacchā laddhaṁ bhuñjantassa āpattī”ti mahāaṭṭhakathāyaṁ vuttaṁ. Kurundaṭṭhakathāyaṁ",
  "tika-vin05t34:21_3": "“vaṭṭatī”ti vuttaṁ. Mahāpaccariyaṁ “sace pāṭekkaṁ pacanti, attano attano pakkabhattato",
  "tika-vin05t34:21_4": "āharitvā denti, tattha pacchā āhaṭaṁ paṭhamaṁ bhuñjantassa pācittiyaṁ. Yadi pana",
  "tika-vin05t34:21_5": "sabbesaṁ ekova pāko hoti, paramparabhojanaṁ na hotī”ti vuttaṁ. Mahāupāsako nimantetvā",
  "tika-vin05t34:21_6": "nisīdāpeti, añño manusso pattaṁ gaṇhāti, na dātabbaṁ. Kiṁ, bhante, na dethāti. Nanu",
  "tika-vin05t34:21_7": "upāsaka tayā nimantitamhāti. “Hotu, bhante, laddhaṁ laddhaṁ bhuñjathā”ti vadati,",
  "tika-vin05t34:21_8": "bhuñjituṁ vaṭṭati. “Aññena āharitvā bhatte dinne āpucchitvāpi bhuñjituṁ vaṭṭatī”ti kurundiyaṁ vuttaṁ.",
  "tika-vin05t34:22_0": "Anumodanaṁ katvā gacchantaṁ dhammaṁ sotukāmā “svepi, bhante, āgaccheyyāthā”ti sabbe",
  "tika-vin05t34:22_1": "nimantenti, punadivase āgantvā laddhaṁ laddhaṁ bhuñjituṁ vaṭṭati. Kasmā? Sabbehi",
  "tika-vin05t34:22_2": "nimantitattā. Ekopi bhikkhu piṇḍāya caranto bhattaṁ labhati, tamañño upāsako nimantetvā",
  "tika-vin05t34:22_3": "ghare nisīdāpeti, na ca tāva bhattaṁ sampajjati, sace so bhikkhu piṇḍāya caritvā",
  "tika-vin05t34:22_4": "laddhabhattaṁ bhuñjati, āpatti. Abhuñjitvā nisinne “kiṁ, bhante, na bhuñjasī”ti vutte",
  "tika-vin05t34:22_5": "“tayā nimantitattā”ti vatvā “laddhaṁ laddhaṁ bhuñjatha, bhante”ti vutte bhuñjituṁ",
  "tika-vin05t34:22_6": "vaṭṭati. Sakalena gāmena ekato hutvā nimantitassa yattha katthaci bhuñjato anāpatti.",
  "tika-vin05t34:22_7": "Pūgepi eseva nayo. “Anāpatti sakalena gāmena nimantito tasmiṁ gāme yattha katthaci",
  "tika-vin05t34:22_8": "bhuñjati, sakalena pūgena nimantito tasmiṁ pūge yattha katthaci bhuñjati, nimantiyamāno",
  "tika-vin05t34:22_9": "‘bhikkhaṁ gahessāmī’ti bhaṇati, niccabhatte salākabhatte pakkhike uposathike pāṭipadike",
  "tika-vin05t34:22_10": "pañca bhojanāni ṭhapetvā sabbattha anāpattī”ti vuttaṁ.",
  "tika-vin05t34:23_0": "Tattha nimantiyamāno bhikkhaṁ gahessāmīti bhaṇatīti ettha “bhattaṁ gaṇhā”ti nimantiyamāno",
  "tika-vin05t34:23_1": "“na mayhaṁ tava bhattenattho, bhikkhaṁ gaṇhissāmī”ti vadati, anāpattīti attho. Ettha",
  "tika-vin05t34:23_2": "pana mahāpadumatthero āha “evaṁ vadanto imasmiṁ sikkhāpade animantanaṁ kātuṁ sakkoti,",
  "tika-vin05t34:23_3": "bhuñjanatthāya pana okāso kato hotīti neva gaṇabhojanato, na cārittato muccatī”ti.",
  "tika-vin05t34:23_4": "Mahāsumatthero āha “yadaggena animantanaṁ kātuṁ sakkoti, tadaggena neva gaṇabhojanaṁ,",
  "tika-vin05t34:23_5": "na cārittaṁ hotī”ti.",
  "tika-vin05t34:24": "Tattha cārittanti –",
  "tika-vin05t34:25_0": "“Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ",
  "tika-vin05t34:25_1": "vā pacchābhattaṁ vā kulesu cārittaṁ āpajjeyya aññatra samayā pācittiyaṁ. Tatthāyaṁ",
  "tika-vin05t34:25_2": "samayo cīvaradānasamayo cīvarakārasamayo. Ayaṁ tattha samayo”ti –",
  "tika-vin05t34:26_0": "Evamāgataṁ cārittasikkhāpadaṁ vuttaṁ. Iminā hi sikkhāpadena yo pañcannaṁ bhojanānaṁ",
  "tika-vin05t34:26_1": "aññatarena “bhattaṁ gaṇhathā”tiādinā akappiyanimantanena nimantito, teneva nimantanabhattena",
  "tika-vin05t34:26_2": "sabhatto samāno santaṁ bhikkhuṁ “ahaṁ itthannāmassa gharaṁ gacchāmī”ti vā “cārittaṁ",
  "tika-vin05t34:26_3": "āpajjāmī”ti vā īdisena vacanena anāpucchitvā yena bhattena nimantito, taṁ bhutvā",
  "tika-vin05t34:26_4": "vā abhutvā vā avītivatteyeva majjhanhike yasmiṁ kule nimantito, tato aññāni kulāni",
  "tika-vin05t34:26_5": "paviseyya, tassa vuttalakkhaṇaṁ duvidhampi samayaṁ ṭhapetvā aññattha pācittiyaṁ vuttaṁ.",
  "tika-vin05t34:26_6": "Tasmā akappiyanimantanena nimantiyamāno sace “bhikkhaṁ gaṇhissāmī”ti vadati, imināpi",
  "tika-vin05t34:26_7": "sikkhāpadena anāpatti.",
  "tika-vin05t34:27_0": "3.Santaṁbhikkhuṁ anāpucchāti ettha pana kittāvatā santo hoti, kittāvatā asanto? Antovihāre",
  "tika-vin05t34:27_1": "yattha ṭhitassa kulāni payirupāsanacittaṁ uppannaṁ, tato paṭṭhāya yaṁ passe vā abhimukhe",
  "tika-vin05t34:27_2": "vā passati, yassa sakkā hoti pakativacanena ārocetuṁ, ayaṁ santo nāma, ito cito ca",
  "tika-vin05t34:27_3": "pariyesitvā ārocanakiccaṁ pana natthi. Yo hi evaṁ pariyesitabbo, so asantoyeva. Apica",
  "tika-vin05t34:27_4": "antoupacārasīmāya bhikkhuṁ disvā “āpucchissāmī”ti gacchati. Tattha yaṁ passati, so",
  "tika-vin05t34:27_5": "āpucchitabbo. No ce passati, asantaṁ bhikkhuṁ anāpucchā paviṭṭho nāma hoti. Vikālagāmappavesanepi ayameva nayo.",
  "tika-vin05t34:28_0": "Sace pana sambahulā kenaci kammena gāmaṁ pavisanti, “vikāle gāmappavesanaṁ āpucchāmī”ti",
  "tika-vin05t34:28_1": "sabbehi aññamaññaṁ āpucchitabbaṁ. Tasmiṁ gāme taṁ kammaṁ na sampajjatīti aññaṁ gāmaṁ",
  "tika-vin05t34:28_2": "gacchanti, gāmasatampi hotu, puna āpucchanakiccaṁ natthi. Sace pana ussāhaṁ paṭippassambhetvā",
  "tika-vin05t34:28_3": "vihāraṁ gacchantā antarā aññaṁ gāmaṁ pavisitukāmā honti, puna āpucchitabbameva. Kulaghare",
  "tika-vin05t34:28_4": "vā āsanasālāya vā bhattakiccaṁ katvā telabhikkhāya vā sappibhikkhāya vā caritukāmo",
  "tika-vin05t34:28_5": "hoti, sace passe bhikkhu atthi, āpucchitvā gantabbaṁ. Asante bhikkhumhi “natthī”ti",
  "tika-vin05t34:28_6": "gantabbaṁ, vīthiṁ otaritvā bhikkhuṁ passati, āpucchanakiccaṁ natthi, anāpucchitvāpi",
  "tika-vin05t34:28_7": "caritabbameva. Gāmamajjhena maggo hoti, tena gacchantassa “telādibhikkhāya carissāmī”ti",
  "tika-vin05t34:28_8": "citte uppanne sace passe bhikkhu atthi, āpucchitvā caritabbaṁ. Maggā anokkamma bhikkhāya",
  "tika-vin05t34:28_9": "carantassa pana āpucchanakiccaṁ natthi. Sace sīho vā byaggho vā āgacchati, megho",
  "tika-vin05t34:28_10": "vā uṭṭheti, añño vā koci upaddavo uppajjati, evarūpāsu āpadāsu anāpucchāpi bahigāmato",
  "tika-vin05t34:28_11": "antogāmaṁ pavisituṁ vaṭṭati.",
  "tika-vin05t34:29_0": "4. “Na ca, bhikkhave, abhinne sarīre paṁsukūlaṁ gahetabbaṁ, yo gaṇheyya, āpatti dukkaṭassā”ti",
  "tika-vin05t34:29_1": "vacanato abbhuṇhe allasarīre paṁsukūlaṁ na gahetabbaṁ, gaṇhanto dukkaṭaṁ āpajjati.",
  "tika-vin05t34:29_2": "Upaddavā ca tassa honti, bhinne pana gahetuṁ vaṭṭati.",
  "tika-vin05t34:30_0": "Kittāvatā pana bhinnaṁ hoti? Kākakulalasoṇasiṅgālādīhi mukhatuṇḍakena vā dāṭhāya",
  "tika-vin05t34:30_1": "vā īsakaṁ phālitamattenapi. Yassa pana patato ghaṁsanena chavimattaṁ chinnaṁ hoti,",
  "tika-vin05t34:30_2": "cammaṁ acchinnaṁ, etaṁ abhinnameva, camme pana chinne bhinnaṁ. Yassapi sajīvakāleyeva",
  "tika-vin05t34:30_3": "pabhinnā gaṇḍakuṭṭhapīḷakā vā vaṇo vā hoti, idampi bhinnaṁ, tatiyadivasato pabhuti",
  "tika-vin05t34:30_4": "uddhumātakādibhāvena kuṇapabhāvaṁ upagatampi bhinnameva. Sabbena sabbaṁ pana abhinnepi",
  "tika-vin05t34:30_5": "susānagopakehi vā aññehi vā manussehi gāhāpetuṁ vaṭṭati. No ce aññaṁ labhati, satthakena",
  "tika-vin05t34:30_6": "vā kenaci vā vaṇaṁ katvā gahetabbaṁ. Visabhāgasarīre pana satiṁ upaṭṭhapetvā samaṇasaññaṁ",
  "tika-vin05t34:30_7": "uppādetvā sīse vā hatthapādapiṭṭhiyaṁ vā vaṇaṁ katvā gahetuṁ vaṭṭati.",
  "tika-vin05t34:31_0": "5.Acchinnacīvarakena bhikkhunā kathaṁ paṭipajjitabbanti? “Anujānāmi, bhikkhave, acchinnacīvarassa",
  "tika-vin05t34:31_1": "vā naṭṭhacīvarassa vā aññātakaṁ gahapatiṁ vā gahapatāniṁ vā cīvaraṁ viññāpetuṁ. Yaṁ",
  "tika-vin05t34:31_2": "āvāsaṁ paṭhamaṁ upagacchati, sace tattha hoti saṅghassa vihāracīvaraṁ vā uttarattharaṇaṁ",
  "tika-vin05t34:31_3": "vā bhūmattharaṇaṁ vā bhisicchavi vā, taṁ gahetvā pārupituṁ ‘labhitvā odahissāmī’ti.",
  "tika-vin05t34:31_4": "No ce hoti saṅghassa vihāracīvaraṁ vā uttarattharaṇaṁ vā bhūmattharaṇaṁ vā bhisicchavi",
  "tika-vin05t34:31_5": "vā, tiṇena vā paṇṇena vā paṭicchādetvā āgantabbaṁ, na tveva naggena āgantabbaṁ, yo",
  "tika-vin05t34:31_6": "āgaccheyya, āpatti dukkaṭassā”ti vacanato idha vuttanayena paṭipajjitabbaṁ.",
  "tika-vin05t34:32_0": "Ayaṁ panettha anupubbakathā. Sace hi core passitvā daharā pattacīvarāni gahetvā palātā,",
  "tika-vin05t34:32_1": "corā therānaṁ nivāsanapārupanamattaṁyeva haritvā gacchanti, therehi neva tāva cīvaraṁ",
  "tika-vin05t34:32_2": "viññāpetabbaṁ, na sākhāpalāsaṁ bhañjitabbaṁ. Atha daharā sabbaṁ bhaṇḍakaṁ chaḍḍetvā",
  "tika-vin05t34:32_3": "palātā, corā therānañca nivāsanapārupanaṁ tañca bhaṇḍakaṁ haritvā gacchanti, daharehi",
  "tika-vin05t34:32_4": "āgantvā attano nivāsanapārupanāni na tāva therānaṁ dātabbāni. Na hi te anacchinnacīvarā",
  "tika-vin05t34:32_5": "attano atthāya sākhāpalāsaṁ bhañjituṁ labhanti, acchinnacīvarānaṁ pana atthāya labhanti.",
  "tika-vin05t34:32_6": "Acchinnacīvarāva attanopi paresampi atthāya labhanti, tasmā therehi vā sākhāpalāsaṁ",
  "tika-vin05t34:32_7": "bhañjitvā vākādīhi ganthetvā daharānaṁ dātabbaṁ, daharehi vā therānaṁ atthāya bhañjitvā",
  "tika-vin05t34:32_8": "ganthetvā tesaṁ hatthe datvā vā adatvā vā attanā nivāsetvā attano nivāsanapārupanāni",
  "tika-vin05t34:32_9": "therānaṁ dātabbāni, neva bhūtagāmapātabyatāya pācittiyaṁ hoti, na tesaṁ dhāraṇe dukkaṭaṁ.",
  "tika-vin05t34:33_0": "Sace antarāmagge rajakattharaṇaṁ vā hoti, aññe vā tādise manusse passanti, cīvaraṁ",
  "tika-vin05t34:33_1": "viññāpetabbaṁ. Yāni ca nesaṁ te vā viññattamanussā aññe vā sākhāpalāsanivāsane bhikkhū",
  "tika-vin05t34:33_2": "disvā ussāhajātā vatthāni denti, tāni sadasāni vā hontu adasāni vā nīlādinānāvaṇṇāni",
  "tika-vin05t34:33_3": "vā, kappiyānipi akappiyānipi sabbānipi acchinnacīvaraṭṭhāne ṭhitattā tesaṁ nivāsetuñca",
  "tika-vin05t34:33_4": "pārupituñca vaṭṭanti.",
  "tika-vin05t34:34": "Vuttampihetaṁ parivāre –",
  "tika-vin05t34:35": "“Akappakataṁ nāpi rajanāya rattaṁ,",
  "tika-vin05t34:36": "Tena nivattho yenakāmaṁ vajeyya;",
  "tika-vin05t34:37": "Na cassa hoti āpatti,",
  "tika-vin05t34:38": "So ca dhammo sugatena desito;",
  "tika-vin05t34:39": "Pañhāmesā kusalehi cintitā”ti. ;",
  "tika-vin05t34:40_0": "Ayañhi pañho acchinnacīvarakabhikkhuṁ sandhāya vutto. Atha pana titthiyehi samāgacchanti,",
  "tika-vin05t34:40_1": "te ca nesaṁ kusacīravākacīraphalakacīrāni denti, tānipi laddhiṁ aggahetvā nivāsetuṁ",
  "tika-vin05t34:40_2": "vaṭṭanti, nivāsetvāpi laddhi na gahetabbā.",
  "tika-vin05t34:41_0": "Yaṁ āvāsaṁ paṭhamaṁ upagacchanti, tattha vihāracīvarādīsu yaṁ atthi, taṁ anāpucchāpi",
  "tika-vin05t34:41_1": "gahetvā nivāsetuṁ vā pārupituṁ vā labhati. Tañca kho “labhitvā odahissāmi, puna ṭhapessāmī”ti",
  "tika-vin05t34:41_2": "adhippāyena, na mūlacchejjāya. Labhitvā ca pana ñātito vā upaṭṭhākato vā aññato vā",
  "tika-vin05t34:41_3": "kutoci pākatikameva kātabbaṁ. Videsagatena pana ekasmiṁ saṅghike āvāse saṅghikaparibhogena",
  "tika-vin05t34:41_4": "bhuñjanatthāya ṭhapetabbaṁ. Sacassa paribhogeneva taṁ jīrati vā nassati vā, gīvā",
  "tika-vin05t34:41_5": "na hoti. Sace pana etesaṁ vuttappakārānaṁ gihivatthādīnaṁ bhisicchavipariyantānaṁ",
  "tika-vin05t34:41_6": "kiñci na labhati, tena tiṇena vā paṇṇena vā paṭicchādetvā āgantabbanti.",
  "tika-vin05t34:42_0": "6. “Na, bhikkhave, paṭibhānacittaṁ kārāpetabbaṁ itthirūpakaṁ purisarūpakaṁ, yo kārāpeyya,",
  "tika-vin05t34:42_1": "āpatti dukkaṭassā”ti vacanato itthipurisarūpaṁ kātuṁ vā kārāpetuṁ vā bhikkhuno na",
  "tika-vin05t34:42_2": "vaṭṭati. Na kevalaṁ itthipurisarūpameva, tiracchānarūpampi antamaso gaṇḍuppādarūpaṁ",
  "tika-vin05t34:42_3": "bhikkhuno sayaṁ kātuṁ vā “karohī”ti vattuṁ vā na vaṭṭati, “upāsaka dvārapālaṁ karohī”ti",
  "tika-vin05t34:42_4": "vattumpi na labhati. Jātakapakaraṇaasadisadānādīni pana pasādanīyāni nibbidāpaṭisaṁyuttāni",
  "tika-vin05t34:42_5": "vā vatthūni parehi kārāpetuṁ labhati, mālākammādīni sayampi kātuṁ labhati.",
  "tika-vin05t34:43_0": "7. “Na, bhikkhave, vippakatabhojano bhikkhu vuṭṭhāpetabbo, yo vuṭṭhāpeyya, āpatti",
  "tika-vin05t34:43_1": "dukkaṭassā”ti vacanato antaraghare vā vihāre vā araññe vā yattha katthaci bhuñjamāno",
  "tika-vin05t34:43_2": "bhikkhu aniṭṭhite bhojane na vuṭṭhāpetabbo, antaraghare pacchā āgatena bhikkhaṁ gahetvā",
  "tika-vin05t34:43_3": "gantabbaṁ. Sace manussā vā bhikkhū vā “pavisathā”ti vadanti, “mayi pavisante bhikkhū",
  "tika-vin05t34:43_4": "uṭṭhahissantī”ti vattabbaṁ. “Etha, bhante, āsanaṁ atthī”ti vutte pana pavisitabbaṁ.",
  "tika-vin05t34:43_5": "Sace koci kiñci na vadati, āsanasālaṁ gantvā atisamīpaṁ agantvā sabhāgaṭṭhāne ṭhātabbaṁ.",
  "tika-vin05t34:43_6": "Okāse kate “pavisathā”ti vuttena pavisitabbaṁ. Sace pana yaṁ āsanaṁ tassa pāpuṇāti,",
  "tika-vin05t34:43_7": "tattha abhuñjanto bhikkhu nisinno hoti, taṁ uṭṭhāpetuṁ vaṭṭati. Yāgukhajjakādīsu",
  "tika-vin05t34:43_8": "pana yaṁ kiñci pivitvā khāditvā vā yāva añño āgacchati, tāva nisinnaṁ rittahatthampi",
  "tika-vin05t34:43_9": "uṭṭhāpetuṁ na vaṭṭati. Vippakatabhojanoyeva hi so hoti.",
  "tika-vin05t34:44_0": "Sace pana āpattiṁ atikkamitvāpi vuṭṭhāpetiyeva, yaṁ so vuṭṭhāpeti, ayañca bhikkhu",
  "tika-vin05t34:44_1": "pavārito hoti, tena vattabbo “gaccha udakaṁ āharāhī”ti. Vuḍḍhataraṁ bhikkhuṁ āṇāpetuṁ",
  "tika-vin05t34:44_2": "idameva ekaṭṭhānaṁ. Sace so udakampi na āharati, sādhukaṁ sitthāni gilitvā vuḍḍhassa",
  "tika-vin05t34:44_3": "āsanaṁ dātabbaṁ. Vuttampi cetaṁ –",
  "tika-vin05t34:45_0": "“Sace vuṭṭhāpeti, pavārito ca hoti, ‘gaccha udakaṁ āharā’ti vattabbo. Evañcetaṁ labhetha,",
  "tika-vin05t34:45_1": "iccetaṁ kusalaṁ. No ce labhetha, sādhukaṁ sitthāni gilitvā vuḍḍhassa āsanaṁ dātabbaṁ.",
  "tika-vin05t34:45_2": "Natvevāhaṁ, bhikkhave, ‘kenaci pariyāyena vuḍḍhatarassa bhikkhuno āsanaṁ paṭibāhitabba’nti",
  "tika-vin05t34:45_3": "vadāmi, yo paṭibāheyya, āpatti dukkaṭassā”ti.",
  "tika-vin05t34:46_0": "8. “Anujānāmi, bhikkhave, navakena bhikkhunā uddisantena samake vā āsane nisīdituṁ",
  "tika-vin05t34:46_1": "uccatare vā dhammagāravena, therena bhikkhunā uddisāpentena samake vā āsane nisīdituṁ",
  "tika-vin05t34:46_2": "nīcatare vā dhammagāravenā”ti vacanato navakatarena bhikkhunā uddisantena uccatarepi",
  "tika-vin05t34:46_3": "āsane nisīdituṁ, vuḍḍhatarena bhikkhunā uddisāpentena nīcatarepi āsane nisīdituṁ vaṭṭati.",
  "tika-vin05t34:47_0": "9. “Anujānāmi, bhikkhave, tivassantarena saha nisīditu”nti vacanato tivassantarena",
  "tika-vin05t34:47_1": "bhikkhunā saddhiṁ ekāsane nisīdituṁ vaṭṭati. Tivassantaro nāma yo dvīhi vassehi mahantataro",
  "tika-vin05t34:47_2": "vā daharataro vā hoti, yo pana ekena vassena mahantataro vā daharataro vā, yo vā",
  "tika-vin05t34:47_3": "samānavasso, tattha vattabbameva natthi, ime sabbe ekasmiṁ mañce vā pīṭhe vā dve",
  "tika-vin05t34:47_4": "dve hutvā nisīdituṁ labhanti. “Anujānāmi, bhikkhave, duvaggassa mañcaṁ duvaggassa",
  "tika-vin05t34:47_5": "pīṭha”nti hi vuttaṁ.",
  "tika-vin05t34:48_0": "10. Yaṁ pana tiṇṇaṁ pahoti, taṁ saṁhārimaṁ vā hotu asaṁhārimaṁ vā, tathārūpe api",
  "tika-vin05t34:48_1": "phalakakhaṇḍe anupasampannenapi saddhiṁ nisīdituṁ vaṭṭati. “Anujānāmi, bhikkhave,",
  "tika-vin05t34:48_2": "yaṁ tiṇṇaṁ pahoti, ettakaṁ pacchimaṁ dīghāsana”nti hi vuttaṁ. “Anujānāmi, bhikkhave,",
  "tika-vin05t34:48_3": "ṭhapetvā paṇḍakaṁ mātugāmaṁ ubhatobyañjanakaṁ asamānāsanikehi saha dīghāsane nisīditu”nti",
  "tika-vin05t34:48_4": "vacanato pana dīghāsanepi paṇḍakādīhi saha nisīdituṁ na vaṭṭati.",
  "tika-vin05t34:49_0": "11. Gilānaṁ upaṭṭhahantena “natthi vo, bhikkhave, mātā, natthi pitā, ye vo upaṭṭhaheyyuṁ,",
  "tika-vin05t34:49_1": "tumhe ce, bhikkhave, aññamaññaṁ na upaṭṭhahissatha, atha ko carahi upaṭṭhahissati.",
  "tika-vin05t34:49_2": "Yo, bhikkhave, maṁ upaṭṭhaheyya, so gilānaṁ upaṭṭhaheyyā”ti imaṁ bhagavato anusāsaniṁ",
  "tika-vin05t34:49_3": "anussarantena sakkaccaṁ upaṭṭhātabbo.",
  "tika-vin05t34:50_0": "Sace upajjhāyo hoti, upajjhāyena yāvajīvaṁ upaṭṭhātabbo, vuṭṭhānamassa āgametabbaṁ.",
  "tika-vin05t34:50_1": "Sace ācariyo hoti, ācariyena yāvajīvaṁ upaṭṭhātabbo, vuṭṭhānamassa āgametabbaṁ. Sace",
  "tika-vin05t34:50_2": "saddhivihāriko hoti, saddhivihārikena yāvajīvaṁ upaṭṭhātabbo, vuṭṭhānamassa āgametabbaṁ.",
  "tika-vin05t34:50_3": "Sace antevāsiko hoti, antevāsikena yāvajīvaṁ upaṭṭhātabbo, vuṭṭhānamassa āgametabbaṁ.",
  "tika-vin05t34:50_4": "Sace samānupajjhāyako hoti, samānupajjhāyakena yāvajīvaṁ upaṭṭhātabbo, vuṭṭhānamassa",
  "tika-vin05t34:50_5": "āgametabbaṁ. Sace samānācariyako hoti, samānācariyakena yāvajīvaṁ upaṭṭhātabbo, vuṭṭhānamassa",
  "tika-vin05t34:50_6": "āgametabbaṁ. Sace na hoti upajjhāyo vā ācariyo vā saddhivihāriko vā antevāsiko vā",
  "tika-vin05t34:50_7": "samānupajjhāyako vā samānācariyako vā, saṅghena upaṭṭhātabbo. No ce upaṭṭhaheyya,",
  "tika-vin05t34:50_8": "āpatti dukkaṭassā”ti –",
  "tika-vin05t34:51_0": "Vacanato yassa te upajjhāyādayo tasmiṁ vihāre natthi, āgantuko hoti ekacārikabhikkhu,",
  "tika-vin05t34:51_1": "saṅghassa bhāro, tasmā saṅghena upaṭṭhātabbo. No ce upaṭṭhaheyya, sakalassa saṅghassa",
  "tika-vin05t34:51_2": "āpatti. Vāraṁ ṭhapetvā jaggantesu pana yo attano vāre na jaggati, tasseva āpatti,",
  "tika-vin05t34:51_3": "saṅghattheropi vārato na muccati. Sace sakalo saṅgho ekassa bhāraṁ karoti, eko vā",
  "tika-vin05t34:51_4": "vattasampanno bhikkhu “ahameva jaggissāmī”ti jaggati, saṅgho āpattito muccati.",
  "tika-vin05t34:52": "Gilānena pana –",
  "tika-vin05t34:53_0": "“Pañcahi, bhikkhave, aṅgehi samannāgato gilāno dūpaṭṭho hoti. Asappāyakārī hoti,",
  "tika-vin05t34:53_1": "sappāye mattaṁ na jānāti, bhesajjaṁ na paṭisevitā hoti, atthakāmassa gilānupaṭṭhākassa",
  "tika-vin05t34:53_2": "yathābhūtaṁ ābādhaṁ nāvikattā hoti ‘abhikkamantaṁ vā abhikkamatīti, paṭikkamantaṁ",
  "tika-vin05t34:53_3": "vā paṭikkamatīti, ṭhitaṁ vā ṭhito’ti, uppannānaṁ sārīrikānaṁ vedanānaṁ dukkhānaṁ",
  "tika-vin05t34:53_4": "tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hotī”ti –",
  "tika-vin05t34:54": "Evaṁ vuttāni pañca ayuttaṅgāni ārakā parivajjetvā –",
  "tika-vin05t34:55_0": "“Pañcahi, bhikkhave, aṅgehi samannāgato gilāno sūpaṭṭho hoti. Sappāyakārī hoti, sappāye",
  "tika-vin05t34:55_1": "mattaṁ jānāti, bhesajjaṁ paṭisevitā hoti, atthakāmassa gilānupaṭṭhākassa yathābhūtaṁ",
  "tika-vin05t34:55_2": "ābādhaṁ āvikattā hoti ‘abhikkamantaṁ vā abhikkamatīti, paṭikkamantaṁ vā paṭikkamatīti,",
  "tika-vin05t34:55_3": "ṭhitaṁ vā ṭhito’ti, uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ",
  "tika-vin05t34:55_4": "kaṭukānaṁ asātānaṁ amanāpānaṁ pāṇaharānaṁ adhivāsakajātiko hotī”ti –",
  "tika-vin05t34:56": "Evaṁ vuttapañcaṅgasamannāgatena bhavitabbaṁ.",
  "tika-vin05t34:57": "Gilānupaṭṭhākena ca –",
  "tika-vin05t34:58_0": "“Pañcahi, bhikkhave, aṅgehi samannāgato gilānupaṭṭhāko nālaṁ gilānaṁ upaṭṭhātuṁ.",
  "tika-vin05t34:58_1": "Na paṭibalo hoti bhesajjaṁ saṁvidhātuṁ, sappāyāsappāyaṁ na jānāti, asappāyaṁ upanāmeti,",
  "tika-vin05t34:58_2": "sappāyaṁ apanāmeti, āmisantaro gilānaṁ upaṭṭhāti, no mettacitto, jegucchī hoti uccāraṁ",
  "tika-vin05t34:58_3": "vā passāvaṁ vā kheḷaṁ vā vantaṁ vā nīhātuṁ, na paṭibalo hoti gilānaṁ kālena kālaṁ",
  "tika-vin05t34:58_4": "dhammiyā kathāya sandassetuṁ samādapetuṁ samuttejetuṁ sampahaṁsetu”nti –",
  "tika-vin05t34:59": "Evaṁ vuttāni pañca ayuttaṅgāni ārakā parivajjetvā –",
  "tika-vin05t34:60_0": "“Pañcahi, bhikkhave, aṅgehi samannāgato gilānupaṭṭhāko alaṁ gilānaṁ upaṭṭhātuṁ. Paṭibalo",
  "tika-vin05t34:60_1": "hoti bhesajjaṁ saṁvidhātuṁ, sappāyāsappāyaṁ jānāti, asappāyaṁ apanāmeti, sappāyaṁ",
  "tika-vin05t34:60_2": "upanāmeti, mettacitto gilānaṁ upaṭṭhāti, no āmisantaro, ajegucchī hoti uccāraṁ vā",
  "tika-vin05t34:60_3": "passāvaṁ vā kheḷaṁ vā vantaṁ vā nīhātuṁ, paṭibalo hoti gilānaṁ kālena kālaṁ dhammiyā",
  "tika-vin05t34:60_4": "kathāya sandassetuṁ samādapetuṁ samuttejetuṁ sampahaṁsetu”nti –",
  "tika-vin05t34:61": "Evaṁ vuttapañcaṅgasamannāgatena bhavitabbaṁ.",
  "tika-vin05t34:62_0": "12. Dhammiṁ kathaṁ karontena ca “sīlavā hi tvaṁ katakusalo, kasmā mīyamāno bhāyasi,",
  "tika-vin05t34:62_1": "nanu sīlavato saggo nāma maraṇamattapaṭibaddhoyevā”ti evaṁ gilānassa bhikkhuno maraṇavaṇṇo",
  "tika-vin05t34:62_2": "na saṁvaṇṇetabbo. Sace hi tassa saṁvaṇṇanaṁ sutvā āhārupacchedādinā upakkamena ekajavanavārāvasesepi",
  "tika-vin05t34:62_3": "āyusmiṁ antarā kālaṁ karoti, imināva mārito hoti. Paṇḍitena pana bhikkhunā iminā",
  "tika-vin05t34:62_4": "nayena anusiṭṭhi dātabbā “sīlavato nāma anacchariyā maggaphaluppatti, tasmā vihārādīsu",
  "tika-vin05t34:62_5": "āsattiṁ akatvā buddhagataṁ dhammagataṁ saṅghagataṁ kāyagatañca satiṁ upaṭṭhapetvā",
  "tika-vin05t34:62_6": "manasikāre appamādo kātabbo”ti. Maraṇavaṇṇepi saṁvaṇṇite so tāya saṁvaṇṇanāya kañci",
  "tika-vin05t34:62_7": "upakkamaṁ akatvā attano dhammatāya yathāyunā yathānusandhināva marati, tappaccayā",
  "tika-vin05t34:62_8": "saṁvaṇṇako āpattiyā na kāretabbo.",
  "tika-vin05t34:63_0": "13. “Na ca, bhikkhave, attānaṁ pātetabbaṁ, yo pāteyya, āpatti dukkaṭassā”ti vacanato",
  "tika-vin05t34:63_1": "gilānena bhikkhunāpi yena kenaci upakkamena antamaso āhārupacchedanenapi attā na",
  "tika-vin05t34:63_2": "māretabbo. Yopi gilāno vijjamāne bhesajje ca upaṭṭhākesu ca maritukāmo āhāraṁ upacchindati,",
  "tika-vin05t34:63_3": "dukkaṭameva. Yassa pana mahāābādho cirānubandho, bhikkhū upaṭṭhahantā kilamanti jigucchanti,",
  "tika-vin05t34:63_4": "“kadā nu kho gilānato muccissāmā”ti aṭṭīyanti. Sace so “ayaṁ attabhāvo paṭijaggiyamānopi",
  "tika-vin05t34:63_5": "na tiṭṭhati, bhikkhū ca kilamantī”ti āhāraṁ upacchindati, bhesajjaṁ na sevati, vaṭṭati.",
  "tika-vin05t34:63_6": "Yo pana “ayaṁ rogo kharo, āyusaṅkhārā na tiṭṭhanti, ayañca me visesādhigamo hatthappatto",
  "tika-vin05t34:63_7": "viya dissatī”ti upacchindati, vaṭṭatiyeva. Agilānassapi uppannasaṁvegassa “āhārapariyesanaṁ",
  "tika-vin05t34:63_8": "nāma papañco, kammaṭṭhānameva anuyuñjissāmī”ti kammaṭṭhānasīsena upacchindantassa",
  "tika-vin05t34:63_9": "vaṭṭati. Visesādhigamaṁ byākaritvā āhāraṁ upacchindati, na vaṭṭati. Sabhāgānañhi",
  "tika-vin05t34:63_10": "lajjībhikkhūnaṁ kathetuṁ vaṭṭati.",
  "tika-vin05t34:64_0": "14. “Na ca, bhikkhave, appaṭivekkhitvā āsane nisīditabbaṁ, yo nisīdeyya, āpatti dukkaṭassā”ti",
  "tika-vin05t34:64_1": "vacanato āsanaṁ anupaparikkhitvā na nisīditabbaṁ. Kīdisaṁ pana āsanaṁ upaparikkhitabbaṁ,",
  "tika-vin05t34:64_2": "kīdisaṁ na upaparikkhitabbaṁ? Yaṁ suddhaṁ āsanameva hoti apaccattharaṇakaṁ, yañca",
  "tika-vin05t34:64_3": "āgantvā ṭhitānaṁ passataṁyeva attharīyati, taṁ na paccavekkhitabbaṁ, nisīdituṁ vaṭṭati.",
  "tika-vin05t34:64_4": "Yampi manussā sayaṁ hatthena akkamitvā “idha bhante nisīdathā”ti denti, tasmimpi",
  "tika-vin05t34:64_5": "vaṭṭati. Sacepi paṭhamameva āgantvāpi nisinnā pacchā uddhaṁ vā adho vā saṅkamanti,",
  "tika-vin05t34:64_6": "paṭivekkhaṇakiccaṁ natthi. Yampi tanukena vatthena yathā talaṁ dissati, evaṁ paṭicchannaṁ",
  "tika-vin05t34:64_7": "hoti, tasmimpi paṭivekkhaṇakiccaṁ natthi. Yaṁ pana paṭikacceva pāvārakojavādīhi atthataṁ",
  "tika-vin05t34:64_8": "hoti, taṁ hatthena parāmasitvā sallakkhetvā nisīditabbaṁ. Mahāpaccariyaṁ pana “ghanasāṭakenapi",
  "tika-vin05t34:64_9": "atthate yasmiṁ vali na paññāyati, taṁ na paṭivekkhitabba”nti vuttaṁ.",
  "tika-vin05t34:65_0": "15. “Na, bhikkhave, davāya silā paṭivijjhitabbā, yo paṭivijjheyya, āpatti dukkaṭassā”ti",
  "tika-vin05t34:65_1": "vacanato hasādhippāyena pāsāṇo na pavaṭṭetabbo. Na kevalañca pāsāṇo, aññampi yaṁ",
  "tika-vin05t34:65_2": "kiñci dārukhaṇḍaṁ vā iṭṭhakakhaṇḍaṁ vā hatthena vā yantena vā paṭivijjhituṁ na vaṭṭati.",
  "tika-vin05t34:65_3": "Cetiyādīnaṁ atthāya pāsāṇādayo hasantā hasantā pavaṭṭentipi khipantipi ukkhipantipi,",
  "tika-vin05t34:65_4": "“kammasamayo”ti vaṭṭati, aññampi īdisaṁ navakammaṁ vā karontā bhaṇḍakaṁ vā dhovantā",
  "tika-vin05t34:65_5": "rukkhaṁ vā dhovanadaṇḍakaṁ vā ukkhipitvā paṭivijjhanti, vaṭṭati, bhattavissaggakālādīsu",
  "tika-vin05t34:65_6": "kāke vā soṇe vā kaṭṭhaṁ vā kathalaṁ vā khipitvā palāpenti, vaṭṭati.",
  "tika-vin05t34:66_0": "16. “Na, bhikkhave, dāyo ālimpitabbo, yo ālimpeyya, āpatti dukkaṭassā”ti vacanato",
  "tika-vin05t34:66_1": "vane aggi na dātabbo. Sace pana “etthantare yo koci satto maratū”ti aggiṁ deti, pārājikānantariyathullaccayapācittiyavatthūnaṁ",
  "tika-vin05t34:66_2": "anurūpato pārājikādīni akusalarāsi ca hoti. “Allatiṇavanappatayo ḍayhantū”ti aggiṁ",
  "tika-vin05t34:66_3": "dentassa pācittiyaṁ, “dabbūpakaraṇāni vinassantū”ti aggiṁ dentassa dukkaṭaṁ. “Khiḍḍādhippāyenapi",
  "tika-vin05t34:66_4": "dukkaṭa”nti saṅkhepaṭṭhakathāyaṁ vuttaṁ. “Yaṁ kiñci allasukkhaṁ saindriyānindriyaṁ",
  "tika-vin05t34:66_5": "ḍayhatū”ti aggiṁ dentassa vatthuvasena pārājikathullaccayapācittiyadukkaṭāni veditabbāni.",
  "tika-vin05t34:67_0": "Paṭaggidānaṁ pana parittakaraṇañca bhagavatā anuññātaṁ, tasmā araññe vanakammikehi",
  "tika-vin05t34:67_1": "vā dinnaṁ sayaṁ vā uṭṭhitaṁ aggiṁ āgacchantaṁ disvā “tiṇakuṭiyo mā vinassantū”ti",
  "tika-vin05t34:67_2": "tassa aggino paṭiaggiṁ dātuṁ vaṭṭati, yena saddhiṁ āgacchanto aggi ekato hutvā nirupādāno",
  "tika-vin05t34:67_3": "nibbāti. “Parittampi kātuṁ vaṭṭatī”ti tiṇakuṭikānaṁ samantā bhūmitacchanaṁ parikhākhaṇanaṁ",
  "tika-vin05t34:67_4": "vā, yathā āgato aggi upādānaṁ alabhitvā nibbāti, etañca sabbaṁ uṭṭhiteyeva aggismiṁ",
  "tika-vin05t34:67_5": "asati anupasampanne sayampi kātuṁ vaṭṭati. Anuṭṭhite pana anupasampannehi kappiyavohārena",
  "tika-vin05t34:67_6": "kāretabbaṁ, udakena pana nibbāpentehi appāṇakameva udakaṁ āsiñcitabbaṁ.",
  "tika-vin05t34:68_0": "17. Assaddhesu micchādiṭṭhikulesu sakkaccaṁ paṇītabhojanaṁ labhitvā anupaparikkhitvā",
  "tika-vin05t34:68_1": "neva attanā paribhuñjitabbaṁ, na paresaṁ dātabbaṁ. Visamissampi hi tāni kulāni piṇḍapātaṁ",
  "tika-vin05t34:68_2": "denti. Yampi ābhidosikaṁ bhattaṁ vā khajjakaṁ vā tato labhati, tampi na paribhuñjitabbaṁ.",
  "tika-vin05t34:68_3": "Apihitavatthumpi hi sappavicchikādīhi adhisayitaṁ chaḍḍanīyadhammaṁ tāni kulāni denti.",
  "tika-vin05t34:68_4": "Gandhahaliddādimakkhitopi tato piṇḍapāto na gahetabbo. Sarīre rogaṭṭhānāni puñchitvā",
  "tika-vin05t34:68_5": "ṭhapitabhattampi hi tāni dātabbaṁ maññantīti.",
  "tika-vin05t34:69_0": "18. “Anāpatti, bhikkhave, gopakassa dāne”ti vuttaṁ. Tattha kataraṁ gopakadānaṁ vaṭṭati,",
  "tika-vin05t34:69_1": "kataraṁ na vaṭṭati? Mahāsumatthero tāva āha “yaṁ gopakassa paricchinditvā dinnaṁ",
  "tika-vin05t34:69_2": "hoti ‘ettakaṁ divase divase gaṇhā’ti, tadeva vaṭṭati, tato uttari na vaṭṭatī”ti.",
  "tika-vin05t34:69_3": "Mahāpadumatthero panāha “kiṁ gopakānaṁ paṇṇaṁ āropetvā nimittasaññaṁ vā katvā dinnaṁ",
  "tika-vin05t34:69_4": "atthi, etesaṁ hatthe vissaṭṭhakassa ete issarā, tasmā yaṁ denti, taṁ bahukampi vaṭṭatī”ti.",
  "tika-vin05t34:69_5": "Kurundaṭṭhakathāyaṁ pana vuttaṁ “manussānaṁ ārāmaṁ vā aññaṁ vā phalāphalaṁ dārakā",
  "tika-vin05t34:69_6": "rakkhanti, tehi dinnaṁ vaṭṭati, āharāpetvā pana na gahetabbaṁ. Saṅghike pana cetiyassa",
  "tika-vin05t34:69_7": "santake ca keṇiyā gahetvā rakkhantasseva dānaṁ vaṭṭati, vetanena rakkhantassa attano",
  "tika-vin05t34:69_8": "bhāgamattaṁ vaṭṭatī”ti. Mahāpaccariyaṁ pana “yaṁ gihīnaṁ ārāmarakkhakā bhikkhūnaṁ",
  "tika-vin05t34:69_9": "denti, etampi vaṭṭati. Bhikkhusaṅghassa ārāmagopakā yaṁ attano bhatiyā khaṇḍitvā",
  "tika-vin05t34:69_10": "denti, etaṁ vaṭṭati. Yopi upaḍḍhārāmaṁ vā kecideva rukkhe vā bhatiṁ labhitvā rakkhati,",
  "tika-vin05t34:69_11": "tassapi attano sampattarukkhatoyeva dātuṁ vaṭṭati, keṇiyā gahetvā rakkhantassa pana",
  "tika-vin05t34:69_12": "sabbampi vaṭṭatī”ti vuttaṁ. Etaṁ pana sabbaṁ byañjanato nānaṁ, atthato ekameva, tasmā",
  "tika-vin05t34:69_13": "adhippāyaṁ ñatvā gahetabbaṁ.",
  "tika-vin05t34:70_0": "Apicettha ayampi vinicchayo veditabbo – yattha āvāsikā āgantukānaṁ na denti, phalavāre",
  "tika-vin05t34:70_1": "ca sampatte aññesaṁ abhāvaṁ disvā corikāya attanāva khādanti, tattha āgantukehi ghaṇṭiṁ",
  "tika-vin05t34:70_2": "paharitvā bhājetvā paribhuñjituṁ vaṭṭati. Yattha pana āvāsikā rukkhe rakkhitvā phalavāre",
  "tika-vin05t34:70_3": "sampatte bhājetvā khādanti, catūsu paccayesu sammā upanenti, anissarā tattha āgantukā.",
  "tika-vin05t34:70_4": "Yepi rukkhā cīvaratthāya niyametvā dinnā, tesupi āgantukā anissarā. Esa nayo sesapaccayatthāya",
  "tika-vin05t34:70_5": "niyametvā dinnepi. Ye pana tathā aniyametvā āvāsikā ca te rakkhitvā gopetvā corikāya",
  "tika-vin05t34:70_6": "paribhuñjanti, na tesu āvāsikānaṁ katikāya ṭhātabbaṁ. Ye phalaparibhogatthāya dinnā,",
  "tika-vin05t34:70_7": "āvāsikā ca ne rakkhitvā gopetvā sammā upanenti, tesuyeva tesaṁ katikāya ṭhātabbaṁ.",
  "tika-vin05t34:70_8": "Mahāpaccariyaṁ pana vuttaṁ “catunnaṁ paccayānaṁ niyametvā dinnaṁ theyyacittena paribhuñjanto",
  "tika-vin05t34:70_9": "bhaṇḍaṁ agghāpetvā kāretabbo, paribhogavasena bhājetvā paribhuñjantassa bhaṇḍadeyyaṁ.",
  "tika-vin05t34:70_10": "Yaṁ panettha senāsanatthāya niyamitaṁ, taṁ paribhogavaseneva bhājetvā paribhuñjantassa",
  "tika-vin05t34:70_11": "thullaccayañca bhaṇḍadeyyañcā”ti.",
  "tika-vin05t34:71_0": "Odissa cīvaratthāya dinnaṁ cīvareyeva upanetabbaṁ. Sace dubbhikkhaṁ hoti, bhikkhū",
  "tika-vin05t34:71_1": "piṇḍapātena kilamanti, cīvaraṁ pana sulabhaṁ, saṅghasuṭṭhutāya apalokanakammaṁ katvā",
  "tika-vin05t34:71_2": "piṇḍapātepi upanetuṁ vaṭṭati. Senāsanena gilānapaccayena vā kilamantesu saṅghasuṭṭhutāya",
  "tika-vin05t34:71_3": "apalokanakammaṁ katvā tadatthāyapi upanetuṁ vaṭṭati. Odissa piṇḍapātatthāya ca gilānapaccayatthāya",
  "tika-vin05t34:71_4": "ca dinnepi eseva nayo. Odissa senāsanatthāya dinnaṁ pana garubhaṇḍaṁ hoti, taṁ rakkhitvā",
  "tika-vin05t34:71_5": "gopetvā tadatthameva upanetabbaṁ. Sace pana dubbhikkhaṁ hoti, bhikkhū piṇḍapātena",
  "tika-vin05t34:71_6": "na yāpenti, ettha rājarogacorabhayādīhi aññattha gacchantānaṁ vihārā palujjanti,",
  "tika-vin05t34:71_7": "tālanāḷikerādike vināsenti, senāsanapaccayaṁ pana nissāya yāpetuṁ sakkā hoti, evarūpe",
  "tika-vin05t34:71_8": "kāle senāsanaṁ vissajjetvāpi senāsanajagganatthāya paribhogo bhagavatā anuññāto.",
  "tika-vin05t34:71_9": "Tasmā ekaṁ vā dve vā varasenāsanāni ṭhapetvā itarāni lāmakakoṭiyā piṇḍapātatthāya",
  "tika-vin05t34:71_10": "vissajjetuṁ vaṭṭanti, mūlavatthucchedaṁ pana katvā na upanetabbaṁ.",
  "tika-vin05t34:72_0": "Yo pana ārāmo catupaccayatthāya niyametvā dinno, tattha apalokanakammaṁ na kātabbaṁ.",
  "tika-vin05t34:72_1": "Yena paccayena pana ūnaṁ, tadatthaṁ upanetuṁ vaṭṭati, ārāmo paṭijaggitabbo, vetanaṁ",
  "tika-vin05t34:72_2": "datvāpi jaggāpetuṁ vaṭṭati. Ye pana vetanaṁ labhitvā ārāmeyeva gehaṁ katvā vasantā",
  "tika-vin05t34:72_3": "rakkhanti, te ce āgatānaṁ bhikkhūnaṁ nāḷikeraṁ vā tālapakkaṁ vā denti, yaṁ tesaṁ",
  "tika-vin05t34:72_4": "saṅghena anuññātaṁ hoti “divase divase ettakaṁ nāma khādathā”ti, tadeva te dātuṁ",
  "tika-vin05t34:72_5": "labhanti, tato uttari tesaṁ dentānampi gahetuṁ na vaṭṭanti. Yo pana ārāmaṁ keṇiyā",
  "tika-vin05t34:72_6": "gahetvā saṅghassa catupaccayatthāya kappiyabhaṇḍameva deti, ayaṁ bahukampi dātuṁ",
  "tika-vin05t34:72_7": "labhati. Cetiyassa padīpatthāya vā khaṇḍaphullapaṭisaṅkharaṇatthāya vā dinnaārāmopi",
  "tika-vin05t34:72_8": "jaggitabbo, vetanaṁ datvāpi jaggāpetabbo. Vetanañca panettha cetiyasantakampi saṅghasantakampi",
  "tika-vin05t34:72_9": "dātuṁ vaṭṭati. Etampi ārāmaṁ vetanena tattheva vasitvā rakkhantānañca keṇiyā gahetvā",
  "tika-vin05t34:72_10": "kappiyabhaṇḍadāyakānañca tatthajātakaphaladānaṁ vuttanayeneva veditabbaṁ.",
  "tika-vin05t34:73_0": "19. Dhammikarakkhaṁ yācantena atītaṁ anāgataṁ vā ārabbha odissa ācikkhituṁ na vaṭṭati.",
  "tika-vin05t34:73_1": "Atītañhi ārabbha atthi odissa ācikkhanā, atthi anodissa ācikkhanā, anāgataṁ ārabbhapi",
  "tika-vin05t34:73_2": "atthi odissa ācikkhanā, atthi anodissa ācikkhanā. Kathaṁ atītaṁ ārabbha odissa ācikkhanā",
  "tika-vin05t34:73_3": "hoti? Bhikkhūnaṁ vihāre gāmadārakā vā dhuttādayo vā ye keci anācāraṁ ācaranti, rukkhaṁ",
  "tika-vin05t34:73_4": "vā chindanti, phalāphalaṁ vā haranti, parikkhāre vā acchindanti, bhikkhu vohārike",
  "tika-vin05t34:73_5": "upasaṅkamitvā “amhākaṁ vihāre idaṁ nāma kata”nti vadati. “Kenā”ti vutte “asukena",
  "tika-vin05t34:73_6": "ca asukena cā”ti ācikkhati. Evaṁ atītaṁ ārabbha odissa ācikkhanā hoti, sā na vaṭṭati.",
  "tika-vin05t34:73_7": "Tañce sutvā te vohārikā tesaṁ daṇḍaṁ karonti, sabbaṁ bhikkhussa gīvā hoti, “daṇḍaṁ",
  "tika-vin05t34:73_8": "gaṇhissantī”ti adhippāyepi sati gīvāyeva hoti. Sace pana “tassa daṇḍaṁ gaṇhathā”ti",
  "tika-vin05t34:73_9": "vadati, pañcamāsakamatte gahite pārājikaṁ hoti. “Kenā”ti vutte pana “asukenāti vattuṁ",
  "tika-vin05t34:73_10": "amhākaṁ na vaṭṭati, tumheyeva jānissatha. Kevalañhi mayaṁ rakkhaṁ yācāma, taṁ no",
  "tika-vin05t34:73_11": "detha, avahaṭabhaṇḍañca āharāpethā”ti vattabbaṁ. Evaṁ anodissa ācikkhanā hoti, sā",
  "tika-vin05t34:73_12": "vaṭṭati. Evaṁ vutte sacepi te vohārikā kārake gavesitvā tesaṁ daṇḍaṁ karonti, sabbasāpateyyepi",
  "tika-vin05t34:73_13": "gahite bhikkhuno neva gīvā, na āpatti. Parikkhāraṁ harante disvā tesaṁ anatthakāmatāya",
  "tika-vin05t34:73_14": "“coro coro”ti vattumpi na vaṭṭati. Evaṁ vuttepi hi yaṁ tesaṁ daṇḍaṁ karonti, sabbaṁ",
  "tika-vin05t34:73_15": "bhikkhuno gīvā hoti. Attano vacanakaraṁ pana “iminā me parikkhāro gahito, taṁ āharāpehi,",
  "tika-vin05t34:73_16": "mā cassa daṇḍaṁ karohī”ti vattuṁ vaṭṭati. Dāsadāsīvāpiādīnampi atthāya aḍḍaṁ karonti",
  "tika-vin05t34:73_17": "ayaṁ akappiyaaḍḍo nāma, na vaṭṭati.",
  "tika-vin05t34:74_0": "Kathaṁ anāgataṁ ārabbha odissa ācikkhanā hoti? Vuttanayeneva parehi anācārādīsu katesu",
  "tika-vin05t34:74_1": "bhikkhu vohārike evaṁ vadati “amhākaṁ vihāre idañcidañca karonti, rakkhaṁ no detha",
  "tika-vin05t34:74_2": "āyatiṁ akaraṇatthāyā”ti. “Kena evaṁ kata”nti vutte ca “asukena ca asukena cā”ti ācikkhati.",
  "tika-vin05t34:74_3": "Evaṁ anāgataṁ ārabbha odissa ācikkhanā hoti, sāpi na vaṭṭati. Tesañhi daṇḍe kate",
  "tika-vin05t34:74_4": "purimanayeneva sabbaṁ bhikkhussa gīvā, sesaṁ purimasadisameva. Sace vohārikā “bhikkhūnaṁ",
  "tika-vin05t34:74_5": "vihāre evarūpaṁ anācāraṁ karontānaṁ imaṁ nāma daṇḍaṁ karomā”ti bheriṁ carāpetvā āṇāya",
  "tika-vin05t34:74_6": "atiṭṭhamāne pariyesitvā daṇḍaṁ karonti, bhikkhuno neva gīvā, na āpatti. Vihārasīmāya",
  "tika-vin05t34:74_7": "rukkhādīni chindantānaṁ vāsipharasuādīni gahetvā pāsāṇehi koṭṭenti, na vaṭṭati. Sace",
  "tika-vin05t34:74_8": "dhārā bhijjati, kārāpetvā dātabbā. Upadhāvitvā tesaṁ parikkhāre gaṇhanti, tampi na",
  "tika-vin05t34:74_9": "kātabbaṁ. Lahuparivattañhi cittaṁ, theyyacetanāya uppannāya mūlacchejjampi gaccheyya.",
  "tika-vin05t34:75_0": "20. Uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍetuṁ",
  "tika-vin05t34:75_1": "vā chaḍḍāpetuṁ vā na vaṭṭati. Cattāripi vatthūni ekapayogena chaḍḍentassa ekameva",
  "tika-vin05t34:75_2": "dukkaṭaṁ, pāṭekkaṁ chaḍḍentassa vatthugaṇanāya dukkaṭāni. Āṇattiyampi eseva nayo.",
  "tika-vin05t34:75_3": "Dantakaṭṭhachaḍḍanepi dukkaṭameva. Oloketvā vā avalañje vā uccārādīni chaḍḍentassa",
  "tika-vin05t34:75_4": "anāpatti. Yampi manussānaṁ upabhogaparibhogaṁ ropimaṁ khettaṁ hotu nāḷikerādiārāmo",
  "tika-vin05t34:75_5": "vā, tatthāpi yattha katthaci ropimaharitaṭṭhāne etāni vatthūni chaḍḍetuṁ na vaṭṭati.",
  "tika-vin05t34:75_6": "Chaḍḍentassa purimanayeneva āpattibhedo veditabbo. Khette vā ārāme vā nisīditvā bhuñjamāno",
  "tika-vin05t34:75_7": "ucchuādīni vā khādamāno gacchanto ucchiṭṭhodakacalakādīni haritaṭṭhāne chaḍḍeti,",
  "tika-vin05t34:75_8": "antamaso udakaṁ pivitvā matthakacchinnanāḷikerampi chaḍḍeti, dukkaṭaṁ. Kasitaṭṭhāne",
  "tika-vin05t34:75_9": "nikkhittabīje aṅkure uṭṭhitepi avuṭṭhitepi dukkaṭameva. Anikkhittabījesu pana khettakoṇādīsu",
  "tika-vin05t34:75_10": "vā asañjātaropimesu khettamariyādādīsu vā chaḍḍetuṁ vaṭṭati, manussānaṁ kacavarachaḍḍanaṭṭhānepi",
  "tika-vin05t34:75_11": "vaṭṭati. Manussesu sassaṁ uddharitvā gatesu chaḍḍitakhettaṁ nāma hoti, tattha vaṭṭati.",
  "tika-vin05t34:75_12": "Yattha pana “lāyitampi pubbaṇṇādi puna uṭṭhahissatī”ti rakkhanti, tattha na vaṭṭati.",
  "tika-vin05t34:76_0": "21. “Na, bhikkhave, nahāyamānena bhikkhunā rukkhe kāyo ugghaṁsetabbo, yo ugghaṁseyya,",
  "tika-vin05t34:76_1": "āpatti dukkaṭassā”ti vacanato nahāyantena rukkhe vā nahānatitthe nikhanitvā ṭhapitatthambhe",
  "tika-vin05t34:76_2": "vā iṭṭhakasilādārukuṭṭānaṁ aññatarasmiṁ kuṭṭe vā kāyo na ghaṁsetabbo.",
  "tika-vin05t34:77_0": "“Na, bhikkhave, aṭṭāne nahāyitabbaṁ, yo nahāyeyya, āpatti dukkaṭassā”ti vacanato",
  "tika-vin05t34:77_1": "aṭṭānepi nahāyituṁ na vaṭṭati. Aṭṭānaṁ nāma rukkhaṁ phalakaṁ viya tacchetvā aṭṭhapadākārena",
  "tika-vin05t34:77_2": "rājiyo chinditvā nahānatitthe nikhananti, tattha cuṇṇāni ākiritvā manussā kāyaṁ ghaṁsanti.",
  "tika-vin05t34:78_0": "“Na, bhikkhave, gandhabbahatthakena nahāyitabbaṁ, yo nahāyeyya, āpatti dukkaṭassā”ti",
  "tika-vin05t34:78_1": "vacanato nahānatitthe ṭhapitena dārumayahatthena cuṇṇāni gahetvā manussā sarīraṁ",
  "tika-vin05t34:78_2": "ghaṁsanti, tena nahāyituṁ na vaṭṭati.",
  "tika-vin05t34:79_0": "“Na, bhikkhave, kuruvindakasuttiyā nahāyitabbaṁ, yo nahāyeyya, āpatti dukkaṭassā”ti",
  "tika-vin05t34:79_1": "vacanato kuruvindakasuttiyāpi nahāyituṁ na vaṭṭati. Kuruvindakasutti nāma kuruvindakapāsāṇacuṇṇāni",
  "tika-vin05t34:79_2": "lākhāya bandhitvā kataguḷikakalāpako vuccati, yaṁ ubhosu antesu gahetvā sarīraṁ ghaṁsanti.",
  "tika-vin05t34:80": "“Na, bhikkhave, viggayha parikammaṁ kārāpetabbaṁ, yo kārāpeyya, āpatti dukkaṭassā”ti vacanato aññamaññaṁ sarīrena ghaṁsituṁ na vaṭṭati.",
  "tika-vin05t34:81_0": "“Na, bhikkhave, mallakena nahāyitabbaṁ, yo nahāyeyya, āpatti dukkaṭassa. Anujānāmi,",
  "tika-vin05t34:81_1": "bhikkhave, gilānassa akatamallaka”nti vacanato makaradaṇḍake chinditvā mallakamūlasaṇṭhānena",
  "tika-vin05t34:81_2": "kataṁ “mallaka”nti vuccati, idaṁ gilānassapi na vaṭṭati. Akatamallakaṁ nāma dante",
  "tika-vin05t34:81_3": "acchinditvā kataṁ, idaṁ agilānassa na vaṭṭati, iṭṭhakakhaṇḍaṁ pana kapālakhaṇḍaṁ vā vaṭṭati.",
  "tika-vin05t34:82_0": "“Anujānāmi, bhikkhave, ukkāsikaṁ puthupāṇika”nti vacanato ukkāsikaṁ puthupāṇikañca",
  "tika-vin05t34:82_1": "vaṭṭati. Ukkāsikaṁ nāma vatthavaṭṭi, tasmā nahāyantassa yassa kassaci nahānasāṭakavaṭṭiyā",
  "tika-vin05t34:82_2": "piṭṭhiṁ ghaṁsituṁ vaṭṭati. Puthupāṇikanti hatthaparikammaṁ vuccati, tasmā sabbesaṁ",
  "tika-vin05t34:82_3": "hatthena piṭṭhiparikammaṁ kātuṁ vaṭṭati.",
  "tika-vin05t34:83_0": "Idaṁ panettha nahānavattaṁ – udakatitthaṁ gantvā yattha vā tattha vā cīvaraṁ nikkhipitvā",
  "tika-vin05t34:83_1": "vegena ṭhitakeneva na otaritabbaṁ, sabbadisā pana oloketvā vivittabhāvaṁ ñatvā khāṇugumbalatādīni",
  "tika-vin05t34:83_2": "vavatthapetvā tikkhattuṁ ukkāsitvā avakujja ṭhitena uttarāsaṅgacīvaraṁ apanetvā pasāretabbaṁ,",
  "tika-vin05t34:83_3": "kāyabandhanaṁ mocetvā cīvarapiṭṭheyeva ṭhapetabbaṁ. Sace udakasāṭikā natthi, udakante",
  "tika-vin05t34:83_4": "ukkuṭikaṁ nisīditvā nivāsanaṁ mocetvā sace ninnaṭṭhānaṁ atthi, ātape pasāretabbaṁ.",
  "tika-vin05t34:83_5": "No ce atthi, saṁharitvā ṭhapetabbaṁ. Otarantena saṇikaṁ nābhippamāṇamattaṁ otaritvā",
  "tika-vin05t34:83_6": "vīciṁ anuṭṭhapentena saddaṁ akarontena nivattitvā āgatadisābhimukhena nimujjitabbaṁ,",
  "tika-vin05t34:83_7": "evaṁ cīvaraṁ rakkhitaṁ hoti. Ummujjantenapi saddaṁ akarontena saṇikaṁ ummujjitvā",
  "tika-vin05t34:83_8": "nahānapariyosāne udakante ukkuṭikena nisīditvā nivāsanaṁ parikkhipitvā uṭṭhāya suparimaṇḍalaṁ",
  "tika-vin05t34:83_9": "nivāsetvā kāyabandhanaṁ bandhitvā cīvaraṁ pārupitvāva ṭhātabbaṁ.",
  "tika-vin05t34:84_0": "22. “Na, bhikkhave, vallikā dhāretabbā… na pāmaṅgo dhāretabbo… na kaṇṭhasuttakaṁ",
  "tika-vin05t34:84_1": "dhāretabbaṁ… na kaṭisuttakaṁ dhāretabbaṁ… na ovaṭṭikaṁ dhāretabbaṁ… na kāyūraṁ dhāretabbaṁ…",
  "tika-vin05t34:84_2": "na hatthābharaṇaṁ dhāretabbaṁ… na aṅgulimuddikā dhāretabbā, yo dhāreyya, āpatti dukkaṭassā”ti",
  "tika-vin05t34:84_3": "vacanato kaṇṇapiḷandhanādi yaṁ kiñci ābharaṇaṁ na vaṭṭati. Tattha vallikāti kaṇṇato",
  "tika-vin05t34:84_4": "nikkhantamuttolambakādīnaṁ etaṁ adhivacanaṁ. Na kevalañca vallikā eva, yaṁ kiñci",
  "tika-vin05t34:84_5": "kaṇṇapiḷandhanaṁ antamaso tālapaṇṇampi na vaṭṭati. Pāmaṅganti yaṁ kiñci palambakasuttaṁ.",
  "tika-vin05t34:84_6": "Kaṇṭhasuttakanti yaṁ kiñci gīvūpagaṁ ābharaṇaṁ. Kaṭisuttakanti yaṁ kiñci kaṭipiḷandhanaṁ,",
  "tika-vin05t34:84_7": "antamaso suttatantumattampi. Ovaṭṭikanti valayaṁ. Kāyūrādīni pākaṭāneva.",
  "tika-vin05t34:85_0": "23. “Na, bhikkhave, dīghā kesā dhāretabbā, yo dhāreyya, āpatti dukkaṭassa. Anujānāmi,",
  "tika-vin05t34:85_1": "bhikkhave, dvemāsikaṁ vā duvaṅgulaṁ vā”ti vacanato sace kesā antodvemāse dvaṅgulaṁ",
  "tika-vin05t34:85_2": "pāpuṇanti, antodvemāseyeva chinditabbā, dvaṅgulehi atikkāmetuṁ na vaṭṭati. Sacepi",
  "tika-vin05t34:85_3": "na dīghā, dvemāsato ekadivasampi atikkāmetuṁ na labhatiyeva. Ubhayathāpi ukkaṭṭhaparicchedova",
  "tika-vin05t34:85_4": "vutto, tato oraṁ pana na vaṭṭanabhāvo nāma natthi.",
  "tika-vin05t34:86_0": "“Na, bhikkhave, kattarikāya kesā chedāpetabbā, yo chedāpeyya, āpatti dukkaṭassa.",
  "tika-vin05t34:86_1": "Anujānāmi, bhikkhave, ābādhapaccayā kattarikāya kese chedāpetu”nti vacanato ābādhaṁ",
  "tika-vin05t34:86_2": "vinā kattarikāya kese chedāpetuṁ na vaṭṭati.",
  "tika-vin05t34:87_0": "“Na, bhikkhave, kocchena kesā osaṇṭhetabbā… na phaṇakena kesā osaṇṭhetabbā… na hatthaphaṇakena",
  "tika-vin05t34:87_1": "kesā osaṇṭhetabbā… na sitthatelakena kesā osaṇṭhetabbā… na udakatelakena kesā osaṇṭhetabbā,",
  "tika-vin05t34:87_2": "yo osaṇṭheyya, āpatti dukkaṭassā”ti vacanato maṇḍanatthāya kocchādīhi kesā na osaṇṭhetabbā,",
  "tika-vin05t34:87_3": "uddhalomena pana anulomanipātanatthaṁ hatthaṁ temetvā sīsaṁ puñchitabbaṁ, uṇhābhitattarajasirānampi",
  "tika-vin05t34:87_4": "allahatthena puñchituṁ vaṭṭati.",
  "tika-vin05t34:88_0": "24. “Na, bhikkhave, ādāse vā udakapatte vā mukhanimittaṁ oloketabbaṁ, yo olokeyya,",
  "tika-vin05t34:88_1": "āpatti dukkaṭassa. Anujānāmi, bhikkhave, ābādhapaccayā ādāse vā udakapatte vā mukhanimittaṁ",
  "tika-vin05t34:88_2": "oloketu”nti vacanato ābādhaṁ vinā ādāse vā udakapatte vā mukhaṁ na oloketabbaṁ. Ettha",
  "tika-vin05t34:88_3": "ca kaṁsapattādīnipi yesu mukhanimittaṁ paññāyati, sabbāni ādāsasaṅkhameva gacchanti,",
  "tika-vin05t34:88_4": "kañjiyādīnipi ca udakapattasaṅkhameva. Tasmā yattha katthaci olokentassa dukkaṭaṁ.",
  "tika-vin05t34:88_5": "Ābādhapaccayā pana “sañchavi nu kho me vaṇo, udāhu na tāvā”ti jānanatthaṁ vaṭṭati,",
  "tika-vin05t34:88_6": "“jiṇṇo nu khomhi, no”ti evaṁ āyusaṅkhāraṁ olokanatthampi vaṭṭatīti vuttaṁ.",
  "tika-vin05t34:89_0": "“Na, bhikkhave, mukhaṁ ālimpitabbaṁ… na mukhaṁ ummadditabbaṁ… na mukhaṁ cuṇṇetabbaṁ…",
  "tika-vin05t34:89_1": "na manosilikāya mukhaṁ lañchetabbaṁ… na aṅgarāgo kātabbo… na mukharāgo kātabbo… na",
  "tika-vin05t34:89_2": "aṅgarāgamukharāgo kātabbo, yo kareyya, āpatti dukkaṭassa. Anujānāmi, bhikkhave, ābādhapaccayā",
  "tika-vin05t34:89_3": "mukhaṁ ālimpitu”nti vacanato ābādhaṁ vinā mukhavilimpanādi na kātabbaṁ.",
  "tika-vin05t34:90_0": "25. “Na, bhikkhave, naccaṁ vā gītaṁ vā vāditaṁ vā dassanāya gantabbaṁ, yo gaccheyya,",
  "tika-vin05t34:90_1": "āpatti dukkaṭassā”ti vacanato naccādiṁ dassanāya na gantabbaṁ. Ettha ca naccanti",
  "tika-vin05t34:90_2": "naṭādayo vā naccantu soṇḍā vā antamaso morasūvamakkaṭādayopi, sabbametaṁ naccameva,",
  "tika-vin05t34:90_3": "tasmā antamaso moranaccampi dassanāya gacchantassa dukkaṭaṁ. Sayampi naccantassa",
  "tika-vin05t34:90_4": "vā naccāpentassa vā dukkaṭameva. Gītanti naṭādīnaṁ vā gītaṁ hotu ariyānaṁ parinibbānakāle",
  "tika-vin05t34:90_5": "ratanattayaguṇūpasañhitaṁ sādhukīḷitagītaṁ vā asaññatabhikkhūnaṁ dhammabhāṇakagītaṁ",
  "tika-vin05t34:90_6": "vā antamaso dantagītampi, “yaṁ gāyissāmā”ti pubbabhāge okūjantā karonti, sabbametaṁ",
  "tika-vin05t34:90_7": "gītameva, sayaṁ gāyantassapi gāyāpentassapi dukkaṭameva.",
  "tika-vin05t34:91_0": "“Pañcime, bhikkhave, ādīnavā āyatakena gītassarena dhammaṁ gāyantassa. Attanāpi tasmiṁ",
  "tika-vin05t34:91_1": "sare sārajjati, parepi tasmiṁ sare sārajjanti, gahapatikāpi ujjhāyanti, sarakuttimpi",
  "tika-vin05t34:91_2": "nikāmayamānassa samādhissa bhaṅgo hoti, pacchimā janatā diṭṭhānugatiṁ āpajjati. Ime",
  "tika-vin05t34:91_3": "kho, bhikkhave, pañca ādīnavā āyatakena gītassarena dhammaṁ gāyantassa. Na, bhikkhave,",
  "tika-vin05t34:91_4": "āyatakena gītassarena dhammo gāyitabbo, yo gāyeyya, āpatti dukkaṭassā”ti –",
  "tika-vin05t34:92": "Vacanato āyatakena gītassarena dhammopi na gāyitabbo.",
  "tika-vin05t34:93_0": "Āyatako nāma gītassaro taṁ taṁ vattaṁ bhinditvā akkharāni vināsetvā pavatto. Dhamme",
  "tika-vin05t34:93_1": "pana suttantavattaṁ nāma atthi, jātakavattaṁ nāma atthi, gāthāvattaṁ nāma atthi,",
  "tika-vin05t34:93_2": "taṁ vināsetvā atidīghaṁ kātuṁ na vaṭṭati, caturassena vattena parimaṇḍalāni padabyañjanāni",
  "tika-vin05t34:93_3": "dassetabbāni. “Anujānāmi, bhikkhave, sarabhañña”nti vacanato pana sarena dhammaṁ",
  "tika-vin05t34:93_4": "bhaṇituṁ vaṭṭati. Sarabhaññe kira taraṅgavattadhotakavattagalitavattādīni dvattiṁsa",
  "tika-vin05t34:93_5": "vattāni atthi, tesu yaṁ icchati, taṁ kātuṁ labhati. Sabbesaṁ padabyañjanaṁ avināsetvā",
  "tika-vin05t34:93_6": "vikāraṁ akatvā samaṇasāruppena caturassena nayena pavattanaṁyeva lakkhaṇaṁ.",
  "tika-vin05t34:94_0": "Vāditaṁ nāma tantibaddhādivādanīyabhaṇḍaṁ vāditaṁ vā hotu kuṭabherivāditaṁ vā antamaso",
  "tika-vin05t34:94_1": "udakabherivāditampi, sabbametaṁ na vaṭṭati. Yaṁ pana niṭṭhubhanto vā sāsaṅke vā ṭhito",
  "tika-vin05t34:94_2": "accharikaṁ vā phoṭeti, pāṇiṁ vā paharati, tattha anāpatti, sabbaṁ antarārāme ṭhitassa",
  "tika-vin05t34:94_3": "passato anāpatti, passissāmīti vihārato vihāraṁ gacchantassa āpattiyeva. Āsanasālāyaṁ",
  "tika-vin05t34:94_4": "nisinno passati, anāpatti. Passissāmīti uṭṭhahitvā gacchato āpatti, vīthiyaṁ ṭhatvā",
  "tika-vin05t34:94_5": "gīvaṁ parivattetvā passatopi āpattiyeva. Salākabhattādīnaṁ vā atthāya aññena vā kenaci",
  "tika-vin05t34:94_6": "karaṇīyena gantvā gataṭṭhāne passati vā suṇāti vā, anāpatti. Āpadāsu tādisena upaddavena",
  "tika-vin05t34:94_7": "upadduto samajjaṭṭhānaṁ pavisati, evaṁ pavisitvā passantassa suṇantassa vā anāpatti.",
  "tika-vin05t34:94_8": "“Cetiyassa upahāraṁ detha upāsakā”ti vattumpi, “tumhākaṁ cetiyassa upahāraṁ karomā”ti",
  "tika-vin05t34:94_9": "vutte sampaṭicchitumpi na labhati. “Tumhākaṁ cetiyassa upaṭṭhānaṁ karomā”ti vutte",
  "tika-vin05t34:94_10": "pana “upaṭṭhānakaraṇaṁ nāma sundara”nti vattuṁ vaṭṭati.",
  "tika-vin05t34:95_0": "26. “Na, bhikkhave, attano aṅgajātaṁ chetabbaṁ, yo chindeyya, āpatti thullaccayassā”ti",
  "tika-vin05t34:95_1": "vacanato aṅgajātaṁ chindantassa thullaccayaṁ, aññaṁ pana kaṇṇanāsāaṅguliādiṁ yaṁ",
  "tika-vin05t34:95_2": "kiñci chindantassa tādisaṁ vā dukkhaṁ uppādentassa dukkaṭaṁ. Ahikīṭadaṭṭhādīsu pana",
  "tika-vin05t34:95_3": "aññābādhapaccayā vā lohitaṁ vā mocentassa chindantassa vā anāpatti.",
  "tika-vin05t34:96_0": "27. “Na, bhikkhave, gihīnaṁ uttarimanussadhammaṁ iddhipāṭihāriyaṁ dassetabbaṁ, yo",
  "tika-vin05t34:96_1": "dasseyya, āpatti dukkaṭassā”ti vacanato gihīnaṁ vikubbaniddhiṁ dassetuṁ na vaṭṭati,",
  "tika-vin05t34:96_2": "adhiṭṭhāniddhi pana appaṭikkhittā.",
  "tika-vin05t34:97_0": "28. “Na, bhikkhave, sovaṇṇamayo patto dhāretabbo…pe… na rūpiyamayo…pe… na maṇimayo…pe…",
  "tika-vin05t34:97_1": "na veḷuriyamayo…pe… na phalikamayo…pe… na kaṁsamayo…pe… na kācamayo…pe… na tipumayo",
  "tika-vin05t34:97_2": "…pe… na sīsamayo…pe… na tambalohamayo patto dhāretabbo, yo dhāreyya, āpatti dukkaṭassā”ti",
  "tika-vin05t34:97_3": "vacanato suvaṇṇamayādipatto na vaṭṭati. Sacepi gihī bhattagge suvaṇṇataṭṭikādīsu",
  "tika-vin05t34:97_4": "byañjanaṁ katvā upanāmenti, āmasitumpi na vaṭṭati. Phalikamayakācamayakaṁsamayāni",
  "tika-vin05t34:97_5": "pana taṭṭikādīni bhājanāni puggalikaparibhogeneva na vaṭṭanti, saṅghikaparibhogena",
  "tika-vin05t34:97_6": "vā gihivikaṭāni vā vaṭṭanti. Tambalohamayopi pattoyeva na vaṭṭati, thālakaṁ pana",
  "tika-vin05t34:97_7": "vaṭṭati. “Anujānāmi, bhikkhave, dve patte ayopattaṁ mattikāpatta”nti dveyeva ca pattā anuññātā.",
  "tika-vin05t34:98_0": "“Na, bhikkhave, tumbakaṭāhe piṇḍāya caritabbaṁ, yo careyya, āpatti dukkaṭassā”ti",
  "tika-vin05t34:98_1": "vacanato lābukaṭāhaṁ pariharituṁ na vaṭṭati, taṁ labhitvā pana tāvakālikaṁ paribhuñjituṁ",
  "tika-vin05t34:98_2": "vaṭṭati. Ghaṭikaṭāhepi eseva nayo.",
  "tika-vin05t34:99": "“Na, bhikkhave, chavasīsapatto dhāretabbo, yo dhāreyya, āpatti dukkaṭassā”ti vacanato chavasīsamayopi patto na vaṭṭati.",
  "tika-vin05t34:100_0": "“Anujānāmi, bhikkhave, pattādhāraka”nti vacanato bhūmidārudaṇḍavaalavettādīhi kate",
  "tika-vin05t34:100_1": "bhūmiādhārake dārudaṇḍaādhārake ca pattaṁ ṭhapetuṁ vaṭṭati. Ettha ca “bhūmiādhārake",
  "tika-vin05t34:100_2": "tayo daṇḍādhārake dve patte uparūpari ṭhapetuṁ vaṭṭatī”ti kurundiyaṁ vuttaṁ. Mahāaṭṭhakathāyaṁ",
  "tika-vin05t34:100_3": "pana vuttaṁ “bhūmiādhārake tiṇṇaṁ pattānaṁ anokāso, dve ṭhapetuṁ vaṭṭati. Dāruādhārakadaṇḍādhārakesupi",
  "tika-vin05t34:100_4": "susajjitesu eseva nayo. Bhamakoṭisadiso pana dāruādhārako tīhi daṇḍakehi baddho,",
  "tika-vin05t34:100_5": "daṇḍādhārako ca ekassapi pattassa anokāso, tattha ṭhapetvāpi hatthena gahetvāva nisīditabbaṁ,",
  "tika-vin05t34:100_6": "bhūmiyaṁ pana nikkujjitvā ekameva ṭhapetabba”nti.",
  "tika-vin05t34:101_0": "“Na, bhikkhave, miḍḍhante patto nikkhipitabbo, yo nikkhipeyya, āpatti dukkaṭassā”ti",
  "tika-vin05t34:101_1": "vacanato ālindakamiḍḍhikādīnaṁ ante ṭhapetuṁ na vaṭṭati. Sace pana parivattetvā tattheva",
  "tika-vin05t34:101_2": "patiṭṭhāti, evarūpāya vitthiṇṇāya miḍḍhikāya ṭhapetuṁ vaṭṭati.",
  "tika-vin05t34:102_0": "“Na, bhikkhave, paribhaṇḍante patto nikkhipitabbo, yo nikkhipeyya, āpatti dukkaṭassā”ti",
  "tika-vin05t34:102_1": "vacanato bāhirapasse katāya tanukamiḍḍhikāya antepi eseva nayo. “Anujānāmi, bhikkhave,",
  "tika-vin05t34:102_2": "coḷaka”nti vacanato coḷakaṁ pattharitvā tattha ṭhapetuṁ vaṭṭati. Tasmiṁ pana asati",
  "tika-vin05t34:102_3": "kaṭasārake vā taṭṭikāya vā mattikāya vā paribhaṇḍakatāya bhūmiyā yattha na dussati,",
  "tika-vin05t34:102_4": "tathārūpāya vālikāya vā ṭhapetuṁ vaṭṭati. Paṁsurajādīsu pana kharabhūmiyaṁ vā ṭhapentassa dukkaṭaṁ.",
  "tika-vin05t34:103": "“Na, bhikkhave, patto laggetabbo, yo laggeyya, āpatti dukkaṭassā”ti vacanato nāgadantādīsu yattha katthaci laggetuṁ na vaṭṭati, cīvaravaṁsepi bandhitvā ṭhapetuṁ na vaṭṭati.",
  "tika-vin05t34:104_0": "“Na, bhikkhave, mañce patto nikkhipitabbo, yo nikkhipeyya, āpatti dukkaṭassā”ti vacanato",
  "tika-vin05t34:104_1": "bhaṇḍakaṭṭhapanatthameva vā kataṁ hotu nisīdanasayanatthaṁ vā, yattha katthaci mañce",
  "tika-vin05t34:104_2": "vā pīṭhe vā ṭhapentassa dukkaṭaṁ, aññena pana bhaṇḍakena saddhiṁ bandhitvā ṭhapetuṁ,",
  "tika-vin05t34:104_3": "aṭaniyaṁ bandhitvā olambituṁ vā vaṭṭati, bandhitvāpi upari ṭhapetuṁ na vaṭṭatiyeva.",
  "tika-vin05t34:104_4": "Sace pana mañco vā pīṭhaṁ vā ukkhipitvā cīvaravaṁsādīsu aṭṭakacchannena ṭhapitaṁ",
  "tika-vin05t34:104_5": "hoti, tattha ṭhapetuṁ vaṭṭati. Aṁsavaṭṭanakena aṁsakūṭe laggetvā aṅke ṭhapetuṁ vaṭṭati,",
  "tika-vin05t34:104_6": "chatte bhattapūropi aṁsakūṭe laggitapattopi ṭhapetuṁ na vaṭṭati. Bhaṇḍakena pana",
  "tika-vin05t34:104_7": "saddhiṁ bandhitvā aṭṭakaṁ katvā vā ṭhapite yo koci ṭhapetuṁ vaṭṭati.",
  "tika-vin05t34:105_0": "“Na, bhikkhave, pattahatthena kavāṭaṁ paṇāmetabbaṁ, yo paṇāmeyya, āpatti dukkaṭassā”ti",
  "tika-vin05t34:105_1": "vacanato pattahatthena kavāṭaṁ na paṇāmetabbaṁ. Ettha ca na kevalaṁ yassa patto hatthe,",
  "tika-vin05t34:105_2": "so eva pattahattho. Na kevalañca kavāṭameva paṇāmetuṁ na labhati, apica kho pana",
  "tika-vin05t34:105_3": "hatthe vā piṭṭhipāde vā yattha yatthaci sarīrāvayave pattasmiṁ sati hatthena vā pādena",
  "tika-vin05t34:105_4": "vā sīsena vā yena kenaci sarīrāvayavena kavāṭaṁ vā paṇāmetuṁ ghaṭikaṁ vā ukkhipituṁ",
  "tika-vin05t34:105_5": "sūciṁ vā kuñcikāya avāpurituṁ na labhati, aṁsakūṭe pana pattaṁ laggetvā yathāsukhaṁ avāpurituṁ labhati.",
  "tika-vin05t34:106_0": "“Na, bhikkhave, calakāni vā aṭṭhikāni vā ucchiṭṭhodakaṁ vā pattena nīharitabbaṁ,",
  "tika-vin05t34:106_1": "yo nīhareyya, āpatti dukkaṭassā”ti vacanato calakādīni pattena nīharituṁ na vaṭṭati.",
  "tika-vin05t34:106_2": "Ettha ca calakānīti cabbetvā apaviddhāmisāni. Aṭṭhikānīti macchamaṁsaaakāni. Ucchiṭṭhodakanti",
  "tika-vin05t34:106_3": "mukhavikkhālitodakaṁ. Etesu yaṁ kiñci pattena nīharantassa dukkaṭaṁ. Pattaṁ paṭiggahaṁ",
  "tika-vin05t34:106_4": "katvā hatthaṁ dhovitumpi na labhati. Hatthadhotapādadhotaudakampi patte ākiritvā",
  "tika-vin05t34:106_5": "nīharituṁ na vaṭṭati, anucchiṭṭhaṁ suddhapattaṁ ucchiṭṭhahatthena gaṇhituṁ na vaṭṭati,",
  "tika-vin05t34:106_6": "vāmahatthena panettha udakaṁ āsiñcitvā ekaṁ udakagaṇḍusaṁ gahetvā ucchiṭṭhahatthena",
  "tika-vin05t34:106_7": "gaṇhituṁ vaṭṭati. Ettāvatāpi hi so ucchiṭṭhapatto hoti, hatthaṁ pana bahiudakena",
  "tika-vin05t34:106_8": "vikkhāletvā gahetuṁ vaṭṭati. Macchamaṁsaphalāphalādīni ca khādanto yaṁ tattha aṭṭhiṁ",
  "tika-vin05t34:106_9": "vā calakaṁ vā chaḍḍetukāmo hoti, taṁ patte ṭhapetuṁ na labhati. Yaṁ pana paṭikhāditukāmo",
  "tika-vin05t34:106_10": "hoti, taṁ patte ṭhapetuṁ labhati. Aṭṭhikakaṇṭakādīni tattheva katvā hatthena luñcitvā",
  "tika-vin05t34:106_11": "khādituṁ vaṭṭati. Mukhato nīhaṭaṁ pana yaṁ kiñci puna khāditukāmo patte ṭhapetuṁ",
  "tika-vin05t34:106_12": "na labhati, siṅgiveranāḷikerakhaṇḍādīni ḍaṁsitvā puna ṭhapetuṁ labhati.",
  "tika-vin05t34:107_0": "29. “Na ca, bhikkhave, sabbapaṁsukūlikena bhavitabbaṁ, yo bhaveyya, āpatti dukkaṭassā”ti",
  "tika-vin05t34:107_1": "vacanato sabbapaṁsukūlikena na bhavitabbaṁ. Ettha pana cīvarañca mañcapīṭhañca paṁsukūlaṁ",
  "tika-vin05t34:107_2": "vaṭṭati, ajjhoharaṇīyaṁ pana dinnameva gahetabbaṁ.",
  "tika-vin05t34:108_0": "30. “Na, bhikkhave, addhānamaggappaṭipannena bhikkhunā parissāvanaṁ yāciyamānena",
  "tika-vin05t34:108_1": "na dātabbaṁ, yo na dadeyya, āpatti dukkaṭassā”ti vacanato aparissāvanakassa yācamānassa",
  "tika-vin05t34:108_2": "parissāvanaṁ adātuṁ na vaṭṭati. Yo pana attano hatthe parissāvane vijjamānepi yācati,",
  "tika-vin05t34:108_3": "tassa na akāmā dātabbaṁ.",
  "tika-vin05t34:109_0": "“Na ca, bhikkhave, aparissāvanakena bhikkhunā addhānamaggo paṭipajjitabbo, yo paṭipajjeyya,",
  "tika-vin05t34:109_1": "āpatti dukkaṭassā”ti vacanato aparissāvanakena maggo na gantabbo. Sacepi na hoti",
  "tika-vin05t34:109_2": "parissāvanaṁ vā dhammakaraṇaṁ vā, saṅghāṭikaṇṇo adhiṭṭhātabbo “iminā parissāvetvā pivissāmī”ti.",
  "tika-vin05t34:110_0": "“Anujānāmi, bhikkhave, daṇḍaparissāvana”nti vacanato daṇḍaparissāvanampi vaṭṭati.",
  "tika-vin05t34:110_1": "Daṇḍaparissāvanaṁ nāma yattha rajakānaṁ khāraparissāvanaṁ viya catūsu pādesu baddhanisseṇikāya",
  "tika-vin05t34:110_2": "sāṭakaṁ bandhitvā majjhe daṇḍake udakaṁ āsiñcanti, taṁ ubhopi koṭṭhāse pūretvā parissāvati.",
  "tika-vin05t34:111_0": "“Anujānāmi, bhikkhave, ottharaka”nti vacanato ottharakaṁ parissāvanampi vaṭṭati.",
  "tika-vin05t34:111_1": "Ottharakaṁ nāma yaṁ udake ottharitvā ghaṭakena udakaṁ gaṇhanti, tañhi catūsu daṇḍakesu",
  "tika-vin05t34:111_2": "vatthaṁ bandhitvā udake cattāro khāṇuke nikhanitvā tesu bandhitvā sabbapariyante",
  "tika-vin05t34:111_3": "udakato mocetvā majjhe ottharitvā ghaṭena udakaṁ gaṇhanti.",
  "tika-vin05t34:112_0": "31. “Na, bhikkhave, naggena naggo abhivādetabbo, yo abhivādeyya, āpatti dukkaṭassā”tiādivacanato",
  "tika-vin05t34:112_1": "na naggena naggo abhivādetabbo, na naggena abhivādetabbaṁ, na naggena naggo abhivādāpetabbo,",
  "tika-vin05t34:112_2": "na naggena abhivādāpetabbaṁ, na naggena naggassa parikammaṁ kātabbaṁ, na naggena",
  "tika-vin05t34:112_3": "naggassa dātabbaṁ, na naggena paṭiggahetabbaṁ, na naggena khāditabbaṁ, na naggena",
  "tika-vin05t34:112_4": "bhuñjitabbaṁ, na naggena sāyitabbaṁ, na naggena pātabbaṁ.",
  "tika-vin05t34:113_0": "“Anujānāmi, bhikkhave, tisso paṭicchādiyo jantāgharapaṭicchādiṁ udakapaṭicchādiṁ",
  "tika-vin05t34:113_1": "vatthapaṭicchādi”nti vacanato tisso paṭicchādiyo vaṭṭanti. Ettha ca jantāgharapaṭicchādi",
  "tika-vin05t34:113_2": "udakapaṭicchādi ca parikammaṁ karontasseva vaṭṭati, sesesu abhivādanādīsu na vaṭṭati.",
  "tika-vin05t34:113_3": "Vatthapaṭicchādi pana sabbakammesu vaṭṭati.",
  "tika-vin05t34:114_0": "32. “Na, bhikkhave, pupphābhikiṇṇesu sayanesu sayitabbaṁ, yo saseyya, āpatti dukkaṭassā”ti",
  "tika-vin05t34:114_1": "vacanato pupphehi santhatesu sayanesu na sayitabbaṁ, gandhagandhaṁ pana gahetvā kavāṭe",
  "tika-vin05t34:114_2": "pañcaṅguliṁ dātuṁ vaṭṭati pupphaṁ gahetvā vihāre ekamantaṁ nikkhipituṁ.",
  "tika-vin05t34:115_0": "33. “Na, bhikkhave, āsittakūpadhāne bhuñjitabbaṁ, yo bhuñjeyya, āpatti dukkaṭassā”ti",
  "tika-vin05t34:115_1": "vacanato āsittakūpadhāne ṭhapetvā na bhuñjitabbaṁ. Āsittakūpadhānanti tambalohena",
  "tika-vin05t34:115_2": "vā rajatena vā katāya peḷāya etaṁ adhivacanaṁ, paṭikkhittattā pana dārumayāpi na vaṭṭati.",
  "tika-vin05t34:116_0": "34. “Anujānāmi, bhikkhave, maḷorika”nti vacanato maḷorikāya ṭhapetvā bhuñjituṁ vaṭṭati.",
  "tika-vin05t34:116_1": "Maḷorikāti daṇḍādhārako vuccati. Yaṭṭhiādhārakapaṇṇādhārakapacchikapīṭhādīnipi ettheva",
  "tika-vin05t34:116_2": "paviṭṭhāni. Ādhārakasaṅkhepagamanato hi paṭṭhāya chiddaṁ viddhampi aviddhampi vaṭṭatiyeva.",
  "tika-vin05t34:117_0": "35. “Na, bhikkhave, ekabhājane bhuñjitabbaṁ, yo bhuñjeyya, āpatti dukkaṭassā”ti ādivacanato",
  "tika-vin05t34:117_1": "na ekabhājane bhuñjitabbaṁ, na ekathālake pātabbaṁ. Sace pana eko bhikkhu bhājanato",
  "tika-vin05t34:117_2": "phalaṁ vā pūpaṁ vā gahetvā gacchati, tasmiṁ apagate itarassa sesakaṁ bhuñjituṁ vaṭṭati,",
  "tika-vin05t34:117_3": "itarassapi tasmiṁ khīṇe puna gahetuṁ vaṭṭati.",
  "tika-vin05t34:118_0": "“Na, bhikkhave, ekamañce tuvaṭṭitabbaṁ, yo tuvaṭṭeyya, āpatti dukkaṭassā”ti ādivacanato",
  "tika-vin05t34:118_1": "na ekamañce nipajjitabbaṁ, na ekattharaṇe nipajjitabbaṁ. Vavatthānaṁ pana dassetvā",
  "tika-vin05t34:118_2": "majjhe kāsāvaṁ vā kattarayaṭṭhiṁ vā antamaso kāyabandhanampi ṭhapetvā nipajjantānaṁ",
  "tika-vin05t34:118_3": "anāpatti. Ekapāvuraṇehi ekattharaṇapāvuraṇehi ca na nipajjitabbaṁ. Ekaṁ attharaṇañceva",
  "tika-vin05t34:118_4": "pāvuraṇañca etesanti ekattharaṇapāvuraṇā. Saṁhārimānaṁ pāvārattharaṇakaṭasārakādīnaṁ",
  "tika-vin05t34:118_5": "ekaṁ antaṁ attharitvā ekaṁ pārupitvā nipajjantānametaṁ adhivacanaṁ.",
  "tika-vin05t34:119_0": "36. “Na, bhikkhave, celappaṭikā akkamitabbā, yo akkameyya, āpatti dukkaṭassā”ti vacanato",
  "tika-vin05t34:119_1": "na celasanthāro akkamitabbo, “anujānāmi, bhikkhave, gihīnaṁ maṅgalatthāya yāciyamānena",
  "tika-vin05t34:119_2": "celappaṭikaṁ akkamitu”nti vacanato pana kāci itthī apagatagabbhā vā hoti garugabbhā",
  "tika-vin05t34:119_3": "vā, evarūpesu ṭhānesu maṅgalatthāya yāciyamānena akkamituṁ vaṭṭati. “Anujānāmi, bhikkhave,",
  "tika-vin05t34:119_4": "dhotapādakaṁ akkamitu”nti vacanato pādadhovanaṭṭhāne dhotehi pādehi akkamanatthāya",
  "tika-vin05t34:119_5": "atthatapaccattharaṇaṁ akkamituṁ vaṭṭati.",
  "tika-vin05t34:120_0": "37. “Na, bhikkhave, katakaṁ paribhuñjitabbaṁ, yo paribhuñjeyya, āpatti dukkaṭassā”ti",
  "tika-vin05t34:120_1": "vacanato katakaṁ na vaṭṭati. Katakaṁ nāma padumakaṇṇikākāraṁ pādaghaṁsanatthaṁ kaṇṭake",
  "tika-vin05t34:120_2": "uṭṭhāpetvā kataṁ. Taṁ vaṭṭaṁ vā hotu caturassādibhedaṁ vā, bāhulikānuyogattā paṭikkhittameva,",
  "tika-vin05t34:120_3": "neva paṭiggahetuṁ, na paribhuñjituṁ vaṭṭati. “Anujānāmi, bhikkhave, tisso pādaghaṁsaniyo",
  "tika-vin05t34:120_4": "sakkharaṁ kathalaṁ samuddapheṇaka”nti vacanato sakkharādīhi pādaghaṁsanaṁ vaṭṭati.",
  "tika-vin05t34:120_5": "Sakkharāti pāsāṇo vuccati, pāsāṇapheṇakopi vaṭṭatiyeva.",
  "tika-vin05t34:121_0": "38. “Na, bhikkhave, cāmaribījanī dhāretabbā, yo dhāreyya, āpatti dukkaṭassā”ti vacanato",
  "tika-vin05t34:121_1": "cāmarivālehi katabījanī na vaṭṭati. “Anujānāmi, bhikkhave, makasabījaniṁ. Anujānāmi",
  "tika-vin05t34:121_2": "bhikkhave tisso bījaniyo vākamayaṁ usīramayaṁ morapiñchamayaṁ. Anujānāmi, bhikkhave,",
  "tika-vin05t34:121_3": "vidhūpanañca tālavaṇṭañcā”ti vacanato makasabījanīādi vaṭṭati. Tattha vidhūpananti",
  "tika-vin05t34:121_4": "bījanī vuccati. Tālavaṇṭaṁ pana tālapaṇṇehi vā kataṁ hotu veḷudantavilīvehi vā morapiñchehi",
  "tika-vin05t34:121_5": "vā cammavikatīhi vā, sabbaṁ vaṭṭati. Makasabījanī dantamayavisāṇamayadaṇḍakāpi vaṭṭati.",
  "tika-vin05t34:121_6": "Vākamayabījaniyā ketakapārohakuntālapaṇṇādimayāpi saṅgahitā.",
  "tika-vin05t34:122_0": "39. “Na, bhikkhave, chattaṁ dhāretabbaṁ, yo dhāreyya, āpatti dukkaṭassa. Anujānāmi,",
  "tika-vin05t34:122_1": "bhikkhave, gilānassa chatta”nti vacanato agilānena chattaṁ na dhāretabbaṁ. Yassa",
  "tika-vin05t34:122_2": "pana kāyaḍāho vā pittakopo vā hoti cakkhu vā dubbalaṁ, añño vā koci ābādho vinā chattena",
  "tika-vin05t34:122_3": "uppajjati, tassa gāme vā araññe vā chattaṁ vaṭṭati. Vasse pana cīvaraguttatthampi",
  "tika-vin05t34:122_4": "vāḷamigacorabhayesu attaguttatthampi vaṭṭati, ekapaṇṇacchattaṁ pana sabbattheva vaṭṭati.",
  "tika-vin05t34:122_5": "“Anujānāmi, bhikkhave, agilānenapi ārāme ārāmūpacāre chattaṁ dhāretu”nti vacanato",
  "tika-vin05t34:122_6": "pana agilānassapi ārāmaārāmūpacāresu chattaṁ dhāretuṁ vaṭṭati.",
  "tika-vin05t34:123_0": "40. “Na, bhikkhave, dīghā nakhā dhāretabbā, yo dhāreyya, āpatti dukkaṭassa. Anujānāmi,",
  "tika-vin05t34:123_1": "bhikkhave, maṁsappamāṇena nakhaṁ chinditu”nti vacanato dīghā nakhā chinditabbā. “Na,",
  "tika-vin05t34:123_2": "bhikkhave, vīsatimaṭṭhaṁ kārāpetabbaṁ, yo kārāpeyya, āpatti dukkaṭassa. Anujānāmi,",
  "tika-vin05t34:123_3": "bhikkhave, malamattaṁ apakaḍḍhitu”nti vacanato vīsatipi nakhe likhitamaṭṭhe kārāpetuṁ",
  "tika-vin05t34:123_4": "na vaṭṭati, nakhato malamattaṁ pana apakaḍḍhituṁ vaṭṭati.",
  "tika-vin05t34:124_0": "“Na, bhikkhave, sambādhe lomaṁ saṁharāpetabbaṁ, yo saṁharāpeyya, āpatti dukkaṭassa.",
  "tika-vin05t34:124_1": "Anujānāmi, bhikkhave, ābādhapaccayā sambādhe lomaṁ saṁharāpetu”nti vacanato gaṇḍavaṇādiābādhaṁ",
  "tika-vin05t34:124_2": "vinā sambādhe lomaṁ saṁharāpetuṁ na vaṭṭati. “Na, bhikkhave, dīghaṁ nāsikālomaṁ dhāretabbaṁ,",
  "tika-vin05t34:124_3": "yo dhāreyya, āpatti dukkaṭassā”ti vacanato saṇḍāsena nāsikālomaṁ saṁharāpetuṁ vaṭṭati.",
  "tika-vin05t34:124_4": "Sakkharādīhi nāsikālomaṁ gāhāpanepi āpatti natthi, anurakkhaṇatthaṁ pana “anujānāmi,",
  "tika-vin05t34:124_5": "bhikkhave, saṇḍāsa”nti saṇḍāso anuññāto. “Na, bhikkhave, palitaṁ gāhāpetabbaṁ, yo",
  "tika-vin05t34:124_6": "gāhāpeyya, āpatti dukkaṭassā”ti vacanato palitaṁ gāhāpetuṁ na vaṭṭati. Yaṁ pana bhamukāya",
  "tika-vin05t34:124_7": "vā nalāṭe vā dāṭhikāya vā uggantvā bībhacchaṁ hutvā ṭhitaṁ, tādisaṁ lomaṁ palitaṁ",
  "tika-vin05t34:124_8": "vā apalitaṁ vā gāhāpetuṁ vaṭṭati.",
  "tika-vin05t34:125_0": "41. “Na, bhikkhave, akāyabandhanena gāmo pavisitabbo, yo paviseyya, āpatti dukkaṭassā”ti",
  "tika-vin05t34:125_1": "vacanato akāyabandhanena gāmo na pavisitabbo, abandhitvā nikkhamantena yattha sarati,",
  "tika-vin05t34:125_2": "tattha bandhitabbaṁ. “Āsanasālāya bandhissāmī”ti gantuṁ vaṭṭati, saritvā yāva na",
  "tika-vin05t34:125_3": "bandhati, na tāva piṇḍāya caritabbaṁ.",
  "tika-vin05t34:126_0": "42. “Na, bhikkhave, gihinivatthaṁ nivāsetabbaṁ, yo nivāseyya, āpatti dukkaṭassā”ti",
  "tika-vin05t34:126_1": "ādivacanato hatthisoṇḍādivasena gihinivatthaṁ na nivāsetabbaṁ, setapaṭapārutādivasena",
  "tika-vin05t34:126_2": "na gihipārutaṁ pārupitabbaṁ, mallakammakarādayo viya kacchaṁ bandhitvā na nivāsetabbaṁ.",
  "tika-vin05t34:126_3": "Evaṁ nivāsetuṁ gilānassapi maggappaṭipannassapi na vaṭṭati. Yampi maggaṁ gacchantā",
  "tika-vin05t34:126_4": "ekaṁ vā dve vā koṇe ukkhipitvā antaravāsakassa upari lagganti, anto vā ekaṁ kāsāvaṁ",
  "tika-vin05t34:126_5": "tathā nivāsetvā bahi aparaṁ nivāsenti, sabbaṁ na vaṭṭati. Gilāno pana antokāsāvassa",
  "tika-vin05t34:126_6": "ovaṭṭikaṁ dassetvā aparaṁ upari nivāsetuṁ labhati, agilānena dve nivāsentena saguṇaṁ",
  "tika-vin05t34:126_7": "katvā nivāsetabbāni.",
  "tika-vin05t34:127_0": "43. “Na, bhikkhave, ubhatokājaṁ haritabbaṁ, yo hareyya, āpatti dukkaṭassā”ti vacanato",
  "tika-vin05t34:127_1": "ubhatokājaṁ harituṁ na vaṭṭati. “Anujānāmi, bhikkhave, ekatokājaṁ antarākājaṁ sīsabhāraṁ",
  "tika-vin05t34:127_2": "khandhabhāraṁ kaṭibhāraṁ olambaka”nti vacanato ekatokājādiṁ harituṁ vaṭṭati.",
  "tika-vin05t34:128_0": "44. “Na, bhikkhave, dīghaṁ dantakaṭṭhaṁ khāditabbaṁ, yo khādeyya, āpatti dukkaṭassā”ti",
  "tika-vin05t34:128_1": "vacanato na dīghaṁ dantakaṭṭhaṁ khāditabbaṁ. “Anujānāmi, bhikkhave, aṭṭhaṅgulaparamaṁ",
  "tika-vin05t34:128_2": "dantakaṭṭhaṁ. Anujānāmi, bhikkhave, caturaṅgulapacchimaṁ dantakaṭṭha”nti vacanato",
  "tika-vin05t34:128_3": "manussānaṁ pamāṇaṅgulena aṭṭhaṅgulaparamaṁ caturaṅgulapacchimañca dantakaṭṭhaṁ khāditabbaṁ.",
  "tika-vin05t34:129_0": "45. “Na, bhikkhave, rukkho abhiruhitabbo, yo abhiruheyya, āpatti dukkaṭassa. Anujānāmi,",
  "tika-vin05t34:129_1": "bhikkhave, sati karaṇīye porisaṁ rukkhaṁ abhiruhituṁ āpadāsu yāvadattha”nti vacanato",
  "tika-vin05t34:129_2": "na rukkhaṁ abhiruhitabbaṁ, sukkhakaṭṭhagahaṇādikicce pana sati purisappamāṇaṁ abhiruhituṁ",
  "tika-vin05t34:129_3": "vaṭṭati. Āpadāsūti vāḷamigādayo vā disvā maggamūḷho vā disā oloketukāmo hutvā davaḍāhaṁ",
  "tika-vin05t34:129_4": "vā udakoghaṁ vā āgacchantaṁ disvā atiuccampi rukkhaṁ ārohituṁ vaṭṭati.",
  "tika-vin05t34:130_0": "46. “Na, bhikkhave, buddhavacanaṁ chandaso āropetabbaṁ, yo āropeyya, āpatti dukkaṭassa.",
  "tika-vin05t34:130_1": "Anujānāmi, bhikkhave, sakāya niruttiyā buddhavacanaṁ pariyāpuṇitu”nti vacanato vedaṁ",
  "tika-vin05t34:130_2": "viya buddhavacanaṁ sakkaṭabhāsāya vācanāmaggaṁ ārocetuṁ na vaṭṭati, sakāya pana māgadhikāya",
  "tika-vin05t34:130_3": "niruttiyā pariyāpuṇitabbaṁ.",
  "tika-vin05t34:131_0": "47. “Na, bhikkhave, lokāyataṁ pariyāpuṇitabbaṁ, yo pariyāpuṇeyya, āpatti dukkaṭassā”ti",
  "tika-vin05t34:131_1": "ādivacanato lokāyatasaṅkhātaṁ “sabbaṁ ucchiṭṭhaṁ, sabbaṁ anucchiṭṭhaṁ, seto kāko,",
  "tika-vin05t34:131_2": "kāḷo bako iminā ca iminā ca kāraṇenā”ti evamādiniratthakakāraṇapaṭisaṁyuttaṁ titthiyasatthaṁ",
  "tika-vin05t34:131_3": "neva pariyāpuṇitabbaṁ, na parassa vācetabbaṁ. Na ca tiracchānavijjā pariyāpuṇitabbā,",
  "tika-vin05t34:131_4": "na parassa vācetabbā.",
  "tika-vin05t34:132_0": "48. “Na, bhikkhave, khipite ‘jīvā’ti vattabbo, yo vadeyya, āpatti dukkaṭassa. Anujānāmi,",
  "tika-vin05t34:132_1": "bhikkhave, gihīnaṁ ‘jīvatha bhante’ti vuccamānena ‘ciraṁ jīvā’ti vattu”nti vacanato",
  "tika-vin05t34:132_2": "khipite “jīvā”ti na vattabbaṁ, gihinā pana “jīvathā”ti vuccamānena “ciraṁ jīvā”ti vattuṁ vaṭṭati.",
  "tika-vin05t34:133_0": "49. “Na, bhikkhave, lasuṇaṁ khāditabbaṁ, yo khādeyya, āpatti dukkaṭassa. Anujānāmi,",
  "tika-vin05t34:133_1": "bhikkhave, ābādhapaccayā lasuṇaṁ khāditu”nti vacanato ābādhaṁ vinā lasuṇaṁ khādituṁ",
  "tika-vin05t34:133_2": "na vaṭṭati, sūpasampākādīsu pakkhittaṁ pana vaṭṭati. Tañhi paccamānesu muggasūpādīsu",
  "tika-vin05t34:133_3": "vā macchamaṁsavikatiyā vā tele vā badarasāḷavādīsu vā ambilasākādīsu vā uttaribhaṅgesu",
  "tika-vin05t34:133_4": "vā yattha katthaci antamaso yāgubhattepi pakkhittaṁ vaṭṭati.",
  "tika-vin05t34:134_0": "50. “Na, bhikkhave, adhotehi pādehi senāsanaṁ akkamitabbaṁ, yo akkameyya, āpatti",
  "tika-vin05t34:134_1": "dukkaṭassā”ti vacanato adhotehi pādehi mañcapīṭhādisenāsanaṁ parikammakatā vā bhūmi",
  "tika-vin05t34:134_2": "na akkamitabbā. “Na, bhikkhave, allehi pādehi senāsanaṁ akkamitabbaṁ, yo akkameyya",
  "tika-vin05t34:134_3": "āpatti dukkaṭassā”ti vacanato yehi akkantaṭṭhāne udakaṁ paññāyati, evarūpehi allapādehi",
  "tika-vin05t34:134_4": "paribhaṇḍakatā bhūmi vā senāsanaṁ vā na akkamitabbaṁ. Sace pana udakasinehamattameva",
  "tika-vin05t34:134_5": "paññāyati, na udakaṁ, vaṭṭati. Pādapuñchaniṁ pana allapādehipi akkamituṁ vaṭṭatiyeva.",
  "tika-vin05t34:134_6": "“Na, bhikkhave, saupāhanena senāsanaṁ akkamitabbaṁ, yo akkameyya, āpatti dukkaṭassā”ti",
  "tika-vin05t34:134_7": "vacanato dhotapādehi akkamitabbaṭṭhānaṁ saupāhanena akkamituṁ na vaṭṭati.",
  "tika-vin05t34:135_0": "“Na, bhikkhave, parikammakatāya bhūmiyā niṭṭhubhitabbaṁ, yo niṭṭhubheyya, āpatti",
  "tika-vin05t34:135_1": "dukkaṭassā”ti vacanato parikammakatāya bhūmiyā na niṭṭhubhitabbaṁ. “Anujānāmi, bhikkhave,",
  "tika-vin05t34:135_2": "kheḷamallaka”nti evaṁ anuññāte kheḷamallake niṭṭhubhitabbaṁ. “Anujānāmi, bhikkhave,",
  "tika-vin05t34:135_3": "coḷakena paliveṭhetu”nti vacanato sudhābhūmiyā vā paribhaṇḍabhūmiyā vā mañcapīṭhaṁ",
  "tika-vin05t34:135_4": "nikkhipantena sace taṭṭikā vā kaṭasārako vā natthi, coḷakena mañcapīṭhānaṁ pādā veṭhetabbā,",
  "tika-vin05t34:135_5": "tasmiṁ asati paṇṇampi attharituṁ vaṭṭati, kiñci anattharitvā ṭhapentassa pana dukkaṭaṁ.",
  "tika-vin05t34:135_6": "Yadi pana tattha nevāsikā anatthatāya bhūmiyāpi ṭhapenti, adhotapādehipi vaḷañjenti,",
  "tika-vin05t34:135_7": "tatheva vaḷañjetuṁ vaṭṭati.",
  "tika-vin05t34:136_0": "“Na, bhikkhave, parikammakatā bhitti apassetabbā, yo apasseyya, āpatti dukkaṭassā”ti",
  "tika-vin05t34:136_1": "vacanato parikammakatā bhitti setabhitti vā hotu cittakammakatā vā, na apassetabbā.",
  "tika-vin05t34:136_2": "Na kevalañca bhittimeva, dvārampi vātapānampi apassenaphalakampi pāsāṇatthambhampi",
  "tika-vin05t34:136_3": "rukkhatthambhampi cīvarena vā yena kenaci appaṭicchādetvā apassituṁ na labhati. “Anujānāmi,",
  "tika-vin05t34:136_4": "bhikkhave, paccattharitvā nipajjitu”nti vacanato pana dhotapādehi akkamitabbaṁ, paribhaṇḍakataṁ",
  "tika-vin05t34:136_5": "bhūmiṁ vā bhūmattharaṇaṁ senāsanaṁ vā saṅghikamañcapīṭhaṁ vā attano santakena paccattharaṇena",
  "tika-vin05t34:136_6": "paccattharitvāva nipajjitabbaṁ. Sace niddāyatopi paccattharaṇe saṅkuṭite koci sarīrāvayavo",
  "tika-vin05t34:136_7": "mañcaṁ vā pīṭhaṁ vā phusati, āpattiyeva, lomesu pana phusantesu lomagaṇanāya āpattiyo.",
  "tika-vin05t34:136_8": "Paribhogasīsena apassayantassapi eseva nayo. Hatthatalapādatalehi pana phusituṁ akkamituṁ",
  "tika-vin05t34:136_9": "vā vaṭṭati, mañcaṁ vā pīṭhaṁ vā harantassa kāye paṭihaññati, anāpatti.",
  "tika-vin05t34:137_0": "51. “Dasayime, bhikkhave, avandiyā. Pureupasampannena pacchupasampanno avandiyo,",
  "tika-vin05t34:137_1": "anupasampanno avandiyo, nānāsaṁvāsako vuḍḍhataro adhammavādī avandiyo, mātugāmo avandiyo,",
  "tika-vin05t34:137_2": "paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho",
  "tika-vin05t34:137_3": "avandiyo, mānattacāriko avandiyo, abbhānāraho avandiyo”ti vacanato ime dasa avandiyāti veditabbā.",
  "tika-vin05t34:138": "“Pacchupasampannena pureupasampanno vandiyo, nānāsaṁvāsako vuḍḍhataro dhammavādī vandiyo, tathāgato arahaṁ sammāsambuddho vandiyo”ti – vacanato ime tayo vanditabbā.",
  "tika-vin05t34:139_0": "52. “Anujānāmi, bhikkhave, tīṇi tūlāni rukkhatūlaṁ latātūlaṁ poṭakītūla”nti vacanato",
  "tika-vin05t34:139_1": "imāni tīṇi tūlāni kappiyāni. Tattha rukkhatūlanti simbalirukkhādīnaṁ yesaṁ kesañci",
  "tika-vin05t34:139_2": "rukkhānaṁ tūlaṁ. Latātūlanti khīravalliādīnaṁ yāsaṁ kāsañci vallīnaṁ tūlaṁ. Poṭakītūlanti",
  "tika-vin05t34:139_3": "poṭakītiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ. Etehi",
  "tika-vin05t34:139_4": "tīhi sabbabhūtagāmā saṅgahitā honti. Rukkhavallitiṇajātiyo hi muñcitvā añño bhūtagāmo",
  "tika-vin05t34:139_5": "nāma natthi, tasmā yassa kassaci bhūtagāmassa tūlaṁ bimbohane vaṭṭati. Bhisiṁ pana",
  "tika-vin05t34:139_6": "pāpuṇitvā sabbametaṁ akappiyatūlanti vuccati. Na kevalañca bimbohane etaṁ tūlameva,",
  "tika-vin05t34:139_7": "haṁsamorādīnaṁ sabbasakuṇānaṁ sīhādīnaṁ sabbacatuppadānañca lomampi vaṭṭati, piyaṅgupupphabakulapupphādīnaṁ",
  "tika-vin05t34:139_8": "pana yaṁ kiñci pupphaṁ na vaṭṭati. Tamālapattaṁ suddhameva na vaṭṭati, missakaṁ pana",
  "tika-vin05t34:139_9": "vaṭṭati, bhisīnaṁ anuññātaṁ pañcavidhaṁ uṇṇāditūlampi vaṭṭati.",
  "tika-vin05t34:140_0": "53. “Anujānāmi, bhikkhave, pañca bhisiyo uṇṇabhisiṁ coḷabhisiṁ vākabhisiṁ tiṇabhisiṁ",
  "tika-vin05t34:140_1": "paṇṇabhisi”nti vacanato pañcahi uṇṇādīhi pūritā pañca bhisiyo anuññātā. Tūlagaṇanāya",
  "tika-vin05t34:140_2": "hi etāsaṁ gaṇanā vuttā. Tattha uṇṇaggahaṇena na kevalaṁ eḷakalomameva gahitaṁ, ṭhapetvā",
  "tika-vin05t34:140_3": "pana manussalomaṁ yaṁ kiñci kappiyākappiyamaṁsajātīnaṁ pakkhicatuppadānaṁ lomaṁ sabbaṁ",
  "tika-vin05t34:140_4": "idha uṇṇaggahaṇeneva gahitaṁ. Tasmā channaṁ cīvarānaṁ channaṁ anulomacīvarānañca",
  "tika-vin05t34:140_5": "aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati. Eḷakalomāni",
  "tika-vin05t34:140_6": "pana apakkhipitvā kambalameva catugguṇaṁ pañcaguṇaṁ vā pakkhipitvā katāpi uṇṇabhisisaṅkhyameva gacchati.",
  "tika-vin05t34:141_0": "Coḷabhisiādīsu yaṁ kiñci navacoḷaṁ vā purāṇacoḷaṁ vā saṁharitvā anto pakkhipitvā",
  "tika-vin05t34:141_1": "vā katā coḷabhisi. Yaṁ kiñci vākaṁ pakkhipitvā katā vākabhisi. Yaṁ kiñci tiṇaṁ pakkhipitvā",
  "tika-vin05t34:141_2": "katā tiṇabhisi. Aññatra suddhatamālapattā yaṁ kiñci paṇṇaṁ pakkhipitvā katā paṇṇabhisīti",
  "tika-vin05t34:141_3": "veditabbā. Tamālapattaṁ pana aññena missameva vaṭṭati. Suddhaṁ na vaṭṭati. Yaṁ panetaṁ",
  "tika-vin05t34:141_4": "uṇṇādipañcavidhaṁ tūlaṁ bhisiyaṁ vaṭṭati, taṁ masūrakepi vaṭṭatīti kurundiyaṁ vuttaṁ.",
  "tika-vin05t34:141_5": "Etena masūrakaṁ paribhuñjituṁ vaṭṭatīti siddhaṁ hoti. Bhisiyā pamāṇaniyamo natthi,",
  "tika-vin05t34:141_6": "mañcabhisi pīṭhabhisi bhūmattharaṇabhisi caṅkamanabhisi pādapuñchanabhisīti etāsaṁ",
  "tika-vin05t34:141_7": "anurūpato sallakkhetvā attano rucivasena pamāṇaṁ kātabbaṁ. Bimbohanaṁ pana pamāṇayuttameva vaṭṭati.",
  "tika-vin05t34:142_0": "54. “Na, bhikkhave, aḍḍhakāyikāni bimbohanāni dhāretabbāni, yo dhāreyya, āpatti dukkaṭassā”ti",
  "tika-vin05t34:142_1": "yesu kaṭito paṭṭhāya yāva sīsaṁ upadahanti, tādisāni upaḍḍhakāyappamāṇāni bimbohanāni",
  "tika-vin05t34:142_2": "paṭikkhipitvā “anujānāmi, bhikkhave, sīsappamāṇaṁ bimbohana”nti sīsappamāṇaṁ anuññātaṁ.",
  "tika-vin05t34:142_3": "Sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ",
  "tika-vin05t34:142_4": "vidatthi ceva caturaṅgulañca hoti, majjhaṭṭhānaṁ muṭṭhiratanaṁ hoti. “Dīghato pana",
  "tika-vin05t34:142_5": "diyaḍḍharatanaṁ vā dviratanaṁ vā”ti kurundiyaṁ vuttaṁ. Ayaṁ sīsappamāṇassa ukkaṭṭhaparicchedo,",
  "tika-vin05t34:142_6": "ito uddhaṁ na vaṭṭati, heṭṭhā vaṭṭati. Agilānassa sīsūpadhānañca pādūpadhānañcāti",
  "tika-vin05t34:142_7": "dvayameva vaṭṭati, gilānassa bimbohanāni santharitvā upari paccattharaṇaṁ datvā nipajjitumpi",
  "tika-vin05t34:142_8": "vaṭṭati. “Yāni pana bhisīnaṁ anuññātāni pañca kappiyatūlāni, tehi bimbohanaṁ mahantampi",
  "tika-vin05t34:142_9": "vaṭṭatī”ti phussadevatthero āha. Vinayadharaupatissatthero pana “bimbohanaṁ karissāmīti",
  "tika-vin05t34:142_10": "kappiyatūlaṁ vā akappiyatūlaṁ vā pakkhipitvā karontassa pamāṇameva vaṭṭatī”ti āha.",
  "tika-vin05t34:143_0": "55. “Anujānāmi, bhikkhave, āsandika”nti vacanato caturassapīṭhasaṅkhāto āsandiko",
  "tika-vin05t34:143_1": "vaṭṭati, so ca “anujānāmi, bhikkhave, uccakampi āsandika”nti vacanato aṭṭhaṅgulato",
  "tika-vin05t34:143_2": "uccapādakopi vaṭṭati. Ekatobhāgena dīghapīṭhameva hi aṭṭhaṅgulato uccapādakaṁ na",
  "tika-vin05t34:143_3": "vaṭṭati, tasmā caturassapīṭhaṁ pamāṇātikkantampi vaṭṭati. “Anujānāmi, bhikkhave,",
  "tika-vin05t34:143_4": "sattaṅga”nti vacanato tīsu disāsu apassayaṁ katvā katamañcopi vaṭṭati. “Anujānāmi,",
  "tika-vin05t34:143_5": "bhikkhave, uccakampi sattaṅga”nti vacanato ayampi pamāṇātikkanto ca vaṭṭati. “Anujānāmi,",
  "tika-vin05t34:143_6": "bhikkhave, bhaddapīṭha”ntiādinā pāḷiyaṁ anuññātaṁ vettamayapīṭhaṁ pilotikābaddhapīṭhaṁ",
  "tika-vin05t34:143_7": "dārupaṭṭikāya upari pāde ṭhapetvā bhojanaphalakaṁ viya kataṁ eḷakapādapīṭhaṁ āmalakākārena",
  "tika-vin05t34:143_8": "yojitaṁ bahupādakaṁ āmaṇḍakavaṭṭikapīṭhaṁ palālapīṭhaṁ phalakapīṭhañca pāḷiyaṁ anāgatañca",
  "tika-vin05t34:143_9": "aññampi yaṁ kiñci dārumayapīṭhaṁ vaṭṭati.",
  "tika-vin05t34:144_0": "“Na, bhikkhave, ucce mañce sayitabbaṁ, yo sayeyya, āpatti dukkaṭassā”ti vacanato",
  "tika-vin05t34:144_1": "pamaṇātikkante mañce sayantassa dukkaṭaṁ, taṁ pana karontassa kārāpentassa ca chedanakaṁ",
  "tika-vin05t34:144_2": "pācittiyaṁ. Aññena kataṁ paṭilabhitvā paribhuñjantena chinditvā paribhuñjitabbaṁ.",
  "tika-vin05t34:144_3": "Sace na chinditukāmo hoti, bhūmiyaṁ nikhanitvā pamāṇaṁ upari dasseti, uttānakaṁ vā",
  "tika-vin05t34:144_4": "katvā paribhuñjati, ukkhipitvā tulāsaṅghāṭe ṭhapetvā aṭṭaṁ katvā paribhuñjati, vaṭṭati.",
  "tika-vin05t34:144_5": "“Na, bhikkhave, uccā mañcapaṭipādakā dhāretabbā, yo dhāreyya, āpatti dukkaṭassa.",
  "tika-vin05t34:144_6": "Anujānāmi, bhikkhave, aṭṭhaṅgulaparamaṁ mañcapaṭipādaka”nti vacanato manussānaṁ pamāṇaṅgulena",
  "tika-vin05t34:144_7": "aṭṭhaṅgulaparamova mañcapaṭipādako vaṭṭati, tato uddhaṁ na vaṭṭati.",
  "tika-vin05t34:145_0": "56. “Na, bhikkhave, uccāsayanamahāsayanāni dhāretabbāni, seyyathidaṁ, āsandi pallaṅko",
  "tika-vin05t34:145_1": "gonako cittako paṭikā paṭalikā tūlikā vikatikā uddalomi ekantalomi kaṭṭissaṁ koseyyaṁ",
  "tika-vin05t34:145_2": "kuttakaṁ hatthattharaṁ assattharaṁ rathattharaṁ ajinapaveṇī kadalimigapavarapaccattharaṇaṁ",
  "tika-vin05t34:145_3": "sauttaracchadaṁ ubhatolohitakūpadhānaṁ, yo dhāreyya, āpatti dukkaṭassā”ti vacanato",
  "tika-vin05t34:145_4": "uccāsayanamahāsayanāni na vaṭṭanti. Tattha uccāsayanaṁ nāma pamāṇātikkantaṁ mañcaṁ.",
  "tika-vin05t34:145_5": "Mahāsayanaṁ nāma akappiyattharaṇaṁ. Āsandiādīsu āsandīti pamāṇātikkantāsanaṁ. Pallaṅkoti",
  "tika-vin05t34:145_6": "pādesu vāḷarūpāni ṭhapetvā kato. Gonakoti dīghalomako mahākojavo. Caturaṅgulādhikāni",
  "tika-vin05t34:145_7": "kira tassa lomāni. Cittakoti ratanacitrauṇṇāmayattharako. Paṭikāti uṇṇāmayo setattharako.",
  "tika-vin05t34:145_8": "Paṭalikāti ghanapupphako uṇṇāmayalomattharako, yo “āmalakapaṭo”tipi vuccati. Tūlikāti",
  "tika-vin05t34:145_9": "pakatitūlikāyeva. Vikatikāti sīhabyagghādirūpavicitro uṇṇāmayattharako. Uddalomīti",
  "tika-vin05t34:145_10": "ekato uggatalomaṁ uṇṇāmayattharaṇaṁ. Ekantalomīti ubhato uggatalomaṁ uṇṇāmayattharaṇaṁ.",
  "tika-vin05t34:145_11": "Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ. Koseyyanti ratanaparisibbitaṁ",
  "tika-vin05t34:145_12": "kosiyasuttamayaṁ paccattharaṇaṁ, suddhakoseyyaṁ pana vaṭṭati.",
  "tika-vin05t34:146_0": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayattharaṇaṁ. Hatthattharaassattharā",
  "tika-vin05t34:146_1": "hatthiassapiṭṭhīsu attharaṇakaattharaṇā eva. Rathattharepi eseva nayo. Ajinapaveṇīti",
  "tika-vin05t34:146_2": "ajinacammehi mañcappamāṇena sibbitvā katā paveṇī. Kadalimigapavarapaccattharaṇanti",
  "tika-vin05t34:146_3": "kadalimigacammaṁ nāma atthi, tena kataṁ pavarapaccattharaṇanti attho. Taṁ kira setavatthassa",
  "tika-vin05t34:146_4": "upari kadalimigacammaṁ pattharitvā sibbitvā karonti. Sauttaracchadanti saha uttaracchadena,",
  "tika-vin05t34:146_5": "uparibaddhena rattavitānena saddhinti attho. Setavitānampi heṭṭhā akappiyapaccattharaṇe",
  "tika-vin05t34:146_6": "sati na vaṭṭati, asati pana vaṭṭati. Ubhatolohitakūpadhānanti sīsūpadhānañca pādūpadhānañcāti",
  "tika-vin05t34:146_7": "mañcassa ubhatolohitakūpadhānaṁ, etaṁ na kappati. Yaṁ pana ekameva upadhānaṁ ubhosu",
  "tika-vin05t34:146_8": "passesu rattaṁ vā hotu padumavaṇṇaṁ vā vicitraṁ vā, sace pamāṇayuttaṁ, vaṭṭati, mahāupadhānaṁ",
  "tika-vin05t34:146_9": "pana paṭikkhittaṁ. Gonakādīni saṅghikavihāre vā puggalikavihāre vā mañcapīṭhakesu",
  "tika-vin05t34:146_10": "attharitvā paribhuñjituṁ na vaṭṭanti, dhammāsane pana gihivikatanīhārena labbhanti,",
  "tika-vin05t34:146_11": "tatrāpi nipajjituṁ na vaṭṭati.",
  "tika-vin05t34:147_0": "“Anujānāmi, bhikkhave, ṭhapetvā tīṇi āsandiṁ pallaṅkaṁ tūlikaṁ gihivikataṁ abhinisīdituṁ,",
  "tika-vin05t34:147_1": "na tveva abhinipajjitu”nti – vacanato āsandādittayaṁ ṭhapetvā avasesesu gonakādīsu",
  "tika-vin05t34:147_2": "gihivikatesu dhammāsane vā bhattagge vā antaraghare vā nisīdituṁ vaṭṭati, nipajjituṁ",
  "tika-vin05t34:147_3": "na vaṭṭati. Tūlonaddhaṁ pana mañcapīṭhaṁ bhattagge antaraghareyeva nisīdituṁ vaṭṭati,",
  "tika-vin05t34:147_4": "tatthāpi nipajjituṁ vaṭṭati. Tūlonaddhaṁ pana mañcapīṭhaṁ kārāpentassapi uddālanakaṁ pācittiyaṁ.",
  "tika-vin05t34:148_0": "“Anujānāmi, bhikkhave, onaddhamañcaṁ onaddhapīṭha”nti vacanato pana cammādīhi onaddhaṁ",
  "tika-vin05t34:148_1": "mañcapīṭhaṁ vaṭṭati. “Anujānāmi, bhikkhave, pāvāraṁ. Anujānāmi, bhikkhave, koseyyapāvāraṁ.",
  "tika-vin05t34:148_2": "Anujānāmi, bhikkhave, kojavaṁ. Anujānāmi, bhikkhave, kambala”nti – vacanato pāvārādīni",
  "tika-vin05t34:148_3": "saṅghikāni vā hontu puggalikāni vā, yathāsukhaṁ vihāre vā antaraghare vā yattha katthaci",
  "tika-vin05t34:148_4": "paribhuñjituṁ vaṭṭanti. Kojavaṁ panettha pakatikojavameva vaṭṭati, mahāpiṭṭhiyakojavaṁ na vaṭṭati.",
  "tika-vin05t34:149_0": "“Anujānāmi, bhikkhave, sabbaṁ pāsādaparibhoga”nti vacanato suvaṇṇarajatādivicitrāni",
  "tika-vin05t34:149_1": "kavāṭāni mañcapīṭhāni tālavaṇṭāni suvaṇṇarajatayoni pānīyaghaṭapānīyasarāvāni, yaṁ",
  "tika-vin05t34:149_2": "kiñci cittakammakataṁ, sabbaṁ senāsanaparibhoge vaṭṭati. “Pāsādassa dāsidāsaṁ khettavatthuṁ",
  "tika-vin05t34:149_3": "gomahiṁsaṁ demā”ti vadanti, pāṭekkaṁ gahaṇakiccaṁ natthi, pāsāde paṭiggahite paṭiggahitameva hoti.",
  "tika-vin05t34:150_0": "“Anujānāmi, bhikkhave, ekapalāsikaṁ upāhanaṁ… na, bhikkhave, diguṇā upāhanā dhāretabbā…",
  "tika-vin05t34:150_1": "na tiguṇā upāhanā dhāretabbā… na guṇaṅguṇūpāhanā dhāretabbā… yo dhāreyya, āpatti",
  "tika-vin05t34:150_2": "dukkaṭassā”ti – vacanato ekapaṭalāyeva upāhanā vaṭṭati, dvipaṭalā pana tipaṭalā na",
  "tika-vin05t34:150_3": "vaṭṭatiyeva. Guṇaṅguṇūpāhanā nāma catupaṭalato paṭṭhāya vuccati, sā pana majjhimadeseyeva",
  "tika-vin05t34:150_4": "na vaṭṭati. “Anujānāmi, bhikkhave, sabbapaccantimesu janapadesu guṇaṅguṇūpāhana”nti",
  "tika-vin05t34:150_5": "– vacanato paccantimesu janapadesu guṇaṅguṇūpāhanā navā vā hotu paribhuttā vā, vaṭṭati.",
  "tika-vin05t34:150_6": "Majjhimadese pana “anujānāmi, bhikkhave, omukkaṁ guṇaṅguṇūpāhanaṁ. Na, bhikkhave,",
  "tika-vin05t34:150_7": "navā guṇaṅguṇūpāhanā dhāretabbā, yo dhāreyya, āpatti dukkaṭassā”ti vacanato paṭimuñcitvā",
  "tika-vin05t34:150_8": "apanītā paribhuttāyeva guṇaṅguṇūpāhanā vaṭṭati, aparibhuttā paṭikkhittāyeva. Ekapaṭalā",
  "tika-vin05t34:150_9": "pana paribhuttā vā hotu aparibhuttā vā, sabbattha vaṭṭati. Ettha ca manussacammaṁ",
  "tika-vin05t34:150_10": "ṭhapetvā yena kenaci cammena katā upāhanā vaṭṭati. Upāhanakosakasatthakakosakakuñcikakosakesupi eseva nayo.",
  "tika-vin05t34:151_0": "“Na, bhikkhave, sabbanīlikā upāhanā dhāretabbā… na sabbapītikā upāhanā dhāretabbā…",
  "tika-vin05t34:151_1": "na sabbalohitikā upāhanā dhāretabbā… na sabbamañjiṭṭhikā upāhanā dhāretabbā… na sabbakaṇhā",
  "tika-vin05t34:151_2": "upāhanā dhāretabbā… na sabbamahāraṅgarattā upāhanā dhāretabbā. Na sabbamahānāmarattā",
  "tika-vin05t34:151_3": "upāhanā dhāretabbā, yo dhāreyya, āpatti dukkaṭassā”ti – vacanato sabbanīlikādi upāhanā",
  "tika-vin05t34:151_4": "na vaṭṭati. Ettha ca nīlikā umāpupphavaṇṇā hoti. Pītikā kaṇikārapupphavaṇṇā… lohitikā",
  "tika-vin05t34:151_5": "jayasumanapupphavaṇṇā… mañjiṭṭhikā mañjiṭṭhavaṇṇā eva… kaṇhā addāriṭṭhakavaṇṇā… mahāraṅgarattā",
  "tika-vin05t34:151_6": "satapadipiṭṭhivaṇṇā… mahānāmarattā sambhinnavaṇṇā hoti paṇḍupalāsavaṇṇā. Kurundiyaṁ",
  "tika-vin05t34:151_7": "pana “padumapupphavaṇṇā”ti vuttaṁ. Etāsu yaṁ kiñci labhitvā rajanaṁ coḷakena puñchitvā",
  "tika-vin05t34:151_8": "vaṇṇaṁ bhinditvā dhāretuṁ vaṭṭati, appamattakepi bhinne vaṭṭatiyeva.",
  "tika-vin05t34:152_0": "“Na, bhikkhave, nīlakavaddhikā upāhanā dhāretabbā… na pītakavaddhikā upāhanā dhāretabbā…",
  "tika-vin05t34:152_1": "na lohitakavaddhikā upāhanā dhāretabbā… na mañjiṭṭhikavaddhikā upāhanā dhāretabbā…",
  "tika-vin05t34:152_2": "na kaṇhavaddhikā upāhanā dhāretabbā… na mahāraṅgarattavaddhikā upāhanā dhāretabbā…",
  "tika-vin05t34:152_3": "na mahānāmarattavaddhikā upāhanā dhāretabbā… yo dhāreyya, āpatti dukkaṭassā”ti –",
  "tika-vin05t34:152_4": "vacanato yāsaṁ vaddhāyeva nīlādivaṇṇā honti, tāpi na vaṭṭanti, vaṇṇabhedaṁ pana katvā dhāretuṁ vaṭṭati.",
  "tika-vin05t34:153_0": "“Na, bhikkhave, khallakabaddhā upāhanā dhāretabbā… na puṭabaddhā upāhanā dhāretabbā…",
  "tika-vin05t34:153_1": "na pāliguṇṭhimā upāhanā dhāretabbā… na tūlapuṇṇikā upāhanā dhāretabbā… na tittirapattikā",
  "tika-vin05t34:153_2": "upāhanā dhāretabbā… na meṇḍavisāṇavaddhikā upāhanā dhāretabbā… na ajavisāṇavaddhikā",
  "tika-vin05t34:153_3": "upāhanā dhāretabbā… na vicchikāḷikā upāhanā dhāretabbā… na morapiñchaparisibbitā",
  "tika-vin05t34:153_4": "upāhanā dhāretabbā… na citrā upāhanā dhāretabbā, yo dhāreyya, āpatti dukkaṭassā”ti",
  "tika-vin05t34:153_5": "– vacanato khallakabaddhādi upāhanāpi na vaṭṭati. Tattha khallakabaddhāti paṇhipidhānatthaṁ",
  "tika-vin05t34:153_6": "tale khallakaṁ bandhitvā katā. Puṭabaddhāti yonakaupāhanā vuccati, yā yāva jaṅghato",
  "tika-vin05t34:153_7": "sabbapādaṁ paṭicchādeti. Pāliguṇṭhimāti paliguṇṭhitvā katā, upari pādamattameva paṭicchādeti,",
  "tika-vin05t34:153_8": "na jaṅghaṁ. Tūlapuṇṇikāti tūlapicunā pūretvā katā. Tittirapattikāti tittirapattasadisā",
  "tika-vin05t34:153_9": "vicitrabaddhā. Meṇḍavisāṇavaddhikāti kaṇṇikaṭṭhāne meṇḍakasiṅgasaṇṭhāne vaddhe yojetvā",
  "tika-vin05t34:153_10": "katā. Ajavisāṇavaddhikādīsupi eseva nayo, vicchikāḷikāpi tattheva vicchikanaṅguṭṭhasaṇṭhāne",
  "tika-vin05t34:153_11": "vaddhe yojetvā katā. Morapiñchaparisibbitāti talesu vā vaddhesu vā morapiñchehi suttakasadisehi",
  "tika-vin05t34:153_12": "parisibbitā. Citrāti vicitrā. Etāsu yaṁ kiñci labhitvā sace tāni khallakādīni apanetvā",
  "tika-vin05t34:153_13": "sakkā honti vaḷañjituṁ, vaḷañjetabbā. Tesu pana sati vaḷañjantassa dukkaṭaṁ.",
  "tika-vin05t34:154_0": "“Na, bhikkhave, sīhacammaparikkhaṭā upāhanā dhāretabbā… na byagghacammaparikkhaṭā",
  "tika-vin05t34:154_1": "upāhanā dhāretabbā… na dīpicammaparikkhaṭā upāhanā dhāretabbā… na ajinacammaparikkhaṭā",
  "tika-vin05t34:154_2": "upāhanā dhāretabbā… na uddacammaparikkhaṭā upāhanā dhāretabbā… na majjāracammaparikkhaṭā",
  "tika-vin05t34:154_3": "upāhanā dhāretabbā… na kāḷakacammaparikkhaṭā upāhanā dhāretabbā… na luvakacammaparikkhaṭā",
  "tika-vin05t34:154_4": "upāhanā dhāretabbā, yo dhāreyya, āpatti dukkaṭassā”ti – vacanato sīhacammādiparikkhaṭāpi",
  "tika-vin05t34:154_5": "upāhanā na vaṭṭati. Tattha sīhacammaparikkhaṭā nāma pariyantesu cīvare anuvātaṁ viya",
  "tika-vin05t34:154_6": "sīhacammaṁ yojetvā katā. Esa nayo sabbattha. Luvakacammaparikkhaṭāti pakkhibiḷālacammaparikkhaṭā.",
  "tika-vin05t34:154_7": "Etāsupi yā kāci taṁ cammaṁ apanetvā dhāretabbā.",
  "tika-vin05t34:155_0": "“Na, bhikkhave, kaṭṭhapādukā dhāretabbā… na tālapattapādukā… na veḷupattapādukā,",
  "tika-vin05t34:155_1": "na tiṇapādukā… na muñjapādukā, na pabbajapādukā… na hintālapādukā, na kamalapādukā…",
  "tika-vin05t34:155_2": "na kambalapādukā… na sovaṇṇapādukā… na rūpiyamayā pādukā… na maṇimayā… na veḷuriyamayā…",
  "tika-vin05t34:155_3": "na phalikamayā … na kaṁsamayā… na kācamayā… na tipumayā… na sīsamayā… na tambalohamayā…",
  "tika-vin05t34:155_4": "na kāci saṅkamanīyā pādukā dhāretabbā, yo dhāreyya, āpatti dukkaṭassā”ti – vacanato",
  "tika-vin05t34:155_5": "yena kenaci tiṇena vā aññena vā katā yā kāci saṅkamanīyā pādukā na dhāretabbā. “Anujānāmi,",
  "tika-vin05t34:155_6": "bhikkhave, tisso pādukā dhuvaṭṭhāniyā asaṅkamanīyāyo, vaccapādukaṁ passāvapādukaṁ",
  "tika-vin05t34:155_7": "ācamanapāduka”nti – vacanato pana bhūmiyaṁ suppatiṭṭhitā niccalā asaṁhāriyā vaccapādukādī",
  "tika-vin05t34:155_8": "tisso pādukā paribhuñjituṁ vaṭṭanti.",
  "tika-vin05t34:156_0": "“Na, bhikkhave, saupāhanena gāmo pavisitabbo, yo paviseyya, āpatti dukkaṭassā”ti",
  "tika-vin05t34:156_1": "vacanato saupāhanena gāmo na pavisitabbo. “Anujānāmi, bhikkhave, gilānena bhikkhunā",
  "tika-vin05t34:156_2": "saupāhanena gāmaṁ pavisitu”nti vacanato pana yassa pādā vā phālitā pādakhīlā vā ābādho",
  "tika-vin05t34:156_3": "pādā vā dukkhā honti, yo na sakkoti anupāhano gāmaṁ pavisituṁ, evarūpena gilānena",
  "tika-vin05t34:156_4": "saupāhanena gāmaṁ pavisituṁ vaṭṭati. “Anujānāmi, bhikkhave, ajjhārāme upāhanaṁ dhāretuṁ",
  "tika-vin05t34:156_5": "ukkaṁ padīpaṁ kattaradaṇḍa”nti vacanato ajjhārāme agilānassapi upāhanaṁ dhāretuṁ vaṭṭati.",
  "tika-vin05t34:157_0": "“Na, bhikkhave, ācariyesu ācariyamattesu upajjhāyesu upajjhāyamattesu anupāhanesu",
  "tika-vin05t34:157_1": "caṅkamamānesu saupāhanena caṅkamitabbaṁ, yo caṅkameyya, āpatti dukkaṭassā”ti – vacanato",
  "tika-vin05t34:157_2": "ācariyādīsu anupāhanesu caṅkamantesu saupāhanena na caṅkamitabbaṁ. Ettha ca pabbajjācariyo",
  "tika-vin05t34:157_3": "upasampadācariyo nissayācariyo uddesācariyoti ime cattāropi idha ācariyā eva. Avassikassa",
  "tika-vin05t34:157_4": "chabbasso ācariyamatto. So hi catuvassakāle taṁ nissāya vacchati. Evaṁ ekavassassa",
  "tika-vin05t34:157_5": "sattavasso, duvassassa aṭṭhavasso, tivassassa navavasso, catuvassassa dasavassoti",
  "tika-vin05t34:157_6": "imepi ācariyamattā eva. Upajjhāyassa sandiṭṭhasambhattā pana sahāyabhikkhū, ye vā",
  "tika-vin05t34:157_7": "pana keci dasavassehi mahantatarā, te sabbepi upajjhāyamattā nāma. Ettakesu bhikkhūsu",
  "tika-vin05t34:157_8": "anupāhanesu caṅkamantesu saupāhanassa caṅkamato āpatti.",
  "tika-vin05t34:158_0": "“Na, bhikkhave, mahācammāni dhāretabbāni sīhacammaṁ byagghacammaṁ dīpicammaṁ, yo",
  "tika-vin05t34:158_1": "dhāreyya, āpatti dukkaṭassa”. “Na, bhikkhave, gocammaṁ dhāretabbaṁ, yo dhāreyya,",
  "tika-vin05t34:158_2": "āpatti dukkaṭassa”. “Na, bhikkhave, kiñci cammaṁ dhāretabbaṁ, yo dhāreyya, āpattidukkaṭassā”ti",
  "tika-vin05t34:158_3": "– vacanato majjhimadese sīhacammādi yaṁ kiñci cammaṁ gahetvā pariharituṁ na vaṭṭati.",
  "tika-vin05t34:158_4": "Sīhacammādīnañca pariharaṇeyeva paṭikkhepo kato. Bhūmattharaṇavasena pana aññattha",
  "tika-vin05t34:158_5": "anīharantena yaṁ kiñci cammaṁ paribhuñjituṁ vaṭṭati.",
  "tika-vin05t34:159_0": "“Anujānāmi, bhikkhave, sabbapaccantimesu janapadesu cammāni attharaṇāni eḷakacammaṁ",
  "tika-vin05t34:159_1": "ajacammaṁ migacamma”nti vacanako pana paccantimesu janapadesu yaṁ kiñci eḷakacammañca",
  "tika-vin05t34:159_2": "ajacammañca attharitvā nipajjituṁ vā nisīdituṁ vā vaṭṭati. Migacamme eṇimigo vātamigo",
  "tika-vin05t34:159_3": "pasadamigo kuruṅgamigo migamātuko rohitamigoti etesaṁyeva cammāni vaṭṭanti, aññesaṁ pana –",
  "tika-vin05t34:160": "Makkaṭo kāḷasīho ca, sarabho kadalīmigo;",
  "tika-vin05t34:161": "Ye ca vāḷamigā keci, tesaṁ cammaṁ na vaṭṭati.",
  "tika-vin05t34:162_0": "Tattha vāḷamigāti sīhabyagghaacchataracchā. Na kevalañca eteyeva, yesaṁ vā pana cammaṁ",
  "tika-vin05t34:162_1": "vaṭṭatīti vuttaṁ, te ṭhapetvā avasesā antamaso gomahiṁsasasabiḷārādayopi sabbe imasmiṁ",
  "tika-vin05t34:162_2": "atthe “vāḷamigā”tveva veditabbā. Etesañhi sabbesaṁ pana cammaṁ na vaṭṭati.",
  "tika-vin05t34:163_0": "“Na, bhikkhave, yānena yāyitabbaṁ, yo yāyeyya, āpatti dukkaṭassa. Anujānāmi, bhikkhave,",
  "tika-vin05t34:163_1": "gilānassa yāna”nti vacanato agilānena bhikkhunā yānena na gantabbaṁ. Kataraṁ pana",
  "tika-vin05t34:163_2": "yānaṁ kappati, kataraṁ na kappatīti? “Anujānāmi, bhikkhave, purisayuttaṁ hatthavaṭṭakaṁ.",
  "tika-vin05t34:163_3": "Anujānāmi, bhikkhave, sivikaṁ pāṭaṅki”nti vacanato purisayuttaṁ hatthavaṭṭakaṁ sivikā",
  "tika-vin05t34:163_4": "pāṭaṅkī ca vaṭṭati. Ettha ca purisayuttaṁ itthisārathi vā hotu purisasārathi vā,",
  "tika-vin05t34:163_5": "vaṭṭati, dhenuyuttaṁ pana na vaṭṭati. Hatthavaṭṭakaṁ pana itthiyo vā vaṭṭentu purisā vā, vaṭṭatiyeva.",
  "tika-vin05t34:164_0": "57. “Anujānāmi, bhikkhave, ahatānaṁ dussānaṁ ahatakappānaṁ diguṇaṁ saṅghāṭiṁ ekacciyaṁ",
  "tika-vin05t34:164_1": "uttarāsaṅgaṁ ekacciyaṁ antaravāsakaṁ, utuddhaṭānaṁ dussānaṁ catugguṇaṁ saṅghāṭiṁ",
  "tika-vin05t34:164_2": "diguṇaṁ uttarāsaṅgaṁ diguṇaṁ antaravāsakaṁ, paṁsukūle yāvadatthaṁ, pāpaṇike ussāho",
  "tika-vin05t34:164_3": "karaṇīyo”ti vacanato adhotānaṁ ekavāraṁ dhotānañca vatthānaṁ dupaṭṭā saṅghāṭi kātabbā,",
  "tika-vin05t34:164_4": "uttarāsaṅgo antaravāsako ca ekapaṭṭo kātabbo. Utuddhaṭānaṁ pana hatavatthānaṁ pilotikānaṁ",
  "tika-vin05t34:164_5": "saṅghāṭi catugguṇā kātabbā, uttarāsaṅgo antaravāsako ca dupaṭṭo kātabbo, paṁsukūle",
  "tika-vin05t34:164_6": "pana yathāruci kātabbaṁ. Antarāpaṇato patitapilotikacīvarepi ussāho karaṇīyo, pariyesanā",
  "tika-vin05t34:164_7": "kātabbā, paricchedo pana natthi, paṭṭasatampi vaṭṭati. Sabbamidaṁ sādiyantassa bhikkhuno",
  "tika-vin05t34:164_8": "vuttaṁ. Tīsu pana cīvaresu dve vā ekaṁ vā chinditvā kātabbaṁ. Sace nappahoti, āgantukapattaṁ",
  "tika-vin05t34:164_9": "dātabbaṁ. Āgantukapattañhi appahonake anuññātaṁ. Vuttañhetaṁ –",
  "tika-vin05t34:165_0": "“Anujānāmi, bhikkhave, dve chinnakāni ekaṁ acchinnakanti. Dve chinnakāni ekaṁ acchinnakaṁ",
  "tika-vin05t34:165_1": "nappahoti. Bhagavato etamatthaṁ ārocesuṁ. Anujānāmi, bhikkhave, dve acchinnakāni",
  "tika-vin05t34:165_2": "ekaṁ chinnakanti. Dve acchinnakāni ekaṁ chinnakaṁ nappahoti. Bhagavato etamatthaṁ",
  "tika-vin05t34:165_3": "ārocesuṁ. Anujānāmi, bhikkhave, anvādhikampi āropetuṁ. Na ca, bhikkhave, sabbaṁ acchinnakaṁ",
  "tika-vin05t34:165_4": "dhāretabbaṁ, yo dhāreyya, āpatti dukkaṭassā”ti.",
  "tika-vin05t34:166": "Tasmā sace pahoti āgantukapattaṁ, na vaṭṭati, chinditabbameva.",
  "tika-vin05t34:167_0": "“Na, bhikkhave, potthako nivāsetabbo, yo nivāseyya, āpatti dukkaṭassa. Na, bhikkhave,",
  "tika-vin05t34:167_1": "sabbanīlakāni cīvarāni dhāretabbāni… na sabbapītakāni… na sabbalohitakāni… na sabbamañjiṭṭhakāni…",
  "tika-vin05t34:167_2": "na sabbakaṇhāni… na sabbamahāraṅgarattāni… na sabbamahānāmarattāni… na acchinnadasāni…",
  "tika-vin05t34:167_3": "na dīghadasāni… na pupphadasāni… na phaladasāni cīvarāni dhāretabbāni… na kañcukaṁ…",
  "tika-vin05t34:167_4": "na tirīṭakaṁ… na veṭhanaṁ dhāretabbaṁ, yo dhāreyya, āpatti dukkaṭassā”ti – vacanato",
  "tika-vin05t34:167_5": "potthakādīni na dhāretabbāni. Tattha potthakoti makacimayo vuccati, akkadussakadalidussaerakadussānipi",
  "tika-vin05t34:167_6": "potthakagatikāneva. Sabbanīlakādīni rajanaṁ dhovitvā puna rajitvā dhāretabbāni. Na",
  "tika-vin05t34:167_7": "sakkā ce honti dhovituṁ, paccattharaṇāni vā kātabbāni. Tipaṭṭacīvarassa vā majjhe",
  "tika-vin05t34:167_8": "dātabbāni. Tesaṁ vaṇṇanānattaṁ upāhanāsu vuttanayameva. Acchinnadasadīghadasāni dasā",
  "tika-vin05t34:167_9": "chinditvā dhāretabbāni. Kañcukaṁ labhitvā phāletvā rajitvā paribhuñjituṁ vaṭṭati.",
  "tika-vin05t34:167_10": "Veṭhanepi eseva nayo. Tirīṭakaṁ pana rukkhacchallimayaṁ, taṁ pādapuñchaniṁ kātuṁ vaṭṭati.",
  "tika-vin05t34:168_0": "58. “Na, bhikkhave, adhammakammaṁ kātabbaṁ, yo kareyya, āpatti dukkaṭassa. Anujānāmi,",
  "tika-vin05t34:168_1": "bhikkhave, adhammakamme kayiramāne paṭikkositu”nti vacanato adhammakammaṁ na kātabbaṁ,",
  "tika-vin05t34:168_2": "kayiramānañca nivāretabbaṁ. Nivārentehi ca “anujānāmi, bhikkhave, catūhi pañcahi",
  "tika-vin05t34:168_3": "paṭikkosituṁ, dvīhi tīhi diṭṭhiṁ āvikātuṁ, ekena adhiṭṭhātuṁ ‘na metaṁ khamatī”ti",
  "tika-vin05t34:168_4": "vacanato yattha nivārentassa bhikkhuno upaddavaṁ karonti, tattha ekakena na nivāretabbaṁ.",
  "tika-vin05t34:168_5": "Sace cattāro pañca vā honti, nivāretabbaṁ. Sace pana dve vā tayo vā honti, “adhammakammaṁ",
  "tika-vin05t34:168_6": "idaṁ, na metaṁ khamatī”ti evaṁ aññassa santike attano diṭṭhi āvikātabbā. Sace ekova",
  "tika-vin05t34:168_7": "hoti, “na metaṁ khamatī”ti adhiṭṭhātabbaṁ. Sabbañcetaṁ tesaṁ anupaddavatthāya vuttaṁ.",
  "tika-vin05t34:169_0": "59. “Na, bhikkhave, anokāsakato bhikkhu āpattiyā codetabbo, yo codeyya, āpatti dukkaṭassā”ti",
  "tika-vin05t34:169_1": "vacanato codentena “karotu me āyasmā okāsaṁ, ahaṁ taṁ vattukāmo”ti evaṁ okāsaṁ kārāpetvā",
  "tika-vin05t34:169_2": "codetabbo. Adhippāyabhedo panettha veditabbo. Ayañhi adhippāyo nāma cāvanādhippāyo",
  "tika-vin05t34:169_3": "akkosādhippāyo kammādhippāyo vuṭṭhānādhippāyo uposathapavāraṇaṭṭhapanādhippāyo anuvijjanādhippāyo",
  "tika-vin05t34:169_4": "dhammakathādhippāyoti anekavidho. Tattha purimesu catūsu adhippāyesu okāsaṁ akārāpentassa",
  "tika-vin05t34:169_5": "dukkaṭaṁ, okāsaṁ kārāpetvāpi sammukhā amūlakena pārājikena codentassa saṅghādiseso,",
  "tika-vin05t34:169_6": "amūlakena saṅghādisesena codentassa pācittiyaṁ, amūlikāya ācāravipattiyā codentassa",
  "tika-vin05t34:169_7": "dukkaṭaṁ, akkosādhippāyena vadantassa pācittiyaṁ. Asammukhā pana sattahipi āpattikkhandhehi",
  "tika-vin05t34:169_8": "vadantassa dukkaṭaṁ, asammukhā eva sattavidhampi kammaṁ karontassa dukkaṭameva. Kurundiyaṁ",
  "tika-vin05t34:169_9": "pana “vuṭṭhānādhippāyena ‘tvaṁ imaṁ nāma āpattiṁ āpanno, taṁ paṭikarohī’ti vadantassa",
  "tika-vin05t34:169_10": "okāsakiccaṁ natthī”ti vuttaṁ. Uposathapavāraṇaṁ ṭhapentassapi okāsakammaṁ natthi,",
  "tika-vin05t34:169_11": "ṭhapanakhettaṁ pana jānitabbaṁ “suṇātu me, bhante, saṅgho, ajjuposatho pannaraso,",
  "tika-vin05t34:169_12": "yadi saṅghassa pattakallaṁ, saṅgho uposathaṁ kare”ti.",
  "tika-vin05t34:170": "Etasmiñhi re-kāre anatikkanteyeva ṭhapetuṁ labbhati, tato paraṁ pana yya-kāre patte na labbhati. Esa nayo pavāraṇāya.",
  "tika-vin05t34:171_0": "Anuvijjakassapi osaṭe vatthusmiṁ “atthetaṁ tavā”ti anuvijjanādhippāyena vadantassa",
  "tika-vin05t34:171_1": "okāsakammaṁ natthi. Dhammakathikassapi dhammāsane nisīditvā “yo idañcidañca karoti,",
  "tika-vin05t34:171_2": "ayaṁ bhikkhu assamaṇo”tiādinā nayena anodissa dhammaṁ kathentassa okāsakammaṁ natthi.",
  "tika-vin05t34:171_3": "Sace pana odissa niyametvā “asuko ca asuko ca assamaṇo anupāsako”ti katheti, dhammāsanato",
  "tika-vin05t34:171_4": "orohitvā āpattiṁ desetvā gantabbaṁ. “Na, bhikkhave, suddhānaṁ bhikkhūnaṁ anāpattikānaṁ",
  "tika-vin05t34:171_5": "avatthusmiṁ akāraṇe okāso kārāpetabbo, yo kārāpeyya, āpatti dukkaṭassā”ti vacanato",
  "tika-vin05t34:171_6": "suddhānaṁ bhikkhūnaṁ akāraṇe vatthusmiṁ okāso na kāretabbo. “Anujānāmi, bhikkhave,",
  "tika-vin05t34:171_7": "puggalaṁ tulayitvā okāsaṁ kātu”nti vacanato “bhūtameva nu kho āpattiṁ vadati, abhūta”nti",
  "tika-vin05t34:171_8": "evaṁ upaparikkhitvā okāso kātabbo.",
  "tika-vin05t34:172_0": "60. “Na, bhikkhave, saddhādeyyaṁ vinipātetabbaṁ, yo vinipāteyya, āpatti dukkaṭassā”ti",
  "tika-vin05t34:172_1": "vacanato saddhādeyyaṁ na vinipātetabbaṁ. Ṭhapetvā mātāpitaro sesañātīnaṁ dentopi",
  "tika-vin05t34:172_2": "vinipātetiyeva, mātāpitaro pana rajje ṭhitāpi patthayanti, dātabbaṁ.",
  "tika-vin05t34:173": "61. “Na, bhikkhave, santaruttarena gāmo pavisitabbo, yo paviseyya, āpatti dukkaṭassā”ti vacanato santaruttarena gāmo na pavisitabbo.",
  "tika-vin05t34:174_0": "62. “Pañcime, bhikkhave, paccayā saṅghāṭiyā nikkhepāya. Gilāno vā hoti, vassikasaṅketaṁ",
  "tika-vin05t34:174_1": "vā hoti, nadīpāragataṁ vā hoti, aggaḷaguttivihāro vā hoti, atthatakathinaṁ vā hoti.",
  "tika-vin05t34:174_2": "Ime kho, bhikkhave, pañca paccayā saṅghāṭiyā nikkhepāyā”ti – vacanato pana gahetvā",
  "tika-vin05t34:174_3": "gantuṁ asamattho gilāno vā hoti, vassikasaṅketādīsu vā aññataraṁ kāraṇaṁ, evarūpesu",
  "tika-vin05t34:174_4": "paccayesu saṅghāṭiṁ aggaḷaguttivihāre ṭhapetvā santaruttarena gantuṁ vaṭṭati. Sabbesveva",
  "tika-vin05t34:174_5": "hi etesu gilānavassikasaṅketanadīpāragamanaatthatakathinabhāvesu aggaḷaguttiyeva",
  "tika-vin05t34:174_6": "pamāṇaṁ, gutte eva vihāre nikkhipitvā bahi gantuṁ vaṭṭati, nāgutte. Āraññakassa pana",
  "tika-vin05t34:174_7": "vihāro na sugutto hoti, tena bhaṇḍukkhalikāya pakkhipitvā pāsāṇasusirarukkhasusirādīsu",
  "tika-vin05t34:174_8": "supaṭicchannesu ṭhapetvā gantabbaṁ. Uttarāsaṅgaantaravāsakānaṁ nikkhepepi imeyeva",
  "tika-vin05t34:174_9": "pañca paccayā veditabbā.",
  "tika-vin05t34:175_0": "63. “Na, bhikkhave, sambādhassa sāmantā dvaṅgulā satthakammaṁ vā vatthikammaṁ vā",
  "tika-vin05t34:175_1": "kārāpetabbaṁ, yo kārāpeyya, āpatti thullaccayassā”ti vacanato yathāparicchinne okāse",
  "tika-vin05t34:175_2": "yena kenaci satthena vā sūciyā vā kaṇṭakena vā sattikāya vā pāsāṇasakkhalikāya vā",
  "tika-vin05t34:175_3": "nakhena vā chindanaṁ vā phālanaṁ vā vijjhanaṁ vā lekhanaṁ vā na kātabbaṁ, sabbañhetaṁ",
  "tika-vin05t34:175_4": "satthakammameva hoti. Yena kenaci pana cammena vā vatthena vā vatthipīḷanampi na",
  "tika-vin05t34:175_5": "kātabbaṁ, sabbañhetaṁ vatthikammameva hoti. Ettha ca “sambādhassa sāmantā dvaṅgulā”ti",
  "tika-vin05t34:175_6": "idaṁ satthakammaṁyeva sandhāya vuttaṁ, vatthikammaṁ pana sambādheyeva paṭikkhittaṁ.",
  "tika-vin05t34:175_7": "Tattha pana khāraṁ vā dātuṁ yena kenaci rajjukena vā bandhituṁ vaṭṭati, yadi tena",
  "tika-vin05t34:175_8": "chijjati, succhinnaṁ. Aṇḍavuḍḍhirogepi satthakammaṁ na vaṭṭati, tasmā “aṇḍaṁ phāletvā",
  "tika-vin05t34:175_9": "bījāni uddharitvā arogaṁ karissāmī”ti na kātabbaṁ, aggitāpanabhesajjalepanesu pana",
  "tika-vin05t34:175_10": "paṭikkhepo natthi. Vaccamagge bhesajjamakkhitā ādānavaṭṭi vā veḷunāḷikā vā vaṭṭati,",
  "tika-vin05t34:175_11": "yāya khārakammaṁ vā karonti, telaṁ vā pavesenti.",
  "tika-vin05t34:176_0": "64. “Na, bhikkhave, nahāpitapubbena khurabhaṇḍaṁ pariharitabbaṁ, yo parihareyya,",
  "tika-vin05t34:176_1": "āpatti dukkaṭassā”ti vacanato nahāpitapubbena khurabhaṇḍaṁ gahetvā pariharituṁ na",
  "tika-vin05t34:176_2": "vaṭṭati, aññassa santakena pana kese chedetuṁ vaṭṭati. Sace vetanaṁ gahetvā chindati,",
  "tika-vin05t34:176_3": "na vaṭṭati. Yo anahāpitapubbo, tasseva pariharituṁ vaṭṭati, taṁ vā aññaṁ vā gahetvā",
  "tika-vin05t34:176_4": "kese chedetumpi vaṭṭati.",
  "tika-vin05t34:177_0": "65. “Saṅghikāni, bhikkhave, bījāni puggalikāya bhūmiyā ropitāni bhāgaṁ datvā paribhuñjitabbāni.",
  "tika-vin05t34:177_1": "Puggalikāni bījāni saṅghikāya bhūmiyā ropitāni bhāgaṁ datvā paribhuñjitabbānī”ti",
  "tika-vin05t34:177_2": "– vacanato puggalikāya bhūmiyā saṅghikesu bījesu ropitesu saṅghikāya bhūmiyā vā puggalikesu",
  "tika-vin05t34:177_3": "bījesu ropitesu dasamabhāgaṁ datvā paribhuñjitabbaṁ. Idaṁ kira jambudīpe porāṇakacārittaṁ,",
  "tika-vin05t34:177_4": "tasmā dasa koṭṭhāse katvā eko koṭṭhāso bhūmisāmikānaṁ dātabbo.",
  "tika-vin05t34:178_0": "66. “Santi, bhikkhave, maggā kantārā appodakā appabhakkhā, na sukarā apātheyyena",
  "tika-vin05t34:178_1": "gantuṁ. Anujānāmi, bhikkhave, pātheyyaṁ pariyesituṁ. Taṇḍulo taṇḍulatthikena, muggo",
  "tika-vin05t34:178_2": "muggatthikena, māso māsatthikena, loṇaṁ loṇatthikena, guḷo guḷatthikena, telaṁ telatthikena,",
  "tika-vin05t34:178_3": "sappi sappitthikenā”ti – vacanato tādisaṁ kantāraṁ nittharantena pātheyyaṁ pariyesituṁ",
  "tika-vin05t34:178_4": "vaṭṭati. Kathaṁ pana pariyesitabbanti? Sace kecisayameva ñatvā denti, iccetaṁ kusalaṁ.",
  "tika-vin05t34:178_5": "No ce denti, ñātipavāritaṭṭhānato vā bhikkhācāravattena vā pariyesitabbaṁ. Tathā",
  "tika-vin05t34:178_6": "alabhantena aññātikaappavāritaṭṭhānato yācitvāpi gahetabbaṁ. Ekadivasena gamanīye",
  "tika-vin05t34:178_7": "magge ekabhattatthāya pariyesitabbaṁ. Dīghe addhāne yattakena kantāraṁ nittharati,",
  "tika-vin05t34:178_8": "tattakaṁ pariyesitabbaṁ.",
  "tika-vin05t34:179_0": "67. “Yaṁ, bhikkhave, mayā ‘idaṁ na kappatī’ti appaṭikkhittaṁ, tañce akappiyaṁ anulometi,",
  "tika-vin05t34:179_1": "kappiyaṁ paṭibāhati, taṁ vo na kappati. Yaṁ, bhikkhave, mayā ‘idaṁ na kappatī’ti",
  "tika-vin05t34:179_2": "appaṭikkhittaṁ, tañce kappiyaṁ anulometi, akappiyaṁ paṭibāhati, taṁ vo kappati. Yaṁ,",
  "tika-vin05t34:179_3": "bhikkhave, mayā ‘idaṁ kappatī’ti ananuññātaṁ, tañce akappiyaṁ anulometi, kappiyaṁ",
  "tika-vin05t34:179_4": "paṭibāhati, taṁ vo na kappati. Yaṁ, bhikkhave, mayā ‘idaṁ kappatī’ti ananuññātaṁ,",
  "tika-vin05t34:179_5": "tañce kappiyaṁ anulometi, akappiyaṁ paṭibāhati, taṁ vo kappatī”ti – ime cattāro mahāpadese",
  "tika-vin05t34:179_6": "bhagavā bhikkhūnaṁ nayaggahaṇatthāya āha. Tattha dhammasaṅgāhakattherā suttaṁ gahetvā",
  "tika-vin05t34:179_7": "parimaddantā idaṁ addasaṁsu. “Ṭhapetvā dhaññaphalarasa”nti satta dhaññarasāni “pacchābhattaṁ",
  "tika-vin05t34:179_8": "na kappatī”ti paṭikkhittāni. Tālanāḷikerapanasalabujaalābukumbhaṇḍapussaphalatipusaphalaeḷālukāni",
  "tika-vin05t34:179_9": "nava mahāphalāni sabbañca aparaṇṇaṁ dhaññagatikameva. Taṁ kiñcāpi na paṭikkhittaṁ,",
  "tika-vin05t34:179_10": "atha kho akappiyaṁ anulometi, tasmā pacchābhattaṁ na kappati. Aṭṭha pānāni anuññātāni,",
  "tika-vin05t34:179_11": "avasesāni vettatintiṇikamātuluṅgakapiṭṭhakosambakaramandādikhuddakaphalapānāni aṭṭhapānagatikāneva.",
  "tika-vin05t34:179_12": "Tāni kiñcāpi na anuññātāni, atha kho kappiyaṁ anulomenti, tasmā kappanti. Ṭhapetvā",
  "tika-vin05t34:179_13": "hi sānulomaṁ dhaññaphalarasaṁ aññaṁ phalapānaṁ nāma akappiyaṁ natthi, sabbaṁ yāmakālikaṁyevāti kurundiyaṁ vuttaṁ.",
  "tika-vin05t34:180_0": "Bhagavatā – “anujānāmi, bhikkhave, cha cīvarāni khomaṁ kappāsikaṁ koseyyaṁ kambalaṁ",
  "tika-vin05t34:180_1": "sāṇaṁ bhaṅga”nti cha cīvarāni anuññātāni, dhammasaṅgāhakattherehi tesaṁ anulomāni",
  "tika-vin05t34:180_2": "dukūlaṁ pattuṇṇaṁ cīnapaṭṭaṁ somārapaṭṭaṁ iddhimayaṁ devadattiyanti aparāni cha anuññātāni.",
  "tika-vin05t34:180_3": "Tattha pattuṇṇanti pattuṇṇadese pāṇakehi sañjātavatthaṁ. Dve paṭāni desanāmeneva",
  "tika-vin05t34:180_4": "vuttāni. Tīṇi koseyyassa anulomāni, dukūlaṁ sāṇassa, itarāni dve kappāsikassa vā sabbesaṁ vā.",
  "tika-vin05t34:181_0": "Bhagavatā ekādasa patte paṭikkhipitvā dve pattā anuññātā lohapatto ca mattikāpatto",
  "tika-vin05t34:181_1": "ca. Lohathālakaṁ mattikāthālakaṁ tambalohathālakanti tesaṁyeva anulomāni. Bhagavatā",
  "tika-vin05t34:181_2": "tayo tumbā anuññātā lohatumbo kaṭṭhatumbo phalatumboti. Kuṇḍikā kañcanako udakatumboti",
  "tika-vin05t34:181_3": "tesaṁyeva anulomāni. Kurundiyaṁ pana “pānīyasaṅkhapānīyasarāvakānaṁ ete anulomā”ti",
  "tika-vin05t34:181_4": "vuttaṁ. Paṭṭikā sūkarantanti dve kāyabandhanāni anuññātāni. Dussapaṭṭena rajjukena",
  "tika-vin05t34:181_5": "ca katakāyabandhanāni tesaṁyeva anulomāni. Setacchattaṁ kilañjacchattaṁ paṇṇacchattanti",
  "tika-vin05t34:181_6": "tīṇi chattāni anuññātāni. Ekapaṇṇacchattaṁ tesaṁyeva anulomanti iminā nayena pāḷiñca",
  "tika-vin05t34:181_7": "aṭṭhakathañca anupekkhitvā aññānipi kappiyākappiyānaṁ anulomāni vinayadharena veditabbāni.",
  "tika-vin05t34:182_0": "68. Vinayadharo ca puggalo vinayapariyattimūlake pañcānisaṁse chānisaṁse sattānisaṁse",
  "tika-vin05t34:182_1": "aṭṭhānisaṁse navānisaṁse dasānisaṁse ekādasānisaṁse labhati. Katame pañcānisaṁse",
  "tika-vin05t34:182_2": "labhati? Attano sīlakkhandhaguttiādike. Vuttañhetaṁ –",
  "tika-vin05t34:183_0": "“Pañcime, bhikkhave, ānisaṁsā vinayadhare puggale. Attano sīlakkhandho sugutto hoti",
  "tika-vin05t34:183_1": "surakkhito, kukkuccapakatānaṁ paṭisaraṇaṁ hoti, visārado saṅghamajjhe voharati, paccatthike",
  "tika-vin05t34:183_2": "sahadhammena suniggahitaṁ niggaṇhāti, saddhammaṭṭhitiyā paṭipanno hotī”ti.",
  "tika-vin05t34:184_0": "Kathamassa attano sīlakkhandho sugutto hoti surakkhito? Idhekacco bhikkhu āpattiṁ",
  "tika-vin05t34:184_1": "āpajjanto chahākārehi āpajjati alajjitā, aññāṇatā, kukkuccapakatatā, akappiye kappiyasaññitā,",
  "tika-vin05t34:184_2": "kappiye akappiyasaññitā, satisammosā. Kathaṁ alajjitāya āpajjati? Akappiyabhāvaṁ",
  "tika-vin05t34:184_3": "jānantoyeva madditvā vītikkamaṁ karoti. Vuttampi cetaṁ –",
  "tika-vin05t34:185": "“Sañcicca āpattiṁ āpajjati, āpattiṁ parigūhati;",
  "tika-vin05t34:186": "Agatigamanañca gacchati, ediso vuccati alajjipuggalo”ti. ;",
  "tika-vin05t34:187_0": "Kathaṁ aññāṇatāya āpajjati? Aññāṇapuggalo hi mando momūho kattabbākattabbaṁ ajānanto",
  "tika-vin05t34:187_1": "akattabbaṁ karoti, kattabbaṁ virādheti. Evaṁ aññāṇatāya āpajjati. Kathaṁ kukkuccapakatatāya",
  "tika-vin05t34:187_2": "āpajjati? Kappiyākappiyaṁ nissāya kukkucce uppanne vinayadharaṁ pucchitvā kappiyaṁ",
  "tika-vin05t34:187_3": "ce, kattabbaṁ siyā, akappiyaṁ ce, na kattabbaṁ, ayaṁ pana “vaṭṭatī”ti madditvā vītikkamatiyeva.",
  "tika-vin05t34:187_4": "Evaṁ kukkuccapakatatāya āpajjati.",
  "tika-vin05t34:188_0": "Kathaṁ akappiye kappiyasaññitāya āpajjati? Acchamaṁsaṁ “sūkaramaṁsa”nti khādati,",
  "tika-vin05t34:188_1": "dīpimaṁsaṁ “migamaṁsa”nti khādati, akappiyabhojanaṁ “kappiyabhojana”nti bhuñjati,",
  "tika-vin05t34:188_2": "vikāle kālasaññāya bhuñjati, akappiyapānakaṁ “kappiyapānaka”nti pivati. Evaṁ akappiye",
  "tika-vin05t34:188_3": "kappiyasaññitāya āpajjati. Kathaṁ kappiye akappiyasaññitāya āpajjati? Sūkaramaṁsaṁ",
  "tika-vin05t34:188_4": "“acchamaṁsa”nti khādati, migamaṁsaṁ “dīpimaṁsa”nti khādati, kappiyabhojanaṁ “akappiyabhojana”nti",
  "tika-vin05t34:188_5": "bhuñjati, kāle vikālasaññāya bhuñjati, kappiyapānakaṁ “akappiyapānaka”nti pivati.",
  "tika-vin05t34:188_6": "Evaṁ kappiye akappiyasaññitāya āpajjati. Kathaṁ satisammosā āpajjati? Sahaseyyacīvaravippavāsabhesajjacīvarakālātikkamanapaccayā",
  "tika-vin05t34:188_7": "āpattiṁ satisammosā āpajjati. Evamidhekacco bhikkhu imehi chahi ākārehi āpattiṁ āpajjati.",
  "tika-vin05t34:189_0": "Vinayadharo pana imehi chahākārehi āpattiṁ na āpajjati. Kathaṁ lajjitāya nāpajjati?",
  "tika-vin05t34:189_1": "So hi “passatha bho, ayaṁ kappiyākappiyaṁ jānantoyeva paṇṇattivītikkamaṁ karotī”ti",
  "tika-vin05t34:189_2": "imaṁ parūpavādaṁ rakkhantopi nāpajjati. Evaṁ lajjitāya nāpajjati, sahasā āpannampi",
  "tika-vin05t34:189_3": "desanāgāminiṁ desetvā vuṭṭhānagāminiyā vuṭṭhahitvā suddhante patiṭṭhāti. Tato –",
  "tika-vin05t34:190": "“Sañcicca āpattiṁ nāpajjati, āpattiṁ na parigūhati;",
  "tika-vin05t34:191": "Agatigamanañca na gacchati, ediso vuccati lajjipuggalo”ti. –",
  "tika-vin05t34:192": "Imasmiṁ lajjibhāve patiṭṭhitova hoti.",
  "tika-vin05t34:193_0": "Kathaṁ ñāṇatāya nāpajjati? So hi kappiyākappiyaṁ jānāti, tasmā kappiyaṁyeva karoti,",
  "tika-vin05t34:193_1": "akappiyaṁ na karoti. Evaṁ ñāṇatāya nāpajjati. Kathaṁ akukkuccapakatatāya nāpajjati?",
  "tika-vin05t34:193_2": "Kappiyākappiyaṁ nissāya kukkucce uppanne vatthuṁ oloketvā mātikaṁ padabhājanaṁ antarāpattiṁ",
  "tika-vin05t34:193_3": "anāpattiṁ oloketvā kappiyaṁ ce hoti, karoti, akappiyaṁ ce, na karoti. Evaṁ akukkuccapakatatāya",
  "tika-vin05t34:193_4": "nāpajjati. Kathaṁ akappiye kappiyasaññitādīhi nāpajjati? So hi kappiyākappiyaṁ jānāti,",
  "tika-vin05t34:193_5": "tasmā akappiye kappiyasaññī na hoti, kappiye akappiyasaññī na hoti, suppatiṭṭhitā",
  "tika-vin05t34:193_6": "cassa sati hoti, adhiṭṭhātabbaṁ adhiṭṭheti, vikappetabbaṁ vikappeti. Iti imehi chahi",
  "tika-vin05t34:193_7": "ākārehi āpattiṁ nāpajjati. Anāpajjanto akhaṇḍasīlo hoti, parisuddhasīlo hoti. Evamassa",
  "tika-vin05t34:193_8": "attano sīlakkhandho sugutto hoti surakkhito.",
  "tika-vin05t34:194_0": "Kathaṁ kukkuccapakatānaṁ paṭisaraṇaṁ hoti? Tiroraṭṭhesu tirojanapadesu ca uppannakukkuccā",
  "tika-vin05t34:194_1": "bhikkhū “asukasmiṁ kira vihāre vinayadharo vasatī”ti dūratova tassa santikaṁ āgantvā",
  "tika-vin05t34:194_2": "kukkuccaṁ pucchanti. So tehi katassa kammassa vatthuṁ oloketvā āpattānāpattigarukalahukādibhedaṁ",
  "tika-vin05t34:194_3": "sallakkhetvā desanāgāminiṁ desāpetvā, vuṭṭhānagāminiyā vuṭṭhāpetvā suddhante patiṭṭhāpeti.",
  "tika-vin05t34:194_4": "Evaṁ kukkuccapakatānaṁ paṭisaraṇaṁ hoti.",
  "tika-vin05t34:195_0": "Visāradosaṅghamajjhe voharatīti avinayadharassa hi saṅghamajjhe kathentassa bhayaṁ",
  "tika-vin05t34:195_1": "sārajjaṁ okkamati, vinayadharassa taṁ na hoti. Kasmā? “Evaṁ kathentassa doso hoti,",
  "tika-vin05t34:195_2": "evaṁ na doso”ti ñatvā kathanato.",
  "tika-vin05t34:196_0": "Paccatthike sahadhammena suniggahitaṁ niggaṇhātīti ettha dvidhā paccatthikā nāma",
  "tika-vin05t34:196_1": "attapaccatthikā ca sāsanapaccatthikā ca. Tattha mettiyabhūmajakā ca bhikkhū vaḍḍho",
  "tika-vin05t34:196_2": "ca licchavī amūlakena antimavatthunā codesuṁ, ime attapaccatthikā nāma. Ye pana aññepi",
  "tika-vin05t34:196_3": "dussīlā pāpadhammā, sabbete attapaccatthikā. Viparītadassanā pana ariṭṭhabhikkhukaṇṭakasāmaṇeravesālikavajjiputtakā",
  "tika-vin05t34:196_4": "parūpahāraaññāṇakaṅkhāvitaraṇādivādā mahāsaṅghikādayo ca abuddhasāsanaṁ “buddhasāsana”nti",
  "tika-vin05t34:196_5": "vatvā katapaggahā sāsanapaccatthikā nāma. Te sabbepi sahadhammena sahakāraṇena vacanena",
  "tika-vin05t34:196_6": "yathā taṁ asaddhammaṁ patiṭṭhāpetuṁ na sakkonti, evaṁ suniggahitaṁ katvā niggaṇhāti.",
  "tika-vin05t34:197_0": "Saddhammaṭṭhitiyā paṭipanno hotīti ettha pana tividho saddhammo pariyattipaṭipattiadhigamavasena.",
  "tika-vin05t34:197_1": "Tattha tepiṭakaṁ buddhavacanaṁ pariyattisaddhammo nāma. Terasa dhutaguṇā cuddasa",
  "tika-vin05t34:197_2": "khandhakavattāni dveasīti mahāvattānīti ayaṁ paṭipattisaddhammo nāma. Cattāro maggā",
  "tika-vin05t34:197_3": "ca cattāri phalāni ca, ayaṁ adhigamasaddhammo nāma.",
  "tika-vin05t34:198_0": "Tattha keci therā “yo vo, ānanda, mayā dhammo ca vinayo ca desito paññatto, so vo",
  "tika-vin05t34:198_1": "mamaccayena satthā”ti iminā suttena “sāsanassa pariyatti mūla”nti vadanti. Keci therā",
  "tika-vin05t34:198_2": "“ime ca subhadda bhikkhū sammā vihareyyuṁ, asuñño loko arahantehi assā”ti iminā suttena",
  "tika-vin05t34:198_3": "“sāsanassa paṭipatti mūla”nti vatvā “yāva pañca bhikkhū sammāpaṭipannā saṁvijjanti,",
  "tika-vin05t34:198_4": "tāva sāsanaṁ ṭhitaṁ hotī”ti āhaṁsu. Itare pana therā “pariyattiyā antarahitāya suppaṭipannassapi",
  "tika-vin05t34:198_5": "dhammābhisamayo natthī”ti vatvā āhaṁsu “sacepi pañca bhikkhū cattāri pārājikāni rakkhakā",
  "tika-vin05t34:198_6": "honti, te saddhe kulaputte pabbājetvā paccantime janapade upasampādetvā dasavaggaṁ",
  "tika-vin05t34:198_7": "gaṇaṁ pūretvā majjhimajanapade upasampadaṁ karissanti, etenupāyena vīsativaggaṁ saṅghaṁ",
  "tika-vin05t34:198_8": "pūretvā attanopi abbhānakammaṁ katvā sāsanaṁ vuddhiṁ virūḷhiṁ gamayissanti. Evamayaṁ",
  "tika-vin05t34:198_9": "vinayadharo tividhassapi saddhammassa ciraṭṭhitiyā paṭipanno hotī”ti. Evamayaṁ vinayadharo",
  "tika-vin05t34:198_10": "ime tāva pañcānisaṁse paṭilabhatīti veditabbo.",
  "tika-vin05t34:199_0": "Katame chānisaṁse labhatīti? Tassādheyyo uposatho pavāraṇā saṅghakammaṁ pabbajjā",
  "tika-vin05t34:199_1": "upasampadā, nissayaṁ deti, sāmaṇeraṁ upaṭṭhāpeti. Yepi ime cātuddasiko, pannarasiko,",
  "tika-vin05t34:199_2": "sāmaggiuposatho, saṅghe uposatho, gaṇe uposatho, puggale uposatho, suttuddeso, pārisuddhi,",
  "tika-vin05t34:199_3": "adhiṭṭhānauposathoti nava uposathā, sabbe te vinayadharāyattā, yāpi ca imā cātuddasikā,",
  "tika-vin05t34:199_4": "pannarasikā, sāmaggipavāraṇā, saṅghe pavāraṇā, gaṇe pavāraṇā, puggale pavāraṇā, tevācikā",
  "tika-vin05t34:199_5": "pavāraṇā, dvevācikā pavāraṇā, samānavassikā pavāraṇāti nava pavāraṇā, tāpi vinayadharāyattā",
  "tika-vin05t34:199_6": "eva, tassa santakā, so tāsaṁ sāmī.",
  "tika-vin05t34:200_0": "Yānipi imāni apalokanakammaṁ ñattikammaṁ ñattidutiyakammaṁ ñatticatutthakammanti",
  "tika-vin05t34:200_1": "cattāri saṅghakammāni, yā cāyaṁ upajjhāyena hutvā kulaputtānaṁ pabbajjā ca upasampadā",
  "tika-vin05t34:200_2": "ca kātabbā, ayampi vinayadharāyattāva. Na hi añño dvipiṭakadharopi evaṁ kātuṁ labhati,",
  "tika-vin05t34:200_3": "so eva nissayaṁ deti, sāmaṇeraṁ upaṭṭhāpeti, añño neva nissayaṁ dātuṁ labhati, na",
  "tika-vin05t34:200_4": "sāmaṇeraṁ upaṭṭhāpetuṁ. Teneva “na, bhikkhave, ekena dve sāmaṇerā upaṭṭhāpetabbā,",
  "tika-vin05t34:200_5": "yo upaṭṭhāpeyya, āpatti dukkaṭassā”ti paṭikkhipitvā puna anujānantenapi “anujānāmi,",
  "tika-vin05t34:200_6": "bhikkhave, byattena bhikkhunā ekena dve sāmaṇere upaṭṭhāpetuṁ, yāvatake vā pana ussahati",
  "tika-vin05t34:200_7": "ovadituṁ anusāsituṁ, tāvatake upaṭṭhāpetu”nti byattasseva sāmaṇerupaṭṭhāpanaṁ anuññātaṁ.",
  "tika-vin05t34:200_8": "Sāmaṇerupaṭṭhāpanaṁ paccāsīsanto pana vinayadharassa santike upajjhaṁ gāhāpetvā vattapaṭipattiṁ",
  "tika-vin05t34:200_9": "sādituṁ labhati. Ettha ca nissayadānañceva sāmaṇerupaṭṭhānañca ekamaṅgaṁ. Iti imesu",
  "tika-vin05t34:200_10": "chasu ānisaṁsesu ekena saddhiṁ purimāni pañca cha honti. Dvīhi saddhiṁ satta, tīhi",
  "tika-vin05t34:200_11": "saddhiṁ aṭṭha, catūhi saddhiṁ nava, pañcahi saddhiṁ dasa, sabbehipetehi saddhiṁ ekādasāti",
  "tika-vin05t34:200_12": "evaṁ vinayadharo puggalo pañca cha satta aṭṭha nava dasa ekādasa ca ānisaṁse labhatīti veditabbo.",
  "tika-vin05t34:201": "Mahānisaṁsamiccevaṁ, kosallaṁ vinaye sadā;",
  "tika-vin05t34:202": "Patthentenettha kātabbo, abhiyogo punappunanti.",
  "tika-vin05t34:203": "Iti pāḷimuttakavinayavinicchayasaṅgahe",
  "tika-vin05t34:204": "Pakiṇṇakavinicchayakathā samattā.",
  "tika-vin05t34:205": "Niṭṭhito cāyaṁ pāḷimuttakavinayavinicchayasaṅgaho.",
  "tika-vin05t34:206": "Nigamanakathā",
  "tika-vin05t34:207": "Ajjhesito narindena, sohaṁ parakkamabāhunā;",
  "tika-vin05t34:208": "Saddhammaṭṭhitikāmena, sāsanujjotakārinā.",
  "tika-vin05t34:209": "Teneva kārite ramme, pāsādasatamaṇḍite;",
  "tika-vin05t34:210": "Nānādumagaṇākiṇṇe, bhāvanābhiratālaye.",
  "tika-vin05t34:211": "Sītalūdakasampanne, vasaṁ jetavane imaṁ;",
  "tika-vin05t34:212": "Vinayasaṅgahaṁ sāraṁ, akāsi yoginaṁ hitaṁ.",
  "tika-vin05t34:213": "Yaṁ siddhaṁ iminā puññaṁ, yañcaññaṁ pasutaṁ mayā;",
  "tika-vin05t34:214": "Etena puññakammena, dutiye attasambhave.",
  "tika-vin05t34:215": "Tāvatiṁse pamodento, sīlācāraguṇe rato;",
  "tika-vin05t34:216": "Alaggo pañcakāmesu, patvāna paṭhamaṁ phalaṁ.",
  "tika-vin05t34:217": "Antime attabhāvamhi, metteyyaṁ munipuṅgavaṁ;",
  "tika-vin05t34:218": "Lokaggapuggalaṁ nāthaṁ, sabbasattahite rataṁ.",
  "tika-vin05t34:219": "Disvāna tassa dhīrassa, sutvā saddhammadesanaṁ;",
  "tika-vin05t34:220": "Adhigantvā phalaṁ aggaṁ, sobheyyaṁ jinasāsananti.",
  "tika-vin05t34:221": "Vinayasaṅgaha-aṭṭhakathā niṭṭhitā."
}