{
  "atk-s0402a55:0": "(20) 5. Mahāvaggo",
  "atk-s0402a55:1": "1. Sotānugatasuttavaṇṇanā",
  "atk-s0402a55:2_0": "191. Pañcamassa paṭhame sotānugatānanti pasādasotaṁ odahitvā ñāṇasotena vavatthapitānaṁ.",
  "atk-s0402a55:2_1": "Cattāro ānisaṁsā pāṭikaṅkhāti cattāro guṇānisaṁsā pāṭikaṅkhitabbā. Idaṁ pana bhagavatā",
  "atk-s0402a55:2_2": "atthuppattivasena āraddhaṁ. Kataraatthuppattivasenāti? Bhikkhūnaṁ dhammassavanāya",
  "atk-s0402a55:2_3": "anupasaṅkamanaatthuppattivasena. Pañcasatā kira brāhmaṇapabbajitā “sammāsambuddho",
  "atk-s0402a55:2_4": "liṅgavacanavibhattipadabyañjanādīhi kathento amhehi ñātameva kathessati, aññātaṁ",
  "atk-s0402a55:2_5": "kiṁ kathessatī”ti dhammassavanatthaṁ na gacchanti. Satthā taṁ pavattiṁ sutvā te pakkosāpetvā",
  "atk-s0402a55:2_6": "“kasmā evaṁ karotha, sakkaccaṁ dhammaṁ suṇātha, sakkaccaṁ dhammaṁ suṇantānañca sajjhāyantānañca",
  "atk-s0402a55:2_7": "ime ettakā ānisaṁsā”ti dassento imaṁ desanaṁ ārabhi.",
  "atk-s0402a55:3_0": "Tattha dhammaṁ pariyāpuṇātīti suttaṁ geyyantiādikaṁ navaṅgaṁ satthusāsanabhūtaṁ tantidhammaṁ",
  "atk-s0402a55:3_1": "vaḷañjeti. Sotānugatā hontīti sotaṁ anuppattā anupaviṭṭhā honti. Manasānupekkhitāti",
  "atk-s0402a55:3_2": "cittena olokitā. Diṭṭhiyā suppaṭividdhāti atthato ca kāraṇato ca paññāya suṭṭhu paṭividdhā",
  "atk-s0402a55:3_3": "paccakkhaṁ katā. Muṭṭhassati kālaṁ kurumānoti nayidaṁ buddhavacanaṁ anussaraṇasatiyā",
  "atk-s0402a55:3_4": "abhāvena vuttaṁ, puthujjanakālakiriyaṁ pana sandhāya vuttaṁ. Puthujjano hi muṭṭhassati",
  "atk-s0402a55:3_5": "kālaṁ karoti nāma. Upapajjatīti suddhasīle patiṭṭhito devaloke nibbattati. Dhammapadā",
  "atk-s0402a55:3_6": "plavantīti antarābhave nibbattamuṭṭhassatino, yepi pubbe sajjhāyamūlikā vācāparicitabuddhavacanadhammā,",
  "atk-s0402a55:3_7": "te sabbe pasanne ādāse chāyā viya plavanti, pākaṭā hutvā paññāyanti. Dandho, bhikkhave,",
  "atk-s0402a55:3_8": "satuppādoti buddhavacanānussaraṇasatiyā uppādo dandho garu. Atha so satto khippaṁyeva",
  "atk-s0402a55:3_9": "visesagāmī hoti, nibbānagāmī hotīti attho.",
  "atk-s0402a55:4_0": "Iddhimā cetovasippattoti iddhisampanno cittassa vasibhāvapatto khīṇāsavo. Ayaṁvā",
  "atk-s0402a55:4_1": "so dhammavinayoti ettha vibhāvanattho vā-saddo. Yatthāti yasmiṁ dhammavinaye. Brahmacariyaṁ",
  "atk-s0402a55:4_2": "acarinti brahmacariyavāsaṁ vasiṁ. Idampi buddhavacanaṁ mayā pubbe vaḷañjitanti buddhavacanānussaraṇavasenetaṁ",
  "atk-s0402a55:4_3": "vuttaṁ. Devaputtoti pañcālacaṇḍo viya hatthakamahābrahmā viya sanaṅkumārabrahmā viya",
  "atk-s0402a55:4_4": "ca eko dhammakathikadevaputto. Opapātiko opapātikaṁ sāretīti paṭhamaṁ uppanno devaputto",
  "atk-s0402a55:4_5": "pacchā uppannaṁ sāreti. Sahapaṁsukīḷikāti etena nesaṁ dīgharattaṁ kataparicayabhāvaṁ",
  "atk-s0402a55:4_6": "dasseti. Samāgaccheyyunti sālāya vā rukkhamūle vā sammukhībhāvaṁ gaccheyyuṁ. Evaṁ",
  "atk-s0402a55:4_7": "vadeyyāti sālāya vā rukkhamūle vā paṭhamataraṁ nisinno pacchā āgataṁ evaṁ vadeyya.",
  "atk-s0402a55:4_8": "Sesamettha pāḷinayeneva veditabbaṁ.",
  "atk-s0402a55:5": "2. Ṭhānasuttavaṇṇanā",
  "atk-s0402a55:6_0": "192. Dutiye ṭhānānīti kāraṇāni. Ṭhānehīti kāraṇehi. Soceyyanti sucibhāvo. Saṁvasamānoti",
  "atk-s0402a55:6_1": "ekato vasamāno. Na santatakārīti na satatakārī. Na santatavutti sīlesūti satataṁ",
  "atk-s0402a55:6_2": "sabbakālaṁ sīlajīvitaṁ na jīvatīti attho. Saṁvohāramānoti kathento. Ekena eko voharatīti",
  "atk-s0402a55:6_3": "ekena saddhiṁ eko hutvā katheti. Vokkamatīti okkamati. Purimavohārā pacchimavohāranti",
  "atk-s0402a55:6_4": "purimakathāya pacchimakathaṁ, purimakathāya ca pacchimakathā, pacchimakathāya ca",
  "atk-s0402a55:6_5": "purimakathā na sametīti attho.",
  "atk-s0402a55:7_0": "Ñātibyasanenātiādīsu ñātīnaṁ byasanaṁ ñātibyasanaṁ, ñātivināsoti attho. Dutiyapadepi",
  "atk-s0402a55:7_1": "eseva nayo. Rogabyasane pana rogoyeva ārogyavināsanato byasanaṁ rogabyasanaṁ. Anuparivattantīti",
  "atk-s0402a55:7_2": "anubandhanti. Lābho cātiādīsu ekaṁ attabhāvaṁ lābho anuparivattati, ekaṁ alābhoti",
  "atk-s0402a55:7_3": "evaṁ nayo netabbo. Sākacchāyamānoti pañhapucchanavissajjanavasena sākacchaṁ karonto.",
  "atk-s0402a55:7_4": "Yathāti yenākārena. Ummaggoti pañhummaggo. Abhinīhāroti pañhābhisaṅkharaṇavasena",
  "atk-s0402a55:7_5": "cittassa abhinīhāro. Samudāhāroti pañhapucchanaṁ. Santanti paccanīkasantatāya santaṁ",
  "atk-s0402a55:7_6": "katvā na kathetīti attho. Paṇītanti atappakaṁ. Atakkāvacaranti yathā takkena nayaggāhena",
  "atk-s0402a55:7_7": "gahetuṁ sakkā hoti, evaṁ na kathetīti attho. Nipuṇanti saṇhaṁ. Paṇḍitavedanīyanti",
  "atk-s0402a55:7_8": "paṇḍitehi jānitabbakaṁ. Sesaṁ sabbattha vuttānusāreneva veditabbaṁ.",
  "atk-s0402a55:8": "3. Bhaddiyasuttavaṇṇanā",
  "atk-s0402a55:9_0": "193. Tatiye upasaṅkamīti bhuttapātarāso hutvā mālāgandhavilepanaṁ gahetvā bhagavantaṁ",
  "atk-s0402a55:9_1": "vandissāmīti upasaṅkami. Mā anussavenātiādīsu anussavavacanena mama kathaṁ mā gaṇhathāti",
  "atk-s0402a55:9_2": "iminā nayena attho veditabbo. Sārambhoti karaṇuttariyalakkhaṇo sārambho. Alobhādayo",
  "atk-s0402a55:9_3": "lobhādipaṭipakkhavasena veditabbā. Kusaladhammūpasampadāyāti kusaladhammānaṁ sampādanatthāya,",
  "atk-s0402a55:9_4": "paṭilābhatthāyāti vuttaṁ hoti. Ime cepi, bhaddiya, mahāsālāti purato ṭhite sālarukkhe",
  "atk-s0402a55:9_5": "dassento evamāha. Sesamettha heṭṭhā vuttanayattā uttānatthattā ca suviññeyyameva.",
  "atk-s0402a55:9_6": "Satthari pana desanaṁ vinivaṭṭente bhaddiyo sotāpanno jātoti.",
  "atk-s0402a55:10": "4. Sāmugiyāsuttavaṇṇanā",
  "atk-s0402a55:11_0": "194. Catutthe sāmugiyāti sāmuganigamavāsino. Byagghapajjāti te ālapanto evamāha.",
  "atk-s0402a55:11_1": "Kolanagarassa hi kolarukkhe hāretvā katattā kolanagaranti ca byagghapathe māpitattā",
  "atk-s0402a55:11_2": "byagghapajjanti ca dve nāmāni. Etesañca pubbapurisā tattha vasiṁsūti byagghapajjavāsitāya",
  "atk-s0402a55:11_3": "byagghapajjavāsino byagghapajjāti vuccanti. Te ālapanto evamāha. Pārisuddhipadhāniyaṅgānīti",
  "atk-s0402a55:11_4": "pārisuddhiatthāya padhāniyaṅgāni padahitabbavīriyassa aṅgāni, koṭṭhāsāti attho. Sīlapārisuddhipadhāniyaṅganti",
  "atk-s0402a55:11_5": "sīlaparisodhanavīriyassetaṁ nāmaṁ. Tañhi sīlapārisuddhiparipūraṇatthāya padhāniyaṅganti",
  "atk-s0402a55:11_6": "sīlapārisuddhipadhāniyaṅgaṁ. Sesesupi eseva nayo. Tattha tattha paññāya anuggahessāmīti",
  "atk-s0402a55:11_7": "tasmiṁ tasmiṁ ṭhāne vipassanāpaññāya anuggahessāmi. Yo tattha chandotiādīsu yo tasmiṁ",
  "atk-s0402a55:11_8": "anuggaṇhane kattukāmatāchandoti iminā nayena attho veditabbo. Satisampajaññaṁ panettha",
  "atk-s0402a55:11_9": "satiṁ upaṭṭhapetvā ñāṇena paricchinditvā vīriyapaggahanatthaṁ vuttaṁ. Rajanīyesu",
  "atk-s0402a55:11_10": "dhammesu cittaṁ virājetīti rāgapaccayesu iṭṭhārammaṇesu yathā cittaṁ virajjati, evaṁ",
  "atk-s0402a55:11_11": "karoti. Vimocanīyesu dhammesu cittaṁ vimocetīti yehi ārammaṇehi cittaṁ vimocetabbaṁ,",
  "atk-s0402a55:11_12": "tesu yathā vimuccati, evaṁ karoti. Virājetvāti ettha maggakkhaṇe virājeti nāma, phalakkhaṇe",
  "atk-s0402a55:11_13": "virattaṁ nāma hoti. Dutiyapadepi eseva nayo. Sammāvimuttiṁ phusatīti hetunā nayena",
  "atk-s0402a55:11_14": "arahattaphalavimuttiṁ ñāṇaphassena phusatīti.",
  "atk-s0402a55:12": "5. Vappasuttavaṇṇanā",
  "atk-s0402a55:13_0": "195. Pañcame vappoti dasabalassa cūḷapitā sakyarājā. Nigaṇṭhasāvakoti vesāliyaṁ sīhasenāpati",
  "atk-s0402a55:13_1": "viya nāḷandāyaṁ upāligahapati viya ca nigaṇṭhassa nāṭaputtassa upaṭṭhāko. Kāyena",
  "atk-s0402a55:13_2": "saṁvutoti kāyadvārassa saṁvutattā pihitattā kāyena saṁvuto nāma. Sesadvayepi eseva",
  "atk-s0402a55:13_3": "nayo. Avijjāvirāgāti avijjāya khayavirāgena. Vijjuppādāti maggavijjāya uppādena.",
  "atk-s0402a55:13_4": "Taṁ ṭhānanti taṁ kāraṇaṁ. Avipakkavipākanti aladdhavipākavāraṁ. Tatonidānanti taṁhetu",
  "atk-s0402a55:13_5": "tappaccayā. Dukkhavedaniyā āsavā assaveyyunti dukkhavedanāya paccayabhūtā kilesā",
  "atk-s0402a55:13_6": "assaveyyuṁ, tassa purisassa uppajjeyyunti attho. Abhisamparāyanti dutiye attabhāve.",
  "atk-s0402a55:13_7": "Kāyasamārambhapaccayāti kāyakammapaccayena. Āsavāti kilesā. Vighātapariḷāhāti ettha",
  "atk-s0402a55:13_8": "vighātoti dukkhaṁ. Pariḷāhoti kāyikacetasiko pariḷāho. Phussa phussa byantīkarotīti",
  "atk-s0402a55:13_9": "ñāṇavajjhaṁ kammaṁ ñāṇaphassena phusitvā phusitvā khayaṁ gameti, vipākavajjhaṁ kammaṁ",
  "atk-s0402a55:13_10": "vipākaphassena phusitvā phusitvā khayaṁ gameti. Nijjarāti kilesajīraṇakapaṭipadā.",
  "atk-s0402a55:13_11": "Sesavāresupi eseva nayo. Idha ṭhatvā ayaṁ bhikkhu khīṇāsavo kātabbo, cattāri mahābhūtāni",
  "atk-s0402a55:13_12": "nīharitvā catusaccavavatthānaṁ dassetvā yāva arahattaphalaṁ kammaṭṭhānaṁ kathetabbaṁ.",
  "atk-s0402a55:14_0": "Idāni pana tassa khīṇāsavassa satatavihāre dassetuṁ evaṁ sammā vimuttacittassātiādimāha.",
  "atk-s0402a55:14_1": "Tattha sammā vimuttacittassāti hetunā kāraṇena sammā vimuttassa. Satatavihārāti niccavihārā",
  "atk-s0402a55:14_2": "nibaddhavihārā. Neva sumano hotīti iṭṭhārammaṇe rāgavasena na somanassajāto hoti.",
  "atk-s0402a55:14_3": "Na dummanoti aniṭṭhārammaṇe paṭighavasena na domanassajāto hoti. Upekkhako viharati",
  "atk-s0402a55:14_4": "sato sampajānoti satisampajaññapariggahitāya majjhattākāralakkhaṇāya upekkhāya tesu",
  "atk-s0402a55:14_5": "ārammaṇesu upekkhako majjhatto hutvā viharati.",
  "atk-s0402a55:15_0": "Kāyapariyantikanti kāyantikaṁ kāyaparicchinnaṁ, yāva pañcadvārakāyo pavattati, tāva",
  "atk-s0402a55:15_1": "pavattaṁ pañcadvārikavedananti attho. Jīvitapariyantikanti jīvitantikaṁ jīvitaparicchinnaṁ,",
  "atk-s0402a55:15_2": "yāva jīvitaṁ pavattati, tāva pavattaṁ manodvārikavedananti attho. Tattha pañcadvārikavedanā",
  "atk-s0402a55:15_3": "pacchā uppajjitvā paṭhamaṁ nirujjhati, manodvārikavedanā paṭhamaṁ uppajjitvā pacchā",
  "atk-s0402a55:15_4": "nirujjhati. Sā hi paṭisandhikkhaṇe vatthurūpasmiṁyeva patiṭṭhāti. Pañcadvārikā pavatte",
  "atk-s0402a55:15_5": "pañcadvāravasena pavattamānā paṭhamavaye vīsativassakāle rajjanadussanamuyhanavasena",
  "atk-s0402a55:15_6": "adhimattā balavatī hoti, paṇṇāsavassakāle ṭhitā hoti, saṭṭhivassakālato paṭṭhāya",
  "atk-s0402a55:15_7": "parihāyamānā, asītinavutivassakāle mandā hoti. Tadā hi sattā “cirarattaṁ ekato nisīdimhā",
  "atk-s0402a55:15_8": "nipajjimhā”ti vadantepi na jānāmāti vadanti. Adhimattānipi rūpādiārammaṇāni na passāma,",
  "atk-s0402a55:15_9": "sugandhaduggandhaṁ vā sāduasāduṁ vā thaddhamudukaṁ vāti na jānāmātipi vadanti. Iti",
  "atk-s0402a55:15_10": "nesaṁ pañcadvārikavedanā bhaggā hoti, manodvārikā pavattati. Sāpi anupubbena parihāyamānā",
  "atk-s0402a55:15_11": "maraṇasamaye hadayakoṭiṁyeva nissāya pavattati. Yāva panesā pavattati, tāva satto",
  "atk-s0402a55:15_12": "jīvatīti vuccati. Yadā nappavattati, tadā “mato niruddho”ti vuccati.",
  "atk-s0402a55:16_0": "Svāyamattho vāpiyā dīpetabbo – yathā hi puriso pañcaudakamaggasampannaṁ vāpiṁ kareyya.",
  "atk-s0402a55:16_1": "Paṭhamaṁ deve vuṭṭhe pañcahi udakamaggehi udakaṁ pavisitvā antovāpiyaṁ āvāṭe pūreyya.",
  "atk-s0402a55:16_2": "Punappunaṁ deve vassante udakamagge pūretvā gāvutaḍḍhayojanamattaṁ ottharitvā udakaṁ",
  "atk-s0402a55:16_3": "tiṭṭheyya tato tato vissandamānaṁ. Atha niddhamanatumbe vivaritvā khettesu kamme",
  "atk-s0402a55:16_4": "kayiramāne udakaṁ nikkhamantaṁ, sassapākakāle udakaṁ nikkhantaṁ udakaṁ parihīnaṁ,",
  "atk-s0402a55:16_5": "“macche gaṇhāmā”ti vattabbataṁ āpajjeyya. Tato katipāhena āvāṭesuyeva udakaṁ saṇṭhaheya.",
  "atk-s0402a55:16_6": "Yāva pana taṁ āvāṭesu hoti, tāva mahāvāpiyaṁ udakaṁ atthīti saṅkhaṁ gacchati. Yadā",
  "atk-s0402a55:16_7": "pana tattha chijjati, tadā “vāpiyaṁ udakaṁ natthī”ti vuccati. Evaṁ sampadamidaṁ veditabbaṁ.",
  "atk-s0402a55:17_0": "Paṭhamaṁ deve vassante pañcahi maggehi udake pavisante āvāṭānaṁ pūraṇakālo viya hi",
  "atk-s0402a55:17_1": "paṭhamameva paṭisandhikkhaṇe manodvārikavedanāya vatthurūpe patiṭṭhitakālo, punappunaṁ",
  "atk-s0402a55:17_2": "deve vassante pañcamaggānaṁ pūraṇakālo viya pavatte pañcadvārikavedanāya pavatti,",
  "atk-s0402a55:17_3": "gāvutaḍḍhayojanamattaṁ ajjhottharaṇaṁ viya paṭhamavaye vīsativassakāle rajjanādivasena",
  "atk-s0402a55:17_4": "tassa adhimattabalavabhāvo, yāva vāpito udakaṁ na niggacchati, tāva pūrāya vāpiyā",
  "atk-s0402a55:17_5": "ṭhitakālo viya paññāsavassakāle tassa ṭhitakālo, niddhamanatumbesu vivaṭesu kamme",
  "atk-s0402a55:17_6": "kayiramāne udakassa nikkhamanakālo viya saṭṭhivassakālato paṭṭhāya tassa parihāni,",
  "atk-s0402a55:17_7": "udake bhaṭṭhe udakamaggesu parittaudakassa ṭhitakālo viya asītinavutikāle pañcadvārikavedanāya",
  "atk-s0402a55:17_8": "mandakālo, āvāṭesuyeva udakassa patiṭṭhitakālo viya hadayavatthukoṭiṁ nissāya manodvāre",
  "atk-s0402a55:17_9": "vedanāya pavattikālo, āvāṭesu parittepi udake sati “vāpiyaṁ udakaṁ atthī”ti vattabbakālo",
  "atk-s0402a55:17_10": "viya yāva sā pavattati, tāva “satto jīvatī”ti vuccati. Yathā pana āvāṭesu udake chinne",
  "atk-s0402a55:17_11": "“natthi vāpiyaṁ udaka”nti vuccati, evaṁ manodvārikavedanāya appavattamānāya satto",
  "atk-s0402a55:17_12": "matoti vuccati. Imaṁ vedanaṁ sandhāya vuttaṁ – “jīvitapariyantikaṁ vedanaṁ vediyamāno”ti.",
  "atk-s0402a55:18_0": "Kāyassa bhedāti kāyassa bhedena. Uddhaṁ jīvitapariyādānāti jīvitakkhayato uddhaṁ.",
  "atk-s0402a55:18_1": "Idhevāti paṭisandhivasena parato agantvā idheva. Sītībhavissantīti pavattivipphandanadaratharahitāni",
  "atk-s0402a55:18_2": "sītāni appavattanadhammāni bhavissanti.",
  "atk-s0402a55:19_0": "Thūṇaṁ paṭiccāti rukkhaṁ paṭicca. Kuddālapiṭakaṁ ādāyāti kuddālañca khaṇittiñca pacchiñca",
  "atk-s0402a55:19_1": "gahetvāti attho. Desanā pana kuddālavaseneva katā. Mūle chindeyyāti mūlamhi kuddālena",
  "atk-s0402a55:19_2": "chindeyya. Palikhaṇeyyāti khaṇittiyā samantā khaṇeyya.",
  "atk-s0402a55:20_0": "Evamevakhoti ettha idaṁ opammasaṁsandanaṁ – rukkho viya hi attabhāvo daṭṭhabbo, rukkhaṁ",
  "atk-s0402a55:20_1": "paṭicca chāyā viya kusalākusalaṁ kammaṁ, chāyaṁ appavattaṁ kātukāmo puriso viya yogāvacaro,",
  "atk-s0402a55:20_2": "kuddālo viya paññā, piṭakaṁ viya samādhi, khaṇitti viya vipassanā, khaṇittiyā mūlānaṁ",
  "atk-s0402a55:20_3": "palikhaṇanakālo viya arahattamaggena avijjāya chedanakālo, khaṇḍākhaṇḍaṁ karaṇakālo",
  "atk-s0402a55:20_4": "viya khandhavasena diṭṭhakālo, phālanakālo viya āyatanavasena diṭṭhakālo, sakalīkaraṇakālo",
  "atk-s0402a55:20_5": "viya dhātuvasena diṭṭhakālo, vātātapena visosanakālo viya kāyikacetasikassa vīriyassa",
  "atk-s0402a55:20_6": "karaṇakālo, agginā ḍahanakālo viya ñāṇena kilesānaṁ ḍahanakālo, masikaraṇakālo viya",
  "atk-s0402a55:20_7": "vattamānaka-pañcakkhandhakālo, mahāvāte ophunanakālo viya nadīsote pavāhanakālo viya",
  "atk-s0402a55:20_8": "ca chinnamūlakānaṁ pañcannaṁ khandhānaṁ appaṭisandhikanirodho, ophunanappavāhanehi",
  "atk-s0402a55:20_9": "apaññattikabhāvūpagamo viya punabbhave vipākakkhandhānaṁ anuppādena apaṇṇattikabhāvo veditabbo.",
  "atk-s0402a55:21_0": "Bhagavantaṁ etadavocāti satthari desanaṁ vinivaṭṭente sotāpattiphalaṁ patvā etaṁ",
  "atk-s0402a55:21_1": "“seyyathāpi, bhante”tiādivacanaṁ avoca. Tattha udayatthikoti vaḍḍhiatthiko. Assapaṇiyaṁ",
  "atk-s0402a55:21_2": "poseyyāti pañca assapotasatāni kiṇitvā pacchā vikkiṇissāmīti poseyya. Sahassagghanakassa",
  "atk-s0402a55:21_3": "assassa pañcasatamattaṁ upakaraṇaṁ gandhamālādivasena posāvanikaṁyeva agamāsi. Athassa",
  "atk-s0402a55:21_4": "te assā ekadivaseneva rogaṁ phusitvā sabbe jīvitakkhayaṁ pāpuṇeyyunti iminā adhippāyena",
  "atk-s0402a55:21_5": "evamāha. Udayañceva nādhigaccheyyāti vaḍḍhiñca gehato nīharitvā dinnamūlañca kiñci",
  "atk-s0402a55:21_6": "na labheyya. Payirupāsinti catūhi paccayehi upaṭṭhahiṁ. Svāhaṁ udayañceva nādhigacchinti",
  "atk-s0402a55:21_7": "so ahaṁ neva udayaṁ na gehato dinnadhanaṁ adhigacchiṁ, paṇiyaassajagganako nāma jātosmīti",
  "atk-s0402a55:21_8": "dasseti. Sesamettha uttānamevāti.",
  "atk-s0402a55:22": "6. Sāḷhasuttavaṇṇanā",
  "atk-s0402a55:23_0": "196. Chaṭṭhe dvayenāti dvīhi koṭṭhāsehi. Oghassanittharaṇanti caturoghanittharaṇaṁ.",
  "atk-s0402a55:23_1": "Tapojigucchāhetūti dukkarakārikasaṅkhātena tapena pāpajigucchanahetu. Aññataraṁ sāmaññaṅganti",
  "atk-s0402a55:23_2": "ekaṁ samaṇadhammakoṭṭhāsaṁ. Aparisuddhakāyasamācārātiādīsu purimehi tīhi padehi kāyikavācasikacetasikasīlānaṁ",
  "atk-s0402a55:23_3": "aparisuddhataṁ dassetvā pacchimena padena aparisuddhājīvataṁ dasseti. Ñāṇadassanāyāti",
  "atk-s0402a55:23_4": "maggañāṇasaṅkhātāya dassanāya. Anuttarāya sambodhāyāti arahattāya, arahattañāṇaphassena",
  "atk-s0402a55:23_5": "phusituṁ abhabbāti vuttaṁ hoti. Sālalaṭṭhinti sālarukkhaṁ. Navanti taruṇaṁ. Akukkuccakajātanti",
  "atk-s0402a55:23_6": "“bhaveyya nu kho, na bhaveyyā”ti ajanetabbakukkuccaṁ. Lekhaṇiyā likheyyāti avalekhanamattakena",
  "atk-s0402a55:23_7": "avalikheyya. Dhoveyyāti ghaṁseyya. Anto avisuddhāti abbhantare asuddhā apanītasārā.",
  "atk-s0402a55:24_0": "Evameva khoti ettha idaṁ opammasaṁsandanaṁ – sālalaṭṭhi viya hi attabhāvo daṭṭhabbo,",
  "atk-s0402a55:24_1": "nadīsotaṁ viya saṁsārasotaṁ, pāraṁ gantukāmapuriso viya dvāsaṭṭhi diṭṭhiyo gahetvā",
  "atk-s0402a55:24_2": "ṭhitapuriso, sālalaṭṭhiyā bahiddhā suparikammakatakālo viya bahiddhā tapacaraṇaṁ",
  "atk-s0402a55:24_3": "gāḷhaṁ katvā gahitakālo, anto asuddhakālo viya abbhantare sīlānaṁ aparisuddhakālo,",
  "atk-s0402a55:24_4": "sālalaṭṭhiyā saṁsīditvā adhogamanaṁ viya diṭṭhigatikassa saṁsārasote saṁsīdanaṁ veditabbaṁ.",
  "atk-s0402a55:25_0": "Phiyārittaṁ bandheyyāti phiyañca arittañca yojeyya. Evamevāti etthāpi idaṁ opammasaṁsandanaṁ",
  "atk-s0402a55:25_1": "– sālalaṭṭhi viya attabhāvo, nadīsotaṁ viya saṁsārasotaṁ, pāraṁ gantukāmapuriso viya",
  "atk-s0402a55:25_2": "yogāvacaro, bahiddhā suparikammakatakālo viya chasu dvāresu saṁvarassa paccupaṭṭhitakālo,",
  "atk-s0402a55:25_3": "anto suvisodhitabhāvo viya abbhantare parisuddhasīlabhāvo, phiyārittabandhanaṁ viya",
  "atk-s0402a55:25_4": "kāyikacetasikavīriyakaraṇaṁ, sotthinā pārimatīragamanaṁ viya anupubbena sīlaṁ pūretvā",
  "atk-s0402a55:25_5": "samādhiṁ pūretvā paññaṁ pūretvā nibbānagamanaṁ daṭṭhabbaṁ.",
  "atk-s0402a55:26_0": "Kaṇḍacitrakānīti saralaṭṭhisararajjusarapāsādasarasāṇisarapokkharaṇisarapadumānīti",
  "atk-s0402a55:26_1": "anekāni kaṇḍehi kattabbacitrāni. Atha kho so tīhi ṭhānehīti so evaṁ bahūni kaṇḍacitrakāni",
  "atk-s0402a55:26_2": "jānantopi na rājāraho hoti, tīhiyeva pana ṭhānehi hotīti attho. Sammāsamādhihotīti",
  "atk-s0402a55:26_3": "maggasamādhinā ca phalasamādhinā ca samāhito hotīti ayamettha attho. Sammādiṭṭhīti",
  "atk-s0402a55:26_4": "maggasammādiṭṭhiyā samannāgato. Idaṁ dukkhantiādīhi catūhi saccehi cattāro maggā",
  "atk-s0402a55:26_5": "tīṇi ca phalāni kathitāni. Ayaṁ pana maggeneva avirādhitaṁ vijjhati nāmāti veditabbo.",
  "atk-s0402a55:26_6": "Sammāvimuttīti arahattaphalavimuttiyā samannāgato. Avijjākkhandhaṁ padāletīti arahattamaggena",
  "atk-s0402a55:26_7": "padāleti nāmāti vuccati. Iminā hi heṭṭhā arahattamaggena avijjākkhandho padālito,",
  "atk-s0402a55:26_8": "idha pana padālitaṁ upādāya padāletīti vattuṁ vaṭṭatīti.",
  "atk-s0402a55:27": "7. Mallikādevīsuttavaṇṇanā",
  "atk-s0402a55:28_0": "197. Sattame mallikā devīti pasenadirañño devī. Yena midhekacco mātugāmoti yena idhekaccā",
  "atk-s0402a55:28_1": "itthī. Dubbaṇṇāti bībhacchavaṇṇā. Durūpāti dussaṇṭhitā. Supāpikāti suṭṭhu pāpikā",
  "atk-s0402a55:28_2": "suṭṭhu lāmikā. Dassanāyāti passituṁ. Daliddāti dhanadaliddā. Appassakāti sakena dhanena",
  "atk-s0402a55:28_3": "rahitā. Appabhogāti upabhogaparibhogabhaṇḍakarahitā. Appesakkhāti appaparivārā. Aḍḍhāti",
  "atk-s0402a55:28_4": "issarā. Mahaddhanāti vaḷañjanakadhanena mahaddhanā. Mahābhogāti upabhogaparibhogabhaṇḍabhogena",
  "atk-s0402a55:28_5": "mahābhogā. Mahesakkhāti mahāparivārā. Abhirūpāti uttamarūpā. Dassanīyāti dassanayuttā.",
  "atk-s0402a55:28_6": "Pāsādikāti dassanena pāsādikā. Vaṇṇapokkharatāyāti vaṇṇena ceva sarīrasaṇṭhānena ca.",
  "atk-s0402a55:29_0": "Abhisajjatīti laggati. Byāpajjatīti pakatiṁ pajahati. Patitthīyatīti kodhavasena",
  "atk-s0402a55:29_1": "thinabhāvaṁ thaddhabhāvaṁ āpajjati. Nadātā hotīti na dāyikā hoti. Seyyāvasathapadīpeyyanti",
  "atk-s0402a55:29_2": "ettha seyyāti mañcapallaṅkādisayanaṁ. Āvasathoti āvasathāgāraṁ. Padīpeyyaṁ vuccati",
  "atk-s0402a55:29_3": "vaṭṭitelādipadīpūpakaraṇaṁ. Issāmanikāti issāya sampayuttacittā. Iminā nayena sabbattha",
  "atk-s0402a55:29_4": "attho veditabbo. Kodhanā ahosinti kodhamanā ahosiṁ. Anissāmanikā ahosinti issāvirahitacittā",
  "atk-s0402a55:29_5": "ahosiṁ. Sesamettha uttānatthamevāti.",
  "atk-s0402a55:30": "8. Attantapasuttavaṇṇanā",
  "atk-s0402a55:31_0": "198. Aṭṭhame attantapādīsu attānaṁ tapati dukkhāpetīti attantapo. Attano paritāpanānuyogaṁ",
  "atk-s0402a55:31_1": "attaparitāpanānuyogaṁ. Paraṁ tapatīti parantapo. Paresaṁ paritāpanānuyogaṁ paraparitāpanānuyogaṁ.",
  "atk-s0402a55:31_2": "Diṭṭheva dhammeti imasmiṁyeva attabhāve. Nicchātoti chātaṁ vuccati taṇhā, sā assa",
  "atk-s0402a55:31_3": "natthīti nicchāto. Sabbakilesānaṁ nibbutattā nibbuto. Anto tāpanakilesānaṁ abhāvā",
  "atk-s0402a55:31_4": "sītalo jātoti sītībhūto. Jhānamaggaphalanibbānasukhāni paṭisaṁvedetīti sukhappaṭisaṁvedī.",
  "atk-s0402a55:31_5": "Brahmabhūtena attanāti seṭṭhabhūtena attanā.",
  "atk-s0402a55:32_0": "Acelakotiādīni vuttatthāneva. Orabbhikādīsu urabbhā vuccanti eḷakā, urabbhe hanatīti",
  "atk-s0402a55:32_1": "orabbhiko. Sūkarikādīsupi eseva nayo. Luddoti dāruṇo kakkhaḷo. Macchaghātakoti macchabandho",
  "atk-s0402a55:32_2": "kevaṭṭo. Bandhanāgārikoti bandhanāgāragopako. Kurūrakammantāti dāruṇakammantā.",
  "atk-s0402a55:33_0": "Muddhāvasittoti khattiyābhisekena muddhani abhisitto. Puratthimena nagarassāti nagarato",
  "atk-s0402a55:33_1": "puratthimāya disāya. Santhāgāranti yaññasālaṁ. Kharājinaṁ nivāsetvāti sakhuraṁ ajinacammaṁ",
  "atk-s0402a55:33_2": "nivāsetvā. Sappitelenāti sappinā ceva telena ca. Ṭhapetvā hi sappiṁ avaseso yo koci",
  "atk-s0402a55:33_3": "sneho telanti vuccati. Kaṇḍuvamānoti nakhānaṁ chinnattā kaṇḍuvitabbakāle tena kaṇḍuvamāno.",
  "atk-s0402a55:33_4": "Anantarahitāyāti asanthatāya. Sarūpavacchāyāti sadisavacchāya. Sace gāvī setā hoti,",
  "atk-s0402a55:33_5": "vacchopi setakova. Sace kapilā vā rattā vā, vacchakopi tādisovāti evaṁ sarūpavacchāya.",
  "atk-s0402a55:33_6": "So evamāhāti so rājā evaṁ vadeti. Vacchatarāti taruṇavacchakabhāvaṁ atikkantā balavavacchā.",
  "atk-s0402a55:33_7": "Vacchatarīsupi eseva nayo. Barihisatthāyāti parikkhepakaraṇatthāya ceva yaññabhūmiyaṁ attharaṇatthāya ca.",
  "atk-s0402a55:34_0": "Catutthapuggalaṁ buddhuppādato paṭṭhāya dassetuṁ idha, bhikkhave, tathāgatotiādimāha.",
  "atk-s0402a55:34_1": "Tattha tathāgatotiādīni vuttatthāneva. Taṁ dhammanti taṁ vuttappakārasampadaṁ dhammaṁ.",
  "atk-s0402a55:34_2": "Suṇāti, gahapati, vāti kasmā paṭhamaṁ gahapatiṁ niddisati? Nihatamānattā ussannattā",
  "atk-s0402a55:34_3": "ca. Yebhuyyena hi khattiyakulato pabbajitā jātiṁ nissāya mānaṁ karonti. Brāhmaṇakulā",
  "atk-s0402a55:34_4": "pabbajitā mante nissāya mānaṁ karonti, hīnajaccakulā pabbajitā attano vijātitāya",
  "atk-s0402a55:34_5": "patiṭṭhātuṁ na sakkonti. Gahapatidārakā pana kacchehi sedaṁ muñcantehi piṭṭhiyā loṇaṁ",
  "atk-s0402a55:34_6": "pupphamānāya bhūmiṁ kasitvā tādisassa mānassa abhāvato nihatamānadappā honti. Te",
  "atk-s0402a55:34_7": "pabbajitvā mānaṁ vā dappaṁ vā akatvā yathābalaṁ buddhavacanaṁ uggahetvā vipassanāya",
  "atk-s0402a55:34_8": "kammaṁ karontā sakkonti arahatte patiṭṭhātuṁ. Itarehi ca kulehi nikkhamitvā pabbajitā",
  "atk-s0402a55:34_9": "na bahukā, gahapatikāva bahukā. Iti nihatamānattā ussannattā ca paṭhamaṁ gahapatiṁ niddisatīti.",
  "atk-s0402a55:35_0": "Aññatarasmiṁ vāti itaresaṁ vā kulānaṁ aññatarasmiṁ. Paccājātoti patijāto. Tathāgate",
  "atk-s0402a55:35_1": "saddhaṁ paṭilabhatīti parisuddhaṁ dhammaṁ sutvā dhammasāmimhi tathāgate “sammāsambuddho",
  "atk-s0402a55:35_2": "vata bhagavā”ti saddhaṁ paṭilabhati. Iti paṭisañcikkhatīti evaṁ paccavekkhati. Sambādho",
  "atk-s0402a55:35_3": "gharāvāsoti sacepi saṭṭhihatthe ghare yojanasatantarepi vā dve jāyampatikā vasanti,",
  "atk-s0402a55:35_4": "tathāpi nesaṁ sakiñcanasapalibodhaṭṭhena gharāvāso sambādhova. Rajāpathoti rāgarajādīnaṁ",
  "atk-s0402a55:35_5": "uṭṭhānaṭṭhānanti mahāaṭṭhakathāyaṁ vuttaṁ. Āgamanapathotipi vaṭṭati. Alagganaṭṭhena",
  "atk-s0402a55:35_6": "abbhokāso viyāti abbhokāso. Pabbajito hi kūṭāgāraratanapāsādadevavimānādīsu pihitadvāravātapānesu",
  "atk-s0402a55:35_7": "paṭicchannesu vasantopi neva laggati na sajjati na bajjhati. Tena vuttaṁ – “abbhokāso",
  "atk-s0402a55:35_8": "pabbajjā”ti. Apica sambādho gharāvāso kusalakiriyāya yathāsukhaṁ okāsābhāvato, rajāpatho",
  "atk-s0402a55:35_9": "asaṁvutasaṅkāraṭṭhānaṁ viya rajānaṁ, kilesarajānaṁ sannipātaṭṭhānato. Abbhokāso pabbajjā",
  "atk-s0402a55:35_10": "kusalakiriyāya yathāsukhaṁ okāsasabbhāvato.",
  "atk-s0402a55:36_0": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ",
  "atk-s0402a55:36_1": "ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ, ekadivasampi",
  "atk-s0402a55:36_2": "ca kilesamalena amalinaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ",
  "atk-s0402a55:36_3": "likhitasaṅkhasadisaṁ dhotasaṅkhasappaṭibhāgaṁ caritabbaṁ. Idaṁ na sukaraṁ agāraṁ",
  "atk-s0402a55:36_4": "ajjhāvasatā agāramajjhe vasantena ekantaparipuṇṇaṁ…pe… carituṁ. Yaṁnūnāhaṁ kese ca",
  "atk-s0402a55:36_5": "massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni",
  "atk-s0402a55:36_6": "vatthāni acchādetvā paridahitvā agārasmā nikkhamitvā anagāriyaṁ pabbajeyyanti. Ettha",
  "atk-s0402a55:36_7": "ca yasmā agārassa hitaṁ kasivaṇijjādikammaṁ agāriyanti vuccati, tañca pabbajjāya",
  "atk-s0402a55:36_8": "natthi, tasmā pabbajjā anagāriyāti ñātabbā, taṁ anagāriyaṁ. Pabbajeyyanti paṭipajjeyyaṁ.",
  "atk-s0402a55:37_0": "Appaṁ vāti sahassato heṭṭhā bhogakkhandho appo nāma hoti, sahassato paṭṭhāya mahā.",
  "atk-s0402a55:37_1": "Ābandhanaṭṭhena ñātiyeva ñātiparivaṭṭo. So vīsatiyā heṭṭhā appo nāma hoti, vīsatiyā",
  "atk-s0402a55:37_2": "paṭṭhāya mahā. Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā",
  "atk-s0402a55:37_3": "sikkhā, tañca, yattha cete saha jīvanti, ekajīvikā sabhāgavuttino honti, taṁ bhagavatā",
  "atk-s0402a55:37_4": "paññattasikkhāpadasaṅkhātaṁ sājīvañca tattha sikkhanabhāvena samāpannoti bhikkhūnaṁ",
  "atk-s0402a55:37_5": "sikkhāsājīvasamāpanno. Samāpannoti sikkhaṁ paripūrento sājīvañca avītikkamanto hutvā",
  "atk-s0402a55:37_6": "tadubhayaṁ upagatoti attho.",
  "atk-s0402a55:38_0": "Pāṇātipātaṁ pahāyātiādīni vuttatthāneva. Imesaṁ bhedāyāti yesaṁ itoti vuttānaṁ santike",
  "atk-s0402a55:38_1": "sutaṁ, tesaṁ bhedāya. Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ",
  "atk-s0402a55:38_2": "vā kenacideva kāraṇena bhinnānaṁ ekamekaṁ upasaṅkamitvā “tumhākaṁ īdise kule jātānaṁ",
  "atk-s0402a55:38_3": "evaṁ bahussutānaṁ idaṁ na yutta”ntiādīni vatvā sandhānaṁ kattā. Anuppadātāti sandhānānuppadātā,",
  "atk-s0402a55:38_4": "dve jane samagge disvā “tumhākaṁ evarūpe kule jātānaṁ evarūpehi guṇehi samannāgatānaṁ",
  "atk-s0402a55:38_5": "anucchavikameta”ntiādīni vatvā daḷhīkammaṁ kattāti attho. Samaggo ārāmo assāti samaggārāmo.",
  "atk-s0402a55:38_6": "Yattha samaggā natthi, tattha vasitumpi na icchatīti attho. Samaggarāmotipi pāḷi,",
  "atk-s0402a55:38_7": "ayameva attho. Samaggaratoti samaggesu rato, te pahāya aññattha gantuṁ na icchatīti",
  "atk-s0402a55:38_8": "attho. Samagge disvāpi sutvāpi nandatīti samagganandī. Samaggakaraṇiṁ vācaṁ bhāsitāti",
  "atk-s0402a55:38_9": "yā vācā satte samaggeyeva karoti, taṁ sāmaggiguṇaparidīpikameva vācaṁ bhāsati, na itaranti.",
  "atk-s0402a55:39_0": "Nelāti elaṁ vuccati doso, nāssā elanti nelā, niddosāti attho “nelaṅgo setapacchādo”ti",
  "atk-s0402a55:39_1": "ettha vuttanelaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ",
  "atk-s0402a55:39_2": "viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti",
  "atk-s0402a55:39_3": "pemanīyā. Hadayaṁ gacchati appaṭihaññamānā sukhena cittaṁ pavisatīti hadayaṅgamā.",
  "atk-s0402a55:39_4": "Guṇaparipuṇṇatāya pure bhavāti porī. Pure saṁvaḍḍhanārī viya sukumārātipi porī. Purassa",
  "atk-s0402a55:39_5": "esātipi porī, nagaravāsīnaṁ kathāti attho. Nagaravāsino hi yuttakathā honti, pitimattaṁ",
  "atk-s0402a55:39_6": "pitāti, bhātimattaṁ bhātāti vadanti. Evarūpī kathā bahuno janassa kantā hotīti bahujanakantā.",
  "atk-s0402a55:39_7": "Kantabhāveneva bahujanassa manāpā cittavuḍḍhikarāti bahujanamanāpā.",
  "atk-s0402a55:40_0": "Kāle vadatīti kālavādī, vattabbayuttakālaṁ sallakkhetvā vadatīti attho. Bhūtaṁ tacchaṁ",
  "atk-s0402a55:40_1": "sabhāvameva vadatīti bhūtavādī. Diṭṭhadhammikasamparāyikaatthasannissitameva katvā",
  "atk-s0402a55:40_2": "vadatīti atthavādī. Navalokuttaradhammasannissitaṁ katvā vadatīti dhammavādī. Saṁvaravinayapahānavinayasannissitaṁ",
  "atk-s0402a55:40_3": "katvā vadatīti vinayavādī. Nidhānaṁ vuccati ṭhapanokāso, nidhānamassā atthīti nidhānavatī.",
  "atk-s0402a55:40_4": "Hadaye nidhetabbayuttakaṁ vācaṁ bhāsitāti attho. Kālenāti evarūpiṁ bhāsamānopi ca",
  "atk-s0402a55:40_5": "“ahaṁ nidhānavatiṁ vācaṁ bhāsissāmī”ti na akālena bhāsati, yuttakālaṁ pana avekkhitvāva",
  "atk-s0402a55:40_6": "bhāsatīti attho. Sāpadesanti saupamaṁ, sakāraṇanti attho. Pariyantavatinti paricchedaṁ",
  "atk-s0402a55:40_7": "dassetvā, yathāssā paricchedo paññāyati, evaṁ bhāsatīti attho. Atthasaṁhitanti anekehipi",
  "atk-s0402a55:40_8": "nayehi vibhajantena pariyādātuṁ asakkuṇeyyatāya atthasampannaṁ bhāsati. Yaṁ vā so",
  "atk-s0402a55:40_9": "atthavādī atthaṁ vadati, tena atthena saṁhitattā atthasaṁhitaṁ vācaṁ bhāsati, na",
  "atk-s0402a55:40_10": "aññaṁ nikkhipitvā aññaṁ bhāsatīti vuttaṁ hoti.",
  "atk-s0402a55:41_0": "Bījagāmabhūtagāmasamārambhāti mūlabījaṁ khandhabījaṁ phaḷubījaṁ aggabījaṁ bījabījanti",
  "atk-s0402a55:41_1": "pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca",
  "atk-s0402a55:41_2": "samārambhā, chedanabhedanapacanādibhāvena vikopanā paṭiviratoti attho.",
  "atk-s0402a55:42_0": "Ekabhattikoti pātarāsabhattaṁ sāyamāsabhattanti dve bhattāni. Tesu pātarāsabhattaṁ",
  "atk-s0402a55:42_1": "antomajjhanhikena paricchinnaṁ, itaraṁ majjhanhikato uddhaṁ antoaruṇena. Tasmā antomajjhanhike",
  "atk-s0402a55:42_2": "dasakkhattuṁ bhuñjamānopi ekabhattikova hoti. Taṁ sandhāya vuttaṁ “ekabhattiko”ti.",
  "atk-s0402a55:42_3": "Rattiyā bhojanaṁ ratti, tato uparatoti rattūparato. Atikkante majjhanhike yāva sūriyatthaṅgamanā",
  "atk-s0402a55:42_4": "bhojanaṁ vikālabhojanaṁ nāma, tato viratattā virato vikālabhojanā.",
  "atk-s0402a55:43_0": "Jātarūpanti suvaṇṇaṁ. Rajatanti kahāpaṇo lohamāsako jatumāsako dārumāsakoti ye vohāraṁ",
  "atk-s0402a55:43_1": "gacchanti. Tassa ubhayassāpi paṭiggahaṇā paṭivirato, neva taṁ uggaṇhāti, na uggaṇhāpeti,",
  "atk-s0402a55:43_2": "na upanikkhittaṁ sādiyatīti attho.",
  "atk-s0402a55:44_0": "Āmakadhaññapaṭiggahaṇāti sālivīhiyavagodhūmakaṅguvarakakudrūsakasaṅkhātassa sattavidhassapi",
  "atk-s0402a55:44_1": "āmakadhaññassa paṭiggahaṇā. Na kevalañca etesaṁ paṭiggahaṇameva, āmasanampi bhikkhūnaṁ",
  "atk-s0402a55:44_2": "na vaṭṭatiyeva. Āmakamaṁsapaṭiggahaṇāti ettha aññatra odissa anuññātā āmakamaṁsamacchānaṁ",
  "atk-s0402a55:44_3": "paṭiggahaṇameva bhikkhūnaṁ na vaṭṭati, no āmasananti.",
  "atk-s0402a55:45_0": "Itthikumārikapaṭiggahaṇāti ettha itthīti purisantaragatā, itarā kumārikā nāma, tāsaṁ",
  "atk-s0402a55:45_1": "paṭiggahaṇampi āmasanampi akappiyameva. Dāsidāsapaṭiggahaṇāti ettha dāsidāsavaseneva",
  "atk-s0402a55:45_2": "tesaṁ paṭiggahaṇaṁ na vaṭṭati, “kappiyakārakaṁ dammi, ārāmikaṁ dammī”ti evaṁ vutte",
  "atk-s0402a55:45_3": "pana vaṭṭati. Ajeḷakādīsupi khettavatthupariyosānesu kappiyākappiyanayo vinayavasena",
  "atk-s0402a55:45_4": "upaparikkhitabbo. Tattha khettaṁ nāma yasmiṁ pubbaṇṇaṁ ruhati. Vatthu nāma yasmiṁ",
  "atk-s0402a55:45_5": "aparaṇṇaṁ ruhati. Yattha vā ubhayampi ruhati, taṁ khettaṁ. Tadatthāya akatabhūmibhāgo",
  "atk-s0402a55:45_6": "vatthu. Khettavatthusīsena cettha vāpi-taḷākādīnipi saṅgahitāneva.",
  "atk-s0402a55:46_0": "Dūteyyaṁ vuccati dūtakammaṁ gihīnaṁ paṇṇaṁ vā sāsanaṁ vā gahetvā tattha tattha gamanaṁ.",
  "atk-s0402a55:46_1": "Pahiṇagamanaṁ vuccati gharā gharaṁ pesitassa khuddakagamanaṁ. Anuyogo nāma tadubhayakaraṇaṁ.",
  "atk-s0402a55:46_2": "Tasmā duteyyapahiṇagamanānaṁ anuyogoti evamettha attho veditabbo. Kayavikkayāti kayā",
  "atk-s0402a55:46_3": "ca vikkayā ca. Tulākūṭādīsu kūṭanti vañcanaṁ. Tattha tulākūṭaṁ tāva rūpakūṭaṁ, aṅgakūṭaṁ,",
  "atk-s0402a55:46_4": "gahaṇakūṭaṁ, paṭicchannakūṭanti catubbidhaṁ hoti. Tattha rūpakūṭaṁ nāma dve tulā",
  "atk-s0402a55:46_5": "samarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṁ nāma",
  "atk-s0402a55:46_6": "gaṇhanto pacchābhāge hatthena tulaṁ akkamati, dadanto pubbabhāge. Gahaṇakūṭaṁ nāma",
  "atk-s0402a55:46_7": "gaṇhanto mūle rajjuṁ gaṇhāti, dadanto agge. Paṭicchannakūṭaṁ nāma tulaṁ susiraṁ katvā",
  "atk-s0402a55:46_8": "anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "atk-s0402a55:47_0": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā",
  "atk-s0402a55:47_1": "aññā dve tisso lohapātiyo suvaṇṇavaṇṇā karoti. Tato janapadaṁ gantvā kiñcideva aḍḍhakulaṁ",
  "atk-s0402a55:47_2": "pavisitvā “suvaṇṇabhājanāni kiṇathā”ti vatvā agghe pucchite samagghataraṁ dātukāmā",
  "atk-s0402a55:47_3": "honti. Tato tehi “kathaṁ imesaṁ suvaṇṇabhāvo jānitabbo”ti vutte “vīmaṁsitvā gaṇhathā”ti",
  "atk-s0402a55:47_4": "suvaṇṇapātiṁ pāsāṇe ghaṁsitvā sabbapātiyo datvā gacchati.",
  "atk-s0402a55:48_0": "Mānakūṭaṁ nāma hadayabheda-sikhābheda-rajjubhedavasena tividhaṁ hoti. Tattha hadayabhedo",
  "atk-s0402a55:48_1": "sappitelādiminanakāle labbhati. Tāni hi gaṇhanto heṭṭhāchiddena mānena “saṇikaṁ āsiñcā”ti",
  "atk-s0402a55:48_2": "vatvā attano bhājane bahuṁ paggharāpetvā gaṇhāti, dadanto chiddaṁ pidhāya sīghaṁ",
  "atk-s0402a55:48_3": "pūretvā deti. Sikhābhedo tilataṇḍulādiminanakāle labbhati. Tāni hi gaṇhanto saṇikaṁ",
  "atk-s0402a55:48_4": "sikhaṁ ussāpetvā gaṇhāti, dadanto vegena pūretvā sikhaṁ chindanto deti. Rajjubhedo",
  "atk-s0402a55:48_5": "khettavatthuminanakāle labbhati. Lañjaṁ alabhantā hi khettaṁ amahantampi mahantaṁ katvā minanti.",
  "atk-s0402a55:49_0": "Ukkoṭanādīsu ukkoṭananti sāmike assāmike kātuṁ lañjaggahaṇaṁ. Vañcananti tehi tehi",
  "atk-s0402a55:49_1": "upāyehi paresaṁ vañcanaṁ. Tatridamekaṁ vatthu – eko kira luddako migañca migapotakañca",
  "atk-s0402a55:49_2": "gahetvā āgacchati. Tameko dhutto “kiṁ bho migo agghati, kiṁ migapotako”ti āha. “Migo",
  "atk-s0402a55:49_3": "dve kahāpaṇe, migapotako eka”nti ca vutte ekaṁ kahāpaṇaṁ datvā migapotakaṁ gahetvā",
  "atk-s0402a55:49_4": "thokaṁ gantvā nivatto “na me bho migapotakenattho, migaṁ me dehī”ti āha. Tena hi",
  "atk-s0402a55:49_5": "dve kahāpaṇe dehīti. So āha – “nanu te bho mayā paṭhamaṁ eko kahāpaṇo dinno”ti? Āma",
  "atk-s0402a55:49_6": "dinnoti. Imampi migapotakaṁ gaṇha, evaṁ so ca kahāpaṇo ayañca kahāpaṇagghanako migapotako”ti",
  "atk-s0402a55:49_7": "dve kahāpaṇā bhavissantīti. So “kāraṇaṁ vadatī”ti sallakkhetvā migapotakaṁ gahetvā",
  "atk-s0402a55:49_8": "migaṁ adāsīti. Nikatīti yogavasena vā māyāvasena vā apāmaṅgaṁ pāmaṅganti, amaṇiṁ",
  "atk-s0402a55:49_9": "maṇinti, asuvaṇṇaṁ suvaṇṇanti katvā patirūpakena vañcanaṁ. Sāciyogoti kuṭilayogo.",
  "atk-s0402a55:49_10": "Etesaṁyeva ukkoṭanādīnametaṁ nāmaṁ. Tasmā ukkoṭanasāciyogo vañcanasāciyogo nikatisāciyogoti",
  "atk-s0402a55:49_11": "evamettha attho daṭṭhabbo. Keci aññaṁ dassetvā aññassa parivattanaṁ sāciyogoti vadanti,",
  "atk-s0402a55:49_12": "taṁ pana vañcaneneva saṅgahitaṁ.",
  "atk-s0402a55:50_0": "Chedanādīsu chedananti hatthacchedanādi. Vadhoti māraṇaṁ. Bandhoti rajjubandhanādīhi",
  "atk-s0402a55:50_1": "bandhanaṁ. Viparāmosoti himaviparāmoso, gumbaviparāmosoti duvidho. Yaṁ himapātasamaye",
  "atk-s0402a55:50_2": "himena paṭicchannā hutvā maggappaṭipannaṁ janaṁ musanti, ayaṁ himaviparāmoso. Yaṁ",
  "atk-s0402a55:50_3": "gumbādīhi paṭicchannā musanti, ayaṁ gumbaviparāmoso. Ālopo vuccati gāmanigamādīnaṁ",
  "atk-s0402a55:50_4": "vilopakaraṇaṁ. Sahasākāroti sāhasikakiriyā, gehaṁ pavisitvā manussānaṁ ure satthaṁ",
  "atk-s0402a55:50_5": "ṭhapetvā icchitabhaṇḍaggahaṇaṁ. Evametasmā chedana…pe… sahasākārā paṭivirato hoti.",
  "atk-s0402a55:51_0": "So santuṭṭho hotīti svāyaṁ bhikkhu heṭṭhā vuttena catūsu paccayesu dvādasavidhena",
  "atk-s0402a55:51_1": "itarītarapaccayasantosena samannāgato hoti. Iminā pana dvādasavidhena itarītarapaccayasantosena",
  "atk-s0402a55:51_2": "samannāgatassa bhikkhuno aṭṭha parikkhārā vaṭṭanti – tīṇi cīvarāni, patto, dantakaṭṭhacchedanavāsi,",
  "atk-s0402a55:51_3": "ekā sūci, kāyabandhanaṁ parissāvananti. Vuttampi cetaṁ –",
  "atk-s0402a55:52": "“Ticīvarañca patto ca, vāsi sūci ca bandhanaṁ;",
  "atk-s0402a55:53": "Parissāvanena aṭṭhete, yuttayogassa bhikkhuno”ti.",
  "atk-s0402a55:54_0": "Te sabbe kāyaparihārikāpi honti, kucchiparihārikāpi. Kathaṁ? Ticīvaraṁ tāva nivāsetvā",
  "atk-s0402a55:54_1": "pārupitvā ca vicaraṇakāle kāyaṁ pariharati posetīti kāyaparihārikaṁ hoti. Cīvarakaṇṇena",
  "atk-s0402a55:54_2": "udakaṁ parissāvetvā pivanakāle, khāditabbaphalāphalaṁ gahaṇakāle ca kucchiṁ pariharati",
  "atk-s0402a55:54_3": "posetīti kucchiparihārikaṁ hoti. Pattopi tena udakaṁ uddharitvā nhānakāle kuṭiparibhaṇḍakaraṇakāle",
  "atk-s0402a55:54_4": "ca kāyaparihāriko hoti, āhāraṁ gahetvā bhuñjanakāle kucchiparihāriko. Vāsipi tāya",
  "atk-s0402a55:54_5": "dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā",
  "atk-s0402a55:54_6": "hoti, ucchucchedananāḷikerāditacchanakāle kucchiparihārikā. Sūcipi cīvarasibbanakāle",
  "atk-s0402a55:54_7": "kāyaparihārikā hoti, pūvaṁ vā phalaṁ vā vijjhitvā khādanakāle kucchiparihārikā. Kāyabandhanaṁ",
  "atk-s0402a55:54_8": "bandhitvā vicaraṇakāle kāyaparihārikaṁ, ucchuādīni bandhitvā gahaṇakāle kucchiparihārikaṁ.",
  "atk-s0402a55:54_9": "Parissāvanaṁ tena udakaṁ parissāvetvā nhānakāle senāsanaparibhaṇḍakaraṇakāle ca kāyaparihārikaṁ,",
  "atk-s0402a55:54_10": "pānīyapānakaparissāvanakāle teneva tilataṇḍulaputhukādīni gahetvā khādanakāle ca",
  "atk-s0402a55:54_11": "kucchiparihārikaṁ. Ayaṁ tāva aṭṭhaparikkhārikassa parikkhāramattā.",
  "atk-s0402a55:55_0": "Navaparikkhārikassa pana seyyaṁ pavisantassa tatraṭṭhakapaccattharaṇaṁ vā kuñcikā",
  "atk-s0402a55:55_1": "vā vaṭṭati. Dasaparikkhārikassa nisīdanaṁ vā cammakhaṇḍaṁ vā vaṭṭati. Ekādasaparikkhārikassa",
  "atk-s0402a55:55_2": "kattarayaṭṭhi vā telanāḷikā vā vaṭṭati. Dvādasaparikkhārikassa chattaṁ vā upāhanaṁ",
  "atk-s0402a55:55_3": "vā vaṭṭati. Etesu ca aṭṭhaparikkhārikova santuṭṭho, itare asantuṭṭhā mahicchā mahābhārāti",
  "atk-s0402a55:55_4": "na vattabbā. Etepi appicchāva santuṭṭhāva subharāva sallahukavuttinova. Bhagavā pana",
  "atk-s0402a55:55_5": "na imaṁ suttaṁ tesaṁ vasena kathesi, aṭṭhaparikkhārikassa vasena kathesi. So hi khuddakavāsiñca",
  "atk-s0402a55:55_6": "sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā ticīvaraṁ",
  "atk-s0402a55:55_7": "kāyappaṭibaddhaṁ katvā yenicchakaṁ sukhaṁ pakkamati, paṭinivattitvā gahetabbaṁ nāmassa",
  "atk-s0402a55:55_8": "na hoti. Iti imassa bhikkhuno sallahukavuttitaṁ dassento bhagavā santuṭṭho hoti kāyaparihārikena cīvarenātiādimāha.",
  "atk-s0402a55:56_0": "Tattha kāyaparihārikenāti kāyapariharaṇamattakena. Kucchiparihārikenāti kucchipariharaṇamattakena.",
  "atk-s0402a55:56_1": "Samādāyeva pakkamatīti taṁ aṭṭhaparikkhāramattakaṁ sabbaṁ gahetvāva kāyappaṭibaddhaṁ",
  "atk-s0402a55:56_2": "katvāva gacchati, “mama vihāro pariveṇaṁ upaṭṭhāko”tissa saṅgo vā bandho vā na hoti.",
  "atk-s0402a55:56_3": "So jiyā mutto saro viya, yūthā apakkanto mattahatthī viya icchiticchitaṁ senāsanaṁ,",
  "atk-s0402a55:56_4": "vanasaṇḍaṁ, rukkhamūlaṁ, navaṁ pabbhāraṁ paribhuñjanto eko tiṭṭhati, eko nisīdati,",
  "atk-s0402a55:56_5": "sabbiriyāpathesu eko adutiyo.",
  "atk-s0402a55:57": "“Cātuddiso appaṭigho ca hoti,",
  "atk-s0402a55:58": "Santussamāno itarītarena;",
  "atk-s0402a55:59": "Parissayānaṁ sahitā achambhī,",
  "atk-s0402a55:60": "Eko care khaggavisāṇakappo”ti. –",
  "atk-s0402a55:61": "Evaṁ vaṇṇitaṁ khaggavisāṇakappataṁ āpajjati.",
  "atk-s0402a55:62_0": "Idāni tamatthaṁ upamāya sādhento seyyathāpītiādimāha. Tattha pakkhī sakuṇoti pakkhayutto",
  "atk-s0402a55:62_1": "sakuṇo. Ḍetīti uppatati. Ayaṁ panettha saṅkhepattho – sakuṇā nāma “asukasmiṁ padese",
  "atk-s0402a55:62_2": "rukkho paripakkaphalo”ti ñatvā nānādisāhi āgantvā nakhapakkhatuṇḍādīhi tassa phalāni",
  "atk-s0402a55:62_3": "vijjhantā vidhunantā khādanti, “idaṁ ajjatanāya, idaṁ svātanāya bhavissatī”ti nesaṁ",
  "atk-s0402a55:62_4": "na hoti. Phale pana khīṇe neva rukkhassa ārakkhaṁ ṭhapenti, na tattha pakkhaṁ vā",
  "atk-s0402a55:62_5": "pattaṁ vā nakhaṁ vā tuṇḍaṁ vā ṭhapenti, atha kho tasmiṁ rukkhe anapekkhā hutvā yo",
  "atk-s0402a55:62_6": "yaṁ disābhāgaṁ icchati, so tena sapattabhārova uppatitvā gacchati. Evameva ayaṁ bhikkhu",
  "atk-s0402a55:62_7": "nissaṅgo nirapekkhoyeva pakkamati, samādāyeva pakkamati. Ariyenāti niddosena. Ajjhattanti",
  "atk-s0402a55:62_8": "sake attabhāve. Anavajjasukhanti niddosasukhaṁ.",
  "atk-s0402a55:63_0": "So cakkhunā rūpaṁ disvāti so iminā ariyena sīlakkhandhena samannāgato bhikkhu cakkhuviññāṇena",
  "atk-s0402a55:63_1": "rūpaṁ passitvāti attho. Sesapadesupi yaṁ vattabbaṁ siyā, taṁ sabbaṁ visuddhimagge",
  "atk-s0402a55:63_2": "vuttaṁ. Abyāsekasukhanti kilesehi anāsittasukhaṁ, avikiṇṇasukhantipi vuttaṁ. Indriyasaṁvarasukhaṁ",
  "atk-s0402a55:63_3": "hi diṭṭhādīsu diṭṭhamattādivasena pavattatāya avikiṇṇaṁ hoti.",
  "atk-s0402a55:64_0": "So abhikkante paṭikkanteti so manacchaṭṭhānaṁ indriyānaṁ saṁvarena samannāgato bhikkhu",
  "atk-s0402a55:64_1": "imesu abhikkantapaṭikkantādīsu sattasu ṭhānesu satisampajaññavasena sampajānakārī",
  "atk-s0402a55:64_2": "hoti. Tattha abhikkantanti purato gamanaṁ. Paṭikkantanti pacchāgamanaṁ.",
  "atk-s0402a55:65_0": "Sampajānakārīhotīti sātthakasampajaññaṁ, sappāyasampajaññaṁ, gocarasampajaññaṁ, asammohasampajaññanti",
  "atk-s0402a55:65_1": "imesaṁ catunnaṁ satisampayuttānaṁ sampajaññānaṁ vasena satiṁ upaṭṭhapetvā ñāṇena",
  "atk-s0402a55:65_2": "paricchinditvāyeva tāni abhikkantapaṭikkantāni karoti. Sesapadesupi eseva nayo. Ayamettha",
  "atk-s0402a55:65_3": "saṅkhepo, vitthāro pana icchantena dīghanikāye sāmaññaphalavaṇṇanāto vā majjhimanikāye",
  "atk-s0402a55:65_4": "satipaṭṭhānavaṇṇanāto vā gahetabbo.",
  "atk-s0402a55:66_0": "So iminā cātiādinā kiṁ dasseti? Araññavāsassa paccayasampattiṁ dasseti. Yassa hi",
  "atk-s0402a55:66_1": "ime cattāro paccayā natthi, tassa araññavāso na ijjhati, tiracchānagatehi vā vanacarakehi",
  "atk-s0402a55:66_2": "vā saddhiṁ vatthabbataṁ āpajjati. Araññe adhivatthā devatā “kiṁ evarūpassa pāpabhikkhuno",
  "atk-s0402a55:66_3": "araññavāsenā”ti bheravasaddaṁ sāventi, hatthehi sīsaṁ paharitvā palāyanākāraṁ karonti.",
  "atk-s0402a55:66_4": "“Asuko bhikkhu araññaṁ pavisitvā idañcidañca pāpakammamakāsī”ti ayaso pattharati.",
  "atk-s0402a55:66_5": "Yassa panete cattāro paccayā atthi, tassa araññavāso ijjhati. So hi attano sīlaṁ",
  "atk-s0402a55:66_6": "paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayato",
  "atk-s0402a55:66_7": "vayato sammasanto ariyabhūmiṁ okkamati. Araññe adhivatthā devatā attamanā vaṇṇaṁ",
  "atk-s0402a55:66_8": "bhāsanti. Itissa udake pakkhittatelabindu viya yaso vitthāriko hoti.",
  "atk-s0402a55:67_0": "Tattha vivittanti suññaṁ, appasaddaṁ, appanigghosanti attho. Etadeva hi sandhāya",
  "atk-s0402a55:67_1": "vibhaṅge “vivittanti santike cepi senāsanaṁ hoti, tañca anākiṇṇaṁ gahaṭṭhehi pabbajitehi,",
  "atk-s0402a55:67_2": "tena taṁ vivitta”nti vuttaṁ. Seti ceva āsati ca etthāti senāsanaṁ. Mañcapīṭhānametaṁ",
  "atk-s0402a55:67_3": "adhivacanaṁ. Tenāha – “senāsananti mañcopi senāsanaṁ, pīṭhampi, bhisipi, bimbohanampi,",
  "atk-s0402a55:67_4": "vihāropi, aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi,",
  "atk-s0402a55:67_5": "rukkhamūlampi, maṇḍapopi senāsanaṁ, yattha vā pana bhikkhū paṭikkamanti, sabbametaṁ",
  "atk-s0402a55:67_6": "senāsana”nti. Apica vihāro, aḍḍhayogo, pāsādo, hammiyaṁ, guhāti idaṁ vihārasenāsanaṁ",
  "atk-s0402a55:67_7": "nāma. Mañco, pīṭhaṁ, bhisi, bimbohananti idaṁ mañcapīṭhasenāsanaṁ nāma. Cimilikā,",
  "atk-s0402a55:67_8": "cammakhaṇḍo, tiṇasanthāro, paṇṇasanthāroti idaṁ santhatasenāsanaṁ nāma. Yattha vā",
  "atk-s0402a55:67_9": "pana bhikkhū paṭikkamantīti etaṁ okāsasenāsanaṁ nāmāti evaṁ catubbidhaṁ senāsanaṁ",
  "atk-s0402a55:67_10": "hoti. Taṁ sabbampi senāsanaggahaṇena gahitameva.",
  "atk-s0402a55:68_0": "Imassa pana sakuṇasadisassa cātuddisassa bhikkhuno anucchavikaṁ dassento araññaṁ",
  "atk-s0402a55:68_1": "rukkhamūlantiādimāha. Tattha araññanti “nikkhamitvā bahi indakhīlā sabbametaṁ arañña”nti",
  "atk-s0402a55:68_2": "“idaṁ bhikkhunīnaṁ vasena āgataṁ araññaṁ. “Āraññakaṁ nāma senāsanaṁ pañcadhanusatikaṁ",
  "atk-s0402a55:68_3": "pacchima”nti idaṁ pana imassa bhikkhuno anurūpaṁ. Tassa lakkhaṇaṁ visuddhimagge dhutaṅganiddese",
  "atk-s0402a55:68_4": "vuttaṁ. Rukkhamūlanti yaṁkiñci sītacchāyaṁ vivittaṁ rukkhamūlaṁ. Pabbatanti selaṁ.",
  "atk-s0402a55:68_5": "Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu",
  "atk-s0402a55:68_6": "khāyamānāsu sītena vātena bījiyamānassa cittaṁ ekaggaṁ hoti. Kandaranti kaṁ vuccati",
  "atk-s0402a55:68_7": "udakaṁ, tena dāritaṁ udakabhinnaṁ pabbatapadesaṁ, yaṁ nitambantipi nadīnikuñjantipi",
  "atk-s0402a55:68_8": "vadanti. Tattha hi rajatapaṭṭasadisā vālikā hoti, matthake maṇivitānaṁ viya vanagahanaṁ,",
  "atk-s0402a55:68_9": "maṇikkhandhasadisaṁ udakaṁ sandati. Evarūpaṁ kandaraṁ oruyha pānīyaṁ pivitvā gattāni",
  "atk-s0402a55:68_10": "sītāni katvā vālikaṁ ussāpetvā paṁsukūlacīvaraṁ paññāpetvā nisinnassa samaṇadhammaṁ",
  "atk-s0402a55:68_11": "karoto cittaṁ ekaggaṁ hoti. Giriguhanti dvinnaṁ pabbatānaṁ antaraṁ, ekasmiṁyeva vā",
  "atk-s0402a55:68_12": "umaṅgasadisaṁ mahāvivaraṁ. Susānalakkhaṇaṁ visuddhimagge vuttaṁ. Vanapatthanti gāmantaṁ",
  "atk-s0402a55:68_13": "atikkamitvā manussānaṁ anupacāraṭṭhānaṁ, yattha na kasanti na vapanti. Tenevāha –",
  "atk-s0402a55:68_14": "“vanapatthanti dūrānametaṁ senāsanānaṁ adhivacana”ntiādi. Abbhokāsanti acchannaṁ.",
  "atk-s0402a55:68_15": "Ākaṅkhamāno panettha cīvarakuṭiṁ katvā vasati. Palālapuñjanti palālarāsiṁ. Mahāpalālapuñjato",
  "atk-s0402a55:68_16": "hi palālaṁ nikkaḍḍhitvā pabbhāraleṇasadise ālaye karonti, gacchagumbādīnampi upari",
  "atk-s0402a55:68_17": "palālaṁ pakkhipitvā heṭṭhā nisinnā samaṇadhammaṁ karonti. Taṁ sandhāyetaṁ vuttaṁ.",
  "atk-s0402a55:69_0": "Pacchābhattanti bhattassa pacchato. Piṇḍapātapaṭikkantoti piṇḍapātapariyesanato paṭikkanto.",
  "atk-s0402a55:69_1": "Pallaṅkanti samantato ūrubaddhāsanaṁ. Ābhujitvāti bandhitvā. Ujuṁ kāyaṁ paṇidhāyāti",
  "atk-s0402a55:69_2": "uparimasarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-s0402a55:69_3": "Evañhi nisinnassa cammamaṁsanhārūni na paṇamanti. Athassa yā tesaṁ paṇamanapaccayā",
  "atk-s0402a55:69_4": "khaṇe khaṇe vedanā uppajjeyyuṁ, tā na uppajjanti. Tāsu na uppajjamānāsu cittaṁ ekaggaṁ",
  "atk-s0402a55:69_5": "hoti, kammaṭṭhānaṁ na paripatati, vuddhiṁ phātiṁ upagacchati. Parimukhaṁ satiṁ upaṭṭhapetvāti",
  "atk-s0402a55:69_6": "kammaṭṭhānābhimukhaṁ satiṁ ṭhapayitvā, mukhasamīpe vā katvāti attho. Teneva vibhaṅge",
  "atk-s0402a55:69_7": "vuttaṁ – “ayaṁ sati upaṭṭhitā hoti sūpaṭṭhitā nāsikagge vā mukhanimitte vā. Tena",
  "atk-s0402a55:69_8": "vuccati parimukhaṁ satiṁ upaṭṭhapetvā”ti. Atha vā “parīti pariggahaṭṭho. Mukhanti",
  "atk-s0402a55:69_9": "niyyānaṭṭho. Satīti upaṭṭhānaṭṭho. Tena vuccati – ‘parimukhaṁ sati”’nti evaṁ paṭisambhidāyaṁ",
  "atk-s0402a55:69_10": "vuttanayena panettha attho daṭṭhabbo. Tatrāyaṁ saṅkhepo “pariggahitaniyyānaṁ satiṁ katvā”ti.",
  "atk-s0402a55:70_0": "Abhijjhaṁ loketi ettha lujjana-palujjanaṭṭhena pañcupādānakkhandhā loko. Tasmā pañcasu",
  "atk-s0402a55:70_1": "upādānakkhandhesu rāgaṁ pahāya kāmacchandaṁ vikkhambhetvāti ayamettha attho. Vigatābhijjhenāti",
  "atk-s0402a55:70_2": "vikkhambhanavasena pahīnattā vigatābhijjhena, na cakkhuviññāṇasadisenāti attho. Abhijjhāya",
  "atk-s0402a55:70_3": "cittaṁ parisodhetīti abhijjhāto cittaṁ parimoceti, yathā naṁ sā muñcati ceva muñcitvā",
  "atk-s0402a55:70_4": "ca na puna gaṇhāti, evaṁ karotīti attho. Byāpādapadosaṁ pahāyātiādīsupi eseva nayo.",
  "atk-s0402a55:70_5": "Byāpajjati iminā cittaṁ pūtikummāsādayo viya purimapakatiṁ pajahatīti byāpādo. Vikārappattiyā",
  "atk-s0402a55:70_6": "padussati, paraṁ vā padūseti vināsetīti padoso. Ubhayampetaṁ kodhasseva adhivacanaṁ.",
  "atk-s0402a55:70_7": "Thinaṁ cittagelaññaṁ, middhaṁ cetasikagelaññaṁ. Thinañca middhañca thinamiddhaṁ.",
  "atk-s0402a55:70_8": "Ālokasaññīti rattimpi divāpi diṭṭhaālokasañjānanasamatthāya vigatanīvaraṇāya parisuddhāya",
  "atk-s0402a55:70_9": "saññāya samannāgato. Sato sampajānoti satiyā ca ñāṇena ca samannāgato. Idaṁ ubhayaṁ",
  "atk-s0402a55:70_10": "ālokasaññāya upakārakattā vuttaṁ. Uddhaccañca kukkuccañca uddhaccakukkuccaṁ. Tiṇṇavicikicchoti",
  "atk-s0402a55:70_11": "vicikicchaṁ taritvā atikkamitvā ṭhito. “Kathamidaṁ kathamida”nti evaṁ nappavattatīti",
  "atk-s0402a55:70_12": "akathaṁkathī. Kusalesu dhammesūti anavajjesu dhammesu. “Ime nu kho kusalā, kathamime",
  "atk-s0402a55:70_13": "kusalā”ti evaṁ na vicikicchati na kaṅkhatīti attho. Ayamettha saṅkhepo. Imesu pana",
  "atk-s0402a55:70_14": "nīvaraṇesu vacanatthalakkhaṇādibhedato yaṁ vattabbaṁ siyā, taṁ visuddhimagge vuttaṁ.",
  "atk-s0402a55:70_15": "Paññāya dubbalīkaraṇeti yasmā ime pañca nīvaraṇā uppajjamānā anuppannāya lokiyalokuttarāya",
  "atk-s0402a55:70_16": "paññāya uppajjituṁ na denti, uppannāpi aṭṭha samāpattiyo pañca vā abhiññā ucchinditvā",
  "atk-s0402a55:70_17": "pātenti. Tasmā paññāya dubbalīkaraṇāti vuccanti. Vivicceva kāmehītiādīni visuddhimagge vitthāritāni.",
  "atk-s0402a55:71_0": "Ime āsavātiādi aparenāpi pariyāyena catusaccappakāsanatthaṁ vuttaṁ. Nāparaṁ itthattāyāti",
  "atk-s0402a55:71_1": "pajānātīti ettāvatā heṭṭhā tīhi aṅgehi bāhirasamayassa nipphalabhāvaṁ dassetvā catutthena",
  "atk-s0402a55:71_2": "aṅgena attano sāsanassa gambhīrabhāvaṁ pakāsetvā desanāya arahattena kūṭaṁ gaṇhi.",
  "atk-s0402a55:71_3": "Idāni desanaṁ appento evaṁ kho, bhikkhavetiādimāha.",
  "atk-s0402a55:72": "9. Taṇhāsuttavaṇṇanā",
  "atk-s0402a55:73_0": "199. Navame jālininti jālasadisaṁ. Yathā hi jālaṁ samantato saṁsibbitaṁ ākulabyākulaṁ,",
  "atk-s0402a55:73_1": "evaṁ taṇhāpīti jālasadisattā jālinīti vuttā. Tayo vā bhave ajjhottharitvā ṭhitāya",
  "atk-s0402a55:73_2": "etissā tattha tattha attano koṭṭhāsabhūtaṁ jālaṁ atthītipi jālinī. Saritanti tattha",
  "atk-s0402a55:73_3": "tattha saritvā saṁsaritvā ṭhitaṁ. Visaṭanti patthaṭaṁ vikkhittaṁ. Visattikanti tattha",
  "atk-s0402a55:73_4": "tattha visattaṁ laggaṁ lagitaṁ. Apica “visamūlāti visattikā. Visaphalāti visattikā”tiādināpi",
  "atk-s0402a55:73_5": "nayenettha attho daṭṭhabbo. Uddhastoti upari dhaṁsito. Pariyonaddhoti samantā veṭhito.",
  "atk-s0402a55:73_6": "Tantākulakajātoti tantaṁ viya ākulajāto. Yathā nāma dunnikkhittaṁ mūsikacchinnaṁ",
  "atk-s0402a55:73_7": "pesakārānaṁ tantaṁ tahiṁ tahiṁ ākulaṁ hoti, “idaṁ aggaṁ idaṁ mūla”nti aggena vā aggaṁ,",
  "atk-s0402a55:73_8": "mūlena vā mūlaṁ samānetuṁ dukkaraṁ hoti, evaṁ sattā imāya taṇhāya pariyonaddhā ākulabyākulā",
  "atk-s0402a55:73_9": "na sakkonti attano nissaraṇamaggaṁ ujuṁ kātuṁ. Gulāguṇṭhikajātoti gulāguṇṭhikaṁ vuccati",
  "atk-s0402a55:73_10": "pesakārakañjiyasuttaṁ. Gulā nāma sakuṇikā, tassā kulāvakotipi eke. Yathā tadubhayampi",
  "atk-s0402a55:73_11": "ākulaṁ aggena vā aggaṁ, mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0402a55:73_12": "Muñjapabbajabhūtoti muñjatiṇaṁ viya pabbajatiṇaṁ viya ca bhūto, tādiso jāto. Yathā",
  "atk-s0402a55:73_13": "tāni tiṇāni koṭṭetvā katarajjuṁ jiṇṇakāle katthaci patitaṁ gahetvā tesaṁ tiṇānaṁ",
  "atk-s0402a55:73_14": "“idaṁ aggaṁ idaṁ mūla”nti aggena vā aggaṁ, mūlena vā mūlaṁ samānetuṁ dukkaraṁ. Tampi",
  "atk-s0402a55:73_15": "ca paccattapurisakāre ṭhatvā sakkā bhaveyya ujuṁ kātuṁ, ṭhapetvā pana bodhisatte",
  "atk-s0402a55:73_16": "añño satto attano dhammatāya taṇhājālaṁ padāletvā attano nissaraṇamaggaṁ ujuṁ kātuṁ",
  "atk-s0402a55:73_17": "samattho nāma natthi. Evamayaṁ loko taṇhājālena pariyonaddho apāyaṁ duggatiṁ vinipātaṁ",
  "atk-s0402a55:73_18": "saṁsāraṁ nātivattati. Tattha apāyoti niraya-tiracchānayoni-pettivisaya-asurakāyā.",
  "atk-s0402a55:73_19": "Sabbepi hi te vaḍḍhisaṅkhātassa āyassa abhāvato apāyāti vuccanti. Tathā dukkhassa",
  "atk-s0402a55:73_20": "gatibhāvato duggati. Sukhasamussayato vinipatitattā vinipāto. Itaro pana –",
  "atk-s0402a55:74": "“Khandhānañca paṭipāṭi, dhātuāyatanāna ca;",
  "atk-s0402a55:75": "Abbocchinnaṁ vattamānā, saṁsāroti pavuccati.",
  "atk-s0402a55:76_0": "Taṁ sabbaṁ nātivattati nātikkamati, atha kho cutito paṭisandhiṁ paṭisandhito cutinti",
  "atk-s0402a55:76_1": "evaṁ punappunaṁ cutipaṭisandhiyo gaṇhamāno tīsu bhavesu catūsu yonīsu pañcasu gatīsu",
  "atk-s0402a55:76_2": "sattasu viññāṇaṭṭhitīsu navasu sattāvāsesu mahāsamudde vātakkhittanāvā viya yante",
  "atk-s0402a55:76_3": "yuttagoṇo viya ca paribbhamatiyeva.",
  "atk-s0402a55:77_0": "Ajjhattikassa upādāyāti ajjhattikaṁ khandhapañcakaṁ upādāya. Idañhi upayogatthe sāmivacanaṁ.",
  "atk-s0402a55:77_1": "Bāhirassa upādāyāti bāhiraṁ khandhapañcakaṁ upādāya, idampi upayogatthe sāmivacanaṁ.",
  "atk-s0402a55:77_2": "Asmīti, bhikkhave, satīti, bhikkhave, yadetaṁ ajjhattaṁ khandhapañcakaṁ upādāya taṇhāmānadiṭṭhivasena",
  "atk-s0402a55:77_3": "samūhaggāhato asmīti hoti, tasmiṁ satīti attho. Itthasmīti hotītiādīsu pana evaṁ",
  "atk-s0402a55:77_4": "samūhato ahanti gahaṇe sati tato anupanidhāya ca upanidhāya cāti dvidhā gahaṇaṁ hoti.",
  "atk-s0402a55:77_5": "Tattha anupanidhāyāti aññaṁ ākāraṁ anupagamma sakabhāvameva ārammaṇaṁ katvā itthasmīti",
  "atk-s0402a55:77_6": "hoti, khattiyādīsu idaṁpakāro ahanti evaṁ taṇhāmānadiṭṭhivasena hotīti attho. Idaṁ",
  "atk-s0402a55:77_7": "tāva anupanidhāya gahaṇaṁ. Upanidhāya gahaṇaṁ pana duvidhaṁ hoti samato ca asamato",
  "atk-s0402a55:77_8": "ca. Taṁ dassetuṁ evaṁsmīti aññathāsmīti ca vuttaṁ. Tattha evaṁsmīti idaṁ samato upanidhāya",
  "atk-s0402a55:77_9": "gahaṇaṁ, yathāyaṁ khattiyo yathāyaṁ brāhmaṇo, evamahampīti attho. Aññathāsmīti idaṁ",
  "atk-s0402a55:77_10": "pana asamato gahaṇaṁ, yathāyaṁ khattiyo yathāyaṁ brāhmaṇo, tato aññathā ahaṁ, hīno",
  "atk-s0402a55:77_11": "vā adhiko vāti attho. Imāni tāva paccuppannavasena cattāri taṇhāvicaritāni.",
  "atk-s0402a55:78_0": "Asasmīti satasmīti imāni pana dve yasmā atthīti asaṁ, niccassetaṁ adhivacanaṁ. Sīdatīti",
  "atk-s0402a55:78_1": "sataṁ, aniccassetaṁ adhivacanaṁ. Tasmā sassatucchedavasena vuttānīti veditabbāni.",
  "atk-s0402a55:78_2": "Ito parāni santi evamādīni cattāri saṁsayaparivitakkavasena vuttāni. Santi hotīti",
  "atk-s0402a55:78_3": "evamādīsu ahaṁ siyanti hotīti evamattho veditabbo. Adhippāyo panettha purimacatukke",
  "atk-s0402a55:78_4": "vuttanayeneva gahetabbo. Apihaṁ santiādīni pana cattāri api nāma ahaṁ bhaveyyanti",
  "atk-s0402a55:78_5": "evaṁ patthanākappanavasena vuttāni. Tānipi purimacatukke vuttanayeneva veditabbāni.",
  "atk-s0402a55:78_6": "Bhavissantiādīni pana cattāri anāgatavasena vuttāni. Tesampi purimacatukke vuttanayeneva",
  "atk-s0402a55:78_7": "attho veditabbo. Evamete –",
  "atk-s0402a55:79": "“Dve diṭṭhisīsā sīsaññe, cattāro sīsamūlakā;",
  "atk-s0402a55:80": "Tayo tayoti etāni, aṭṭhārasa vibhāvaye.",
  "atk-s0402a55:81_0": "Etesu hi asasmi, satasmīti ete dve diṭṭhisīsā nāma. Asmi, santi, apihaṁ santi, bhavissanti",
  "atk-s0402a55:81_1": "ete cattāro suddhasīsā eva. Itthasmītiādayo tayo tayoti dvādasa sīsamūlakā nāmāti",
  "atk-s0402a55:81_2": "evamete dve diṭṭhisīsā cattāro suddhasīsā dvādasa sīsamūlakāti aṭṭhārasa taṇhāvicaritadhammā",
  "atk-s0402a55:81_3": "veditabbā. Imāni tāva ajjhattikassa upādāya aṭṭhārasa taṇhāvicaritāni. Bāhirassa",
  "atk-s0402a55:81_4": "upādāya taṇhāvicaritesupi eseva nayo. Imināti iminā rūpena vā…pe… viññāṇena vāti",
  "atk-s0402a55:81_5": "esa viseso veditabbo. Sesaṁ tādisameva.",
  "atk-s0402a55:82_0": "Iti evarūpāni atītāni chattiṁsāti ekamekassa puggalassa atīte addhani chattiṁsa.",
  "atk-s0402a55:82_1": "Anāgatānichattiṁsāti ekamekasseva puggalassa ca anāgate addhani chattiṁsa. Paccuppannāni",
  "atk-s0402a55:82_2": "chattiṁsāti ekassa vā puggalassa yathāsambhavato bahūnaṁ vā paccuppanne addhani chattiṁsāva.",
  "atk-s0402a55:82_3": "Sabbasattānaṁ pana niyameneva atīte addhani chattiṁsa, anāgate chattiṁsa, paccuppanne",
  "atk-s0402a55:82_4": "chattiṁsa. Anantā hi asadisataṇhāmānadiṭṭhibhedā sattā. Aṭṭhasataṁtaṇhāvicaritaṁ",
  "atk-s0402a55:82_5": "hontīti ettha pana aṭṭhasatasaṅkhātaṁ taṇhāvicaritaṁ hotīti evamattho daṭṭhabbo.",
  "atk-s0402a55:83": "10. Pemasuttavaṇṇanā",
  "atk-s0402a55:84_0": "200. Dasame na ussenetīti diṭṭhivasena na ukkhipati. Na paṭisenetīti paṭiviruddho",
  "atk-s0402a55:84_1": "hutvā kalahabhaṇḍanavasena na ukkhipati. Na dhūpāyatīti ajjhattikassa upādāya taṇhāvicaritavasena",
  "atk-s0402a55:84_2": "na dhūpāyati. Na pajjalatīti bāhirassa upādāya taṇhāvicaritavasena na pajjalati.",
  "atk-s0402a55:84_3": "Na sampajjhāyatīti asmimānavasena na sampajjhāyati. Sesaṁ pāḷinayeneva veditabbaṁ.",
  "atk-s0402a55:84_4": "Imasmiṁ sutte vaṭṭavivaṭṭaṁ kathitanti.",
  "atk-s0402a55:85": "Mahāvaggo pañcamo.",
  "atk-s0402a55:86": "Catutthapaṇṇāsakaṁ niṭṭhitaṁ.",
  "atk-s0402a55:87": "5. Pañcamapaṇṇāsakaṁ"
}