{
  "atk-s0102a4:0": "5. Janavasabhasuttavaṇṇanā",
  "atk-s0102a4:1": "Nātikiyādibyākaraṇavaṇṇanā",
  "atk-s0102a4:2_0": "273-275.Evaṁme sutanti janavasabhasuttaṁ. Tatrāyaṁ anuttānapadavaṇṇanā – parito parito",
  "atk-s0102a4:2_1": "janapadesūti samantā samantā janapadesu. Paricāraketi buddhadhammasaṅghānaṁ paricārake.",
  "atk-s0102a4:2_2": "Upapattīsūti ñāṇagatipuññānaṁ upapattīsu. Kāsikosalesūti kāsīsu ca kosalesu ca, kāsiraṭṭhe",
  "atk-s0102a4:2_3": "ca kosalaraṭṭhe cāti attho. Esa nayo sabbattha. Aṅgamagadhayonakakambojaassakaavantiraṭṭhesu",
  "atk-s0102a4:2_4": "pana chasu na byākaroti. Imesaṁ pana soḷasannaṁ mahājanapadānaṁ purimesu dasasuyeva",
  "atk-s0102a4:2_5": "byākaroti. Nātikiyāti nātikagāmavāsino.",
  "atk-s0102a4:3_0": "Tenāti tena anāgāmiādibhāvena. Sutvāti sabbaññutaññāṇena paricchinditvā byākarontassa",
  "atk-s0102a4:3_1": "bhagavato pañhābyākaraṇaṁ sutvā tesaṁ anāgāmiādīsu niṭṭhaṅgatā hutvā. Tena anāgāmiādibhāvena",
  "atk-s0102a4:3_2": "attamanā ahesuṁ. Aṭṭhakathāyaṁ pana tenāti te nātikiyāti vuttaṁ. Etasmiṁ atthe na-kāro nipātamattaṁ hoti.",
  "atk-s0102a4:4": "Ānandaparikathāvaṇṇanā",
  "atk-s0102a4:5_0": "277.Bhagavantaṁ kittayamānarūpoti aho buddho, aho dhammo, aho saṅgho; aho dhammo",
  "atk-s0102a4:5_1": "svākkhātoti evaṁ kittayantova kālamakāsi. Bahujano pasīdeyyāti amhākaṁ pitā mātā",
  "atk-s0102a4:5_2": "bhātā bhaginī putto dhītā sahāyako, tena amhehi saddhiṁ ekato bhuttā, ekato sayitā,",
  "atk-s0102a4:5_3": "tassa idañcidañca manāpaṁ akarimha, so kira anāgāmī sakadāgāmī sotāpanno; aho sādhu,",
  "atk-s0102a4:5_4": "aho suṭṭhūti evaṁ bahujano pasādaṁ āpajjeyya.",
  "atk-s0102a4:6": "278.Gatinti ñāṇagatiṁ. Abhisamparāyanti ñāṇābhisamparāyameva. Addasā khoti kittake jane addasa? Catuvīsatisatasahassāni.",
  "atk-s0102a4:7_0": "279.Upasantapadissoti upasantadassano. Bhātirivāti ativiya bhāti, ativiya virocati.",
  "atk-s0102a4:7_1": "Indriyānanti manacchaṭṭhānaṁ indriyānaṁ. Addasaṁ kho ahaṁ ānandāti neva dasa, na",
  "atk-s0102a4:7_2": "vīsati, na sataṁ, na sahassaṁ, anūnādhikāni catuvīsatisatasahassāni addasanti āha.",
  "atk-s0102a4:8": "Janavasabhayakkhavaṇṇanā",
  "atk-s0102a4:9_0": "280. Disvā pana me ettako jano maṁ nissāya dukkhā pamuttoti balavasomanassaṁ uppajji,",
  "atk-s0102a4:9_1": "cittaṁ pasīdi, cittassa pasannattā cittasamuṭṭhānaṁ lohitaṁ pasīdi, lohitassa pasannattā",
  "atk-s0102a4:9_2": "manacchaṭṭhāni indriyāni pasīdiṁsūti sabbamidaṁ vatvā atha kho ānandātiādimāha. Tattha",
  "atk-s0102a4:9_3": "yasmā so bhagavato dhammakathaṁ sutvā dasasahassādhikassa janasatasahassassa jeṭṭhako",
  "atk-s0102a4:9_4": "hutvā sotāpanno jāto, tasmā janavasabhotissa nāmaṁ ahosi.",
  "atk-s0102a4:10_0": "Ito sattāti ito devalokā cavitvā satta. Tato sattāti tato manussalokā cavitvā satta.",
  "atk-s0102a4:10_1": "Saṁsārāni catuddasāti sabbāpi catuddasakhandhapaṭipāṭiyo. Nivāsamabhijānāmīti jātivasena",
  "atk-s0102a4:10_2": "nivāsaṁ jānāmi. Yattha me vusitaṁ pureti yattha devesu ca vessavaṇassa sahabyataṁ",
  "atk-s0102a4:10_3": "upagatena manussesu ca rājabhūtena ito attabhāvato pureyeva mayā vusitaṁ. Pure evaṁ",
  "atk-s0102a4:10_4": "vusitattā eva ca idāni sotāpanno hutvā tīsu vatthūsu bahuṁ puññaṁ katvā tassānubhāvena",
  "atk-s0102a4:10_5": "upari nibbattituṁ samatthopi dīgharattaṁ vusitaṭṭhāne nikantiyā balavatāya ettheva nibbatto.",
  "atk-s0102a4:11_0": "281.Āsā ca pana me santiṭṭhatīti imināhaṁ sotāpannoti na suttappamattova hutvā kālaṁ",
  "atk-s0102a4:11_1": "vītināmesiṁ. Sakadāgāmimaggatthāya pana me vipassanā āraddhā. Ajjeva ajjeva paṭivijjhissāmīti",
  "atk-s0102a4:11_2": "evaṁ saussāho viharāmīti dasseti. Yadaggeti laṭṭhivanuyyāne paṭhamadassane sotāpannadivasaṁ",
  "atk-s0102a4:11_3": "sandhāya vadati. Tadagge ahaṁ, bhante, dīgharattaṁ avinipāto avinipātaṁ sañjānāmīti",
  "atk-s0102a4:11_4": "taṁdivasaṁ ādiṁ katvā, ahaṁ, bhante, purimaṁ catuddasaattabhāvasaṅkhātaṁ dīgharattaṁ",
  "atk-s0102a4:11_5": "avinipāto laṭṭhivanuyyāne sotāpattimaggavasena adhigataṁ avinipātadhammataṁ sañjānāmīti",
  "atk-s0102a4:11_6": "attho. Anacchariyanti anuacchariyaṁ. Cintayamānaṁ punappunaṁ acchariyamevidaṁ yaṁ",
  "atk-s0102a4:11_7": "kenacideva karaṇīyena gacchanto bhagavantaṁ antarāmagge addasaṁ. Idampi acchariyaṁ",
  "atk-s0102a4:11_8": "yañca vessavaṇassa mahārājassa sayaṁparisāya bhāsato bhagavato diṭṭhasadisameva sammukhā",
  "atk-s0102a4:11_9": "sutaṁ. Dve paccayāti antarāmagge diṭṭhabhāvo ca vessavaṇassa sammukhā sutaṁ ārocetukāmatā ca.",
  "atk-s0102a4:12": "Devasabhāvaṇṇanā",
  "atk-s0102a4:13_0": "282.Sannipatitāti kasmā sannipatitā? Te kira catūhi kāraṇehi sannipatanti. Vassūpanāyikasaṅgahatthaṁ,",
  "atk-s0102a4:13_1": "pavāraṇāsaṅgahatthaṁ, dhammasavanatthaṁ, pāricchattakakīḷānubhavanatthanti. Tattha",
  "atk-s0102a4:13_2": "sve vassūpanāyikāti āsāḷhīpuṇṇamāya dvīsu devalokesu devā sudhammāya devasabhāya",
  "atk-s0102a4:13_3": "sannipatitvā mantenti asukavihāre eko bhikkhu vassūpagato, asukavihāre dve tayo cattāro",
  "atk-s0102a4:13_4": "pañca dasa vīsati tiṁsaṁ cattālīsaṁ paññāsaṁ sataṁ sahassaṁ bhikkhū vassūpagatā,",
  "atk-s0102a4:13_5": "etthettha ṭhāne ayyānaṁ ārakkhaṁ susaṁvihitaṁ karothāti evaṁ vassūpanāyikasaṅgaho kato hoti.",
  "atk-s0102a4:14": "Tadāpi eteneva kāraṇena sannipatitā. Idaṁ tesaṁ hoti āsanasminti idaṁ tesaṁ catunnaṁ mahārājānaṁ āsanaṁ hoti. Evaṁ tesu nisinnesu atha pacchā amhākaṁ āsanaṁ hoti.",
  "atk-s0102a4:15_0": "Yenatthenāti yena vassūpanāyikatthena. Taṁ atthaṁ cintayitvā taṁ atthaṁ mantayitvāti",
  "atk-s0102a4:15_1": "taṁ araññavāsino bhikkhusaṅghassa ārakkhatthaṁ cintayitvā. Etthettha vuṭṭhabhikkhusaṅghassa",
  "atk-s0102a4:15_2": "ārakkhaṁ saṁvidahathāti catūhi mahārājehi saddhiṁ mantetvā. Vuttavacanāpi tanti tettiṁsa",
  "atk-s0102a4:15_3": "devaputtā vadanti, mahārājāno vuttavacanā nāma. Tathā tettiṁsa devaputtā paccānusāsanti,",
  "atk-s0102a4:15_4": "itare paccānusiṭṭhavacanā nāma. Padadvayepi pana tanti nipātamattameva. Avipakkantāti agatā.",
  "atk-s0102a4:16_0": "283.Uḷāroti vipulo mahā. Devānubhāvanti yā sā sabbadevatānaṁ vatthālaṅkāravimānasarīrānaṁ",
  "atk-s0102a4:16_1": "pabhā dvādasa yojanāni pharati. Mahāpuññānaṁ pana sarīrappabhā yojanasataṁ pharati.",
  "atk-s0102a4:16_2": "Taṁ devānubhāvaṁ atikkamitvā.",
  "atk-s0102a4:17": "Brahmunohetaṁ pubbanimittanti yathā sūriyassa udayato etaṁ pubbaṅgamaṁ etaṁ pubbanimittaṁ yadidaṁ aruṇuggaṁ, evameva brahmunopi etaṁ – ‘‘pubbanimitta’’nti dīpeti.",
  "atk-s0102a4:18": "Sanaṅkumārakathāvaṇṇanā",
  "atk-s0102a4:19_0": "284.Anabhisambhavanīyoti apattabbo, na taṁ devā tāvatiṁsā passantīti attho. Cakkhupathasminti",
  "atk-s0102a4:19_1": "cakkhupasāde āpāthe vā. So devānaṁ cakkhussa āpāthe sambhavanīyo pattabbo na hoti,",
  "atk-s0102a4:19_2": "na abhibhavatīti vuttaṁ hoti. Heṭṭhā heṭṭhā hi devatā uparūpari devānaṁ oḷārikaṁ",
  "atk-s0102a4:19_3": "katvā māpitameva attabhāvaṁ passituṁ sakkonti, vedapaṭilābhanti tuṭṭhipaṭilābhaṁ.",
  "atk-s0102a4:19_4": "Adhunābhisitto rajjenāti sampati abhisitto rajjena. Ayaṁ panattho duṭṭhagāmaṇiabhayavatthunā dīpetabbo –",
  "atk-s0102a4:20_0": "So kira dvattiṁsa damiḷarājāno vijitvā anurādhapure pattābhiseko tuṭṭhasomanassena",
  "atk-s0102a4:20_1": "māsaṁ niddaṁ na labhi, tato – ‘‘niddaṁ na labhāmi, bhante’’ti bhikkhusaṅghassa ācikkhi.",
  "atk-s0102a4:20_2": "Tena hi, mahārāja, ajja uposathaṁ adhiṭṭhāhīti. So ca uposathaṁ adhiṭṭhāsi. Saṅgho",
  "atk-s0102a4:20_3": "gantvā – ‘‘cittayamakaṁ sajjhāyathā’’ti aṭṭha ābhidhammikabhikkhū pesesi. Te gantvā",
  "atk-s0102a4:20_4": "– ‘‘nipajja tvaṁ, mahārājā,’’ti vatvā sajjhāyaṁ ārabhiṁsu. Rājā sajjhāyaṁ suṇantova",
  "atk-s0102a4:20_5": "niddaṁ okkami. Therā – rājānaṁ mā pabodhayitthāti pakkamiṁsu. Rājā dutiyadivase sūriyuggamane",
  "atk-s0102a4:20_6": "pabujjhitvā there apassanto – ‘‘kuhiṁ ayyā’’ti pucchi. Tumhākaṁ niddokkamanabhāvaṁ",
  "atk-s0102a4:20_7": "ñatvā gatāti. Natthi, bho, mayhaṁ ayyakassa dārakānaṁ ajānanakabhesajjaṁ nāma, yāva",
  "atk-s0102a4:20_8": "niddābhesajjampi jānanti yevāti āha.",
  "atk-s0102a4:21_0": "Pañcasikhoti pañcasikhagandhabbasadiso hutvā. Pañcasikhagandhabbadevaputtassa kira",
  "atk-s0102a4:21_1": "sabbadevatā attabhāvaṁ mamāyanti. Tasmā brahmāpi tādisaṁyeva attabhāvaṁ nimminitvā",
  "atk-s0102a4:21_2": "pāturahosi. Pallaṅkena nisīdīti pallaṅkaṁ ābhujitvā nisīdi.",
  "atk-s0102a4:22_0": "Vissaṭṭhoti sumutto apalibuddho. Viññeyyoti atthaviññāpano. Mañjūti madhuro mudu.",
  "atk-s0102a4:22_1": "Savanīyoti sotabbayuttako kaṇṇasukho. Bindūti ekagghano. Avisārīti suvisado avippakiṇṇo.",
  "atk-s0102a4:22_2": "Gambhīroti nābhimūlato paṭṭhāya gambhīrasamuṭṭhito, na jivhādantaoṭṭhatālumattappahārasamuṭṭhito.",
  "atk-s0102a4:22_3": "Evaṁ samuṭṭhito hi amadhuro ca hoti, na ca dūraṁ sāveti. Ninnādīti mahāmeghamudiṅgasaddo",
  "atk-s0102a4:22_4": "viya ninnādayutto. Apicettha pacchimaṁ pacchimaṁ padaṁ purimassa purimassa atthoyevāti",
  "atk-s0102a4:22_5": "veditabbo. Yathāparisanti yattakā parisā, tattakameva viññāpeti. Anto parisāyaṁ yevassa",
  "atk-s0102a4:22_6": "saddo samparivattati, na bahiddhā vidhāvati. Ye hi kecīti ādi bahujanahitāya paṭipannabhāvadassanatthaṁ",
  "atk-s0102a4:22_7": "vadati. Saraṇaṁ gatāti na yathā vā tathā vā saraṇaṁ gate sandhāya vadati. Nibbematikagahitasaraṇe",
  "atk-s0102a4:22_8": "pana sandhāya vadati. Gandhabbakāyaṁ paripūrentīti gandhabbadevagaṇaṁ paripūrenti.",
  "atk-s0102a4:22_9": "Iti amhākaṁ satthu loke uppannakālato paṭṭhāya cha devalokādīsu piṭṭhaṁ koṭṭetvā",
  "atk-s0102a4:22_10": "pūritanāḷi viya saravananaḷavanaṁ viya ca nirantaraṁ jātaparisāti āha.",
  "atk-s0102a4:23": "Bhāvitaiddhipādavaṇṇanā",
  "atk-s0102a4:24_0": "287.Yāvasupaññattā cime tena bhagavatāti tena mayhaṁ satthārā bhagavatā yāva supaññattā",
  "atk-s0102a4:24_1": "yāva sukathitā. Iddhipādāti ettha ijjhanaṭṭhena iddhi, patiṭṭhānaṭṭhena pādāti veditabbā.",
  "atk-s0102a4:24_2": "Iddhipahutāyāti iddhipahonakatāya. Iddhivisavitāyāti iddhivipajjanabhāvāya, punappunaṁ",
  "atk-s0102a4:24_3": "āsevanavasena ciṇṇavasitāyāti vuttaṁ hoti. Iddhivikubbanatāyāti iddhivikubbanabhāvāya,",
  "atk-s0102a4:24_4": "nānappakārato katvā dassanatthāya. Chandasamādhippadhānasaṅkhārasamannāgatantiādīsu",
  "atk-s0102a4:24_5": "chandahetuko chandādhiko vā samādhi chandasamādhi, kattukamyatāchandaṁ adhipatiṁ",
  "atk-s0102a4:24_6": "karitvā paṭiladdhasamādhissetaṁ adhivacanaṁ. Padhānabhūtā saṅkhārā padhānasaṅkhārā.",
  "atk-s0102a4:24_7": "Catukiccasādhakassa sammappadhānavīriyassetaṁ adhivacanaṁ. Samannāgatanti chandasamādhinā",
  "atk-s0102a4:24_8": "ca padhānasaṅkhārena ca upetaṁ. Iddhipādanti nipphattipariyāyena ijjhanaṭṭhena vā,",
  "atk-s0102a4:24_9": "ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti",
  "atk-s0102a4:24_10": "saṅkhyaṁ gatānaṁ abhiññācittasampayuttānaṁ chandasamādhipadhānasaṅkhārānaṁ adhiṭṭhānaṭṭhena",
  "atk-s0102a4:24_11": "pādabhūto sesacittacetasikarāsīti attho. Vuttañhetaṁ – ‘‘iddhipādoti tathābhūtassa",
  "atk-s0102a4:24_12": "vedanākkhandho, saññākkhandho, saṅkhārakkhandho viññāṇakkhandho’’ti (vibha. 434).",
  "atk-s0102a4:24_13": "Iminā nayena sesesupi attho veditabbo. Yatheva hi chandaṁ adhipatiṁ karitvā paṭiladdhasamādhi",
  "atk-s0102a4:24_14": "chandasamādhīti vutto, evaṁ vīriyaṁ, cittaṁ, vīmaṁsaṁ adhipatiṁ karitvā paṭiladdhasamādhi",
  "atk-s0102a4:24_15": "vīmaṁsāsamādhīti vuccati. Apica upacārajjhānaṁ pādo, paṭhamajjhānaṁ iddhi. Saupacāraṁ",
  "atk-s0102a4:24_16": "paṭhamajjhānaṁ pādo, dutiyajjhānaṁ iddhīti evaṁ pubbabhāge pādo, aparabhāge iddhīti",
  "atk-s0102a4:24_17": "evamettha attho veditabbo. Vitthārena iddhipādakathā visuddhimagge ca vibhaṅgaṭṭhakathāya ca vuttā.",
  "atk-s0102a4:25_0": "Keci pana ‘‘nipphannā iddhi. Anipphanno iddhipādo’’ti vadanti, tesaṁ vādamaddanatthāya",
  "atk-s0102a4:25_1": "abhidhamme uttaracūḷikavāro nāma ābhato – ‘‘cattāro iddhipādā chandiddhipādo, vīriyiddhipādo,",
  "atk-s0102a4:25_2": "cittiddhipādo, vīmaṁsiddhipādo. Tattha katamo chandiddhipādo? Idha bhikkhu yasmiṁ",
  "atk-s0102a4:25_3": "samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya",
  "atk-s0102a4:25_4": "bhūmiyā pattiyā vivicceva kāmehi paṭhamaṁ jhānaṁ upasampajja viharati dukkhāpaṭipadaṁ",
  "atk-s0102a4:25_5": "dandhābhiññaṁ. Yo tasmiṁ samaye chando chandikatā kattukamyatā kusalo dhammacchando,",
  "atk-s0102a4:25_6": "ayaṁ vuccati chandiddhipādo, avasesā dhammā chandiddhipādasampayuttā’’ti (vibha.",
  "atk-s0102a4:25_7": "458). Ime pana lokuttaravaseneva āgatā. Tattha raṭṭhapālatthero chandaṁ dhuraṁ katvā",
  "atk-s0102a4:25_8": "lokuttaraṁ dhammaṁ nibbattesi. Soṇatthero vīriyaṁ dhuraṁ katvā, sambhūtatthero cittaṁ",
  "atk-s0102a4:25_9": "dhuraṁ katvā, āyasmā mogharājā vīmaṁsaṁ dhuraṁ katvāti.",
  "atk-s0102a4:26_0": "Tattha yathā catūsu amaccaputtesu ṭhānantaraṁ patthetvā rājānaṁ upanissāya viharantesu",
  "atk-s0102a4:26_1": "eko upaṭṭhāne chandajāto rañño ajjhāsayañca ruciñca ñatvā divā ca ratto ca upaṭṭhahanto",
  "atk-s0102a4:26_2": "rājānaṁ ārādhetvā ṭhānantaraṁ pāpuṇi. Yathā so, evaṁ chandadhurena lokuttaradhammanibbattako veditabbo.",
  "atk-s0102a4:27_0": "Eko pana – ‘‘divase divase upaṭṭhātuṁ ko sakkoti, uppanne kicce parakkamena ārādhessāmī’’ti",
  "atk-s0102a4:27_1": "kupite paccante raññā pahito parakkamena sattumaddanaṁ katvā ṭhānantaraṁ pāpuṇi.",
  "atk-s0102a4:27_2": "Yathā so, evaṁ vīriyadhurena lokuttaradhammanibbattako veditabbo.",
  "atk-s0102a4:28_0": "Eko – ‘‘divase divase upaṭṭhānampi urena sattisarapaṭicchannampi bhāroyeva, mantabalena",
  "atk-s0102a4:28_1": "ārādhessāmī’’ti khattavijjāya kataparicayattā mantasaṁvidhānena rājānaṁ ārādhetvā",
  "atk-s0102a4:28_2": "ṭhānantaraṁ pāpuṇāti. Yathā so, evaṁ cittadhurena lokuttaradhammanibbattako veditabbo.",
  "atk-s0102a4:29_0": "Aparo – ‘‘kiṁ imehi upaṭṭhānādīhi, rājāno nāma jātisampannassa ṭhānantaraṁ denti,",
  "atk-s0102a4:29_1": "tādisassa dento mayhaṁ dassatī’’ti jātisampattimeva nissāya ṭhānantaraṁ pāpuṇi, yathā",
  "atk-s0102a4:29_2": "so, evaṁ suparisuddhaṁ vīmaṁsaṁ nissāya vīmaṁsadhurena lokuttaradhammanibbattako veditabbo.",
  "atk-s0102a4:30": "Anekavihitanti anekavidhaṁ. Iddhividhanti iddhikoṭṭhāsaṁ.",
  "atk-s0102a4:31": "Tividhaokāsādhigamavaṇṇanā",
  "atk-s0102a4:32_0": "288.Sukhassādhigamāyāti jhānasukhassa maggasukhassa phalasukhassa ca adhigamāya.",
  "atk-s0102a4:32_1": "Saṁsaṭṭhoti sampayuttacitto. Ariyadhammanti ariyena bhagavatā buddhena desitaṁ dhammaṁ.",
  "atk-s0102a4:32_2": "Suṇātīti satthu sammukhā bhikkhubhikkhunīādīhi vā desiyamānaṁ suṇāti. Yoniso manasikarotīti",
  "atk-s0102a4:32_3": "upāyato pathato kāraṇato ‘anicca’ntiādivasena manasi karoti. ‘‘Yoniso manasikāro",
  "atk-s0102a4:32_4": "nāma upāyamanasikāro pathamanasikāro, anicce aniccanti dukkhe dukkhanti anattani",
  "atk-s0102a4:32_5": "anattāti asubhe asubhanti saccānulomikena vā cittassa āvaṭṭanā anvāvaṭṭanā ābhogo",
  "atk-s0102a4:32_6": "samannāhāro manasikāro, ayaṁ vuccati yonisomanasikāro’’ti. Evaṁ vutte yonisomanasikāre",
  "atk-s0102a4:32_7": "kammaṁ ārabhatīti attho. Asaṁsaṭṭhoti vatthukāmehipi kilesakāmehipi asaṁsaṭṭho viharati.",
  "atk-s0102a4:32_8": "Uppajjati sukhanti uppajjati paṭhamajjhānasukhaṁ. Sukhā bhiyyo somanassanti samāpattito",
  "atk-s0102a4:32_9": "vuṭṭhitassa jhānasukhapaccayā aparāparaṁ somanassaṁ uppajjati. Pamudāti tuṭṭhākārato",
  "atk-s0102a4:32_10": "dubbalapīti. Pāmojjanti balavataraṁ pītisomanassaṁ. Paṭhamo okāsādhigamoti paṭhamajjhānaṁ",
  "atk-s0102a4:32_11": "pañcanīvaraṇāni vikkhambhetvā attano okāsaṁ gahetvā tiṭṭhati, tasmā ‘‘paṭhamo okāsādhigamo’’ti vuttaṁ.",
  "atk-s0102a4:33_0": "Oḷārikāti ettha kāyavacīsaṅkhārā tāva oḷārikā hontu, cittasaṅkhārā kathaṁ oḷārikāti?",
  "atk-s0102a4:33_1": "Appahīnattā. Kāyasaṅkhārā hi catutthajjhānena pahīyanti, vacīsaṅkhārā dutiyajjhānena,",
  "atk-s0102a4:33_2": "cittasaṅkhārā nirodhasamāpattiyā. Iti kāyavacīsaṅkhāresu pahīnesupi te tiṭṭhantiyevāti",
  "atk-s0102a4:33_3": "pahīne upādāya appahīnattā oḷārikā nāma jātā. Sukhanti nirodhā vuṭṭhahantassa uppannaṁ",
  "atk-s0102a4:33_4": "catutthajjhānikaphalasamāpattisukhaṁ. Sukhā bhiyyo somanassati phalasamāpattito vuṭṭhitassa",
  "atk-s0102a4:33_5": "aparāparaṁ somanassaṁ. Dutiyo okāsādhigamoti catutthajjhānaṁ sukhaṁ dukkhaṁ vikkhambhetvā",
  "atk-s0102a4:33_6": "attano okāsaṁ gahetvā tiṭṭhati, tasmā ‘‘dutiyo okāsādhigamo’’ti vuttaṁ. Dutiyatatiyajjhānāni",
  "atk-s0102a4:33_7": "panettha catutthe gahite gahitāneva hontīti visuṁ na vuttānīti.",
  "atk-s0102a4:34_0": "Idaṁ kusalantiādīsu kusalaṁ nāma dasakusalakammapathā. Akusalanti dasaakusalakammapathā.",
  "atk-s0102a4:34_1": "Sāvajjadukādayopi etesaṁ vaseneva veditabbā. Sabbañceva panetaṁ kaṇhañca sukkañca",
  "atk-s0102a4:34_2": "sappaṭibhāgañcāti kaṇhasukkasappaṭibhāgaṁ. Nibbānameva hetaṁ appaṭibhāgaṁ. Avijjā",
  "atk-s0102a4:34_3": "pahīyatīti vaṭṭapaṭicchādikā avijjā pahīyati. Vijjā uppajjatīti arahattamaggavijjā",
  "atk-s0102a4:34_4": "uppajjati. Sukhanti arahattamaggasukhañceva phalasukhañca. Sukhā bhiyyo somanassanti",
  "atk-s0102a4:34_5": "phalasamāpattito vuṭṭhitassa aparāparaṁ somanassaṁ. Tatiyo okāsādhigamoti arahattamaggo",
  "atk-s0102a4:34_6": "sabbakilese vikkhambhetvā attano okāsaṁ gahetvā tiṭṭhati, tasmā ‘‘tatiyo okāsādhigamo’’ti",
  "atk-s0102a4:34_7": "vutto. Sesamaggā pana tasmiṁ gahite antogadhā evāti visuṁ na vuttā.",
  "atk-s0102a4:35_0": "Ime pana tayo okāsādhigamā aṭṭhatiṁsārammaṇavasena vitthāretvā kathetabbā. Kathaṁ?",
  "atk-s0102a4:35_1": "Sabbāni ārammaṇāni visuddhimagge vuttanayeneva upacāravasena ca appanāvasena ca vavatthapetvā",
  "atk-s0102a4:35_2": "catuvīsatiyā ṭhānesu paṭhamajjhānaṁ ‘‘paṭhamo okāsādhigamo’’ti kathetabbaṁ. Terasasu",
  "atk-s0102a4:35_3": "ṭhānesu dutiyatatiyajjhānāni, pannarasasu ṭhānesu catutthajjhānañca nirodhasamāpattiṁ",
  "atk-s0102a4:35_4": "pāpetvā ‘‘dutiyo okāsādhigamo’’ti kathetabbaṁ. Dasa upacārajjhānāni pana maggassa",
  "atk-s0102a4:35_5": "padaṭṭhānabhūtāni tatiyaṁ okāsādhigamaṁ bhajanti. Apica tīsu sikkhāsu adhisīlasikkhā",
  "atk-s0102a4:35_6": "paṭhamaṁ okāsādhigamaṁ bhajati, adhicittasikkhā dutiyaṁ, adhipaññāsikkhā tatiyanti",
  "atk-s0102a4:35_7": "evaṁ sikkhāvasenapi kathetabbaṁ. Sāmaññaphalepi cūḷasīlato yāva paṭhamajjhānā paṭhamo",
  "atk-s0102a4:35_8": "okāsādhigamo , dutiyajjhānato yāva nevasaññānāsaññāyatanā dutiyo , vipassanāto yāva",
  "atk-s0102a4:35_9": "arahattā tatiyo okāsādhigamoti evaṁ sāmaññaphalasuttantavasenapi kathetabbaṁ. Tīsu",
  "atk-s0102a4:35_10": "pana piṭakesu vinayapiṭakaṁ paṭhamaṁ okāsādhigamaṁ bhajati, suttantapiṭakaṁ dutiyaṁ,",
  "atk-s0102a4:35_11": "abhidhammapiṭakaṁ tatiyanti evaṁ piṭakavasenapi kathetabbaṁ.",
  "atk-s0102a4:36_0": "Pubbe kira mahātherā vassūpanāyikāya imameva suttaṁ paṭṭhapenti. Kiṁ kāraṇā? Tīṇi",
  "atk-s0102a4:36_1": "piṭakāni vibhajitvā kathetuṁ labhissāmāti. Tepiṭakena hi samodhānetvā kathentassa",
  "atk-s0102a4:36_2": "dukkathitanti na sakkā vattuṁ. Tepiṭakaṁ bhajāpetvā kathitameva idaṁ suttaṁ sukathitaṁ hotīti.",
  "atk-s0102a4:37": "Catusatipaṭṭhānavaṇṇanā",
  "atk-s0102a4:38_0": "289.Kusalassādhigamāyāti maggakusalassa ceva phalakusalassa ca adhigamatthāya. Ubhayampi",
  "atk-s0102a4:38_1": "hetaṁ anavajjaṭṭhena khemaṭṭhena vā kusalameva. Tattha sammāsamādhiyatīti tasmiṁ",
  "atk-s0102a4:38_2": "ajjhattakāye samāhito ekaggacitto hoti. Bahiddhā parakāye ñāṇadassanaṁ abhinibbattetīti",
  "atk-s0102a4:38_3": "attano kāyato parassa kāyābhimukhaṁ ñāṇaṁ peseti. Esa nayo sabbattha. Sabbattheva",
  "atk-s0102a4:38_4": "ca satimāti padena kāyādipariggāhikā sati, lokoti padena pariggahitakāyādayova loko.",
  "atk-s0102a4:38_5": "Cattāro cete satipaṭṭhānā lokiyalokuttaramissakā kathitāti veditabbā.",
  "atk-s0102a4:39": "Sattasamādhiparikkhāravaṇṇanā",
  "atk-s0102a4:40_0": "290.Samādhiparikkhārāti ettha tayo parikkhārā. ‘‘Ratho sīlaparikkhāro jhānakkho cakkavīriyo’’ti",
  "atk-s0102a4:40_1": "(saṁ. ni. 5.4) hi ettha alaṅkāro parikkhāro nāma. ‘‘Sattahi nagaraparikkhārehi suparikkhataṁ",
  "atk-s0102a4:40_2": "hotī’’ti (a. ni. 7.67) ettha parivāro parikkhāro nāma. ‘‘Gilānapaccayajīvitaparikkhāro’’ti",
  "atk-s0102a4:40_3": "(dī. ni. 3.182) ettha sambhāro parikkhāro nāma. Idha pana parivāraparikkhāravasena",
  "atk-s0102a4:40_4": "‘‘satta samādhiparikkhārā’’ti vuttaṁ. Parikkhatāti parivāritā. Ayaṁ vuccati so ariyo",
  "atk-s0102a4:40_5": "sammāsamādhīti ayaṁ sattahi ratanehi parivuto cakkavattī viya sattahi aṅgehi parivuto",
  "atk-s0102a4:40_6": "‘‘ariyo sammāsamādhī’’ti vuccati. Saupaniso itipīti saupanissayo itipi vuccati, saparivāro",
  "atk-s0102a4:40_7": "yevāti vuttaṁ hoti. Sammādiṭṭhissāti sammādiṭṭhiyaṁ ṭhitassa. Sammāsaṅkappo pahotīti",
  "atk-s0102a4:40_8": "sammāsaṅkappo pavattati. Esa nayo sabbapadesu. Ayaṁ panattho maggavasenāpi phalavasenāpi",
  "atk-s0102a4:40_9": "veditabbo. Kathaṁ? Maggasammādiṭṭhiyaṁ ṭhitassa maggasammāsaṅkappo pahoti…pe… maggañāṇe",
  "atk-s0102a4:40_10": "ṭhitassa maggavimutti pahoti. Tathā phalasammādiṭṭhiyaṁ ṭhitassa phalasammāsaṅkappo",
  "atk-s0102a4:40_11": "pahoti…pe… phalasammāñāṇe ṭhitassa phalavimutti pahotīti.",
  "atk-s0102a4:41": "Svākkhātotiādīni visuddhimagge vaṇṇitāni. Apārutāti vivaṭā. Amatassāti nibbānassa. Dvārāti pavesanamaggā. Aveccappasādenāti acalappasādena. Dhammavinītāti sammāniyyānena niyyātā.",
  "atk-s0102a4:42_0": "Atthāyaṁ itarā pajāti anāgāmino sandhāyāha, anāgāmino ca atthīti vuttaṁ hoti. Puññabhāgāti",
  "atk-s0102a4:42_1": "puññakoṭṭhāsena nibbattā. Ottappanti ottappamāno. Tena kadāci nāma musā assāti musāvādabhayena",
  "atk-s0102a4:42_2": "saṅkhātuṁ na sakkomi, na pana mama saṅkhātuṁ balaṁ natthīti dīpeti.",
  "atk-s0102a4:43": "291.Taṁ kiṁ maññati bhavanti iminā kevalaṁ vessavaṇaṁ pucchati, na panassa evarūpo satthā nāhosīti vā na bhavissatīti vā laddhi atthi. Sabbabuddhānañhi abhisamaye viseso natthi.",
  "atk-s0102a4:44": "292.Sayaṁparisāyanti attano parisāyaṁ. Tayidaṁ brahmacariyanti taṁ idaṁ sakalaṁ sikkhattayabrahmacariyaṁ. Sesaṁ uttānameva. Imāni pana padāni dhammasaṅgāhakattherehi ṭhapitānīti.",
  "atk-s0102a4:45": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a4:46": "Janavasabhasuttavaṇṇanā niṭṭhitā."
}