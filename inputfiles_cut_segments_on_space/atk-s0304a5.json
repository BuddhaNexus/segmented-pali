{
  "atk-s0304a5:0": "6. Moggallānasaṁyuttaṁ",
  "atk-s0304a5:1": "1-8. Paṭhamajhānapañhāsuttādivaṇṇanā",
  "atk-s0304a5:2_0": "332-339. Moggallānasaṁyutte kāmasahagatāti pañcanīvaraṇasahagatā. Tassa hi paṭhamajjhānavuṭṭhitassa",
  "atk-s0304a5:2_1": "pañca nīvaraṇāni santato upaṭṭhahiṁsu. Tenassa taṁ paṭhamajjhānaṁ hānabhāgiyaṁ nāma",
  "atk-s0304a5:2_2": "ahosi. Taṁ pamādaṁ ñatvā satthā ‘‘mā pamādo’’ti ovādaṁ adāsi. Dutiyajjhānādīsupi",
  "atk-s0304a5:2_3": "imināva nayena attho veditabbo. Ārammaṇasahagatameva hettha ‘‘sahagata’’nti vuttaṁ.",
  "atk-s0304a5:3": "9. Animittapañhāsuttavaṇṇanā",
  "atk-s0304a5:4_0": "340.Animittaṁ cetosamādhinti niccanimittādīni pahāya pavattaṁ vipassanāsamādhiṁyeva",
  "atk-s0304a5:4_1": "sandhāyetaṁ vuttanti. Nimittānusāri viññāṇaṁ hotīti evaṁ iminā vipassanāsamādhivihārena",
  "atk-s0304a5:4_2": "viharato vipassanāñāṇe tikkhe sūre vahamāne. Yathā nāma purisassa tikhiṇena pharasunā",
  "atk-s0304a5:4_3": "rukkhaṁ chindantassa ‘‘suṭṭhu vata me pharasu vahatī’’ti khaṇe khaṇe pharasudhāraṁ",
  "atk-s0304a5:4_4": "olokentassa chejjakiccaṁ na nipphajjati, evaṁ therassāpi ‘‘sūraṁ vata me hutvā ñāṇaṁ",
  "atk-s0304a5:4_5": "vahatī’’ti vipassanaṁ ārabbha nikanti uppajjati. Atha vipassanākiccaṁ sādhetuṁ nāsakkhi.",
  "atk-s0304a5:4_6": "Taṁ sandhāya vuttaṁ ‘‘nimittānusāri viññāṇaṁ hotī’’ti. Sabbanimittānaṁ amanasikārā",
  "atk-s0304a5:4_7": "animittaṁ cetosamādhiṁ upasampajja vihāsinti sabbesaṁ niccasukhaattanimittānaṁ amanasikārena",
  "atk-s0304a5:4_8": "animittaṁ vuṭṭhānagāminivipassanāsampayuttaṁ cetosamādhiṁ nibbānārammaṇaṁ uparimaggaphalasamādhiṁ",
  "atk-s0304a5:4_9": "upasampajja vihāsiṁ.",
  "atk-s0304a5:5": "10-11. Sakkasuttādivaṇṇanā",
  "atk-s0304a5:6": "341-342.Aveccappasādenāti acalappasādena. Dasahi ṭhānehīti dasahi kāraṇehi. Adhigaṇhantīti abhibhavanti, atikkamitvā tiṭṭhanti. Sesaṁ sabbattha uttānatthamevāti.",
  "atk-s0304a5:7": "Moggallānasaṁyuttavaṇṇanā niṭṭhitā."
}