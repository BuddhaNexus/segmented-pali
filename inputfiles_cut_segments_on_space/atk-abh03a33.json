{
  "atk-abh03a33:0": "18. Aṭṭhārasamavaggo",
  "atk-abh03a33:1": "1. Manussalokakathāvaṇṇanā",
  "atk-abh03a33:2_0": "802-803. Idāni manussalokakathā nāma hoti. Tattha ‘‘tathāgato loke, jāto loke saṁvaḍḍho,",
  "atk-abh03a33:2_1": "lokaṁ abhibhuyya viharati anupalitto lokenā’’ti (saṁ. ni. 3.94) suttaṁ ayoniso gahetvā",
  "atk-abh03a33:2_2": "‘‘bhagavā tusitabhavane nibbatto tattheva vasati, na manussalokaṁ āgacchati, nimmitarūpamattakaṁ",
  "atk-abh03a33:2_3": "panettha dassetī’’ti yesaṁ laddhi, seyyathāpi etarahi vetullakānaṁyeva, te sandhāya",
  "atk-abh03a33:2_4": "pucchā sakavādissa, paṭiññā itarassa. Atha naṁ puṭṭhokāsena ceva suttasādhanena ca",
  "atk-abh03a33:2_5": "saññāpetuṁ nanu atthītiādimāha. Loke jātoti paravādī tusitapuraṁ sandhāya vadati.",
  "atk-abh03a33:2_6": "Satthārā panetaṁ manussalokaññeva sandhāya lokaṁ vuttaṁ. Lokaṁ abhibhuyyāti paravādī",
  "atk-abh03a33:2_7": "manussalokaṁ abhibhavitvāti diṭṭhiyā vadati, satthā pana ārammaṇalokaṁ abhibhavitvā",
  "atk-abh03a33:2_8": "vihāsi. Anupalitto lokenāti paravādī manussalokena anupalittataṁva sandhāya vadati,",
  "atk-abh03a33:2_9": "satthā pana lokadhammesu kilesehi anupalitto vihāsi. Tasmā asādhakametanti.",
  "atk-abh03a33:3": "Manussalokakathāvaṇṇanā.",
  "atk-abh03a33:4": "2. Dhammadesanākathāvaṇṇanā",
  "atk-abh03a33:5_0": "804-806. Idāni dhammadesanākathā nāma hoti. Tattha ‘‘tusitapure ṭhito bhagavā dhammadesanatthāya",
  "atk-abh03a33:5_1": "abhinimmitaṁ pesesi, tena ceva tassa ca desanaṁ sampaṭicchitvā āyasmatā ānandena",
  "atk-abh03a33:5_2": "dhammo desito, na buddhena bhagavatā’’ti yesaṁ laddhi, seyyathāpi vetullakānaññeva;",
  "atk-abh03a33:5_3": "te sandhāya pucchā sakavādissa, paṭiññā itarassa. Atha naṁ ‘‘yadi tena dhammo desito,",
  "atk-abh03a33:5_4": "sveva satthā bhaveyyā’’ti codetuṁ abhinimmito jinotiādimāha. Itaro tathā asampaṭicchanto",
  "atk-abh03a33:5_5": "paṭikkhipati. Sesamettha uttānatthamevāti.",
  "atk-abh03a33:6": "Dhammadesanākathāvaṇṇanā.",
  "atk-abh03a33:7": "3. Karuṇākathāvaṇṇanā",
  "atk-abh03a33:8_0": "807-808. Idāni karuṇākathā nāma hoti. Tattha piyāyitānaṁ vatthūnaṁ vipattiyā sarāgānaṁ",
  "atk-abh03a33:8_1": "rāgavasena karuṇāpatirūpikaṁ pavattiṁ disvā ‘‘rāgova karuṇā nāma, so ca bhagavato",
  "atk-abh03a33:8_2": "natthi, tasmā natthi buddhassa bhagavato karuṇā’’ti yesaṁ laddhi, seyyathāpi uttarāpathakānaṁ;",
  "atk-abh03a33:8_3": "te sandhāya pucchā sakavādissa, paṭiññā itarassa. Atha naṁ ‘‘karuṇā nāmesā nikkilesatāya",
  "atk-abh03a33:8_4": "ceva sattārammaṇatāya ca cetovimuttitāya ca ekādasānisaṁsatāya ca mettādīhi samānajātikā,",
  "atk-abh03a33:8_5": "tasmā yadi bhagavato karuṇā natthi, mettādayopissa na siyu’’nti codanatthaṁ natthi",
  "atk-abh03a33:8_6": "buddhassa bhagavato mettātiādimāha. Ākāruṇikoti pañhe tathārūpaṁ vohāraṁ apassanto",
  "atk-abh03a33:8_7": "paṭikkhipati. Sesamettha uttānatthamevāti.",
  "atk-abh03a33:9": "Karuṇākathāvaṇṇanā.",
  "atk-abh03a33:10": "4. Gandhajātakathāvaṇṇanā",
  "atk-abh03a33:11_0": "809. Idāni gandhajātakathā nāma hoti. Tattha yesaṁ buddhe bhagavati ayoniso pemavasena",
  "atk-abh03a33:11_1": "‘‘bhagavato uccārapassāvo aññe gandhajāte ativiya adhigaṇhāti, natthi tato ca sugandhataraṁ",
  "atk-abh03a33:11_2": "gandhajāta’’nti laddhi, seyyathāpi ekaccānaṁ andhakānañceva uttarāpathakānañca; te",
  "atk-abh03a33:11_3": "sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a33:12": "Gandhajātakathāvaṇṇanā.",
  "atk-abh03a33:13": "5. Ekamaggakathāvaṇṇanā",
  "atk-abh03a33:14_0": "810-811. Idāni ekamaggakathā nāma hoti. Tattha yesaṁ buddhe bhagavati ayoniso pemavaseneva",
  "atk-abh03a33:14_1": "‘‘bhagavā sotāpanno hutvā sakadāgāmī, sakadāgāmī hutvā anāgāmī, anāgāmī hutvā arahattaṁ",
  "atk-abh03a33:14_2": "sacchākāsi, ekeneva pana ariyamaggena cattāri phalāni sacchākāsī’’ti laddhi, seyyathāpi",
  "atk-abh03a33:14_3": "tesaññeva; te sandhāya pucchā sakavādissa, paṭiññā itarassa. Atha naṁ catūhi phalehi",
  "atk-abh03a33:14_4": "saddhiṁ uppannānaṁ catunnaṁ phassādīnaṁ ekato samodhānavasena codetuṁ catunnaṁ phassānantiādimāha.",
  "atk-abh03a33:14_5": "Sotāpattimaggenātiādi ‘‘kataramaggena sacchikarotī’’ti pucchanatthaṁ vuttaṁ. Arahattamaggenāti",
  "atk-abh03a33:14_6": "ca vutte tena sakkāyadiṭṭhiādīnaṁ pahānābhāvavasena codeti. Bhagavā sotāpannoti buddhabhūtassa",
  "atk-abh03a33:14_7": "sotāpannabhāvo natthīti paṭikkhipati. Parato pañhadvayepi eseva nayo. Sesamettha",
  "atk-abh03a33:14_8": "yathāpāḷimeva niyyātīti.",
  "atk-abh03a33:15": "Ekamaggakathāvaṇṇanā.",
  "atk-abh03a33:16": "6. Jhānasaṅkantikathāvaṇṇanā",
  "atk-abh03a33:17_0": "813-816. Idāni jhānasaṅkantikathā nāma hoti. Tattha yesaṁ ‘‘idha, bhikkhave, bhikkhu",
  "atk-abh03a33:17_1": "vivicceva kāmehi paṭhamaṁ jhānaṁ upasampajja viharati, vitakkavicārānaṁ vūpasamā",
  "atk-abh03a33:17_2": "dutiyaṁ jhānaṁ, tatiyaṁ jhānaṁ, catutthaṁ jhānaṁ upasampajja viharatī’’ti (saṁ. ni.",
  "atk-abh03a33:17_3": "5.923-934) imaṁ paṭipāṭidesanaṁ nissāya ‘‘tassa tassa jhānassa upacārappavattiṁ vināva",
  "atk-abh03a33:17_4": "jhānā jhānaṁ saṅkamatī’’ti laddhi, seyyathāpi mahisāsakānañceva ekaccānañca andhakānaṁ;",
  "atk-abh03a33:17_5": "te sandhāya pucchā sakavādissa, paṭiññā itarassa. Atha naṁ ‘‘yadi te dutiyajjhānūpacāraṁ",
  "atk-abh03a33:17_6": "appatvā uppaṭipāṭiyā paṭhamajjhānā dutiyajjhānameva saṅkamati, paṭhamato tatiyaṁ,",
  "atk-abh03a33:17_7": "dutiyato catutthampi saṅkameyyā’’ti codetuṁ paṭhamā jhānātiādimāha. Yā paṭhamassātiādi",
  "atk-abh03a33:17_8": "‘‘yadi paṭhamato anantaraṁ dutiyaṁ, dutiyādīhi vā tatiyādīni samāpajjati, ekāvajjanena",
  "atk-abh03a33:17_9": "samāpajjeyyā’’ti codanatthaṁ vuttaṁ. Kāme ādīnavatoti paṭhamaṁ kāme ādīnavato manasi",
  "atk-abh03a33:17_10": "karoto pacchā uppajjati. Jhānakkhaṇe panesa nimittameva manasi karoti. Taññeva paṭhamanti",
  "atk-abh03a33:17_11": "‘‘yadi purimajavanato pacchimajavanaṁ viya anantaraṁ uppajjeyya, ṭhapetvā purimapacchimabhāvaṁ",
  "atk-abh03a33:17_12": "lakkhaṇato taññeva taṁ bhaveyyā’’ti codetuṁ pucchati. Iminā upāyena sabbattha attho",
  "atk-abh03a33:17_13": "veditabbo. Vivicceva kāmehītiādīhi paṭipāṭiyā jhānānaṁ desitabhāvaṁ dīpeti, na anantaruppattiṁ, tasmā asādhakanti.",
  "atk-abh03a33:18": "Jhānasaṅkantikathāvaṇṇanā.",
  "atk-abh03a33:19": "7. Jhānantarikakathāvaṇṇanā",
  "atk-abh03a33:20_0": "817-818. Idāni jhānantarikakathā nāma hoti. Tattha yesaṁ samaye ‘‘pañcakanaye pañca",
  "atk-abh03a33:20_1": "jhānāni vibhattāni, kevalaṁ tayo samādhī uddiṭṭhā’’ti avitakkavicāramattassa samādhino",
  "atk-abh03a33:20_2": "okāsaṁ ajānantānaṁ ‘‘paṭhamassa ca dutiyassa ca jhānassa antare jhānantarikā nāma",
  "atk-abh03a33:20_3": "esā’’ti laddhi, seyyathāpi sammitiyānañceva ekaccānañca andhakānaṁ; te sandhāya pucchā",
  "atk-abh03a33:20_4": "sakavādissa, paṭiññā itarassa. Atha naṁ ‘‘jhānampi cetasikā dhammā, phassādayopi,",
  "atk-abh03a33:20_5": "tasmā yadi jhānantarikā nāma bhaveyya, phassantarikādīhipi bhavitabba’’nti codanatthaṁ",
  "atk-abh03a33:20_6": "atthi phassantarikātiādimāha .",
  "atk-abh03a33:21_0": "Dutiyassa ca jhānassāti ‘‘yadi jhānantarikā nāma bhaveyya, dutiyatatiyādīnipi jhānāneva,",
  "atk-abh03a33:21_1": "tesampi antarikāya bhavitabba’’nti codanatthaṁ vuttaṁ. So kevalaṁ laddhiyā abhāvena",
  "atk-abh03a33:21_2": "paṭikkhipati ceva paṭijānāti ca. Paṭhamassa cāti puṭṭho laddhivasena paṭijānāti.",
  "atk-abh03a33:22": "819.Savitakko savicārotiādi ‘‘tiṇṇampi samādhīnaṁ samādhibhāve samāne avitakko vicāramattova samādhi jhānantariko, na itaroti ko ettha visesahetū’’ti codanatthaṁ vuttaṁ.",
  "atk-abh03a33:23_0": "820-822.Dvinnaṁ jhānānaṁ paṭuppannānanti paṭhamadutiyāni sandhāya pucchati. Itaro",
  "atk-abh03a33:23_1": "‘‘tesaṁ paccuppannānaṁyeva antare avitakko vicāramatto samādhi jhānantariko nāma",
  "atk-abh03a33:23_2": "hotī’’ti laddhiyā paṭijānāti. Paṭhamaṁ jhānaṁ niruddhanti puṭṭho tiṇṇaṁ ekakkhaṇe",
  "atk-abh03a33:23_3": "pavatti na yuttāti paṭijānāti . Avitakko vicāramatto samādhi paṭhamaṁ jhānanti catukkanayavasena",
  "atk-abh03a33:23_4": "pucchati. Sakavādī tasmiṁ naye tassa abhāvā paṭikkhipati. Nanu tayo samādhīti etthāyamadhippāyo",
  "atk-abh03a33:23_5": "– yathā tesu tīsu samādhīsu dve samādhī jhānāneva, na jhānantarikā, evaṁ itarenapi",
  "atk-abh03a33:23_6": "jhāneneva bhavitabbaṁ, na jhānantarikāyāti.",
  "atk-abh03a33:24": "Jhānantarikakathāvaṇṇanā.",
  "atk-abh03a33:25": "8. Samāpanno saddaṁ suṇātītikathāvaṇṇanā",
  "atk-abh03a33:26_0": "823-825. Idāni samāpanno saddaṁ suṇātītikathā nāma hoti. Tattha ‘‘yasmā paṭhamassa",
  "atk-abh03a33:26_1": "jhānassa saddo kaṇḍako vutto bhagavatā, yadi ca samāpanno taṁ na suṇeyya, kathaṁ",
  "atk-abh03a33:26_2": "kaṇḍako siyā. Tasmā samāpanno saddaṁ, suṇātī’’ti yesaṁ laddhi, seyyathāpi pubbaseliyānaṁ;",
  "atk-abh03a33:26_3": "te sandhāya pucchā sakavādissa, paṭiññā itarassa. Cakkhunā rūpaṁ passatītiādi ‘‘samāpannassa",
  "atk-abh03a33:26_4": "tāva pañcadvārappavattaṁ natthi, tasmiṁ asati yadi so saddaṁ suṇeyya, rūpampi passeyyā’’ti",
  "atk-abh03a33:26_5": "codanatthaṁ vuttaṁ. Saddo kaṇḍakoti vikkhepakarattā vuttaṁ. Oḷārikena hi saddena",
  "atk-abh03a33:26_6": "sote ghaṭṭite paṭhamajjhānato vuṭṭhānaṁ hoti, tenetaṁ vuttaṁ, tasmā asādhakaṁ. Dutiyassa",
  "atk-abh03a33:26_7": "jhānassātiādi ‘‘yathā aññopi kaṇḍako antosamāpattiyaṁ natthi, evaṁ saddassavanampī’’ti",
  "atk-abh03a33:26_8": "bodhanatthaṁ vuttaṁ, taṁ sabbaṁ uttānatthamevāti.",
  "atk-abh03a33:27": "Samāpanno saddaṁ suṇātītikathāvaṇṇanā.",
  "atk-abh03a33:28": "9. Cakkhunārūpaṁpassatītikathāvaṇṇanā",
  "atk-abh03a33:29_0": "826-827. Idāni cakkhunā rūpaṁ passatītikathā nāma hoti. Tattha ‘‘cakkhunā rūpaṁ disvā’’ti",
  "atk-abh03a33:29_1": "vacanaṁ nissāya ‘‘pasādacakkhumeva rūpaṁ passatī’’ti yesaṁ laddhi, seyyathāpi mahāsaṅghikānaṁ",
  "atk-abh03a33:29_2": ", te sandhāya pucchā sakavādissa, paṭiññā itarassa. Atha naṁ ‘‘yadi cakkhunā rūpaṁ",
  "atk-abh03a33:29_3": "passeyya, rūpena rūpaṁ passeyyātī’’ti codetuṁ rūpena rūpaṁ passatīti āha. Itaro rūpāyatanaṁ",
  "atk-abh03a33:29_4": "sandhāya paṭikkhipitvā puna puṭṭho cakkhumeva sandhāya paṭijānāti. Paṭivijānātīti",
  "atk-abh03a33:29_5": "ettha ayamadhippāyo – passatīti hi mayaṁ paṭijānanaṁ sandhāya pucchāma, na cakkhūpasaṁhāramattaṁ.",
  "atk-abh03a33:29_6": "Tasmā vadehi tāva ‘‘kiṁ te cakkhumā rūpena rūpaṁ paṭivijānātī’’ti. Itaro purimanayeneva",
  "atk-abh03a33:29_7": "paṭikkhipati ceva paṭijānāti ca. Atha naṁ ‘‘evaṁ sante rūpaṁ manoviññāṇaṁ āpajjati,",
  "atk-abh03a33:29_8": "tañhi paṭivijānāti nāmā’’ti codetuṁ rūpaṁ manoviññāṇanti āha. Itaro lesaṁ alabhanto",
  "atk-abh03a33:29_9": "paṭikkhipateva. Atthi cakkhussa āvaṭṭanātiādi ‘‘yadi cakkhu paṭivijānanaṭṭhena passati,",
  "atk-abh03a33:29_10": "cakkhuviññāṇassa viya tassāpi āvajjanāya bhavitabba’’nti codetuṁ pucchati. Itaro",
  "atk-abh03a33:29_11": "yasmā na āvajjanapaṭibaddhaṁ cakkhu, na taṁ āvajjanānantaraṁ uppajjati, tasmā na",
  "atk-abh03a33:29_12": "hevanti paṭikkhipati. Sotena saddantiādīsupi eseva nayo. Idha, bhikkhave, bhikkhu",
  "atk-abh03a33:29_13": "cakkhunā rūpaṁ passatīti sasambhārakathānayena vuttaṁ. Yathā hi usunā vijjhantopi",
  "atk-abh03a33:29_14": "‘‘dhanunā vijjhatī’’ti vuccati, evaṁ cakkhuviññāṇena passantopi ‘‘cakkhunā passatī’’ti",
  "atk-abh03a33:29_15": "vutto, tasmā asādhakametaṁ. Sesesupi eseva nayopi.",
  "atk-abh03a33:30": "Cakkhunā rūpaṁ passatītikathāvaṇṇanā.",
  "atk-abh03a33:31": "Aṭṭhārasamo vaggo."
}