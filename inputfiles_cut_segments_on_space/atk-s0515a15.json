{
  "atk-s0515a15:0": "15. Attadaṇḍasuttaniddesavaṇṇanā",
  "atk-s0515a15:1_0": "170. Pannarasame attadaṇḍasuttaniddese attadaṇḍā bhayaṁ jātanti paṭhamagāthāya attho",
  "atk-s0515a15:1_1": "– yaṁ lokassa diṭṭhadhammikaṁ vā samparāyikaṁ vā bhayaṁ jātaṁ, taṁ sabbaṁ attadaṇḍā",
  "atk-s0515a15:1_2": "bhayaṁ jātaṁ attano duccaritakāraṇā jātaṁ, evaṁ santepi janaṁ passatha medhagaṁ,",
  "atk-s0515a15:1_3": "imaṁ sākiyādijanaṁ passatha aññamaññaṁ medhagaṁ hiṁsakaṁ bādhakanti. Evaṁ taṁ paṭiviruddhaṁ",
  "atk-s0515a15:1_4": "vippaṭipannaṁ janaṁ paribhāsitvā attano sammā paṭipattidassanena tassa saṁvegaṁ janetuṁ",
  "atk-s0515a15:1_5": "āha “saṁvegaṁ kittayissāmi, yathā saṁvijitaṁ mayā”ti. Pubbe bodhisatteneva satāti adhippāyo.",
  "atk-s0515a15:2_0": "Tayoti gaṇanaparicchedo. Daṇḍāti duccaritā. Kāyadaṇḍoti kāyaduccaritaṁ. Vacīdaṇḍādīsupi",
  "atk-s0515a15:2_1": "eseva nayo. Tividhaṁ kāyaduccaritanti pāṇātipātādikāyato pavattaṁ duṭṭhuṁ caritaṁ,",
  "atk-s0515a15:2_2": "kilesapūtikattā vā duṭṭhu caritanti laddhanāmaṁ tividhaṁ duccaritaṁ kāyaduccaritaṁ.",
  "atk-s0515a15:2_3": "Catubbidhanti musāvādādicatubbidhaṁ. Tividhanti abhijjhāditividhaṁ. Diṭṭhadhammikanti",
  "atk-s0515a15:2_4": "diṭṭheva dhamme imasmiṁyeva attabhāve paṭisaṁvedanīyaṁ. Samparāyikanti anāgate attabhāve",
  "atk-s0515a15:2_5": "paṭisaṁvedanīyaṁ. Āgucārīti pāpakārī aparādhakārī. Tamenaṁ rājā paribhāsatīti pāpakāriṁ",
  "atk-s0515a15:2_6": "rājā paribhāsati, bhayaṁ uppādeti. Dukkhaṁ domanassaṁ paṭisaṁvedetīti kāyikaṁ dukkhaṁ",
  "atk-s0515a15:2_7": "cetasikaṁ domanassaṁ vindati. Etaṁ bhayaṁ dukkhaṁ domanassanti evarūpaṁ bhayañca",
  "atk-s0515a15:2_8": "dukkhañca domanassañca. Kuto tassāti tassa corassa kuto uppannaṁ. Attadaṇḍato jātanti",
  "atk-s0515a15:2_9": "attanā kataduccaritato uppannaṁ.",
  "atk-s0515a15:3_0": "Antamasoti heṭṭhimato. Savacanīyampi karoti “nate labbhā ito pakkamitu”nti ito imamhā",
  "atk-s0515a15:3_1": "gāmādinā gantuṁ na labbhā. Na sakkā bahi nikkhamitunti palibodhaṁ saṅgaṁ karoti.",
  "atk-s0515a15:3_2": "Dhanajānipaccayāpīti dhanaparihānikāraṇāpi. Rājā tassa vividhā kammakāraṇā kārāpeti.",
  "atk-s0515a15:3_3": "Kasāhipi tāḷetīti kasādaṇḍakehi potheti. Vettehipi tāḷetīti sakaṇṭakavettalatāhi",
  "atk-s0515a15:3_4": "potheti. Aḍḍhadaṇḍakehītiādayo heṭṭhā vuttanayāyeva. Sunakhehipikhādāpetīti katipayāni",
  "atk-s0515a15:3_5": "divasāni āhāre adatvā chātasunakhehi khādāpeti. Te muhuttena aṭṭhikasaṅkhalikameva",
  "atk-s0515a15:3_6": "karoti. Sūle uttāsetīti sūlaṁ āropeti. Rājā imesaṁ catunnaṁ daṇḍānaṁ issaroti imāsaṁ",
  "atk-s0515a15:3_7": "catunnaṁ āṇānaṁ kātuṁ rājā samattho.",
  "atk-s0515a15:4_0": "Sakena kammenāti sayaṁkatena kammena. Tamenaṁ nirayapālāti ettha ekacce therā “nirayapālā",
  "atk-s0515a15:4_1": "nāma natthi, yantarūpaṁ viya kammameva kāraṇaṁ kāretī”ti vadanti. Tesaṁ taṁ “atthi",
  "atk-s0515a15:4_2": "nirayesu nirayapālāti, āmantā. Atthi ca kāraṇikā”tiādinā nayena abhidhamme paṭisedhitameva.",
  "atk-s0515a15:4_3": "Yathā hi manussaloke kammakāraṇakārakā atthi, evameva nirayesu nirayapālā atthīti.",
  "atk-s0515a15:4_4": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā",
  "atk-s0515a15:4_5": "dakkhiṇahatthe tālappamāṇaṁ ayasūlaṁ pavesenti, tathā vāmahatthādīsu. Yathā ca uttānakaṁ",
  "atk-s0515a15:4_6": "nipajjāpetvā evaṁ urenapi vāmapassenapi dakkhiṇapassenapi nipajjāpetvā taṁ kammakāraṇaṁ karontiyeva.",
  "atk-s0515a15:5_0": "Saṁvesetvāti jalitāya lohapathaviyā tigāvutaṁ attabhāvaṁ nipajjāpetvā. Kuṭhārīhīti",
  "atk-s0515a15:5_1": "mahatīhi gehacchādanassa ekapakkhamattāhi kuṭhārīhi tacchenti, lohitaṁ nadī hutvā",
  "atk-s0515a15:5_2": "sandati, lohapathavito jālā uṭṭhahitvā tacchitaṭṭhānaṁ gaṇhāti, mahādukkhaṁ uppajjati,",
  "atk-s0515a15:5_3": "tacchantā pana suttāhataṁ karitvā dāru viya aṭṭhaṁsampi chaḷaṁsampi karonti. Vāsīhīti",
  "atk-s0515a15:5_4": "mahāsuppapamāṇāhi vāsīhi. Rathe yojetvāti saddhiṁ yugayottaupakkharacakkakubbarapājanehi",
  "atk-s0515a15:5_5": "sabbato pajjalite rathe yojetvā. Mahantanti mahākūṭāgārappamāṇaṁ. Āropentīti sampajjalitehi",
  "atk-s0515a15:5_6": "ayamuggarehi pothentā āropenti. Sakimpi uddhanti supakkutthitāya ukkhaliyā pakkhittataṇḍulaṁ",
  "atk-s0515a15:5_7": "viya uddhaṁ adho tiriyañca gacchati. Mahānirayeti avīcimahānirayamhi.",
  "atk-s0515a15:6_0": "Catukkaṇṇoti caturassamañjūsāsadiso. Vibhattoti catudvāravasena vibhatto. Bhāgaso",
  "atk-s0515a15:6_1": "mitoti dvāravīthīnaṁ vasena bhāge ṭhapetvā ṭhapetvā vibhatto. Pariyantoti parikkhitto.",
  "atk-s0515a15:6_2": "Ayasāti upari navayojanikena ayapattena chādito. Samantā yojanasataṁ pharitvā tiṭṭhatīti",
  "atk-s0515a15:6_3": "evaṁ pharitvā tiṭṭhati, yathā samantā yojanasate ṭhatvā olokentassa akkhīni yamakagoḷakā",
  "atk-s0515a15:6_4": "viya nikkhamanti. Kadariyātapanāti sabbepi te ussadehi saddhiṁ aṭṭha mahānirayā kadariyā",
  "atk-s0515a15:6_5": "niccaṁ tapantīti kadariyātapanā. Balavadukkhatāya ghorā. Kappaṭṭhikānaṁ accīnaṁ atthitāya",
  "atk-s0515a15:6_6": "accimanto. Āsādetuṁ ghaṭṭetuṁ dukkaratāya durāsadā. Diṭṭhamattā vā sutamattā vā lomāni",
  "atk-s0515a15:6_7": "haṁsentīti lomahaṁsanarūpā. Bhīsanatāya bhismā. Bhayajananatāya paṭibhayā. Sukhābhāvena dukhā.",
  "atk-s0515a15:7_0": "Puratthimāyabhittiyātiādigāthānaṁ evaṁ avīcinirayoti pariyantaṁ katvā ayaṁ saṅkhepattho",
  "atk-s0515a15:7_1": "– aggijālānaṁ vā pana sattānaṁ vā tesaṁ dukkhassa vā vīci antaraṁ natthi etthāti",
  "atk-s0515a15:7_2": "avīci. Tatra hi puratthimādīhi bhittīhi jālārāsi uṭṭhahitvā pāpakammino puggale jhāpento",
  "atk-s0515a15:7_3": "pacchimādīsu bhittīsu paṭihaññati paharati, tā ca bhittiyo vinivijjhitvā parato yojanasataṁ",
  "atk-s0515a15:7_4": "gaṇhāti, heṭṭhā uṭṭhitā upari paṭihaññati, upari uṭṭhitā heṭṭhā paṭihaññati. Evaṁ",
  "atk-s0515a15:7_5": "tāvettha jālānaṁ vīci nāma natthi. Tassa pana anto yojanasataṭṭhānaṁ khīravallipiṭṭhassa",
  "atk-s0515a15:7_6": "pūritanāḷi viya sattehi nirantaraṁ pūritaṁ catūhi iriyāpathehi paccantānaṁ sattānaṁ",
  "atk-s0515a15:7_7": "pamāṇaṁ natthi, na ca aññamaññaṁ byābādhenti, sakasakaṭṭhāneyeva paccanti. Evamettha",
  "atk-s0515a15:7_8": "sattānaṁ vīci nāma natthi. Yathā pana jivhagge cha madhubindūni sattamassa tambalohabinduno",
  "atk-s0515a15:7_9": "anudahanabalavatāya abbohārikāni honti, tathā tattha anudahanabalavatāya sesā cha",
  "atk-s0515a15:7_10": "akusalavipākupekkhā abbohārikā honti, dukkhameva nirantaraṁ paññāyati. Evamettha",
  "atk-s0515a15:7_11": "dukkhassa vīci nāma natthi. Nirassādaṭṭhena nirayo.",
  "atk-s0515a15:8_0": "Tattha sattā mahāluddāti tasmiṁ nibbattā sattā mahantā luddā. Mahākibbisakārinoti",
  "atk-s0515a15:8_1": "mahantadāruṇakammakārino. Accantapāpakammantāti ekaṁsena pāpakammino. Paccanti na",
  "atk-s0515a15:8_2": "ca miyyareti channaṁ jālānamantare paccanti, na ca miyyanti. Jātavedasamo kāyoti",
  "atk-s0515a15:8_3": "tesaṁ sarīraṁ aggisadisaṁ. Tesaṁ nirayavāsinanti tesaṁ pāpakammānaṁ nirayavāsīnaṁ.",
  "atk-s0515a15:8_4": "Passa kammānaṁ daḷhattanti pāpakammānaṁ thirabhāvaṁ olokehi. Na bhasmā hoti napī",
  "atk-s0515a15:8_5": "masīti chārikāpi na hoti aṅgāropi. Puratthimenāti yadā taṁ dvāraṁ apārutaṁ hoti,",
  "atk-s0515a15:8_6": "atha tadabhimukhā dhāvanti, tesaṁ tattha chaviādīni jhāyanti. Dvārasamīpaṁ pattānañca",
  "atk-s0515a15:8_7": "tesaṁ taṁ pīdhīyati, pacchimaṁ apārutaṁ viya khāyati. Esa nayo sabbattha. Abhinikkhamitāsā",
  "atk-s0515a15:8_8": "teti nirayā nikkhamituṁ āsā etesanti nikkhamitāsā. Mokkhagavesinoti muñcanupāyaṁ",
  "atk-s0515a15:8_9": "esantā gavesantāpi. Na te tato nikkhamituṁ, labhanti kammapaccayāti te sattā nirayato",
  "atk-s0515a15:8_10": "nikkhamanadvāraṁ pāpakammapaccayā nādhigacchanti. Tesañca pāpakammantaṁ, avipakkaṁ",
  "atk-s0515a15:8_11": "kataṁ bahunti tesañca sattānaṁ lāmakaṁ dāruṇakammaṁ avipākaṁ bahuvidhaṁ nānappakāraṁ",
  "atk-s0515a15:8_12": "adinnavipākaṁ kataṁ upacitaṁ atthi.",
  "atk-s0515a15:9_0": "Saṁveganti vinilanaṁ. Ubbeganti ṭhitaṭṭhānato gamanaṁ. Utrāsanti ubbejanaṁ asanniṭṭhānaṁ.",
  "atk-s0515a15:9_1": "Bhayanti cittutrāsanaṁ. Pīḷananti ghaṭṭanaṁ. Ghaṭṭananti pīḷākaraṇaṁ. Upaddavanti",
  "atk-s0515a15:9_2": "ītiṁ. Upasagganti rundhanaṁ.",
  "atk-s0515a15:10_0": "171. Idāni yathānena saṁvijitaṁ, taṁ pakāraṁ dassento “phandamāna”ntiādimāha. Tattha",
  "atk-s0515a15:10_1": "phandamānanti taṇhādiṭṭhīhi kampamānaṁ. Appodaketi appe udake. Aññamaññehi byāruddhedisvāti",
  "atk-s0515a15:10_2": "nānāsatte ca aññamaññehi saddhiṁ viruddhe disvā. Maṁ bhayamāvisīti maṁ bhayaṁ paviṭṭhaṁ.",
  "atk-s0515a15:11": "Kilesaphandanāya phandamānanti rāgādikilesacalanāya calamānaṁ. Payogoti kāyavacīmanopayogo.",
  "atk-s0515a15:12_0": "Viruddhāti virodhamāpannā. Paṭiviruddhāti paṭimukhaṁ hutvā virodhamāpannā, suṭṭhu",
  "atk-s0515a15:12_1": "viruddhā vā. Āhatāti kodhena āhatā pahatā. Paccāhatāti paṭimallā hutvā āhatā. Āghātitāti",
  "atk-s0515a15:12_2": "ghaṭṭitā. Paccāghātitāti visesena ghaṭṭitā. Pāṇīhipi upakkamantīti hatthehipi paharanti.",
  "atk-s0515a15:13_0": "172.Samantamasāro lokoti nirayaṁ ādiṁ katvā samantato loko asāro niccasārādirahito.",
  "atk-s0515a15:13_1": "Disā sabbā sameritāti sabbā disā aniccatāya kampitā. Icchaṁ bhavanamattanoti attano",
  "atk-s0515a15:13_2": "tāṇaṁ icchanto. Nāddasāsiṁ anositanti kiñci ṭhānaṁ jarādīhi anajjhāvuṭṭhaṁ nāddakkhinti.",
  "atk-s0515a15:14_0": "Asāroti na sāro, sāravirahito vā. Nissāroti sabbena sabbaṁ sāravirahito. Sārāpagatoti",
  "atk-s0515a15:14_1": "sārato apagato. Niccasārasārena vāti satatasārasaṅkhātena sārena vā. Uparipadadvayepi",
  "atk-s0515a15:14_2": "eseva nayo. Ye puratthimāya disāya saṅkhārāti ye puratthimāya disāya paccayehi saṅgamma",
  "atk-s0515a15:14_3": "samāgamma katā saṅkhārā. Tepi eritāti tepi saṅkhārā kampitā. Sameritāti sammā kampitā.",
  "atk-s0515a15:14_4": "Calitāti calanaṁ gatā. Ghaṭṭitāti udayabbayena pīḷitā. Aniccatāyāti hutvā abhāvatāya.",
  "atk-s0515a15:14_5": "Jātiyā anugatāti nibbattiyā anupaviṭṭhā. Jarāya anusaṭāti paripakkatāya anupatthaṭā.",
  "atk-s0515a15:14_6": "Byādhinā abhibhūtāti cātuvisamena uppannabyādhinā ajjhotthaṭā. Maraṇena abbhāhatāti",
  "atk-s0515a15:14_7": "maccunā abhiāhatā pahatā. Atāṇāti rakkhavirahitā. Aleṇāti leṇavirahitā. Asaraṇāti",
  "atk-s0515a15:14_8": "natthi etesaṁ saraṇanti asaraṇā. Asaraṇībhūtāti sayaṁ saraṇakiccaṁ na karontīti asaraṇībhūtā.",
  "atk-s0515a15:15_0": "Attano bhavananti niddesapadassa uddesapadaṁ. Tāṇanti pālanaṁ. Leṇanti leṇaṭṭhānaṁ.",
  "atk-s0515a15:15_1": "Saraṇanti dukkhanāsanaṁ. Gatinti patiṭṭhaṁ. Parāyananti paraṁ ayanaṁ. Ajjhositaṁyevaaddasanti",
  "atk-s0515a15:15_2": "jarādīhi madditaṁyeva addakkhiṁ. Sabbaṁ yobbaññanti yobbanabhāvo yobbaññaṁ, sacetanānaṁ",
  "atk-s0515a15:15_3": "sabbaṁ yobbaññaṁ. Jarāya ositanti paripākāya jarāya avasitaṁ madditaṁ. Evaṁ sabbattha.",
  "atk-s0515a15:16_0": "173.Osāne tveva byāruddhe, disvā me aratī ahūti yobbaññādīnaṁ osāneyeva antagamake",
  "atk-s0515a15:16_1": "eva vināsake eva jarādīhi byāruddhe āhatacitte satte disvā arati me ahosi. Athettha",
  "atk-s0515a15:16_2": "sallanti atha etesu sattesu rāgādisallaṁ. Hadayassitanti cittanissitaṁ.",
  "atk-s0515a15:17": "Yobbaññaṁ jarā osāpetīti jarā atthaṅgameti vināseti. Evaṁ sabbattha.",
  "atk-s0515a15:18_0": "174. “Kathaṁ ānubhāvaṁ salla”nti ce? Yena sallena otiṇṇoti gāthā. Tattha disā sabbā",
  "atk-s0515a15:18_1": "vidhāvatīti sabbā duccaritadisāpi puratthimādidisāpi vidisāpi dhāvati. Tameva sallamabbuyha,",
  "atk-s0515a15:18_2": "na dhāvati na sīdatīti tameva sallaṁ uddharitvā tā ca disā na dhāvati, caturoghe ca na sīdati.",
  "atk-s0515a15:19_0": "Aññāṇantiādīsu ñāṇadassanapaṭipakkhato aññāṇaṁ adassanaṁ. Abhimukho hutvā dhammena",
  "atk-s0515a15:19_1": "na sameti na samāgacchatīti anabhisamayo. Anurūpato dhamme bujjhatīti anubodho. Tappaṭipakkhatāya",
  "atk-s0515a15:19_2": "ananubodho. Aniccādīhi saddhiṁ yojetvā na bujjhatīti asambodho. Asantaṁ asamañca",
  "atk-s0515a15:19_3": "bujjhatītipi asambodho. Catusaccadhammaṁ na paṭivijjhatīti appaṭivedho. Rūpādīsu",
  "atk-s0515a15:19_4": "ekadhammampi aniccādisāmaññato na saṅgaṇhātīti asaṅgāhaṇā. Tameva dhammaṁ na pariyogāhatīti",
  "atk-s0515a15:19_5": "apariyogāhaṇā. Na samaṁ pekkhatīti asamapekkhanā. Dhammānaṁ sabhāvaṁ pati na apekkhatīti apaccavekkhaṇā.",
  "atk-s0515a15:20_0": "Kusalākusalakammesu viparītavuttiyā sabhāvagahaṇābhāvena vā ekampi kammaṁ etassa",
  "atk-s0515a15:20_1": "paccakkhaṁ natthi, sayaṁ vā kassaci dhammassa paccakkhakaraṇaṁ nāma na hotīti apaccakkhakammaṁ.",
  "atk-s0515a15:20_2": "Yaṁ etasmiṁ anuppajjamāne cittasantānaṁ mejjhaṁ bhaveyya suci vodānaṁ, taṁ duṭṭhuṁ",
  "atk-s0515a15:20_3": "mejjhaṁ imināti dummejjhaṁ. Bālānaṁ bhāvo bālyaṁ. Muyhatīti moho. Balavataro moho",
  "atk-s0515a15:20_4": "pamoho. Samantato muyhatīti sammoho. Vijjāya paṭipakkhabhāvato na vijjāti avijjā.",
  "atk-s0515a15:20_5": "Oghayogattho vuttoyeva. Thāmagataṭṭhena anusetīti anusayo. Cittaṁ pariyuṭṭhāti abhibhavatīti",
  "atk-s0515a15:20_6": "pariyuṭṭhānaṁ. Hitaggahaṇābhāvena hitābhimukhaṁ gantuṁ na sakkoti aññadatthu laṅgatiyevāti",
  "atk-s0515a15:20_7": "laṅgī, khañjatīti attho. Durugghāṭanaṭṭhena vā laṅgī. Yathā hi mahāpalighasaṅkhātā",
  "atk-s0515a15:20_8": "laṅgī durugghāṭā hoti, evamayampi laṅgī viyāti laṅgī. Sesaṁ uttānatthameva.",
  "atk-s0515a15:21_0": "Yāevarūpā kaṅkhāti ettha kaṅkhanavasena kaṅkhā. Kaṅkhaṁ ānayatīti kaṅkhāyanā. Purimakaṅkhā",
  "atk-s0515a15:21_1": "hi uttarakaṅkhaṁ ānayati nāma. Ākāravasena vā etaṁ vuttaṁ. Kaṅkhāsamaṅgicittaṁ kaṅkhāya",
  "atk-s0515a15:21_2": "āyitattā kaṅkhāyitaṁ nāma. Tassa bhāvo kaṅkhāyitattaṁ. Vimatīti vigatā mati vimati.",
  "atk-s0515a15:21_3": "Vicikicchāti vigatā cikicchā vicikicchā, sabhāvaṁ vā vicinanto kicchati kilamati",
  "atk-s0515a15:21_4": "etāyāti vicikicchā. Sā saṁsayalakkhaṇā, kampanarasā, anicchayapaccupaṭṭhānā, anekaṁsaggāhapaccupaṭṭhānā",
  "atk-s0515a15:21_5": "vā, ayonisomanasikārapadaṭṭhānā, paṭipattiyā antarāyakarāti daṭṭhabbā.",
  "atk-s0515a15:22_0": "Kampanaṭṭhena dvidhā eḷayatīti dveḷhakaṁ. Paṭipattinivāraṇena dvidhāpatho viyāti",
  "atk-s0515a15:22_1": "dvedhāpatho. “Niccaṁ vā idaṁ aniccaṁ vā”tiādipavattiyā ekasmiṁ ākāre saṇṭhātuṁ asamatthatāya",
  "atk-s0515a15:22_2": "samantato setīti saṁsayo. Ekaṁsaṁ gahetuṁ asamatthatāya na ekaṁsaggāhoti anekaṁsaggāho.",
  "atk-s0515a15:22_3": "Nicchetuṁ asakkontī ārammaṇato osakkatīti āsappanā. Ogāhituṁ asakkontī parisamantato",
  "atk-s0515a15:22_4": "sappatīti parisappanā. Pariyogāhituṁ asamatthatāya apariyogāhaṇā. Nicchayavasena",
  "atk-s0515a15:22_5": "ārammaṇe pavattituṁ asamatthatāya chambhitattaṁ cittassa, thaddhabhāvoti attho. Vicikicchā",
  "atk-s0515a15:22_6": "hi uppajjitvā cittaṁ thaddhaṁ karoti, yasmā pana sā uppajjamānā ārammaṇaṁ gahetvā",
  "atk-s0515a15:22_7": "manaṁ vilikhantī viya, tasmā manovilekhoti vuttā.",
  "atk-s0515a15:23_0": "Viddhoti sallena laddhappahāro. Phuṭṭhoti ghaṭṭito. Paretoti pīḷito. Dhāvatīti purato",
  "atk-s0515a15:23_1": "gacchati. Vidhāvatīti anekavidhena gacchati. Sandhāvatīti vegena dhāvati. Saṁsaratīti ito cito ca carati.",
  "atk-s0515a15:24_0": "Acelakoti niccolo, naggoti attho. Muttācāroti visaṭṭhācāro, uccārakammādīsu lokiyakulaputtācārena",
  "atk-s0515a15:24_1": "virahito ṭhitakova uccāraṁ karoti, passāvaṁ karoti, khādati bhuñjati. Hatthāpalekhanoti",
  "atk-s0515a15:24_2": "hatthe piṇḍamhi ṭhite jivhāya hatthaṁ apalikhati, uccāraṁ vā katvā hatthamhiyeva",
  "atk-s0515a15:24_3": "daṇḍakasaññī hutvā hatthena apalikhati. Te kira daṇḍakaṁ “satto”ti paññapenti. Bhikkhāgahaṇatthaṁ",
  "atk-s0515a15:24_4": "“ehi bhadante”ti vutto na etīti na ehibhadantiko. Tena hi “tiṭṭha bhadante”ti vuttopi",
  "atk-s0515a15:24_5": "na tiṭṭhatīti na tiṭṭhabhadantiko. Tadubhayampi kira so “etassa vacanaṁ kataṁ bhavissatī”ti na karoti.",
  "atk-s0515a15:25_0": "Abhihaṭanti puretaraṁ gahetvā āhaṭaṁ bhikkhaṁ. Uddissakatanti “idaṁ tumhe uddissa",
  "atk-s0515a15:25_1": "kata”nti evaṁ ārocitaṁ bhikkhaṁ. Na nimantananti “asukaṁ nāma kulaṁ vā vīthiṁ vā",
  "atk-s0515a15:25_2": "gāmaṁ vā paviseyyāthā”ti evaṁ nimantitabhikkhampi na sādiyati na gaṇhāti. Na kumbhimukhāti",
  "atk-s0515a15:25_3": "kumbhito uddharitvā diyyamānaṁ bhikkhaṁ na gaṇhāti. Na kaḷopimukhāti kaḷopīti ukkhali",
  "atk-s0515a15:25_4": "vā pacchi vā, tatopi na gaṇhāti. Kasmā? Kumbhikaḷopiyo maṁ nissāya kaṭacchunā pahāraṁ",
  "atk-s0515a15:25_5": "labhantīti. Na eḷakamantaranti ummāraṁ antaraṁ karitvā diyyamānaṁ na gaṇhāti. Kasmā?",
  "atk-s0515a15:25_6": "Ayaṁ maṁ nissāya antarakaraṇaṁ labhatīti. Daṇḍamusalesupi eseva nayo.",
  "atk-s0515a15:26_0": "Na dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā? Kabaḷantarāyo",
  "atk-s0515a15:26_1": "hotīti. Na gabbhiniyātiādīsu pana “gabbhiniyā kucchiyaṁ dārako kilamatī”ti, pāyantiyā",
  "atk-s0515a15:26_2": "dārakassa khīrantarāyo hotī”ti, “purisantaragatāya ratiantarāyo hotī”ti na gaṇhāti.",
  "atk-s0515a15:26_3": "Na saṁkittīsūti saṁkittetvā katabhattesu. Dubbhikkhasamaye kira acelakasāvakā acelakānamatthāya",
  "atk-s0515a15:26_4": "tato tato taṇḍulādīni samādapetvā bhattaṁ pacanti, ukkaṭṭho acelako tatopi na paṭiggaṇhāti.",
  "atk-s0515a15:26_5": "Na yattha sāti yattha sunakho “piṇḍaṁ labhissāmī”ti upaṭṭhito hoti, tattha tassa",
  "atk-s0515a15:26_6": "adatvā āhaṭaṁ na gaṇhāti. Kasmā? Etassa piṇḍantarāyo hotīti. Saṇḍasaṇḍacārinīti samūhasamūhacārinī.",
  "atk-s0515a15:26_7": "Sace hi acelakaṁ disvā “imassa bhikkhaṁ dassāmā”ti manussā bhattagehaṁ pavisanti,",
  "atk-s0515a15:26_8": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti.",
  "atk-s0515a15:26_9": "Tato āhaṭaṁ bhikkhaṁ na gaṇhāti. Kasmā? Maṁ nissāya makkhikānaṁ gocarantarāyo jātoti.",
  "atk-s0515a15:26_10": "Thusodakanti sabbasassasambhārehi kataṁ sovīrakaṁ. Ettha ca surāpānameva sāvajjaṁ,",
  "atk-s0515a15:26_11": "ayaṁ pana sabbesupi sāvajjasaññī.",
  "atk-s0515a15:27_0": "Ekāgārikoti yo ekasmiṁyeva gehe bhikkhaṁ labhitvā nivattati. Ekālopikoti yo ekeneva",
  "atk-s0515a15:27_1": "ālopena yāpeti. Dvāgārikādīsupi eseva nayo. Ekissāpi dattiyāti ekāya dattiyā. Datti",
  "atk-s0515a15:27_2": "nāma ekā khuddakapāti hoti, yattha aggabhikkhaṁ pakkhipitvā ṭhapenti. Ekāhikanti",
  "atk-s0515a15:27_3": "ekadivasantarikaṁ. Aḍḍhamāsikanti aḍḍhamāsantarikaṁ. Pariyāyabhattabhojananti vārabhattabhojanaṁ,",
  "atk-s0515a15:27_4": "ekāhavārena dvīhavārena sattāhavārena aḍḍhamāsavārenāti evaṁ divasavārena ābhataṁ bhattabhojanaṁ.",
  "atk-s0515a15:28_0": "Sākabhakkhotiādīni vuttatthāneva. Ubbhaṭṭhakoti uddhaṁ ṭhitako. Ukkuṭikappadhānamanuyuttoti",
  "atk-s0515a15:28_1": "ukkuṭikaṁ vīriyaṁ anuyutto. Gacchantopi ukkuṭikova hutvā uppatitvā uppatitvā gacchati.",
  "atk-s0515a15:28_2": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ",
  "atk-s0515a15:28_3": "attharitvā ṭhānacaṅkamādīni karoti. Seyyanti sayantopi tattheva seyyaṁ kappeti. Phalakaseyyanti",
  "atk-s0515a15:28_4": "rukkhaphalake seyyaṁ. Thaṇḍilaseyyanti thaṇḍile ucce bhūmiṭṭhāne seyyaṁ. Ekapassayikoti",
  "atk-s0515a15:28_5": "ekapasseneva sayati. Rajojalladharoti sarīraṁ telena makkhetvā rajuṭṭhānaṭṭhāne tiṭṭhati,",
  "atk-s0515a15:28_6": "athassa sarīre rajojallaṁ laggati, taṁ dhāreti. Yathāsanthatikoti laddhaṁ āsanaṁ",
  "atk-s0515a15:28_7": "akopetvā yadeva labhati, tattheva nisīdanasīlo. Vekaṭikoti vikaṭakhādanasīlo, vikaṭanti",
  "atk-s0515a15:28_8": "gūthaṁ vuccati. Apānakoti paṭikkhittasītudakapāno. Sāyaṁ tatiyaṁ assāti sāyatatiyakaṁ.",
  "atk-s0515a15:28_9": "Pāto majjhanhike sāyanti divasassa tikkhattuṁ “pāpaṁ pavāhessāmī”ti udakorohanānuyogaṁ anuyutto viharati.",
  "atk-s0515a15:29_0": "Te salle abhisaṅkharotīti te rāgādisattasalle abhinibbatteti. Abhisaṅkharontoti abhinibbattento.",
  "atk-s0515a15:29_1": "Sallābhisaṅkhāravasenāti sallābhinibbattāpanakāraṇā. Puratthimaṁ disaṁ dhāvatīti",
  "atk-s0515a15:29_2": "purimaṁ disaṁ gacchati. Te sallābhisaṅkhārā appahīnāti ete rāgādisallā payogā nappahīnā.",
  "atk-s0515a15:29_3": "Sallābhisaṅkhārānaṁ appahīnattāti sallapayogānaṁ appahīnabhāvena. Gatiyā dhāvatīti",
  "atk-s0515a15:29_4": "gatiyaṁ dhāvati. Gatiyā gatinti gatito gatiṁ.",
  "atk-s0515a15:30": "Na sīdatīti na nimujjati. Na saṁsīdatīti na samantato mujjati. Na osīdatīti na osakkati. Na avasīdatīti na paccosakkati. Na avagacchatīti na heṭṭhā gacchati.",
  "atk-s0515a15:31_0": "175. Evaṁ mahānubhāvena sallena otiṇṇesu ca sattesu – tattha sikkhānugīyanti, yāni",
  "atk-s0515a15:31_1": "loke gadhitānīti gāthā. Tassattho – ye loke pañca kāmaguṇā paṭilābhāya gijjhantīti",
  "atk-s0515a15:31_2": "katvā “gadhitānī”ti vuccanti, cirakālasevitattā vā “gadhitānī”ti vuccanti. Tattha",
  "atk-s0515a15:31_3": "taṁ nimittaṁ hatthisikkhādikā anekā sikkhā kathīyanti, uggayhanti vā. Passatha yāva",
  "atk-s0515a15:31_4": "samattho vāyaṁ loko, yato paṇḍito kulaputto tesu vā gadhitesu tāsu vā sikkhāsu adhimutto",
  "atk-s0515a15:31_5": "na siyā, aññadatthu aniccādidassanena nibbijjha sabbaso kāme. Attano nibbānameva sikkheti.",
  "atk-s0515a15:32": "Paṭivijjhitvāti ñāṇena nikkhametvā vā nibbijjhitvā vā.",
  "atk-s0515a15:33_0": "176. Idāni yathā nibbānāya sikkhitabbaṁ, taṁ dassento “sacco siyā”tiādimāha. Tattha",
  "atk-s0515a15:33_1": "saccoti vācāsaccena ñāṇasaccena maggasaccena ca samannāgato. Rittapesuṇoti pahīnapesuṇo.",
  "atk-s0515a15:33_2": "Vevicchanti macchariyaṁ.",
  "atk-s0515a15:34": "177.Niddaṁ tandiṁ sahe thīnanti pacalāyikañca kāyālasiyañca cittālasiyañcāti ime tayo dhamme abhibhaveyya. Nibbānamānasoti nibbānaninnacitto.",
  "atk-s0515a15:35_0": "Kāyassa akalyatāti khandhattayasaṅkhātassa nāmakāyassa gilānabhāvo. Gilāno hi akallakoti",
  "atk-s0515a15:35_1": "vuccati. Vinayepi vuttaṁ – “nāhaṁ, bhante, akallako”ti. Akammaññatāti kāyagelaññasaṅkhāto",
  "atk-s0515a15:35_2": "akammaññatākāro. Megho viya ākāsaṁ kāyaṁ onayhatīti onāho. Sabbato bhāgena onāho",
  "atk-s0515a15:35_3": "pariyonāho. Abbhantare samorundhatīti antosamorodho. Medhatīti middhaṁ, akammaññabhāvena",
  "atk-s0515a15:35_4": "vihiṁsatīti attho. Supanti tenāti suppaṁ. Akkhidalādīnaṁ pacalabhāvaṁ karotīti pacalāyikā.",
  "atk-s0515a15:35_5": "Suppanā suppitattanti ākārabhāvaniddesā. Olīyanāti olīyanākāro. Dutiyaṁ upasaggavasena",
  "atk-s0515a15:35_6": "vaḍḍhitaṁ. Līnanti avipphārikatāya paṭikuṭikaṁ. Itare dve ākārabhāvaniddesā. Thinanti",
  "atk-s0515a15:35_7": "sappipiṇḍo viya avipphārikatāya ghanabhāvena ṭhitaṁ. Thiyanāti ākāraniddeso. Thiyitassa",
  "atk-s0515a15:35_8": "bhāvo thiyitattaṁ, avipphāravasena thaddhatāti attho.",
  "atk-s0515a15:36_0": "Sabbasaṅkhāradhātuyāti nibbānaninnamānaso sabbatebhūmikasaṅkhātadhātuyā. Cittaṁ paṭivāpetvāti",
  "atk-s0515a15:36_1": "cittaṁ nivattāpetvā. Etaṁ santanti etaṁ nibbānaṁ. Kilesasantatāya santaṁ. Atappakaṭṭhena paṇītaṁ.",
  "atk-s0515a15:37_0": "Na paṇḍitā upadhisukhassa hetūti dabbajātikā kāmasukhassa kāraṇā dānāni na denti.",
  "atk-s0515a15:37_1": "Kāmañca te upadhiparikkhayāyāti ekaṁsena te paṇḍitā kāmakkhayāya kāmakkhepanatthaṁ",
  "atk-s0515a15:37_2": "dānāni denti. Apunabbhavāyāti nibbānatthāya. Jhānāni bhāventīti paṭhamajjhānādīni",
  "atk-s0515a15:37_3": "vaḍḍhenti. Punabbhavāyāti punabbhavakāraṇā. Te paṇḍitā nibbānaṁ abhimukhaṁ hutvā dānaṁ dadanti.",
  "atk-s0515a15:38": "178.Sāhasāti rattassa rāgacaritādibhedā sāhasākāraṇā. Niddeso uttānatthoyeva.",
  "atk-s0515a15:39_0": "179.Purāṇaṁ nābhinandeyyāti atītaṁ rūpādiṁ nābhinandeyya. Naveti paccuppanne. Hīyamāneti",
  "atk-s0515a15:39_1": "vinassamāne. Ākāsaṁ na sito siyāti taṇhānissito na bhaveyya. Taṇhā hi rūpādīnaṁ ākāsanato “ākāso”ti vuccati.",
  "atk-s0515a15:40": "Vemāneti abhavamāne. Vigacchamāneti apagacchamāne.",
  "atk-s0515a15:41": "“Ākāsatī”ti “ākassatī”ti ca duvidho pāṭho.",
  "atk-s0515a15:42_0": "180. Kiṁ kāraṇā ākāsaṁ na sito siyāti ce? Gedhaṁ brūmīti gāthā. Tassattho – ahañhi",
  "atk-s0515a15:42_1": "imaṁ ākāsasaṅkhātaṁ taṇhaṁ rūpādīsu gijjhanato gedhaṁ brūmi “gedho”ti vadāmi. Kiñca",
  "atk-s0515a15:42_2": "bhiyyo – avahananaṭṭhena “ogho”ti ca ājavanaṭṭhena “ājava”nti ca “idaṁ mayhaṁ, idaṁ",
  "atk-s0515a15:42_3": "mayha”nti jappakāraṇato “jappana”nti ca dummuñcanaṭṭhena “ārammaṇa”nti ca kampakaraṇaṭṭhena",
  "atk-s0515a15:42_4": "“kampana”nti ca brūmi, esāva lokassa palibodhaṭṭhena duratikkamanīyaṭṭhena ca “kāmapaṅko duraccayo”ti.",
  "atk-s0515a15:43_0": "Ājavanti āpaṭisandhito javati dhāvatīti ājavaṁ, vaṭṭamūlatāya punabbhave paṭisandhidānataṇhāyetaṁ",
  "atk-s0515a15:43_1": "adhivacanaṁ. Jappananti patthanā, taṇhāyetaṁ adhivacanaṁ. Ārammaṇampi vuccati taṇhāti",
  "atk-s0515a15:43_2": "rūpādīsu ārammaṇesu uppannataṇhā muccituṁ asakkuṇeyyaṭṭhena ārammaṇāti kathīyati.",
  "atk-s0515a15:43_3": "Kāmapaṅkoti osīdanaṭṭhena kalalaṁ. Kaddamoti saṅgaṭṭhena kaddamo. Tāpanaṭṭhena kileso.",
  "atk-s0515a15:43_4": "Niyyāsaṁ viya laggāpanaṭṭhena palipo. Rundhitvā dhāraṇaṭṭhena palirodho. Evametaṁ",
  "atk-s0515a15:43_5": "gedhādipariyāyaṁ ākāsaṁ anissito.",
  "atk-s0515a15:44_0": "181.Saccā avokkamanti gāthā. Tassattho – pubbe vuttā tividhāpi saccā avokkamaṁ moneyyapattiyā",
  "atk-s0515a15:44_1": "munīti saṅkhaṁ gato nibbānathale tiṭṭhati brāhmaṇo, sa veevarūpo sabbāni āyatanāni",
  "atk-s0515a15:44_2": "nissajjitvā “santo”ti vuccati. Niddese vattabbaṁ natthi.",
  "atk-s0515a15:45_0": "182. Kiñca bhiyyo – sa ve vidvāti gāthā. Tattha ñatvā dhammanti aniccādinayena saṅkhatadhammaṁ",
  "atk-s0515a15:45_1": "aññāya. Sammā so loke iriyānoti asammāiriyanakarānaṁ kilesānaṁ pahānā sammā so loke iriyamāno.",
  "atk-s0515a15:46": "183. Evaṁ apihento ca – yodha kāmeti gāthā. Tattha saṅganti sattavidhaṁ saṅgaṁ yo accatari. Nājjhetīti na abhijjhāyati.",
  "atk-s0515a15:47_0": "184. Tasmā tumhesupi yo evarūpo hotuṁ icchati, taṁ vadāmi – yaṁ pubbeti gāthā. Tattha",
  "atk-s0515a15:47_1": "yaṁ pubbeti atīte saṅkhāre ārabbha uppajjanadhammaṁ kilesajātaṁ atītaṁ kammañca.",
  "atk-s0515a15:47_2": "Pacchā te māhu kiñcananti anāgatepi saṅkhāre ārabbha uppajjanadhammaṁ rāgādikiñcanaṁ",
  "atk-s0515a15:47_3": "mā ahu. Majjhe ce no gahessasīti paccuppannarūpādidhammepi na gahessasi ce. Evaṁ upasanto carissasi.",
  "atk-s0515a15:48": "Abījaṁ karohīti maggañāṇena na bījaṁ karohi. Rāgakiñcananti rāgaphandanaṁ. Dosakiñcanādīsupi eseva nayo.",
  "atk-s0515a15:49_0": "185. Evaṁ arahattappattiṁ dassetvā idāni arahato thutivasena ito parā gāthāyo abhāsi.",
  "atk-s0515a15:49_1": "Tattha sabbasoti gāthāya mamāyitanti mamattakaraṇaṁ. “Mama ida”nti gahitaṁ vā vatthu.",
  "atk-s0515a15:49_2": "Asatā ca na socatīti avijjamānakāraṇā asantakāraṇā na socati. Na jīyatīti jāniṁ nādhigacchati.",
  "atk-s0515a15:50_0": "Ahuvata meti mayhaṁ ahosi vata. Taṁ vata me natthīti yaṁ atīte ahosi, taṁ mayhaṁ",
  "atk-s0515a15:50_1": "idāni na santi. Siyā vata meti yaṁ mayhaṁ bhavissati, taṁ vatāhaṁ na labhāmīti idāni",
  "atk-s0515a15:50_2": "ahaṁ ekaṁsena na pāpuṇāmi.",
  "atk-s0515a15:51": "186. Kiñca bhiyyo – yassa natthīti gāthā. Tattha kiñcananti kiñci rūpādidhammajātaṁ.",
  "atk-s0515a15:52": "Abhisaṅkhatanti kammena saṅkharitaṁ. Abhisañcetayitanti cittena rāsikataṁ. Avijjāya tvevāti avijjāya tu eva. Asesavirāganirodhāti virāgasaṅkhātena maggena niravasesanirodhā.",
  "atk-s0515a15:53_0": "Suññatolokaṁ avekkhassūti avasavattisallakkhaṇavasena vā tucchasaṅkhārasamanupassanavasena",
  "atk-s0515a15:53_1": "vāti dvīhākārehi suññato lokaṁ passa. Attānudiṭṭhiṁ ūhaccāti sakkāyadiṭṭhiṁ uddharitvā.",
  "atk-s0515a15:53_2": "Evaṁ maccutaro siyāti evaṁ maraṇassa taraṇo bhaveyya. Evaṁ lokaṁ avekkhantanti evaṁ",
  "atk-s0515a15:53_3": "khandhalokaṁ passantaṁ. Maccurājā na passatīti maraṇarājā na oloketi na dakkhati.",
  "atk-s0515a15:54": "Nāññaṁ patthayate kiñcīti aññaṁ appamattakampi na patthayati na pihayati. Aññatra appaṭisandhiyāti nibbānaṁ ṭhapetvā. “Aññatrappaṭisandhiyā”ti ekapadaṁ katvāpi paṭhanti.",
  "atk-s0515a15:55_0": "187. Kiñca bhiyyo – aniṭṭhurīti gāthā. Tattha aniṭṭhurīti anissukī. “Aniṭṭharī”tipi",
  "atk-s0515a15:55_1": "keci paṭhanti. Sabbadhī samoti sabbattha samo, upekkhakoti adhippāyo. Kiṁ vuttaṁ",
  "atk-s0515a15:55_2": "hoti? Yo so “natthi me”ti na socati, tamahaṁ avikampinaṁ puggalaṁ puṭṭho samāno aniṭṭhurī",
  "atk-s0515a15:55_3": "ananugiddho, anejo sabbadhī samoti imaṁ tasmiṁ puggale catubbidhaṁ ānisaṁsaṁ brūmīti.",
  "atk-s0515a15:56_0": "Niṭṭhuriyoti issukī. Niṭṭhurabhāvo niṭṭhuriyaṁ, taṁ nissāya ettakampi natthīti kheḷapātanti",
  "atk-s0515a15:56_1": "attho. Niṭṭhuriyakammanti niṭṭhuriyakaraṇaṁ. Gahaṭṭho vā hi gahaṭṭhaṁ bhikkhu vā",
  "atk-s0515a15:56_2": "bhikkhuṁ nissāya vasanto appamattakeneva kujjhitvā taṁ nissāya ettakampi natthīti",
  "atk-s0515a15:56_3": "kheḷaṁ pātetvā pādena maddanto viya niṭṭhuriyaṁ nāma karoti. Tassa taṁ kammaṁ “niṭṭhuriyakamma”nti",
  "atk-s0515a15:56_4": "vuccati. Issāti sabhāvaniddeso. Tato parā dve ākārabhāvaniddesā. Itarattayaṁ pariyāyavacanaṁ.",
  "atk-s0515a15:56_5": "Lakkhaṇādito panesā parasampattīnaṁ usūyanalakkhaṇā issā; tattha ca anabhiratirasā;",
  "atk-s0515a15:56_6": "tato vimukhabhāvapaccupaṭṭhānā; parasampattipadaṭṭhānā.",
  "atk-s0515a15:57": "Lābhepi na iñjatīti paccayalābhe na calati. Alābhepīti paccayānaṁ alābhepi.",
  "atk-s0515a15:58_0": "188. Kiñca bhiyyo – anejassāti gāthā. Tattha nisaṅkhatīti puññābhisaṅkhārādīsu yo",
  "atk-s0515a15:58_1": "koci saṅkhāro. So hi yasmā nisaṅkhariyati, nisaṅkharoti vā, tasmā “nisaṅkhatī”ti",
  "atk-s0515a15:58_2": "vuccati. Viyārambhāti vividhā puññābhisaṅkhārādikā ārambhā. Khemaṁ passati sabbadhīti",
  "atk-s0515a15:58_3": "sabbattha abhayameva passati.",
  "atk-s0515a15:59": "Ārambhāti kammānaṁ paṭhamārambhā. Viyārambhāti uparūpari vividhaārambhanavasena vīriyārambhā. Tīsu bhavesu paṭisandhijanakakammānaṁ etaṁ adhivacanaṁ. Tasmā viyārambhā ārato.",
  "atk-s0515a15:60_0": "189. Evaṁ passanto na samesūti gāthā. Tattha na vadateti “sadisohamasmī”tiādinā mānavasena",
  "atk-s0515a15:60_1": "samesupi attānaṁ na vadati omesupi ussesupi. Nādeti na nirassatīti rūpādīsu kañci",
  "atk-s0515a15:60_2": "dhammaṁ na gaṇhāti na nissajjati. Sesaṁ sabbattha tattha tattha vuttanayattā pākaṭameva.",
  "atk-s0515a15:60_3": "Evaṁ arahattanikūṭeneva desanaṁ niṭṭhāpesīti.",
  "atk-s0515a15:61": "Saddhammappajjotikāya mahāniddesaṭṭhakathāya",
  "atk-s0515a15:62": "Attadaṇḍasuttaniddesavaṇṇanā niṭṭhitā."
}