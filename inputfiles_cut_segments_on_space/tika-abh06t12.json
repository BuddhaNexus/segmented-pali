{
  "tika-abh06t12:0": "12. Dvādasamo paricchedo",
  "tika-abh06t12:1": "Paññattiniddeso",
  "tika-abh06t12:2_0": "Etthāha – ‘‘kiṁ ettakameva ñeyyaṁ, udāhu aññampi atthī’’ti? Atthi paññatti nāmāti.",
  "tika-abh06t12:2_1": "Sā panesā paññapetabbato, paññāpanato ca ‘‘paññattī’’ti vuccati. Tenevāha – ‘‘yā",
  "tika-abh06t12:2_2": "tesaṁ tesaṁ dhammānaṁ saṅkhā samaññā paññatti vohāro nāmaṁ nāmakammaṁ nāmadheyyaṁ",
  "tika-abh06t12:2_3": "nirutti byañjanaṁ abhilāpo’’ti. Tattha saṅkhāyatīti saṅkhā, kathīyatīti attho. Kinti",
  "tika-abh06t12:2_4": "kathīyati? ‘‘Aha’’nti ‘‘mama’’nti ‘‘paro’’ti ‘‘parassā’’ti ‘‘mañco’’ti ‘‘pīṭha’’nti",
  "tika-abh06t12:2_5": "anekehi ākārehi kathīyatīti saṅkhā. Samaññāyatīti samaññā. Paññāpīyatīti paññatti.",
  "tika-abh06t12:2_6": "Voharīyatīti vohāro. Kinti voharīyati? ‘‘Aha’’nti ‘‘mama’’nti ‘‘paro’’ti ‘‘parassā’’ti",
  "tika-abh06t12:2_7": "‘‘mañco’’ti ‘‘pīṭha’’nti. Evaṁ tāva paññapetabbato paññattīti vuttā. ‘‘Aha’’nti hi",
  "tika-abh06t12:2_8": "rūpādayo dhamme upādāya paṭicca kāraṇaṁ katvā yathā te rūpādayo dhammā uppādavayavanto,",
  "tika-abh06t12:2_9": "na evaṁvidhā, kevalaṁ lokasaṅketena siddhā yā ayaṁ ‘‘aha’’nti kathīyati ceva paññāpīyati",
  "tika-abh06t12:2_10": "ca, esā paññattīti attho.",
  "tika-abh06t12:3_0": "Idāni paññāpanato paññattiṁ pakāsetuṁ ‘‘nāmaṁ nāmakamma’’ntiādimāha. Tattha nāmanti",
  "tika-abh06t12:3_1": "taṁ taṁ dhammaṁ ‘‘esa itthannāmo nāmā’’ti paññapeti, tasmā taṁ paññattīti pavuccati.",
  "tika-abh06t12:3_2": "Nāmakammantiādīni tassā eva vevacanāni. Ayaṁ paññāpanato paññatti nāma.",
  "tika-abh06t12:4_0": "Sā panesā tajjāpaññatti upādāpaññatti upanidhāpaññattīti tividhā hoti. Tattha tajjāpaññatti",
  "tika-abh06t12:4_1": "nāma cakkhusotarūpasaddapathavītejovāyotiādinayappavattā. Upādāpaññatti pana samūhāsamūhavasena",
  "tika-abh06t12:4_2": "duvidhā hoti. Tattha samūhapaññatti nāma rūpārūpadhammesu ekassa vā bahūnaṁ vā nāmaṁ",
  "tika-abh06t12:4_3": "gahetvā samūhamevopādāya vuccati. Kathaṁ? Acchataracchaghaṭapaṭādippabhedā. Ayaṁ",
  "tika-abh06t12:4_4": "samūhapaññatti nāma. Asamūhapaññatti pana disākāsakālanimittābhāvanirodhādibhedā.",
  "tika-abh06t12:5_0": "Yadā pana sā vijjamānaṁ paramatthaṁ jotayati, tadā ‘‘vijjamānapaññattī’’ti pavuccati.",
  "tika-abh06t12:5_1": "Yadā avijjamānaṁ samūhāsamūhabhedaṁ nāmamattaṁ jotayati, tadā ‘‘avijjamānapaññattī’’ti",
  "tika-abh06t12:5_2": "pavuccati . Duvidhāpi panesā sotadvārajavanānantaraṁ gahitapubbasaṅketamanodvārajavanaviññāṇena",
  "tika-abh06t12:5_3": "viññāyati. Yāya gahitapubbasaṅketena manodvārajavanaviññāṇena paññāpīyati. Yaṁ sandhāya",
  "tika-abh06t12:5_4": "‘‘vijjamānapaññatti, avijjamānapaññatti, vijjamānena avijjamānapaññatti, avijjamānena",
  "tika-abh06t12:5_5": "vijjamānapaññatti, vijjamānena vijjamānapaññatti, avijjamānena avijjamānapaññattī’’ti",
  "tika-abh06t12:5_6": "chakkanayo vutto. Tattha paramatthato vijjamānānaṁ rūpādīnaṁ paññāpanā vijjamānapaññatti.",
  "tika-abh06t12:5_7": "Tathā avijjamānānamitthipurisādīnaṁ paññāpanā avijjamānapaññatti. Ṭhapetvā pana vacanatthaṁ",
  "tika-abh06t12:5_8": "kenaci ākārena anupalabbhamānānaṁ pañcamasaccādīnaṁ, titthiyaparikappitānaṁ vā pakatipurisādīnaṁ",
  "tika-abh06t12:5_9": "paññāpanāpi avijjamānapaññattiyeva. ‘‘Tevijjo, chaḷabhiñño’’ti evamādinayappavattā",
  "tika-abh06t12:5_10": "vijjamānena avijjamānapaññatti. ‘‘Itthisaddo, purisasaddo’’ti evamādikā avijjamānena",
  "tika-abh06t12:5_11": "vijjamānapaññatti. ‘‘Cakkhuviññāṇaṁ, sotaviññāṇa’’nti evamādikā vijjamānena vijjamānapaññatti.",
  "tika-abh06t12:5_12": "‘‘Khattiyakumāro, brāhmaṇakumāro, bhikkhukumāro’’ti evamādikā avijjamānena avijjamānapaññattīti",
  "tika-abh06t12:5_13": "evaṁ vuttā cha paññattiyopi ettheva saṅgahaṁ gacchanti. Ayaṁ upādāpaññatti nāma.",
  "tika-abh06t12:6_0": "Upanidhāpaññattipi etissā eva pabhedā, sā pana ‘‘dīghaṁ upanidhāya rasso, rassaṁ",
  "tika-abh06t12:6_1": "upanidhāya dīgho’’tiādinayappavattā ‘‘kapaṇaṁ mānusakaṁ rajjaṁ dibbasukhaṁ upanidhāyā’’ti",
  "tika-abh06t12:6_2": "evamādikā ca, tasmā paññapetabbato ca paññāpanato ca paññattīti veditabbā. Samaññā samattā.",
  "tika-abh06t12:7": "778.",
  "tika-abh06t12:8": " Paramatthato ca paññatti, tatiyā koṭi na vijjati;",
  "tika-abh06t12:9": "Dvīsu ṭhānesu kusalo, paravādesu na kampati.",
  "tika-abh06t12:10": "Iti abhidhammāvatāre paññattiniddeso nāma",
  "tika-abh06t12:11": "Dvādasamo paricchedo."
}