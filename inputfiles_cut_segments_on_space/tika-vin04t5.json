{
  "tika-vin04t5:0": "Saṅghādisesakaṇḍo",
  "tika-vin04t5:1_0": "Imekho panāti idāni vattabbānaṁ abhimukhīkaraṇaṁ. Āyasmantoti sannipatitānaṁ piyavacanena",
  "tika-vin04t5:1_1": "ālapanaṁ. Terasāti gaṇanaparicchedo. Saṅghādisesāti evaṁnāmakā. Dhammāti āpattiyo.",
  "tika-vin04t5:1_2": "Uddesaṁ āgacchantīti sarūpena uddisitabbataṁ āgacchanti, na nidāne viya ‘‘yassa siyā",
  "tika-vin04t5:1_3": "āpattī’’ti sādhāraṇavacanamattena.",
  "tika-vin04t5:2": "1. Sukkavissaṭṭhisikkhāpadavaṇṇanā",
  "tika-vin04t5:3_0": "Saṁvijjati cetanā assāti sañcetanā, sañcetanāva sañcetanikā, sañcetanā vā assa atthīti",
  "tika-vin04t5:3_1": "sañcetanikā. Sukkavissaṭṭhīti sukkassa vissaṭṭhi, rāgūpatthambhādīsu yena kenaci",
  "tika-vin04t5:3_2": "aṅgajāte kammaññataṁ patte ārogyādīsu yaṁkiñci apadisitvā ajjhattarūpādīsu yattha",
  "tika-vin04t5:3_3": "katthaci mocanassādacetanāya nimitte upakkamantassa āsayadhātunānattato nīlādivasena",
  "tika-vin04t5:3_4": "(pārā. 239-240) dasavidhesu sukkesu yassa kassaci sukkassa ṭhānā cāvanāti attho.",
  "tika-vin04t5:3_5": "Aññatra supinantāti yā supine sukkavissaṭṭhi hoti, taṁ ṭhapetvā. Saṅghādisesoti yā",
  "tika-vin04t5:3_6": "aññatra supinantā sañcetanikā sukkavissaṭṭhi, ayaṁ saṅghādiseso nāma āpattinikāyoti",
  "tika-vin04t5:3_7": "attho. Vacanattho panettha saṅgho ādimhi ceva sese ca icchitabbo assāti saṅghādiseso.",
  "tika-vin04t5:3_8": "Kiṁ vuttaṁ hoti – imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ,",
  "tika-vin04t5:3_9": "tassa ādimhi ceva parivāsadānatthāya, ādito sese majjhe mānattadānatthāya mūlāya",
  "tika-vin04t5:3_10": "paṭikassanena vā saha mānattadānatthāya, avasāne abbhānatthāya ca saṅgho icchitabbo,",
  "tika-vin04t5:3_11": "na hettha ekampi kammaṁ vinā saṅghena sakkā kātuṁ. Iti saṅgho ādimhi ceva sese ca",
  "tika-vin04t5:3_12": "icchitabbo assāti saṅghādisesoti.",
  "tika-vin04t5:4_0": "Sāvatthiyaṁ seyyasakaṁ ārabbha upakkamitvā asucimocanavatthusmiṁ paññattaṁ, ‘‘aññatra",
  "tika-vin04t5:4_1": "supinantā’’ti ayamettha anupaññatti, asādhāraṇapaññatti, anāṇattikaṁ. Sace pana parena",
  "tika-vin04t5:4_2": "attano aṅgajāte upakkamaṁ kāretvā mocāpeti, āpajjatiyeva. Cetetvā antamaso ākāse",
  "tika-vin04t5:4_3": "kaṭikampanenapi nimitte upakkamantassa sace na muccati, thullaccayaṁ. Sace pana antamaso",
  "tika-vin04t5:4_4": "yaṁ ekā khuddakamakkhikā piveyya, tattakampi ṭhānato muccati, dakasotaṁ anotiṇṇepi",
  "tika-vin04t5:4_5": "saṅghādiseso. Ṭhānato pana cutaṁ avassameva dakasotaṁ otarati, tasmā ‘‘dakasotaṁ",
  "tika-vin04t5:4_6": "otiṇṇamatte bahi nikkhante vā anikkhante vā saṅghādiseso’’ti (pārā. aṭṭha. 2.237)",
  "tika-vin04t5:4_7": "aṭṭhakathāsu vuttaṁ. Anupakkamantassa ca, amocanādhippāyassa ca, supinaṁ passantassa",
  "tika-vin04t5:4_8": "ca, ummattakādīnañca muttepi anāpatti. Sīlavipatti, cetanā, upakkamo , muccananti",
  "tika-vin04t5:4_9": "imānettha tīṇi aṅgāni. Samuṭṭhānādīni paṭhamapārājike vuttasadisānevāti.",
  "tika-vin04t5:5": "Sukkavissaṭṭhisikkhāpadavaṇṇanā niṭṭhitā.",
  "tika-vin04t5:6": "2. Kāyasaṁsaggasikkhāpadavaṇṇanā",
  "tika-vin04t5:7_0": "Dutiye otiṇṇoti yakkhādīhi viya sattā anto uppajjantena rāgena vā otiṇṇo, kūpādīni",
  "tika-vin04t5:7_1": "viya sattā asamapekkhitvā rajjanīye ṭhāne rajjanto sayaṁ vā rāgaṁ otiṇṇo, kāyasaṁsaggarāgasamaṅgissetaṁ",
  "tika-vin04t5:7_2": "adhivacanaṁ. Vipariṇatena cittenāti parisuddhabhavaṅgasantatisaṅkhātaṁ pakatiṁ vijahitvā",
  "tika-vin04t5:7_3": "aññathā pavattena, virūpaṁ vā pariṇatena yathā parivattamānaṁ virūpaṁ hoti, evaṁ",
  "tika-vin04t5:7_4": "vuttarāgavasena parivattetvā ṭhitena cittenāti attho. Mātugāmena saddhinti tadahujātāyapi",
  "tika-vin04t5:7_5": "jīvamānakamanussitthiyā saddhiṁ. Kāyasaṁsaggaṁ samāpajjeyyāti hatthaggahaṇādikaāyasampayogaṁ",
  "tika-vin04t5:7_6": "kāyamissībhāvaṁ samāpajjeyya. Hatthaggāhaṁ vātiādi panassa vitthārena atthadassanaṁ.",
  "tika-vin04t5:7_7": "Tattha hattho nāma kapparato paṭṭhāya yāva agganakhā. Veṇī nāma vinandhitvā vā avinandhitvā",
  "tika-vin04t5:7_8": "vā suddhakesehi vā nīlādivaṇṇasuttakusumakahāpaṇamālāsuvaṇṇacīrakamuttāvaḷiādīsu",
  "tika-vin04t5:7_9": "aññataramissehi vā katakesakalāpassetaṁ adhivacanaṁ. Veṇiggahaṇena cettha kesāpi",
  "tika-vin04t5:7_10": "gahitāyeva saddhiṁ lomehi. Iti vuttalakkhaṇassa hatthassa gahaṇaṁ hatthaggāho, veṇiyā",
  "tika-vin04t5:7_11": "gahaṇaṁ veṇiggāho. Avasesassa sarīrassa parāmasanaṁ aññatarassa vā aññatarassa vā",
  "tika-vin04t5:7_12": "aṅgassa parāmasanaṁ nāma. Yo taṁ hatthaggāhaṁ vā veṇiggāhaṁ vā aññatarassa vā aññatarassa",
  "tika-vin04t5:7_13": "vā aṅgassa parāmasanaṁ samāpajjeyya, tassa saṅghādiseso nāma āpattinikāyo hotīti.",
  "tika-vin04t5:8_0": "Sāvatthiyaṁ udāyittheraṁ ārabbha kāyasaṁsaggasamāpajjanavatthusmiṁ paññattaṁ, asādhāraṇapaññatti",
  "tika-vin04t5:8_1": ", anāṇattikaṁ, itthiyā itthisaññino antamaso lomena lomaṁ phusantassāpi, itthiyā",
  "tika-vin04t5:8_2": "vā phusiyamānassa sevanādhippāyena vāyamitvā phassaṁ paṭijānantassa saṅghādiseso.",
  "tika-vin04t5:8_3": "Ekena pana hatthena gahetvā dutiyena hatthena divasampi tattha tattha phusantassa",
  "tika-vin04t5:8_4": "ekāva āpatti, aggahetvā phusanto pana sace sīsato yāva pādā, tāva kāyato hatthaṁ",
  "tika-vin04t5:8_5": "amocentoyeva phusati, ekāva āpatti, pañcannaṁ aṅgulīnaṁ ekato gahaṇepi ekāyeva. Sace",
  "tika-vin04t5:8_6": "pana nānitthīnaṁ pañcaṅguliyo ekato gaṇhāti, pañca āpattiyo. Itthiyā vematikassa,",
  "tika-vin04t5:8_7": "paṇḍakapurisatiracchānagatasaññissa ca thullaccayaṁ, tathā kāyena kāyappaṭibaddhena,",
  "tika-vin04t5:8_8": "amanussitthipaṇḍakehi ca saddhiṁ kāyasaṁsaggepi. Manussitthiyā pana kāyappaṭibaddhena",
  "tika-vin04t5:8_9": "kāyappaṭibaddhādīsu, purisakāyaphusanādīsu ca dukkaṭaṁ. Itthiyā phusiyamānassa sevanādhippāyassāpi",
  "tika-vin04t5:8_10": "kāyena avāyamitvā phassaṁ paṭijānantassa, mokkhādhippāyena itthiṁ phusantassa, asañcicca,",
  "tika-vin04t5:8_11": "assatiyā, ajānantassa, asādiyantassa, ummattakādīnañca anāpatti. Sīlavipatti, manussitthī,",
  "tika-vin04t5:8_12": "itthisaññitā, kāyasaṁsaggarāgo, tena rāgena vāyāmo, hatthaggāhādisamāpajjananti imānettha",
  "tika-vin04t5:8_13": "pañca aṅgāni. Samuṭṭhānādīni paṭhamapārājike vuttasadisānevāti.",
  "tika-vin04t5:9": "Kāyasaṁsaggasikkhāpadavaṇṇanā niṭṭhitā.",
  "tika-vin04t5:10": "3. Duṭṭhullavācāsikkhāpadavaṇṇanā",
  "tika-vin04t5:11_0": "Tatiye otiṇṇatā ca vipariṇatacittatā ca duṭṭhullavācassādarāgavasena veditabbā. Mātugāmanti",
  "tika-vin04t5:11_1": "duṭṭhullāduṭṭhullasaṁlakkhaṇasamatthaṁ manussitthiṁ. Duṭṭhullāhivācāhīti vaccamaggapassāvamaggemethunadhammappaṭisaṁyuttāhi",
  "tika-vin04t5:11_2": "vācāhi. Obhāseyyāti avabhāseyya, vaṇṇāvaṇṇayācanaāyācanapucchanapaṭipucchanaācikkhaṇānusāsanaakkosanavasena",
  "tika-vin04t5:11_3": "nānappakāraṁ asaddhammavacanaṁ vadeyya. Yathā tanti ettha nti nipātamattaṁ, yathā",
  "tika-vin04t5:11_4": "yuvā yuvatinti attho. Etena obhāsane nirāsaṅkabhāvaṁ dasseti. Methunupasaṁhitāhītiidaṁ",
  "tika-vin04t5:11_5": "duṭṭhullavācāya sikhāpattalakkhaṇadassanaṁ. Saṅghādisesoti dvinnaṁ maggānaṁ vasena",
  "tika-vin04t5:11_6": "vaṇṇāvaṇṇehi vā methunayācanādīhi vā ‘‘sikharaṇīsi, saṁbhinnāsi, ubhatobyañjanakāsī’’ti",
  "tika-vin04t5:11_7": "imesu tīsu aññatarena akkosavacanena vā mātugāmaṁ obhāsantassa saṅghādiseso nāma",
  "tika-vin04t5:11_8": "āpattinikāyo hotīti.",
  "tika-vin04t5:12_0": "Sāvatthiyaṁ udāyittheraṁ ārabbha duṭṭhullavācāhi obhāsanavatthusmiṁ paññattaṁ, asādhāraṇapaññatti,",
  "tika-vin04t5:12_1": "anāṇattikaṁ, itthiyā itthisaññino antamaso hatthamuddāyapi vuttanayena obhāsantassa",
  "tika-vin04t5:12_2": "sace sā tamatthaṁ tasmiṁyeva khaṇe jānāti, saṅghādiseso. Paṇḍake thullaccayaṁ. Tasmiṁyeva",
  "tika-vin04t5:12_3": "itthisaññino dukkaṭaṁ. Punappunaṁ obhāsantassa, sambahulā ca itthiyo ekavācāya obhāsantassa",
  "tika-vin04t5:12_4": "vācāgaṇanāya ceva itthigaṇanāya ca āpattiyo. Sace yaṁ itthiṁ obhāsati, sā na jānāti,",
  "tika-vin04t5:12_5": "thullaccayaṁ. Adhakkhakaṁ ubbhajāṇumaṇḍalaṁ ādissa vaṇṇādibhaṇanepi thullaccayaṁ.",
  "tika-vin04t5:12_6": "Paṇḍake dukkaṭaṁ, ubbhakkhakaṁ adhojāṇumaṇḍalaṁ kāyappaṭibaddhañca ādissa vaṇṇādibhaṇane",
  "tika-vin04t5:12_7": "sabbattha dukkaṭaṁ. Atthadhammaanusāsanipurekkhārānaṁ ummattakādīnañca anāpatti.",
  "tika-vin04t5:12_8": "Sīlavipatti, manussitthī, itthisaññitā, duṭṭhullavācassādarāgo, tena rāgena obhāsanaṁ,",
  "tika-vin04t5:12_9": "taṅkhaṇavijānananti imānettha pañca aṅgāni. Adinnādānasamuṭṭhānaṁ, kiriyaṁ, saññāvimokkhaṁ,",
  "tika-vin04t5:12_10": "sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dvivedananti.",
  "tika-vin04t5:13": "Duṭṭhullavācāsikkhāpadavaṇṇanā niṭṭhitā.",
  "tika-vin04t5:14": "4. Attakāmasikkhāpadavaṇṇanā",
  "tika-vin04t5:15_0": "Catutthe otiṇṇatā ca vipariṇatacittatā ca attakāmapāricariyāvasena veditabbā. Mātugāmassa",
  "tika-vin04t5:15_1": "santiketi duṭṭhullobhāsane vuttappakārāya itthiyā samīpe. Attakāmapāricariyāyāti",
  "tika-vin04t5:15_2": "methunadhammasaṅkhātena kāmena pāricariyā kāmapāricariyā, attano atthāya kāmapāricariyā",
  "tika-vin04t5:15_3": "attakāmapāricariyā, attanā vā kāmitā icchitāti attakāmā, sayaṁ methunarāgavasena",
  "tika-vin04t5:15_4": "patthitāti attho, attakāmā ca sā pāricariyā cāti attakāmapāricariyā, tassā attakāmapāricariyāya.",
  "tika-vin04t5:15_5": "Vaṇṇaṁ bhāseyyāti guṇaṁ ānisaṁsaṁ pakāseyya. Etadaggantiādi tassā attakāmapāricariyāya",
  "tika-vin04t5:15_6": "vaṇṇabhāsanākāranidassanaṁ. Tatrāyaṁ padasambandhavaseneva saṅkhepattho – yā mādisaṁ",
  "tika-vin04t5:15_7": "pāṇātipātādīhi virahitattā sīlavantaṁ methunadhammā virahitattā brahmacāriṁ tadubhayenāpi",
  "tika-vin04t5:15_8": "kalyāṇadhammaṁ etena dhammena paricareyya abhirameyya, tassā evaṁ mādisaṁ paricarantiyā",
  "tika-vin04t5:15_9": "yā ayaṁ pāricariyā nāma, etadaggaṁ pāricariyānanti. Methunupasaṁhitena saṅghādisesoti",
  "tika-vin04t5:15_10": "evaṁ attakāmapāricariyāya vaṇṇaṁ bhāsanto ca ‘‘arahasi tvaṁ mayhaṁ methunadhammaṁ",
  "tika-vin04t5:15_11": "dātu’’ntiādinā methunappaṭisaṁyutteneva vacanena yo bhāseyya, tassa saṅghādiseso.",
  "tika-vin04t5:16_0": "Sāvatthiyaṁ udāyittheraṁ ārabbha attakāmapāricariyāya vaṇṇabhāsanavatthusmiṁ paññattaṁ,",
  "tika-vin04t5:16_1": "asādhāraṇapaññatti, anāṇattikaṁ, itthiyā itthisaññino antamaso hatthamuddāyapi vuttanayeneva",
  "tika-vin04t5:16_2": "attakāmapāricariyāya vaṇṇaṁ bhāsantassa sace sā tamatthaṁ tasmiṁyeva khaṇe jānāti,",
  "tika-vin04t5:16_3": "saṅghādiseso . No ce jānāti, thullaccayaṁ. Paṇḍake paṇḍakasaññinopi thullaccayaṁ.",
  "tika-vin04t5:16_4": "Tasmiṁyeva itthisaññino dukkaṭaṁ. Cīvarādīhi vatthukāmehi pāricariyāya vaṇṇaṁ bhāsantassa",
  "tika-vin04t5:16_5": "ummattakādīnañca anāpatti. Sīlavipatti, manussitthī, itthisaññitā, attakāmapāricariyāya",
  "tika-vin04t5:16_6": "rāgo, tena rāgena vaṇṇabhaṇanaṁ, taṅkhaṇavijānananti imānettha pañca aṅgāni. Samuṭṭhānādīni",
  "tika-vin04t5:16_7": "duṭṭhullobhāsane vuttasadisānevāti.",
  "tika-vin04t5:17": "Attakāmasikkhāpadavaṇṇanā niṭṭhitā.",
  "tika-vin04t5:18": "5. Sañcarittasikkhāpadavaṇṇanā",
  "tika-vin04t5:19_0": "Pañcame sañcarittanti itthipurisānaṁ antare saṁcaraṇabhāvaṁ. Samāpajjeyyāti sammā",
  "tika-vin04t5:19_1": "paṭiggaṇhanavīmaṁsanapaccāharaṇāni karonto āpajjeyya. Itthiyā vātiādi samāpajjanākāradassanaṁ.",
  "tika-vin04t5:19_2": "Tattha itthiyā vā purisamatinti purisena vā tassa mātāpitādīhi vā pesito purisassa",
  "tika-vin04t5:19_3": "matiṁ adhippāyaṁ itthiyā āroceyyāti attho. Purisassa vā itthimatinti itthiyā vā tassā",
  "tika-vin04t5:19_4": "mātāpitādīhi vā pesito itthiyā matiṁ adhippāyaṁ purisassa āroceyyāti attho. Jāyattane",
  "tika-vin04t5:19_5": "vā jārattane vāti jāyabhāve vā jārabhāve vā. Purisassa hi matiṁ itthiyā ārocento",
  "tika-vin04t5:19_6": "jāyattane āroceti, itthiyā matiṁ purisassa ārocento jārattane āroceti. Apica purisasseva",
  "tika-vin04t5:19_7": "matiṁ itthiyā ārocento jāyattane vā āroceti nibaddhabhariyabhāve, jārattane vā micchācārabhāve,",
  "tika-vin04t5:19_8": "tenevassa padabhājane (pārā. 302) ‘‘jāyattane vāti jāyā bhavissasi, jārattane vāti",
  "tika-vin04t5:19_9": "jārī bhavissasī’’ti vuttaṁ. Eteneva upāyena itthiyā matiṁ purisassa ārocanepi ‘‘pati",
  "tika-vin04t5:19_10": "bhavissasi, jāro bhavissasī’’ti vattabbatā veditabbā. Antamaso taṅkhaṇikāyapīti sabbantimena",
  "tika-vin04t5:19_11": "paricchedena yā ayaṁ taṅkhaṇe muhuttamatte saṁvasitabbato ‘‘taṅkhaṇikā’’ti vuccati,",
  "tika-vin04t5:19_12": "muhuttikāti attho. Tassāpi ‘‘muhuttikā bhavissasī’’ti evaṁ purisassa matiṁ ārocentassa",
  "tika-vin04t5:19_13": "saṅghādiseso, eteneva upāyena ‘‘muhuttiko bhavissasī’’ti evaṁ purisassa itthimatiṁ",
  "tika-vin04t5:19_14": "ārocentopi saṅghādisesaṁ āpajjatīti veditabbo.",
  "tika-vin04t5:20_0": "Sāvatthiyaṁ udāyittheraṁ ārabbha sañcarittasamāpajjanavatthusmiṁ paññattaṁ, ‘‘antamaso",
  "tika-vin04t5:20_1": "taṅkhaṇikāyapī’’ti ayamettha anupaññatti, sādhāraṇapaññatti, ‘‘paṭiggaṇhāti, vīmaṁsati,",
  "tika-vin04t5:20_2": "antevāsiṁ paccāharāpetī’’tiiminā (pārā. 338) nayena sāṇattikaṁ, aññatra nālaṁvacanīyāya",
  "tika-vin04t5:20_3": "yāya kāyaci itthiyā antamaso mātuyāpi purisamatiṁ ārocento ‘‘hohi kira bhariyā dhanakkītā’’ti",
  "tika-vin04t5:20_4": "vattukāmo sacepi chandavāsinīādīsu aññatarākārena ārocetvā tāya ‘‘sādhū’’ti sampaṭicchitepi",
  "tika-vin04t5:20_5": "asampaṭicchitepi puna āgantvā yena pahito, tassa taṁ pavattiṁ āroceti, saṅghādisesaṁ",
  "tika-vin04t5:20_6": "āpajjati. Sā pana tassa bhariyā hotu vā, mā vā, akāraṇametaṁ. Sacepi yassā santikaṁ",
  "tika-vin04t5:20_7": "pesito, taṁ adisvā aññatarassa avassārocanakassa ‘‘ārocehī’’ti vatvā paccāharati,",
  "tika-vin04t5:20_8": "āpajjatiyeva. ‘‘Māturakkhitaṁ brūhī’’ti pesitassa pana gantvā aññaṁ piturakkhitādīsu",
  "tika-vin04t5:20_9": "aññataraṁ vadantassa visaṅketaṁ hoti, purisassa vā itthiyā vā vacanaṁ ‘‘sādhū’’ti",
  "tika-vin04t5:20_10": "kāyena vā vācāya vā ubhayena vā paṭiggaṇhitvā tassā itthiyā vā purisassa vā ārocetvā",
  "tika-vin04t5:20_11": "vā ārocāpetvā vā puna yena pesito, tassa taṁ pavattiṁ sayaṁ ārocentassa vā aññena",
  "tika-vin04t5:20_12": "ārocāpentassa vā saṅghādiseso . Ettāvatā hi ‘‘paṭiggaṇhāti, vīmaṁsati, paccāharatī’’tiidaṁ",
  "tika-vin04t5:20_13": "aṅgattayaṁ sampāditameva hoti, ito pana yehi kehici dvīhi aṅgehi, paṇḍake ca aṅgattayenāpi",
  "tika-vin04t5:20_14": "thullaccayaṁ. Ekena dukkaṭaṁ. Saṅghassa vā cetiyassa vā gilānassa vā kiccena gacchantassa,",
  "tika-vin04t5:20_15": "ummattakādīnañca anāpatti.",
  "tika-vin04t5:21": "Sīlavipatti, yesu sañcarittaṁ samāpajjati, tesaṁ manussajātikatā, na nālaṁvacanīyatā,",
  "tika-vin04t5:22_0": "Paṭiggaṇhanavīmaṁsanapaccāharaṇānīti imānettha pañca aṅgāni. Chasamuṭṭhānaṁ, paṇṇattiṁ",
  "tika-vin04t5:22_1": "vā alaṁvacanīyabhāvaṁ vā ajānantassa kāyavikārena sāsanaṁ gahetvā tatheva vīmaṁsitvā",
  "tika-vin04t5:22_2": "tatheva paccāharantassa kāyato samuṭṭhāti. ‘‘Itthannāmā āgamissati, tassā cittaṁ",
  "tika-vin04t5:22_3": "jāneyyāthā’’ti kenaci vutte ‘‘sādhū’’ti sampaṭicchitvā taṁ āgataṁ vatvā puna tasmiṁ",
  "tika-vin04t5:22_4": "purise āgate ārocentassa kāyena kiñci akatattā vācato samuṭṭhāti. Vācāya ‘‘sādhū’’ti",
  "tika-vin04t5:22_5": "sāsanaṁ gahetvā aññena karaṇīyena tassā gharaṁ gantvā aññattha vā gamanakāle taṁ",
  "tika-vin04t5:22_6": "disvā vacībhedena vīmaṁsitvā punapi aññeneva kāraṇena tato apakkamma kadācideva taṁ",
  "tika-vin04t5:22_7": "purisaṁ disvā ārocentassāpi vācato samuṭṭhāti. Paṇṇattiṁ ajānantassa pana khīṇāsavassāpi",
  "tika-vin04t5:22_8": "pituvacanena gantvā alaṁvacanīyaṁ mātarampi ‘‘ehi me pitaraṁ upaṭṭhāhī’’ti vatvā",
  "tika-vin04t5:22_9": "paccāharantassa kāyavācato samuṭṭhāti. Imāni tīṇi acittakasamuṭṭhānāni. Tadubhayaṁ",
  "tika-vin04t5:22_10": "pana jānitvā eteheva tīhi nayehi samāpajjantassa tāneva tīṇi tadubhayajānanacittena",
  "tika-vin04t5:22_11": "sacittakāni honti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ,",
  "tika-vin04t5:22_12": "vacīkammaṁ, kusalādivasena cettha tīṇi cittāni, sukhādivasena tisso vedanāti.",
  "tika-vin04t5:23": "Sañcarittasikkhāpadavaṇṇanā niṭṭhitā.",
  "tika-vin04t5:24": "6. Kuṭikārasikkhāpadavaṇṇanā",
  "tika-vin04t5:25_0": "Chaṭṭhe saññācikāya panāti ettha saññācikā nāma sayaṁ pavattitayācanā vuccati, tasmā",
  "tika-vin04t5:25_1": "saññācikāyāti attano yācanāyāti vuttaṁ hoti, sayaṁ yācitakehi upakaraṇehīti attho.",
  "tika-vin04t5:25_2": "Ettha ca yaṁkiñci parapariggahitakaṁ mūlacchedavasena yācituṁ na vaṭṭati, tāvakālikaṁ",
  "tika-vin04t5:25_3": "pana vaṭṭati. Sahāyatthāya kammakaraṇatthāya ‘‘purisaṁ dethā’’ti vattuṁ vaṭṭati,",
  "tika-vin04t5:25_4": "purisattakarampi yācituṁ vaṭṭati, purisattakaro nāma vaḍḍhakiādinā purisena kātabbaṁ",
  "tika-vin04t5:25_5": "hatthakammaṁ. Taṁ ‘‘purisattakaraṁ dehī’’ti vā ‘‘hatthakammaṁ dehī’’ti vā vatvā yācituṁ",
  "tika-vin04t5:25_6": "vaṭṭati. Hatthakammaṁ nāma kiñci vatthu na hoti, tasmā ‘‘kiṁ, bhante, āgatatthā’’ti",
  "tika-vin04t5:25_7": "pucchite vā apucchite vā yācituṁ vaṭṭati, viññattipaccayā doso natthi, migaluddakādayo",
  "tika-vin04t5:25_8": "pana sakakammaṁ na yācitabbā. Kuṭinti ullittādīsu aññataraṁ. Tattha ullittā nāma",
  "tika-vin04t5:25_9": "ṭhapetvā thambhatulāpiṭṭhasaṅghāṭavātapānadhūmacchiddādibhedaṁ alepokāsaṁ avasese",
  "tika-vin04t5:25_10": "lepokāse kuṭṭehi saddhiṁ ghaṭetvā chadanassa anto sudhāya vā mattikāya vā littā.",
  "tika-vin04t5:25_11": "Avalittā nāma tatheva vuttanayeneva chadanassa bahi littā. Ullittāvalittā nāma tatheva",
  "tika-vin04t5:25_12": "chadanassa anto ca bahi ca littā. Kārayamānenāti sayaṁ vā karontena, āṇattiyā vā",
  "tika-vin04t5:25_13": "kārāpentena. Asāmikanti kāretā dāyakena virahitaṁ. Attuddesanti ‘‘mayhaṁ vāsāgāraṁ",
  "tika-vin04t5:25_14": "esā’’ti evaṁ attā uddeso etissāti attuddesā, taṁ attuddesaṁ. Pamāṇikā kāretabbāti",
  "tika-vin04t5:25_15": "pamāṇayuttā kāretabbā. Tatridaṁ pamāṇanti tassā kuṭiyā idaṁ pamāṇaṁ. Dīghasoti dīghato.",
  "tika-vin04t5:25_16": "Dvādasa vidatthiyo sugatavidatthiyātiettha sugatavidatthi nāma idāni majjhimassa",
  "tika-vin04t5:25_17": "purisassa tisso vidatthiyo, vaḍḍhakihatthena diyaḍḍho hattho hoti. Minantena pana",
  "tika-vin04t5:25_18": "kuṭiyā bahikuṭṭe paṭhamaṁ dinnaṁ mahāmattikapariyantaṁ aggahetvā thusapiṇḍapariyantena",
  "tika-vin04t5:25_19": "dvādasa vidatthiyo minetabbā, sace thusapiṇḍakena anatthiko hoti, mahāmattikalepeneva",
  "tika-vin04t5:25_20": "niṭṭhāpeti, sveva paricchedo. Tiriyanti vitthārato. Sattantarāti kuṭṭassa bahiantaṁ",
  "tika-vin04t5:25_21": "aggahetvā abbhantarimena antena satta sugatavidatthiyo pamāṇanti vuttaṁ hoti. Ettha",
  "tika-vin04t5:25_22": "ca kesaggamattampi dīghato hāpetvā tiriyaṁ, tiriyato vā hāpetvā dīghaṁ vaḍḍhetuṁ",
  "tika-vin04t5:25_23": "na vaṭṭati, ko pana vādo ubhatovaḍḍhane. Yā pana dīghato saṭṭhihatthāpi hoti, tiriyato",
  "tika-vin04t5:25_24": "tihatthā vā ūnakacatuhatthā vā, yattha pamāṇayutto mañco ito cito ca na parivaṭṭati,",
  "tika-vin04t5:25_25": "pacchimakoṭiyā catuhatthavitthārā na hoti, ayaṁ kuṭisaṅkhyaṁ na gacchati, tasmā vaṭṭati.",
  "tika-vin04t5:25_26": "Bhikkhūabhinetabbā vatthudesanāyāti yasmiṁ padese kuṭiṁ kāretukāmo hoti, taṁ sodhetvā",
  "tika-vin04t5:25_27": "padabhājane (pārā. 349) vuttanayena saṅghaṁ tikkhattuṁ yācitvā sabbe vā saṅghapariyāpannā",
  "tika-vin04t5:25_28": "saṅghena vā sammatā dve tayo bhikkhū tattha vatthudesanatthāya netabbā. Tehi bhikkhūhi",
  "tika-vin04t5:25_29": "vatthu desetabbaṁ anārambhaṁ saparikkamananti tehi bhikkhūhi kipillikādīnaṁ āsayādīhi",
  "tika-vin04t5:25_30": "terasahi, pubbaṇṇāparaṇṇanissitādīhi soḷasahi upaddavehi virahitattā anārambhaṁ,",
  "tika-vin04t5:25_31": "dvīhi vā catūhi vā balibaddhehi yuttena sakaṭena ekaṁ cakkaṁ nibbodakapatanaṭṭhāne",
  "tika-vin04t5:25_32": "ekaṁ bahi katvā āvijjhituṁ sakkuṇeyyatāya saparikkamananti sallakkhetvā sace saṅghapahonakā",
  "tika-vin04t5:25_33": "honti, tattheva, no ce, saṅghamajjhaṁ gantvā tena bhikkhunā yācitehi ñattidutiyena",
  "tika-vin04t5:25_34": "kammena vatthu desetabbaṁ. Sārambhe cetiādi paṭipakkhanayena veditabbaṁ.",
  "tika-vin04t5:26_0": "Āḷaviyaṁ āḷavike bhikkhū ārabbha saññācikāya kuṭikaraṇavatthusmiṁ paññattaṁ, asādhāraṇapaññatti,",
  "tika-vin04t5:26_1": "sāṇattikaṁ, ‘‘adesitavatthukaṁ pamāṇātikkantaṁ kuṭiṁ kāressāmī’’ti upakaraṇatthaṁ",
  "tika-vin04t5:26_2": "araññaṁ gamanato paṭṭhāya sabbapayogesu dukkaṭaṁ, ‘‘idāni dvīhi piṇḍehi niṭṭhānaṁ",
  "tika-vin04t5:26_3": "gamissatī’’ti tesu paṭhamapiṇḍadāne thullaccayaṁ, dutiyadānena lepe ghaṭite sace",
  "tika-vin04t5:26_4": "adesitavatthukā eva vā pamāṇātikkantā eva vā hoti, eko saṅghādiseso, dve ca dukkaṭāni.",
  "tika-vin04t5:26_5": "Ubhayavippannā, dve saṅghādisesā, dve ca dukkaṭāni. Sace pana dvārabandhaṁ vā vātapānaṁ",
  "tika-vin04t5:26_6": "vā aṭṭhapetvāva mattikāya limpati, ṭhapite ca tasmiṁ lepo na ghaṭiyati, rakkhati",
  "tika-vin04t5:26_7": "tāva. Puna limpantassa pana ghaṭitamatte saṅghādiseso. Sace taṁ ṭhapiyamānaṁ paṭhamadinnalepena",
  "tika-vin04t5:26_8": "saddhiṁ nirantarameva hutvā tiṭṭhati, paṭhamameva saṅghādiseso. Kevalaṁ sārambhāya",
  "tika-vin04t5:26_9": "dukkaṭaṁ, tathā aparikkamanāya. Vippakataṁ kuṭiṁ aññassa dadato ca, bhūmiṁ samaṁ",
  "tika-vin04t5:26_10": "katvā bhindantassa ca, leṇaguhātiṇakuṭipaṇṇacchadanagehesu aññataraṁ kārentassa,",
  "tika-vin04t5:26_11": "kuṭimpi aññassa vāsatthāya, vāsāgāraṁ ṭhapetvā uposathāgārādīsu aññataratthāya kārentassa",
  "tika-vin04t5:26_12": "ca ummattakādīnañca anāpatti. Sīlavipatti, ullittādīnaṁ aññataratā, heṭṭhimapamāṇasambhavo,",
  "tika-vin04t5:26_13": "adesitavatthukatā, pamāṇātikkantatā, attuddesikatā, vāsāgāratā , lepaghaṭanāti imānettha",
  "tika-vin04t5:26_14": "cha vā satta vā aṅgāni. Chasamuṭṭhānaṁ, kiriyañca, kiriyākiriyañca. Idañhi vatthuṁ",
  "tika-vin04t5:26_15": "desāpetvā pamāṇātikkantaṁ vā karoto kiriyato samuṭṭhāti, adesāpetvā karoto kiriyākiriyato",
  "tika-vin04t5:26_16": "samuṭṭhāti. Sesamettha sañcaritte vuttasadisamevāti.",
  "tika-vin04t5:27": "Kuṭikārasikkhāpadavaṇṇanā niṭṭhitā.",
  "tika-vin04t5:28": "7. Vihārakārasikkhāpadavaṇṇanā",
  "tika-vin04t5:29_0": "Sattame mahallakanti sasāmikabhāvena saññācitakuṭito mahantabhāvo etassa atthīti",
  "tika-vin04t5:29_1": "mahallako, yasmā vā vatthuṁ desāpetvā pamāṇātikkamenāpi kātuṁ vaṭṭati, tasmā pamāṇamahantatāyapi",
  "tika-vin04t5:29_2": "mahallako, taṁ mahallakaṁ. Yasmā panassa taṁ pamāṇamahantattaṁ sasāmikattāva labbhati,",
  "tika-vin04t5:29_3": "tasmā tadatthadassanatthaṁ ‘‘mahallako nāma vihāro sasāmiko vuccatī’’ti evamassa",
  "tika-vin04t5:29_4": "padabhājane (pārā. 367) vuttaṁ. Sesaṁ sabbaṁ kuṭikārasikkhāpade vuttasadisaṁ, sasāmikabhāvamattameva hi viseso.",
  "tika-vin04t5:30": "Kosambiyaṁ channattheraṁ ārabbha cetiyarukkhaṁ chedāpanavatthusmiṁ paññattabhāvo, akiriyamattato samuṭṭhānabhāvo, ekasaṅghādisesatā ca ettha viseso.",
  "tika-vin04t5:31": "Vihārakārasikkhāpadavaṇṇanā niṭṭhitā.",
  "tika-vin04t5:32": "8. Duṭṭhadosasikkhāpadavaṇṇanā",
  "tika-vin04t5:33_0": "Aṭṭhame duṭṭho dosoti dūsito ceva dūsako ca. Uppanne hi dose puggalo tena dosena",
  "tika-vin04t5:33_1": "dūsito hoti, pakatibhāvaṁ jahāpito, tasmā ‘‘duṭṭho’’ti vuccati. Parañca dūseti vināseti,",
  "tika-vin04t5:33_2": "tasmā ‘‘doso’’ti vuccati. Iti ‘‘duṭṭho doso’’ti ekassevetaṁ puggalassa ākāranānattena",
  "tika-vin04t5:33_3": "nidassanaṁ. Appatītoti nappatīto, pītisukhādīhi vivajjito, na abhisaṭoti attho. Amūlakenāti",
  "tika-vin04t5:33_4": "yaṁ codakena cuditakamhi puggale adiṭṭhaṁ assutaṁ aparisaṅkitaṁ, idaṁ etesaṁ dassanasavanaparisaṅkāsaṅkhātānaṁ",
  "tika-vin04t5:33_5": "mūlānaṁ abhāvato amūlakaṁ nāma. Taṁ pana so āpanno vā hotu, anāpanno vā, etaṁ idha",
  "tika-vin04t5:33_6": "appamāṇaṁ. Ettha ca adiṭṭhaṁ nāma attano pasādacakkhunā vā dibbacakkhunā vā adiṭṭhaṁ,",
  "tika-vin04t5:33_7": "assutaṁ nāma tatheva kenaci vuccamānaṁ na sutaṁ, aparisaṅkitaṁ nāma attano vā parassa",
  "tika-vin04t5:33_8": "vā diṭṭhasutamutavasena cetasā aparisaṅkitaṁ, iti evarūpena amūlakena. Pārājikenāti",
  "tika-vin04t5:33_9": "bhikkhuno anurūpesu ekūnavīsatiyā aññatarena, padabhājane (pārā. 386) pana pārājikuddese",
  "tika-vin04t5:33_10": "āgatāneva gahetvā ‘‘catunnaṁ aññatarenā’’ti vuttaṁ. Anuddhaṁseyyāti dhaṁseyya viddhaṁseyya",
  "tika-vin04t5:33_11": "padhaṁseyya abhibhaveyya. Taṁ pana anuddhaṁsanaṁ yasmā attanā codentopi parena codāpentopi",
  "tika-vin04t5:33_12": "karoti, tasmāssa padabhājane ‘‘codeti vā codāpeti vā’’ti vuttaṁ. Tattha vatthusandassanā",
  "tika-vin04t5:33_13": "āpattisandassanā saṁvāsappaṭikkhepo sāmīcippaṭikkhepoti saṅkhepato catasso codanā.",
  "tika-vin04t5:33_14": "Tāsu vatthusandassanā nāma ‘‘tvaṁ methunaṁ dhammaṁ paṭisevī’’tiādinā nayena pavattā.",
  "tika-vin04t5:33_15": "Āpattisandassanā nāma ‘‘tvaṁ methunadhammāpattiṁ āpanno’’tiādinā nayena pavattā.",
  "tika-vin04t5:33_16": "Saṁvāsappaṭikkhepo nāma ‘‘natthi tayā saddhiṁ uposatho vā pavāraṇā vā saṅghakammaṁ",
  "tika-vin04t5:33_17": "vā’’ti evaṁ pavatto. Ettāvatā pana sīsaṁ na eti, ‘‘assamaṇosī’’tiādīhi vacanehi saddhiṁ",
  "tika-vin04t5:33_18": "ghaṭiteyeva sīsaṁ eti. Sāmīcippaṭikkhepo nāma abhivādanapaccuṭṭhānaañjalikammasāmīcikammabījanikammādīnaṁ",
  "tika-vin04t5:33_19": "akaraṇaṁ, taṁ paṭipātiyā vandanādīni karoto ekassa akatvā sesānaṁ karaṇakāle veditabbaṁ.",
  "tika-vin04t5:33_20": "Ettāvatā ca codanā nāma hoti, āpatti pana sīsaṁ na eti. ‘‘Kasmā mama vandanādīni",
  "tika-vin04t5:33_21": "na karosī’’ti pucchite pana ‘‘assamaṇosī’’tiādivacanehi saddhiṁ ghaṭiteyeva sīsaṁ",
  "tika-vin04t5:33_22": "eti, tasmā yo bhikkhu bhikkhuṁ samīpe ṭhatvā ‘‘tvaṁ methunaṁ dhammaṁ paṭisevī’’ti",
  "tika-vin04t5:33_23": "vā ‘‘assamaṇosī’’ti vā ādīhi vacanehi hatthamuddāya eva vā etamatthaṁ dīpento sayaṁ",
  "tika-vin04t5:33_24": "vā codeti, gahaṭṭhapabbajitesu vā aññatarena codāpeti, ayaṁ anuddhaṁseti nāma. Appeva",
  "tika-vin04t5:33_25": "nāma naṁ imamhā brahmacariyā cāveyyanti api eva nāma naṁ puggalaṁ imamhā seṭṭhacariyā",
  "tika-vin04t5:33_26": "apaneyyaṁ. ‘‘Sādhu vatassa sacāhaṁ imaṁ puggalaṁ imamhā brahmacariyā cāveyya’’nti",
  "tika-vin04t5:33_27": "iminā adhippāyena anuddhaṁseyyāti vuttaṁ hoti. Etena ekaṁ cāvanādhippāyaṁ gahetvā",
  "tika-vin04t5:33_28": "avasesā akkosādhippāyo kammādhippāyo vuṭṭhānādhippāyo uposathaṭṭhapanādhippāyo pavāraṇaṭṭhapanādhippāyo",
  "tika-vin04t5:33_29": "anuvijjanādhippāyo dhammakathādhippāyoti satta adhippāyā paṭikkhittā honti. Tato",
  "tika-vin04t5:33_30": "aparena samayenāti yasmiṁ samaye anuddhaṁsito hoti, tato aññasmiṁ samaye. Samanuggāhīyamāno",
  "tika-vin04t5:33_31": "vāti anuvijjakena kiṁ te diṭṭhantiādinā nayena anuvijjiyamāno upaparikkhiyamāno.",
  "tika-vin04t5:33_32": "Asamanuggāhīyamāno vāti diṭṭhādīsu kenaci vatthunāvā anuvijjakādīsu yena kenaci puggalena",
  "tika-vin04t5:33_33": "vā avuccamāno. Imesaṁ pana padānaṁ parato ‘‘bhikkhu ca dosaṁ patiṭṭhātī’’ti iminā",
  "tika-vin04t5:33_34": "sambandho. Idañhi vuttaṁ hoti – evaṁ samanuggāhīyamāno vā asamanuggāhīyamāno vā bhikkhu",
  "tika-vin04t5:33_35": "ca dosaṁ patiṭṭhāti paṭicca tiṭṭhati paṭijānāti, saṅghādisesoti. Idañca amūlakabhāvassa",
  "tika-vin04t5:33_36": "pākaṭakāladassanatthaṁ vuttaṁ. Āpattiṁ pana anuddhaṁsitakkhaṇeyeva āpajjati. Amūlakañceva",
  "tika-vin04t5:33_37": "taṁ adhikaraṇaṁ hotīti ettha pana diṭṭhamūlādīnaṁ abhāvena amūlakaṁ, samathehi adhikaraṇīyabhāvena",
  "tika-vin04t5:33_38": "adhikaraṇaṁ. Yañhi adhikicca ārabbha paṭicca sandhāya samathā pavattanti, taṁ adhikaraṇaṁ.",
  "tika-vin04t5:33_39": "Idha pana pārājikasaṅkhātaṁ āpattādhikaraṇameva adhippetaṁ. Yadi hi taṁ adhikaraṇaṁ",
  "tika-vin04t5:33_40": "diṭṭhādīhi mūlehi amūlakañceva hoti, ayaṁ codetuṁ āgato bhikkhu ca dosaṁ patiṭṭhāti",
  "tika-vin04t5:33_41": "paṭicca tiṭṭhati, ‘‘tucchakaṁ mayā bhaṇita’’ntiādīni (pārā. 386) vadanto paṭijānāti,",
  "tika-vin04t5:33_42": "tassa bhikkhuno anuddhaṁsitakkhaṇeyeva saṅghādisesoti, ayaṁ sikkhāpadassa padānukkamena attho.",
  "tika-vin04t5:34_0": "Rājagahe mettiyabhūmajake bhikkhū ārabbha amūlakena pārājikena anuddhaṁsanavatthusmiṁ",
  "tika-vin04t5:34_1": "paññattaṁ, sādhāraṇapaññatti, sāṇattikaṁ, katūpasampadaṁ suddhaṁ vā asuddhaṁ vā puggalaṁ",
  "tika-vin04t5:34_2": "yena pārājikena codeti, taṁ ‘‘ayaṁ anajjhāpanno’’ti ñatvā cāvanādhippāyena ‘‘karotu",
  "tika-vin04t5:34_3": "me āyasmā okāsaṁ, ahaṁ taṁ vattukāmo’’ti evaṁ okāsaṁ akāretvā codentassa sace so",
  "tika-vin04t5:34_4": "taṅkhaṇeyeva jānāti ‘‘maṁ codetī’’ti, vācāya vācāya saṅghādiseso ceva dukkaṭañca.",
  "tika-vin04t5:34_5": "Okāsaṁ kāretvā codentassa saṅghādisesoyeva. Hatthamuddāya sammukhā codentassāpi eseva",
  "tika-vin04t5:34_6": "nayo. Parammukhā codentassa pana sīsaṁ na eti . Attanā samīpe ṭhatvā aññaṁ bhikkhuṁ",
  "tika-vin04t5:34_7": "āṇāpeti , so tassa vacanena taṁ codeti, codāpakasseva vuttanayena āpattiyo. Atha",
  "tika-vin04t5:34_8": "sopi ‘‘mayā diṭṭhaṁ sutaṁ atthī’’ti codeti, dvinnampi jānānaṁ tatheva āpattiyo. Akkosādhippāyena",
  "tika-vin04t5:34_9": "pana okāsaṁ akāretvā vadantassa vuttanayeneva pācittiyañceva dukkaṭañca. Okāsaṁ kāretvā",
  "tika-vin04t5:34_10": "vadantassa pācittiyameva. Kammādhippāyena asammukhā sattavidhampi kammaṁ karontassa",
  "tika-vin04t5:34_11": "dukkaṭameva. Vuṭṭhānādhippāyena ‘‘tvaṁ itthannāmaṁ āpattiṁ āpanno, taṁ paṭikarohī’’ti",
  "tika-vin04t5:34_12": "vadantassa, uposathaṁ vā pavāraṇaṁ vā ṭhapentassa ca okāsakammaṁ natthi, ṭhapanakkhettaṁ",
  "tika-vin04t5:34_13": "pana jānitabbaṁ, anuvijjakassāpi osaṭe vatthusmiṁ ‘‘atthetaṁ tavā’’ti anuvijjanādhippāyena",
  "tika-vin04t5:34_14": "vadantassa okāsakammaṁ natthi, dhammakathikassāpi ‘‘yo idañca idañca karoti, ayaṁ",
  "tika-vin04t5:34_15": "assamaṇo’’tiādinā nayena anodisakaṁ dhammaṁ kathentassa okāsakammaṁ natthi. Sace",
  "tika-vin04t5:34_16": "pana odissa niyametvā ‘‘asuko ca asuko ca assamaṇo anupāsako’’ti katheti, āsanato",
  "tika-vin04t5:34_17": "oruyha āpattiṁ desetvā gantabbaṁ. Ummattakādīnañca anāpatti, sīlavipatti, yaṁ codeti",
  "tika-vin04t5:34_18": "vā codāpeti vā, tassa ‘‘upasampanno’’ti saṅkhyupagamanaṁ, tasmiṁ suddhasaññitā, yena",
  "tika-vin04t5:34_19": "pārājikena codeti, tassa diṭṭhādivasena amūlakatā, cāvanādhippāyena sammukhācodanā,",
  "tika-vin04t5:34_20": "tassa taṅkhaṇavijānananti imānettha pañca aṅgāni. Samuṭṭhānādīni adinnādānasadisāni.",
  "tika-vin04t5:34_21": "Vedanā panettha dukkhāyevāti.",
  "tika-vin04t5:35": "Duṭṭhadosasikkhāpadavaṇṇanā niṭṭhitā.",
  "tika-vin04t5:36": "9. Aññabhāgiyasikkhāpadavaṇṇanā",
  "tika-vin04t5:37_0": "Navame aññabhāgiyassātiādīsu aññabhāgassa idaṁ, aññabhāgo vā assa atthīti aññabhāgiyaṁ.",
  "tika-vin04t5:37_1": "Adhikaraṇanti ādhāro veditabbo, vatthu adhiṭṭhānanti vuttaṁ hoti. Yo hi so aṭṭhuppattiyaṁ",
  "tika-vin04t5:37_2": "‘‘dabbo mallaputto nāmā’’ti chagalako vutto. So yvāyaṁ āyasmato dabbassa mallaputtassa",
  "tika-vin04t5:37_3": "bhāgo koṭṭhāso pakkho manussajāti ceva bhikkhubhāvo ca, tato aññassa bhāgassa koṭṭhāsassa",
  "tika-vin04t5:37_4": "pakkhassa hoti tiracchānajātiyā ceva chagalakabhāvassa ca, so vā aññabhāgo assa atthi,",
  "tika-vin04t5:37_5": "tasmā aññabhāgiyasaṅkhyaṁ labhati. Yasmā ca tesaṁ ‘‘imaṁ mayaṁ dabbaṁ mallaputtaṁ",
  "tika-vin04t5:37_6": "nāma karomā’’ti vadantānaṁ tassa nāmakaraṇasaññāya ādhāro vatthu adhiṭṭhānaṁ, tasmā",
  "tika-vin04t5:37_7": "‘‘adhikaraṇa’’nti veditabbo. Tañhi sandhāya ‘‘saccaṁ kira tumhe, bhikkhave, dabbaṁ",
  "tika-vin04t5:37_8": "mallaputtaṁ aññabhāgiyassa adhikaraṇassā’’tiādi (pārā. 391) vuttaṁ. Na vivādādhikaraṇādīsu",
  "tika-vin04t5:37_9": "aññataraṁ, kasmā? Asambhavato. Na hi mettiyabhūmajakā catunnaṁ adhikaraṇānaṁ kassaci",
  "tika-vin04t5:37_10": "aññabhāgiyassa adhikaraṇassa kiñcidesaṁ lesamattaṁ uppādiyiṁsu, na ca catunnaṁ adhikaraṇānaṁ",
  "tika-vin04t5:37_11": "leso nāma atthi. Jātilesādayo hi puggalānaṁyeva lesā vuttā, na vivādādhikaraṇādīnaṁ.",
  "tika-vin04t5:37_12": "Tañca ‘‘dabbo mallaputto’’ti nāmaṁ tassa aññabhāgiyādhikaraṇabhāve ṭhitassa chagalakassa",
  "tika-vin04t5:37_13": "koci deso hoti theraṁ pārājikena dhammena anuddhaṁsetuṁ lesamatto, ettha ca dissati",
  "tika-vin04t5:37_14": "apadissati ‘‘assa aya’’nti voharīyatīti deso, jātiādīsu aññatarakoṭṭhāsassetaṁ adhivacanaṁ.",
  "tika-vin04t5:37_15": "Aññampi vatthuṁ lissati silissati vohāramatteneva īsakaṁ allīyatīti leso, jātiādīnaṁyeva",
  "tika-vin04t5:37_16": "aññatarakoṭṭhāsassetaṁ adhivacanaṁ. Padabhājane (pārā. 393) pana yassa aññabhāgiyassa",
  "tika-vin04t5:37_17": "adhikaraṇassa kiñcidesaṁ lesamattaṁ upādāya pārājikena dhammena anuddhaṁseyya, taṁ",
  "tika-vin04t5:37_18": "yasmā aṭṭhuppattivaseneva āvibhūtaṁ, tasmā taṁ avibhajitvā yāni ‘‘adhikaraṇa’’nti",
  "tika-vin04t5:37_19": "vacanasāmaññato atthuddhāravasena pavattāni cattāri adhikaraṇāni, tesaṁ aññabhāgiyatā",
  "tika-vin04t5:37_20": "ca tabbhāgiyatā ca yasmā apākaṭā, jānitabbā ca vinayadharehi, tasmā tañca avasāne",
  "tika-vin04t5:37_21": "āpattaññabhāgiyena codanañca āvikātuṁ ‘‘aññabhāgiyassa adhikaraṇassāti āpattaññabhāgiyaṁ",
  "tika-vin04t5:37_22": "vā hoti adhikaraṇaññabhāgiyaṁ vā’’tiādi vuttaṁ, sesā vinicchayakathā aṭṭhame vuttasadisāyeva.",
  "tika-vin04t5:37_23": "Ayaṁ pana viseso – idaṁ aññabhāgiyassa adhikaraṇassa kiñcidesaṁ lesamattaṁ upādāya",
  "tika-vin04t5:37_24": "pārājikena dhammena anuddhaṁsanavatthusmiṁ paññattaṁ, idha ca āpattaññabhāgiyacodanāya",
  "tika-vin04t5:37_25": "tathāsaññinopi anāpatti. Aṅgesu ca aññabhāgiyassa adhikaraṇassa kiñcidesaṁ lesamattaṁ",
  "tika-vin04t5:37_26": "upādiyanatā adhikāti.",
  "tika-vin04t5:38": "Aññabhāgiyasikkhāpadavaṇṇanā niṭṭhitā.",
  "tika-vin04t5:39": "10. Saṅghabhedasikkhāpadavaṇṇanā",
  "tika-vin04t5:40_0": "Dasame samaggassa saṅghassāti sahitassa bhikkhusaṅghassa, cittena ca sarīrena ca",
  "tika-vin04t5:40_1": "aviyuttassāti attho. Tenevassa padabhājane (pārā. 412) ‘‘samaggo nāma saṅgho samānasaṁvāsako",
  "tika-vin04t5:40_2": "samānasīmāyaṁ ṭhito’’ti vuttaṁ. Samānasaṁvāsako hi samacittatāya cittena aviyutto",
  "tika-vin04t5:40_3": "hoti, samānasīmāyaṁ ṭhito kāyasāmaggidānato sarīrena aviyutto. Bhedāya parakkameyyāti",
  "tika-vin04t5:40_4": "‘‘kathaṁ nāmāyaṁ bhijjeyyā’’ti bhedanatthāya vāyāmeyya. Bhedanasaṁvattanikaṁ vā adhikaraṇanti",
  "tika-vin04t5:40_5": "bhedanassa saṅghabhedassa atthāya saṁvattanikaṁ kāraṇaṁ. Imasmiñhi okāse ‘‘kāmahetu",
  "tika-vin04t5:40_6": "kāmanidānaṁ kāmādhikaraṇa’’nti ādīsu (ma. ni. 1.168, 178) viya kāraṇaṁ ‘‘adhikaraṇa’’nti",
  "tika-vin04t5:40_7": "adhippetaṁ. Taṁ bhedakaravatthuvasena aṭṭhārasavidhaṁ. Samādāyāti gahetvā. Paggayha",
  "tika-vin04t5:40_8": "tiṭṭheyyāti taṁ saṅghabhedassa atthāya saṁvattanikaṁ saṅghabhedanibbattisamatthaṁ",
  "tika-vin04t5:40_9": "kāraṇaṁ gahetvā dīpeyya ceva nappaṭinissajjeyya ca. Bhikkhūhi evamassa vacanīyoti",
  "tika-vin04t5:40_10": "ye taṁ paggayha tiṭṭhantaṁ sammukhā passanti, ye vā ‘‘asukasmiṁ nāma vihāre’’ti suṇanti,",
  "tika-vin04t5:40_11": "tehi sabbantimena paricchedena aḍḍhayojanamattaṁ gantvāpi yvāyaṁ anantare ‘‘māyasmā’’tiādivacanakkamo",
  "tika-vin04t5:40_12": "vutto, evamassa vacanīyo. Disvā vā sutvā vā avadantānaṁ dukkaṭaṁ. Ettha ca māiti",
  "tika-vin04t5:40_13": "padaṁ ‘‘parakkamī’’tipadena ‘‘aṭṭhāsī’’tipadena ca saddhiṁ ‘‘mā parakkami, mā aṭṭhāsī’’ti",
  "tika-vin04t5:40_14": "yojetabbaṁ. Sametāyasmā saṅghenāti āyasmā saṅghena saddhiṁ sametu samāgacchatu, ekaladdhiko",
  "tika-vin04t5:40_15": "hotūti attho. Kiṁ kāraṇā? Samaggo hi saṅgho…pe… viharatīti. Tattha sammodamānoti",
  "tika-vin04t5:40_16": "aññamaññasampattiyā suṭṭhu modamāno. Avivadamānoti ‘‘ayaṁ dhammo, nāyaṁ dhammo’’ti",
  "tika-vin04t5:40_17": "evaṁ na vivadamāno. Eko uddeso assāti ekuddeso, ekato pavattapātimokkhuddesoti attho.",
  "tika-vin04t5:40_18": "Phāsu viharatīti sukhaṁ viharati. Evaṁ visumpi saṅghamajjhepi tikkhattuṁ vuccamānassa",
  "tika-vin04t5:40_19": "appaṭinissajjato dukkaṭaṁ. Evañca sotiādimhi samanubhāsitabboti samanubhāsanakammaṁ",
  "tika-vin04t5:40_20": "kātabbaṁ. Iccetaṁ kusalanti iti etaṁ paṭinissajjanaṁ kusalaṁ khemaṁ sotthibhāvo tassa",
  "tika-vin04t5:40_21": "bhikkhuno. No cepaṭinissajjeyya, saṅghādisesoti ettha samanubhāsanakammapariyosāne",
  "tika-vin04t5:40_22": "appaṭinissajjantassa saṅghādiseso. Sesaṁ uttānapadatthameva.",
  "tika-vin04t5:41_0": "Rājagahe devadattaṁ ārabbha saṅghabhedāya parakkamanavatthusmiṁ paññattaṁ, sādhāraṇapaññatti,",
  "tika-vin04t5:41_1": "anāṇattikaṁ, samanubhāsanakamme kariyamāne appaṭinissajjantassa ñattipariyosāne dukkaṭaṁ,",
  "tika-vin04t5:41_2": "dvīhi kammavācāhi dve thullaccayā, ‘‘yassa nakkhamati, so bhāseyyā’’ti evaṁ yya-kārapattāya",
  "tika-vin04t5:41_3": "tatiyakammavācāya tañca dukkaṭaṁ te ca thullaccayā paṭippassambhanti, saṅghādisesoyeva",
  "tika-vin04t5:41_4": "tiṭṭhati. Asamanubhāsiyamānassa ca paṭinissajjantassa ca ummattakādīnañca anāpatti.",
  "tika-vin04t5:41_5": "Sīlavipatti, bhedāya parakkamanaṁ, dhammakammena samanubhāsanaṁ, kammavācāpariyosānaṁ,",
  "tika-vin04t5:41_6": "appaṭinissajjananti imānettha cattāri aṅgāni. Samanubhāsanasamuṭṭhānaṁ, akiriyaṁ,",
  "tika-vin04t5:41_7": "saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "tika-vin04t5:42": "Saṅghabhedasikkhāpadavaṇṇanā niṭṭhitā.",
  "tika-vin04t5:43": "11. Bhedānuvattakasikkhāpadavaṇṇanā",
  "tika-vin04t5:44_0": "Ekādasame tasseva kho panāti yo saṅghabhedāya parakkamati, tasseva. Anuvattakāti",
  "tika-vin04t5:44_1": "tassa diṭṭhiṁ khantiṁ ruciṁ gahaṇena anupaṭipajjanakā. Vaggaṁ asāmaggipakkhiyavacanaṁ",
  "tika-vin04t5:44_2": "vadantīti vaggavādakā. Yasmā pana tiṇṇaṁ uddhaṁ kammārahā na honti. Na hi saṅgho",
  "tika-vin04t5:44_3": "saṅghassa kammaṁ karoti, tasmā ‘‘eko vā dve vā tayo vā’’ti vuttaṁ. Jānāti noti amhākaṁ",
  "tika-vin04t5:44_4": "chandādīni jānāti. Bhāsatīti ‘‘evaṁ karomā’’ti amhehi saddhiṁ bhāsati. Amhākampetaṁ",
  "tika-vin04t5:44_5": "khamatīti yaṁ so karoti, etaṁ amhākampi ruccati. Sametāyasmantānaṁ saṅghenāti āyasmantānaṁ",
  "tika-vin04t5:44_6": "cittaṁ saṅghena saddhiṁ sametu samāgacchatu, ekībhāvaṁ gacchatūti vuttaṁ hoti. Sesaṁ",
  "tika-vin04t5:44_7": "padatthato uttānameva. Vinicchayakathāpettha dasame vuttasadisāyeva.",
  "tika-vin04t5:45_0": "Ayaṁ pana viseso – idaṁ rājagahe sambahule bhikkhū ārabbha devadattassa saṅghabhedāya",
  "tika-vin04t5:45_1": "parakkamantassa anuvattanavatthusmiṁ paññattaṁ, aṅgesu ca yathā tattha parakkamanaṁ,",
  "tika-vin04t5:45_2": "evaṁ idha anuvattanaṁ daṭṭhabbanti.",
  "tika-vin04t5:46": "Bhedānuvattakasikkhāpadavaṇṇanā niṭṭhitā.",
  "tika-vin04t5:47": "12. Dubbacasikkhāpadavaṇṇanā",
  "tika-vin04t5:48_0": "Dvādasame dubbacajātikoti dubbacasabhāvo, vattuṁ asakkuṇeyyoti attho. Uddesapariyāpannesūti",
  "tika-vin04t5:48_1": "uddese pariyāpannesu antogadhesu, ‘‘yassa siyā āpatti, so āvikareyyā’’ti evaṁ saṅgahitattā",
  "tika-vin04t5:48_2": "anto pātimokkhassa vattamānesūti attho. Sahadhammikaṁ vuccamānoti sahadhammikena",
  "tika-vin04t5:48_3": "vuccamāno, kāraṇatthe cetaṁ upayogavacanaṁ. Pañcahi sahadhammikehi sikkhitabbattā,",
  "tika-vin04t5:48_4": "tesaṁ vā santakattā ‘‘sahadhammika’’nti laddhanāmena buddhapaññattena sikkhāpadena",
  "tika-vin04t5:48_5": "vuccamānoti attho. Viramathāyasmanto mama vacanāyāti yena vacanena maṁ vadatha, tato",
  "tika-vin04t5:48_6": "mama vacanato viramatha, mā maṁ taṁ vacanaṁ vadathāti vuttaṁ hoti. Vadatu saha dhammenāti",
  "tika-vin04t5:48_7": "sahadhammikena sikkhāpadena, sahadhammena vā aññenapi pāsādikabhāvasaṁvattanikena",
  "tika-vin04t5:48_8": "vacanena vadetu. Yadidanti vuddhikāraṇadassanatthe nipāto, tena yaṁ idaṁ aññamaññassa",
  "tika-vin04t5:48_9": "hitavacanaṁ, āpattito ca vuṭṭhāpanaṁ, tena aññamaññavacanena aññamaññavuṭṭhāpanena.",
  "tika-vin04t5:48_10": "Evaṁ saṁvaddhāhi tassa bhagavato parisāti evaṁ parisāya vuddhikāraṇaṁ dassitaṁ hoti.",
  "tika-vin04t5:48_11": "Sesaṁ uttānatthameva. Vinicchayakathāpi dasame vuttasadisāyeva.",
  "tika-vin04t5:49": "Ayaṁ pana viseso – idaṁ kosambiyaṁ channattheraṁ ārabbha attānaṁ avacanīyakaraṇavatthusmiṁ paññattaṁ, aṅgesu ca yathā tattha parakkamanaṁ, evaṁ idha avacanīyakaraṇatā daṭṭhabbāti.",
  "tika-vin04t5:50": "Dubbacasikkhāpadavaṇṇanā niṭṭhitā.",
  "tika-vin04t5:51": "13. Kuladūsakasikkhāpadavaṇṇanā",
  "tika-vin04t5:52_0": "Terasame gāmaṁ vā nigamaṁvāti ettha nagarampi gāme antogadhameva. Upanissāya viharatītitattha",
  "tika-vin04t5:52_1": "paṭibaddhacīvarādipaccayatāya taṁ nissāya vasati. Pupphadānādīhi manussānaṁ saddhaṁ",
  "tika-vin04t5:52_2": "vināsento kulāni dūsetīti kuladūsako. Mālāvaccharopanādayo pāpakā samācārā assāti",
  "tika-vin04t5:52_3": "pāpasamācāro. So bhikkhūti so kuladūsako bhikkhu. Āyasmā khokuladūsako…pe… alaṁ te",
  "tika-vin04t5:52_4": "idha vāsenāti imināssa pabbājanīyakammārahataṁ dasseti. Pabbājanīyakammakato panesa",
  "tika-vin04t5:52_5": "yasmiṁ gāme vā nigame vā kuladūsakakammaṁ kataṁ, yasmiñca vihāre vasati, neva tasmiṁ",
  "tika-vin04t5:52_6": "gāme vā nigame vā carituṁ labhati, na vihāre vasituṁ. Evañca so bhikkhūtiettha soti",
  "tika-vin04t5:52_7": "pabbājanīyakammakato adhippeto. Chandena gacchantīti chandagāmino, esa nayo sesesu.",
  "tika-vin04t5:52_8": "So bhikkhūti so ‘‘chandagāmino’’tiādīni vadamāno. Tassa vacanassa paṭinissaggāya",
  "tika-vin04t5:52_9": "evaṁ vacanīyo, na kuladūsananivāraṇatthāya. Kuladūsanakammena hi so āpajjitabbā āpattiyo",
  "tika-vin04t5:52_10": "pubbeva āpanno, evaṁ panassa visumpi saṅghamajjhepi vuccamānassa appaṭinissajjato",
  "tika-vin04t5:52_11": "aparaṁ dukkaṭaṁ. Evañca sotiādi ito pubbe vuttañca avuttañca sabbaṁ uttānatthameva.",
  "tika-vin04t5:52_12": "Vinicchayakathāpi dasame vuttasadisāyeva.",
  "tika-vin04t5:53_0": "Ayaṁ pana viseso – idaṁ sāvatthiyaṁ assajipunabbasuke bhikkhū ārabbha chandagāmitādīhi",
  "tika-vin04t5:53_1": "pāpanavatthusmiṁ paññattaṁ, aṅgesu ca yathā tattha parakkamanaṁ, evaṁ idha chandādīhi",
  "tika-vin04t5:53_2": "pāpanaṁ daṭṭhabbanti.",
  "tika-vin04t5:54": "Kuladūsakasikkhāpadavaṇṇanā niṭṭhitā.",
  "tika-vin04t5:55": "Nigamanavaṇṇanā",
  "tika-vin04t5:56_0": "Uddiṭṭhākho…pe… evametaṁ dhārayāmītiettha paṭhamaṁ āpatti etesanti paṭhamāpattikā,",
  "tika-vin04t5:56_1": "paṭhamaṁ vītikkamanakkhaṇeyeva āpajjitabbāti attho. Itare pana yathā tatiye ca catutthe",
  "tika-vin04t5:56_2": "ca divase hotīti ettha ‘‘tatiyako, catutthako’’ti vuccati, evaṁ yāvatatiye samanubhāsanakamme",
  "tika-vin04t5:56_3": "hontīti yāvatatiyakāti veditabbā. Yāvatīhanti yattakāni ahāni. Jānaṁ paṭicchādetīti",
  "tika-vin04t5:56_4": "jānanto paṭicchādeti. Tatthāyaṁ paṭicchādanalakkhaṇassa mātikā – āpatti ca hoti,",
  "tika-vin04t5:56_5": "āpattisaññī ca, pakatatto ca hoti, pakatattasaññī ca, anantarāyiko ca hoti, anantarāyikasaññī",
  "tika-vin04t5:56_6": "ca, pahu ca hoti, pahusaññī ca, chādetukāmo ca hoti, chādeti cāti. Tattha āpatti",
  "tika-vin04t5:56_7": "ca hoti, āpattisaññī cāti yaṁ āpattiṁ āpanno, sā terasannaṁ aññatarā hoti, sopi ca",
  "tika-vin04t5:56_8": "tattha vatthuvasena vā ‘‘idaṁ bhikkhūnaṁ na vaṭṭatī’’ti nāmamattavasena vā ‘‘ayaṁ",
  "tika-vin04t5:56_9": "itthannāmā āpattī’’ti āpattisaññīyeva hutvā ‘‘na dāni naṁ kassaci ārocessāmī’’ti",
  "tika-vin04t5:56_10": "evaṁ chādetukāmova dhuraṁ nikkhipitvā aruṇaṁ uṭṭhāpeti, channā hoti āpatti. Sace",
  "tika-vin04t5:56_11": "panettha anāpattisaññī vā hoti, aññāpattikkhandhasaññī vā, vematiko vā, acchannāva",
  "tika-vin04t5:56_12": "hoti. Pakatattoti anukkhitto samānasaṁvāsako. So ce pakatattasaññī hutvā vuttanayeneva",
  "tika-vin04t5:56_13": "chādeti, channā hoti. Anantarāyikoti yassa dasasu rājacoraaggiudakamanussaamanussavāḷasarīsapajīvitabrahmacariyantarāyesu",
  "tika-vin04t5:56_14": "ekopi natthi, so ce anantarāyikasaññī chādeti, channā hoti. Pahūti yo sakkoti bhikkhuno",
  "tika-vin04t5:56_15": "santikaṁ gantuñceva ārocetuñca, so ce pahusaññī hutvā chādeti, channā hoti. Chādetukāmo",
  "tika-vin04t5:56_16": "ca hoti, chādeti cātiidaṁ uttānameva. Sacepi hi so sabhāgaṁ disvā ‘‘ayaṁ me upajjhāyo",
  "tika-vin04t5:56_17": "vā ācariyo vā’’ti lajjāya nāroceti, channāva hoti. Upajjhāyādibhāvo hi idha appamāṇaṁ,",
  "tika-vin04t5:56_18": "sabhāgamattameva pamāṇaṁ. Ayaṁ ‘‘jānaṁ paṭicchādetī’’tipadassa saṅkhepato atthavinicchayo.",
  "tika-vin04t5:57_0": "Tāvatīhanti tattakāni ahāni, paṭicchāditadivasato paṭṭhāya yāva ārocitadivaso, tāva",
  "tika-vin04t5:57_1": "divasapakkhamāsasaṁvaccharavasena yattako kālo atikkanto, tattakaṁ kālanti attho.",
  "tika-vin04t5:57_2": "Akāmā parivatthabbanti na kāmena na vasena, atha kho akāmena avasena parivāsaṁ samādāya",
  "tika-vin04t5:57_3": "vatthabbaṁ. Tattha paṭicchannaparivāso suddhantaparivāso samodhānaparivāso cāti tividho",
  "tika-vin04t5:57_4": "parivāso. Tattha paṭicchannaparivāso tāva yathāpaṭicchannāya āpattiyā dātabbo. Kassaci",
  "tika-vin04t5:57_5": "hi ekāhappaṭicchannā āpatti hoti, kassaci dvīhādippaṭicchannā. Kassaci ekā āpatti",
  "tika-vin04t5:57_6": "hoti, kassaci dve vā tisso vā taduttari vā. Tasmā paṭicchannaparivāsaṁ dentena paṭhamameva",
  "tika-vin04t5:57_7": "vuttanayena paṭicchannabhāvaṁ ñatvā tato paṭicchannadivase ca āpattiyo ca sallakkhetvā",
  "tika-vin04t5:57_8": "sace ekā ekāhappaṭicchannā hoti, ‘‘ahaṁ, bhante, ekaṁ āpattiṁ āpajjiṁ sañcetanikaṁ",
  "tika-vin04t5:57_9": "sukkavissaṭṭhiṁ ekāhappaṭicchanna’’nti evaṁ parivāsaṁ yācāpetvā khandhake (cūḷava.",
  "tika-vin04t5:57_10": "98) āgatanayena kammavācaṁ vatvā parivāso dātabbo. Atha dvīhatīhādippaṭicchannā hoti",
  "tika-vin04t5:57_11": ", dvīhappaṭicchannaṁ tīhappaṭicchannaṁ catūhappaṭicchannaṁ pañcāhappaṭicchannaṁ…pe…",
  "tika-vin04t5:57_12": "cuddasāhappaṭicchannantievaṁ yāva cuddasadivasāni divasavasena yojanā kātabbā, pañcadasadivasappaṭicchannāyaṁ",
  "tika-vin04t5:57_13": "‘‘pakkhappaṭicchanna’’nti yojanā kātabbā. Tato yāva ekūnatiṁsatimo divaso, tāva ‘‘atirekapakkhappaṭicchanna’’nti,",
  "tika-vin04t5:57_14": "tato māsappaṭicchannaṁ atirekamāsappaṭicchannaṁ dvemāsappaṭicchannaṁ atirekadvemāsappaṭicchannaṁ",
  "tika-vin04t5:57_15": "temāsappaṭicchannaṁ…pe… atirekaekādasamāsappaṭicchannanti evaṁ yojanā kātabbā. Saṁvacchare",
  "tika-vin04t5:57_16": "puṇṇe ‘‘ekasaṁvaccharappaṭicchanna’’nti, tato paraṁ atirekasaṁvaccharaṁ dvesaṁvaccharaṁ",
  "tika-vin04t5:57_17": "evaṁ yāva saṭṭhisaṁvaccharaatirekasaṭṭhisaṁvaccharappaṭicchannanti, tato vā bhiyyopi",
  "tika-vin04t5:57_18": "vatvā yojanā kātabbā.",
  "tika-vin04t5:58_0": "Sace pana dve tisso taduttari vā āpattiyo honti, yathā ‘‘ekaṁ āpatti’’nti vuttaṁ,",
  "tika-vin04t5:58_1": "evaṁ ‘‘dve āpattiyo, tisso āpattiyo’’ti vattabbaṁ. Tato paraṁ pana sataṁ vā hotu,",
  "tika-vin04t5:58_2": "sahassaṁ vā, ‘‘sambahulā’’ti vattuṁ vaṭṭati. Nānāvatthukāsupi ‘‘ahaṁ, bhante, sambahulā",
  "tika-vin04t5:58_3": "saṅghādisesā āpattiyo āpajjiṁ ekaṁ sukkavissaṭṭhiṁ ekaṁ kāyasaṁsaggaṁ ekaṁ duṭṭhullavācaṁ",
  "tika-vin04t5:58_4": "ekaṁ attakāmaṁ ekaṁ sañcarittaṁ ekāhappaṭicchannāyo’’ti evaṁ gaṇanavasena vā, ‘‘ahaṁ,",
  "tika-vin04t5:58_5": "bhante, sambahulā saṅghādisesā āpattiyo āpajjiṁ nānāvatthukāyo ekāhappaṭicchannāyo’’ti",
  "tika-vin04t5:58_6": "evaṁ vatthukittanavasena vā, ‘‘ahaṁ, bhante, sambahulā saṅghādisesā āpattiyo āpajjiṁ",
  "tika-vin04t5:58_7": "ekāhappaṭicchannāyo’’ti evaṁ nāmamattavasena vā yojanā kātabbā. Tattha nāmaṁ duvidhaṁ",
  "tika-vin04t5:58_8": "sajātisādhāraṇaṁ sabbasādhāraṇañca, tattha saṅghādisesoti sajātisādhāraṇaṁ, āpattīti",
  "tika-vin04t5:58_9": "sabbasādhāraṇaṁ, tasmā ‘‘sambahulā āpattiyo āpajjiṁ ekāhappaṭicchannāyo’’ti evaṁ",
  "tika-vin04t5:58_10": "sabbasādhāraṇanāmavasenāpi vattuṁ vaṭṭati. Idañhi parivāsādivinayakammaṁ vatthuvasena",
  "tika-vin04t5:58_11": "gottavasena nāmavasena āpattivasena ca kātuṁ vaṭṭatiyeva. Tattha sukkavissaṭṭhīti",
  "tika-vin04t5:58_12": "vatthu ceva gottañca, saṅghādisesoti nāmañceva āpatti ca, tattha ‘‘sukkavissaṭṭhiṁ",
  "tika-vin04t5:58_13": "kāyasaṁsagga’’ntiādivacanenāpi ‘‘nānāvatthukāyo’’tivacanenāpi vatthu ceva gottañca",
  "tika-vin04t5:58_14": "gahitaṁ hoti, ‘‘saṅghādiseso’’tivacanenāpi ‘‘āpattiyo’’tivacanenāpi nāmañceva āpatti",
  "tika-vin04t5:58_15": "ca gahitā hoti, tasmā etesu yassa kassaci vasena kammavācā kātabbā.",
  "tika-vin04t5:59_0": "Kammavācāpariyosāne ca sace appabhikkhuko āvāso hoti, sakkā ratticchedaṁ anāpajjantena",
  "tika-vin04t5:59_1": "vasituṁ, tattheva ‘‘parivāsaṁ samādiyāmi, vattaṁ samādiyāmī’’ti tikkhattuṁ vattaṁ",
  "tika-vin04t5:59_2": "samādātabbaṁ, samādiyitvā tattheva saṅghassa ārocetvā puna āgatāgatānaṁ bhikkhūnaṁ",
  "tika-vin04t5:59_3": "ārocentena vattabhedañca ratticchedañca akatvā parivasitabbaṁ. Sace na sakkā hoti",
  "tika-vin04t5:59_4": "parivāsaṁ sodhetuṁ, nikkhittavattena vasitukāmo hoti, tattheva saṅghamajjhe, ekapuggalassa",
  "tika-vin04t5:59_5": "vā santike ‘‘parivāsaṁ nikkhipāmi, vattaṁ nikkhipāmī’’ti parivāso nikkhipitabbo,",
  "tika-vin04t5:59_6": "ekapadenāpi cettha nikkhitto hoti parivāso, dvīhi pana sunikkhittoyeva, samādānepi",
  "tika-vin04t5:59_7": "eseva nayo. Nikkhittakālato paṭṭhāya pakatattaṭṭhāne tiṭṭhati, athānena paccūsasamaye",
  "tika-vin04t5:59_8": "ekena bhikkhunā saddhiṁ parikkhittassa vihārassa parikkhepato, aparikkhittassa parikkhepārahaṭṭhānato",
  "tika-vin04t5:59_9": "dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhāne",
  "tika-vin04t5:59_10": "nisīditvā antoaruṇeyeva vattaṁ samādiyitvā ārocetabbaṁ. Yampi aññaṁ bhikkhuṁ passati,",
  "tika-vin04t5:59_11": "tassāpi ārocetabbameva. Aruṇe uṭṭhite tassa santike vattaṁ nikkhipitvā vihāraṁ gantabbaṁ.",
  "tika-vin04t5:59_12": "Sace so pure aruṇeyeva kenaci karaṇīyena gato, vihāraṁ gantvā yaṁ sabbapaṭhamaṁ bhikkhuṁ",
  "tika-vin04t5:59_13": "passati, tassa ārocetvā nikkhipitabbaṁ. Evaṁ sallakkhetvā yāva rattiyo pūrenti, tāva",
  "tika-vin04t5:59_14": "parivatthabbaṁ, ayaṁ saṅkhepato paṭicchannaparivāsavinicchayo, vitthāro pana samantapāsādikāya",
  "tika-vin04t5:59_15": "vinayasaṁvaṇṇanāya (cūḷava. aṭṭha. 97) vuttanayeneva veditabbo.",
  "tika-vin04t5:60_0": "Itaresu pana dvīsu ‘‘āpattipariyantaṁ na jānāti, rattipariyantaṁ na jānātī’’ti (cūḷava.",
  "tika-vin04t5:60_1": "157) imasmiṁ vatthusmiṁ khandhake anuññāto suddhantaparivāso nāma, so duvidho cūḷasuddhanto",
  "tika-vin04t5:60_2": "mahāsuddhantoti, duvidhopi cesa rattiparicchedaṁ sakalaṁ vā ekaccaṁ vā ajānantassa",
  "tika-vin04t5:60_3": "ca assarantassa ca tattha vematikassa ca dātabbo. Āpattipariyantaṁ pana ‘‘ettikā",
  "tika-vin04t5:60_4": "ahaṁ āpattiyo āpanno’’ti jānātu vā, mā vā, akāraṇametaṁ. Tassa dānavidhi khandhake",
  "tika-vin04t5:60_5": "āgato, vinicchayakathā pana vitthārato samantapāsādikāyaṁ (cūḷava. aṭṭha. 102) vuttā.",
  "tika-vin04t5:60_6": "Itaro pana samodhānaparivāso nāma, so tividho hoti odhānasamodhāno agghasamodhāno",
  "tika-vin04t5:60_7": "missakasamodhānoti. Tattha odhānasamodhāno nāma antarāpattiṁ āpajjitvā paṭicchādentassa",
  "tika-vin04t5:60_8": "parivutthadivase odhunitvā makkhetvā purimāya āpattiyā mūladivasaparicchede pacchā",
  "tika-vin04t5:60_9": "āpannaṁ āpattiṁ samodahitvā dātabbaparivāso vuccati. Agghasamodhāno nāma sambahulāsu",
  "tika-vin04t5:60_10": "āpattīsu yā ekā vā dve vā tisso vā sambahulā vā āpattiyo sabbacirappaṭicchannāyo,",
  "tika-vin04t5:60_11": "tāsaṁ agghena samodhāya tāsaṁ rattiparicchedavasena avasesānaṁ ūnatarappaṭicchannānaṁ",
  "tika-vin04t5:60_12": "āpattīnaṁ dātabbaparivāso vuccati. Missakasamodhāno nāma nānāvatthukāyo āpattiyo",
  "tika-vin04t5:60_13": "ekato katvā dātabbaparivāso vuccati, ayaṁ tividhepi samodhānaparivāse saṅkhepakathā,",
  "tika-vin04t5:60_14": "vitthāro pana samantapāsādikāyaṁ (cūḷava. aṭṭha. 102) vutto, idaṁ ‘‘parivatthabba’’nti",
  "tika-vin04t5:60_15": "padassa vinicchayakathāmukhaṁ.",
  "tika-vin04t5:61_0": "Uttari chārattanti parivāsato uttari cha rattiyo. Bhikkhumānattāyāti bhikkhūnaṁ mānabhāvāya,",
  "tika-vin04t5:61_1": "ārādhanatthāyāti vuttaṁ hoti. Paṭipajjitabbanti vattitabbaṁ. Bhikkhumānattañca panetaṁ",
  "tika-vin04t5:61_2": "paṭicchannāpaṭicchannavasena duvidhaṁ. Tattha yassa appaṭicchannāpatti hoti, tassa",
  "tika-vin04t5:61_3": "parivāsaṁ adatvā mānattameva dātabbaṁ, idaṁ appaṭicchannamānattaṁ. Yassa paṭicchannā",
  "tika-vin04t5:61_4": "hoti, tassa parivāsapariyosāne dātabbaṁ mānattaṁ paṭicchannamānattanti vuccati, idaṁ",
  "tika-vin04t5:61_5": "idha adhippetaṁ. Ubhinnampi panetesaṁ dānavidhi vinicchayakathā ca samantapāsādikāyaṁ",
  "tika-vin04t5:61_6": "(cūḷava. aṭṭha. 102) vuttanayena veditabbā, ayaṁ panettha saṅkhepo. Sace ayaṁ vattaṁ",
  "tika-vin04t5:61_7": "nikkhipitvā paccūsasamaye samādātuṁ gacchati, sabbantimena paricchedena catūhi bhikkhūhi",
  "tika-vin04t5:61_8": "saddhiṁ parivāse vuttappakāraṁ padesaṁ gantvā ‘‘mānattaṁ samādiyāmi, vattaṁ samādiyāmī’’ti",
  "tika-vin04t5:61_9": "samādiyitvā nesaṁ ārocetvā tato tesu gatesu vā agatesu vā purimanayena paṭipajjitabbaṁ.",
  "tika-vin04t5:61_10": "Yattha siyā vīsatigaṇoti ettha vīsatisaṅgho gaṇo assāti vīsatigaṇo. Tatrāti yatra",
  "tika-vin04t5:61_11": "sabbantimena paricchedena vīsatigaṇo bhikkhusaṅgho atthi, tattha. Abbhetabboti abhietabbo,",
  "tika-vin04t5:61_12": "sampaṭicchitabbo, abbhānakammavasena osāretabboti vuttaṁ hoti. Avhātabboti vā attho.",
  "tika-vin04t5:61_13": "Abbhānakammaṁ pana pāḷivasena khandhake (cūḷava. 100 ādayo) vinicchayavasena samantapāsādikāyaṁ",
  "tika-vin04t5:61_14": "vuttaṁ. Anabbhitoti na abbhito asampaṭicchito, akatabbhānakammoti vuttaṁ hoti. Anavhātoti",
  "tika-vin04t5:61_15": "vā attho. Te ca bhikkhū gārayhāti ye ūnabhāvaṁ ñatvā abbhenti, te bhikkhū ca garahitabbā,",
  "tika-vin04t5:61_16": "sātisārā sadosā dukkaṭaṁ āpajjantīti attho. Ayaṁ tattha sāmīcīti ayaṁ tattha anudhammatā",
  "tika-vin04t5:61_17": "lokuttaradhammaṁ anugatā ovādānusāsanī sāmīci dhammatā. Sesamettha vuttanayamevāti.",
  "tika-vin04t5:62": "Kaṅkhāvitaraṇiyā pātimokkhavaṇṇanāya",
  "tika-vin04t5:63": "Saṅghādisesavaṇṇanā niṭṭhitā."
}