{
  "pv29:0.1": "Petavatthu ",
  "pv29:0.2": "Cūḷavagga ",
  "pv29:0.3": "4. Bhusapetavatthu ",
  "pv29:1.1": "“Bhusāni eko sāliṁ punāparo, ",
  "pv29:1.2": "Ayañca nārī sakamaṁsalohitaṁ; ",
  "pv29:1.3": "Tuvañca gūthaṁ asuciṁ akantaṁ, ",
  "pv29:1.4": "Paribhuñjasi kissa ayaṁ vipāko”ti. ",
  "pv29:2.1": "“Ayaṁ pure mātaraṁ hiṁsati, ",
  "pv29:2.2": "Ayaṁ pana kūṭavāṇijo; ",
  "pv29:2.3": "Ayaṁ maṁsāni khāditvā, ",
  "pv29:2.4": "Musāvādena vañceti. ",
  "pv29:3.1": "Ahaṁ manussesu manussabhūtā, ",
  "pv29:3.2": "Agārinī sabbakulassa issarā; ",
  "pv29:3.3": "Santesu pariguhāmi, ",
  "pv29:3.4": "Mā ca kiñci ito adaṁ. ",
  "pv29:4.1": "Musāvādena chādemi, ",
  "pv29:4.2": "‘natthi etaṁ mama gehe; ",
  "pv29:4.3": "Sace santaṁ niguhāmi, ",
  "pv29:4.4": "gūtho me hotu bhojanaṁ’. ",
  "pv29:5.1": "Tassa kammassa vipākena, ",
  "pv29:5.2": "musāvādassa cūbhayaṁ; ",
  "pv29:5.3": "Sugandhaṁ sālino bhattaṁ, ",
  "pv29:5.4": "gūthaṁ me parivattati. ",
  "pv29:6.1": "Avañjhāni ca kammāni, ",
  "pv29:6.2": "Na hi kammaṁ vinassati; ",
  "pv29:6.3": "Duggandhaṁ kiminaṁ mīḷaṁ, ",
  "pv29:6.4": "Bhuñjāmi ca pivāmi cā”ti. ",
  "pv29:7.1": "Bhusapetavatthu catutthaṁ. "
}