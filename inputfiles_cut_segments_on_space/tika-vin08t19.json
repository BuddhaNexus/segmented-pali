{
  "tika-vin08t19:0": "19. Kappiyabhūmivinicchayakathā",
  "tika-vin08t19:1_0": "101. Evaṁ catukālikavinicchayaṁ kathetvā idāni kappiyakuṭivinicchayaṁ kathetuṁ ‘‘kappiyā",
  "tika-vin08t19:1_1": "catubhūmiyo’’tiādimāha. Tattha kappantīti kappiyā, kappa sāmatthiyeti dhātu. Bhavanti",
  "tika-vin08t19:1_2": "etāsu antovutthaantopakkānīti bhūmiyo, catasso bhūmiyo catubhūmiyo, catasso kappiyakuṭiyoti",
  "tika-vin08t19:1_3": "attho. Katamā tāti āha ‘‘ussāvanantikā…pe… veditabbā’’ti. Kathaṁ viññāyaticcāha ‘‘anujānāmi…pe…",
  "tika-vin08t19:1_4": "vacanato’’ti. Idaṁ bhesajjakkhandhakapāḷiṁ (mahāva. 295) sandhāyāha. Tattha uddhaṁ",
  "tika-vin08t19:1_5": "sāvanā ussāvanā, ussāvanā anto yassā kappiyabhūmiyāti ussāvanantikā. Gāvo nisīdanti",
  "tika-vin08t19:1_6": "etthāti gonisādikā, go-saddūpapada ni-pubbasada visaraṇagatyāvasānesūti dhātu. Gahapatīhi",
  "tika-vin08t19:1_7": "dinnāti gahapati, uttarapadalopatatiyātappurisoyaṁ. Kammavācāya sammannitabbāti sammutīti",
  "tika-vin08t19:1_8": "evamimāsaṁ viggaho kātabbo. Tatthāti kappiyakuṭivinicchaye. Taṁ pana avatvāpīti andhakaṭṭhakathāyaṁ",
  "tika-vin08t19:1_9": "vuttanayaṁ avatvāpi. Pi-saddena tathāvacanampi anujānāti. Aṭṭhakathāsu vuttanayena",
  "tika-vin08t19:1_10": "vutteti sesaaṭṭhakathāsu vuttanayena ‘‘kappiyakuṭiṁ karomā’’ti vā ‘‘kappiyakuṭī’’ti",
  "tika-vin08t19:1_11": "vā vutte. Sādhāraṇalakkhaṇanti sabbaaṭṭhakathānaṁ sādhāraṇaṁ ussāvanantikakuṭikaraṇalakkhaṇaṁ.",
  "tika-vin08t19:1_12": "Cayanti adhiṭṭhānaṁ uccavatthuṁ. Yato paṭṭhāyāti yato iṭṭhakato silato mattikāpiṇḍato",
  "tika-vin08t19:1_13": "vā paṭṭhāya. Paṭhamiṭṭhakādīnaṁ heṭṭhā na vaṭṭantīti paṭhamiṭṭhakādīnaṁ heṭṭhābhūmiyaṁ",
  "tika-vin08t19:1_14": "patiṭṭhāpiyamānā iṭṭhakādayo bhūmigatikattā ‘‘kappiyakuṭiṁ karomā’’ti vatvā patiṭṭhāpetuṁ",
  "tika-vin08t19:1_15": "na vaṭṭanti. Yadi evaṁ bhūmiyaṁ nikhaṇitvā ṭhapiyamānā thambhā kasmā tathā vatvā",
  "tika-vin08t19:1_16": "patiṭṭhāpetuṁ vaṭṭantīti āha ‘‘thambhā pana…pe… vaṭṭantī’’ti.",
  "tika-vin08t19:2": "Saṅghasantakamevāti vāsatthāya kataṁ saṅghikasenāsanaṁ sandhāya vadati. Bhikkhusantakanti vāsatthāya eva kataṁ bhikkhussa puggalikasenāsanaṁ.",
  "tika-vin08t19:3": "102.Mukhasannidhīti iminā antovutthadukkaṭameva dīpeti.",
  "tika-vin08t19:4_0": "Vimativinodaniyaṁ (vi. vi. ṭī. mahāvagga 2.295) pana evaṁ vuttaṁ – taṁ pana avatvāpīti",
  "tika-vin08t19:4_1": "pi-saddena tathāvacanampi anujānāti. Aṭṭhakathāsūti andhakaṭṭhakathāvirahitāsu sesaṭṭhakathāsu.",
  "tika-vin08t19:4_2": "Sādhāraṇalakkhaṇanti andhakaṭṭhakathāya saha sabbaṭṭhakathānaṁ samānaṁ. Cayanti adhiṭṭhānaṁ",
  "tika-vin08t19:4_3": "uccavatthuṁ. Yato paṭṭhāyāti yato iṭṭhakādito paṭṭhāya cayaṁ ādiṁ katvā bhittiṁ uṭṭhāpetukāmāti",
  "tika-vin08t19:4_4": "attho. ‘‘Thambhā pana upari uggacchanti, tasmā vaṭṭantī’’ti etena iṭṭhakapāsāṇā heṭṭhā",
  "tika-vin08t19:4_5": "patiṭṭhāpiyamānāpi yadi cayato, bhūmito vā ekaṅgulamattampi uggatā tiṭṭhanti, vaṭṭantīti siddhaṁ hoti.",
  "tika-vin08t19:5_0": "Ārāmoti upacārasīmāparicchinno sakalo vihāro. Senāsanānīti vihārassa anto tiṇakuṭiādikāni",
  "tika-vin08t19:5_1": "saṅghassa nivāsagehāni. Vihāragonisādikā nāmāti senāsanagonisādikā nāma. Senāsanāni",
  "tika-vin08t19:5_2": "hi sayaṁ parikkhittānipi ārāmaparikkhepābhāvena ‘‘gonisādikā’’ti vuttā. ‘‘Upaḍḍhaparikkhittopī’’ti",
  "tika-vin08t19:5_3": "iminā tato ūnaparikkhitto yebhuyyena aparikkhitto nāma, tasmā aparikkhittasaṅkhameva",
  "tika-vin08t19:5_4": "gacchatīti dasseti. Etthāti upaḍḍhādiparikkhitte. Kappiyakuṭi laddhuṁ vaṭṭatīti gonisādikāya",
  "tika-vin08t19:5_5": "abhāvena sesakappiyakuṭīsu tīsu yā kāci kappiyakuṭi kātabbāti attho.",
  "tika-vin08t19:6_0": "Tesaṁ gehānīti ettha bhikkhūnaṁ vāsatthāya katampi yāva na denti, tāva tesaṁ santakaṁyeva",
  "tika-vin08t19:6_1": "bhavissatīti daṭṭhabbaṁ. Vihāraṁṭhapetvāti upasampannānaṁ vāsatthāya kataṁ gehaṁ",
  "tika-vin08t19:6_2": "ṭhapetvāti attho. Gehanti nivāsagehaṁ. Tadaññaṁ pana uposathāgārādi sabbaṁ anivāsagehaṁ",
  "tika-vin08t19:6_3": "catukappiyabhūmivimuttā pañcamī kappiyabhūmi. Saṅghasantakepi hi etādise gehe suṭṭhu",
  "tika-vin08t19:6_4": "parikkhittārāmaṭṭhepi abbhokāse viya antovutthādidoso natthi. Yena kenaci channe",
  "tika-vin08t19:6_5": "paricchanne ca sahaseyyappahonake bhikkhussa, saṅghassa vā nivāsagehe antovutthādidoso,",
  "tika-vin08t19:6_6": "na aññattha. Tenāha ‘‘yaṁ panā’’tiādi. Tattha ‘‘saṅghikaṁ vā puggalikaṁ vā’’ti idaṁ",
  "tika-vin08t19:6_7": "kiñcāpi bhikkhubhikkhunīnaṁ sāmaññato vuttaṁ bhikkhūnaṁ pana saṅghikaṁ puggalikañca",
  "tika-vin08t19:6_8": "bhikkhunīnaṁ, tāsaṁ saṅghikaṁ puggalikañca bhikkhūnaṁ gihisantakaṭṭhāne tiṭṭhatīti veditabbaṁ.",
  "tika-vin08t19:7": "Mukhasannidhīti antosannihitadoso hi mukhappavesananimittaṁ āpattiṁ karoti, nāññathā, tasmā ‘‘mukhasannidhī’’ti (vi. vi. ṭī. mahāvagga 2.295) vuttoti.",
  "tika-vin08t19:8_0": "Tattha tattha khaṇḍā hontīti upaḍḍhato adhikaṁ khaṇḍā honti. Sabbasmiṁ chadane vinaṭṭheti",
  "tika-vin08t19:8_1": "tiṇapaṇṇādivassaparittāyake chadane vinaṭṭhe. Gopānasīnaṁ pana upari vallīhi baddhadaṇḍesu",
  "tika-vin08t19:8_2": "ṭhitesupi jahitavatthukā honti eva. Pakkhapāsakamaṇḍalanti ekasmiṁ passe tiṇṇaṁ gopānasīnaṁ",
  "tika-vin08t19:8_3": "upari ṭhitatiṇapaṇṇādichadanaṁ vuccati.",
  "tika-vin08t19:9_0": "103.‘‘Anupasampannassa datvā tassā’’tiādinā akappiyakuṭiyaṁ vutthampi anupasampannassa",
  "tika-vin08t19:9_1": "dinne kappiyaṁ hoti, sāpekkhadānañcettha vaṭṭati, paṭiggahaṇaṁ viya na hotīti dasseti.",
  "tika-vin08t19:9_2": "Antopakkasāmaṁpakkesu pana ‘‘na, bhikkhave, antovutthaṁ antopakkaṁ sāmaṁpakkaṁ paribhuñjitabbaṁ,",
  "tika-vin08t19:9_3": "yo paribhuñjeyya, āpatti dukkaṭassa. Anto ce, bhikkhave, vutthaṁ antopakkaṁ sāmaṁpakkaṁ,",
  "tika-vin08t19:9_4": "tañce paribhuñjeyya, āpatti tiṇṇaṁ dukkaṭānaṁ. Anto ce, bhikkhave, vutthaṁ antopakkaṁ",
  "tika-vin08t19:9_5": "aññehi pakkaṁ, tañce paribhuñjeyya, āpatti dvinnaṁ dukkaṭānaṁ. Anto ce, bhikkhave,",
  "tika-vin08t19:9_6": "vutthaṁ bahipakkaṁ sāmaṁpakkaṁ, tañce paribhuñjeyya, āpatti dvinnaṁ dukkaṭānaṁ. Bahi",
  "tika-vin08t19:9_7": "ce, bhikkhave, vutthaṁ antopakkaṁ sāmaṁpakkaṁ, tañce paribhuñjeyya, āpatti dvinnaṁ",
  "tika-vin08t19:9_8": "dukkaṭānaṁ. Anto ce, bhikkhave, vutthaṁ bahipakkaṁ aññehi pakkaṁ, tañce paribhuñjeyya,",
  "tika-vin08t19:9_9": "āpatti dukkaṭassa. Bahi ce, bhikkhave, vutthaṁ antopakkaṁ aññehi pakkaṁ, tañce paribhuñjeyya,",
  "tika-vin08t19:9_10": "āpatti dukkaṭassa. Bahi ce, bhikkhave, vutthaṁ bahipakkaṁ sāmaṁpakkaṁ, tañce paribhuñjeyya,",
  "tika-vin08t19:9_11": "āpatti dukkaṭassa. Bahi ce, bhikkhave, vutthaṁ bahipakkaṁ aññehi pakkaṁ, tañce paribhuñjeyya,",
  "tika-vin08t19:9_12": "anāpattī’’ti (mahāva. 274) vacanato ekaṁ tirāpattikaṁ, tīṇi durāpattikāni, tīṇi ekāpattikāni,",
  "tika-vin08t19:9_13": "ekaṁ anāpattikanti aṭṭha honti. Tattha antovutthanti akappiyakuṭiyaṁ vutthaṁ. Antopakkepi",
  "tika-vin08t19:9_14": "eseva nayo. Sāmaṁpakkanti yaṁ kiñci āmisaṁ bhikkhussa pacituṁ na vaṭṭati. Tattha",
  "tika-vin08t19:9_15": "yaṁ vattabbaṁ, taṁ aṭṭhakathāyaṁ vuttameva.",
  "tika-vin08t19:10": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t19:11": "Kappiyabhūmivinicchayakathālaṅkāro nāma",
  "tika-vin08t19:12": "Ekūnavīsatimo paricchedo."
}