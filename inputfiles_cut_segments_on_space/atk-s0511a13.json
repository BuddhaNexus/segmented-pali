{
  "atk-s0511a13:0": "13. Sumedhabuddhavaṁsavaṇṇanā",
  "atk-s0511a13:1_0": "Padumuttare pana sammāsambuddhe parinibbute sāsanepissa antarahite sattatikappasahassāni",
  "atk-s0511a13:1_1": "buddhā nuppajjiṁsu, buddhasuññāni ahesuṁ. Ito paṭṭhāya tiṁsakappasahassānaṁ matthake",
  "atk-s0511a13:1_2": "ekasmiṁ kappe sumedho sujāto cāti dve sammāsambuddhā nibbattiṁsu. Tattha adhigatamedho",
  "atk-s0511a13:1_3": "sumedho nāma bodhisatto pāramiyo pūretvā tusitapure nibbattitvā tato cavitvā sudassananagare",
  "atk-s0511a13:1_4": "sudattassa nāma rañño aggamahesiyā sudattāya nāma deviyā kucchismiṁ paṭisandhiṁ gahetvā",
  "atk-s0511a13:1_5": "dasannaṁ māsānaṁ accayena sudassanuyyāne taruṇadivasakaro viya saliladharavivaragato",
  "atk-s0511a13:1_6": "mātukucchito nikkhami. So navavassasahassāni agāraṁ ajjhāvasi. Tassa kira sucandana-kañcana-sirivaḍḍhananāmakā",
  "atk-s0511a13:1_7": "tayo pāsādā ahesuṁ. Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṁ.",
  "atk-s0511a13:2_0": "So cattāri nimittāni disvā sumanadeviyā punabbasumitte nāma putte jāte hatthiyānena",
  "atk-s0511a13:2_1": "mahābhinikkhamanaṁ nikkhamitvā pabbaji. Manussānañca koṭisatamanupabbaji. So tehi",
  "atk-s0511a13:2_2": "parivuto aḍḍhamāsaṁ padhānacariyaṁ caritvā visākhapuṇṇamāya nakulanigame nakulaseṭṭhidhītāya",
  "atk-s0511a13:2_3": "dinnaṁ madhupāyāsaṁ paribhuñjitvā sālavane divāvihāraṁ vītināmetvā sirivaḍḍhājīvakena",
  "atk-s0511a13:2_4": "dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṁ tiṇasantharaṁ",
  "atk-s0511a13:2_5": "santharitvā samāraṁ mārabalaṁ vidhamitvā abhisambodhiṁ pāpuṇitvā ‘‘anekajātisaṁsāraṁ…pe…",
  "atk-s0511a13:2_6": "taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā",
  "atk-s0511a13:2_7": "aṭṭhame sattāhe brahmuno dhammadesanāyācanaṁ sampaṭicchitvā bhabbapuggale olokento",
  "atk-s0511a13:2_8": "attano kaniṭṭhabhātikaṁ saraṇakumārañca sabbakāmikumārañca attanā saddhiṁ pabbajitānaṁ",
  "atk-s0511a13:2_9": "bhikkhūnañca koṭisataṁ catusaccadhammapaṭivedhasamatthe disvā ākāsena gantvā sudassananagarasamīpe",
  "atk-s0511a13:2_10": "sudassanuyyāne otaritvā uyyānapālena attano bhātike pakkosāpetvā tesaṁ parivārānaṁ",
  "atk-s0511a13:2_11": "majjhe dhammacakkaṁ pavattesi. Tadā koṭisatasahassānaṁ dhammābhisamayo ahosi, ayaṁ",
  "atk-s0511a13:2_12": "paṭhamo abhisamayo. Tena vuttaṁ –",
  "atk-s0511a13:3": "1.",
  "atk-s0511a13:4": " ‘‘Padumuttarassa aparena, sumedho nāma nāyako;",
  "atk-s0511a13:5": "Durāsado uggatejo, sabbalokuttamo muni.",
  "atk-s0511a13:6": "2.",
  "atk-s0511a13:7": " ‘‘Pasannanetto sumukho, brahā uju patāpavā;",
  "atk-s0511a13:8": "Hitesī sabbasattānaṁ, bahū mocesi bandhanā.",
  "atk-s0511a13:9": "3.",
  "atk-s0511a13:10": " ‘‘Yadā buddho pāpuṇitvā, kevalaṁ bodhimuttamaṁ;",
  "atk-s0511a13:11": "Sudassanamhi nagare, dhammacakkaṁ pavattayi.",
  "atk-s0511a13:12": "4.",
  "atk-s0511a13:13": " ‘‘Tassābhisamayā tīṇi, ahesuṁ dhammadesane;",
  "atk-s0511a13:14": "Koṭisatasahassānaṁ, paṭhamābhisamayo ahū’’ti.",
  "atk-s0511a13:15_0": "Tattha uggatejoti uggatatejo. Pasannanettoti suṭṭhu pasannanayano, dhovitvā majjitvā",
  "atk-s0511a13:15_1": "ṭhapitamaṇiguḷikā viya pasannāni nettāni honti. Tasmā so ‘‘pasannanetto’’ti vutto.",
  "atk-s0511a13:15_2": "Mudusiniddhanīlavimalasukhumapakhumācitasuppasannanayanoti attho. ‘‘Suppasannapañcanayano’’tipi",
  "atk-s0511a13:15_3": "vattuṁ vaṭṭati. Sumukhoti paripuṇṇasaradasamayacandasadisavadano. Brahāti aṭṭhāsītihatthappamāṇasarīrattā",
  "atk-s0511a13:15_4": "brahā mahanto, aññehi asādhāraṇasarīrappamāṇoti attho. Ujūti brahmujugatto ujumeva",
  "atk-s0511a13:15_5": "uggatasarīro devanagare samussitasuvaṇṇatoraṇasadisavarasarīroti attho. Patāpavāti",
  "atk-s0511a13:15_6": "vijjotamānasarīro. Hitesīti hitagavesī. Abhisamayā tīṇīti abhisamayā tayo, liṅgavipallāso katoti.",
  "atk-s0511a13:16_0": "Yadā pana bhagavā kumbhakaṇṇasadisānubhāvaṁ kumbhakaṇṇaṁ nāma manussabhakkhaṁ yakkhaṁ",
  "atk-s0511a13:16_1": "mahāaṭavimukhe sandissamānaghorasarīraṁ vattaniaṭavisañcāraṁ pacchinditvā pavattamānaṁ",
  "atk-s0511a13:16_2": "paccūsasamaye mahākaruṇāsamāpattiṁ samāpajjitvā tato vuṭṭhāya lokaṁ olokento disvā",
  "atk-s0511a13:16_3": "ekakova asahāyo tassa yakkhassa bhavanaṁ gantvā anto pavisitvā paññatte sirisayane",
  "atk-s0511a13:16_4": "nisīdi. Atha kho so yakkho makkhaṁ asahamāno daṇḍāhato ghoraviso āsiviso viya saṁkuddho",
  "atk-s0511a13:16_5": "dasabalaṁ bhiṁsāpetukāmo attano attabhāvaṁ ghorataraṁ katvā pabbatasadisaṁ sīsaṁ",
  "atk-s0511a13:16_6": "katvā sūriyamaṇḍalasadisāni akkhīni nimminitvā naṅgalasīsasadisātidīghavipulatikhiṇadāṭhāyo",
  "atk-s0511a13:16_7": "katvā olambanīlavipulavisamodaro tālakkhandhasadisabāhucipiṭakavirūpavaṅkanāso pabbatabilasadisavipularattamukho",
  "atk-s0511a13:16_8": "thūlapiṅgalakharapharusakeso atibhayānakadassano hutvā āgantvā sumedhassa bhagavato",
  "atk-s0511a13:16_9": "purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā",
  "atk-s0511a13:16_10": "navavidhā vassavuṭṭhiyo vassetvāpi bhagavato lomaggamattampi cāletuṁ asakkonto ‘‘bhagavantaṁ",
  "atk-s0511a13:16_11": "pañhaṁ pucchitvā māressāmī’’ti āḷavako viya pañhaṁ pucchi. Ayaṁ bhagavā pañhābyākaraṇena",
  "atk-s0511a13:16_12": "taṁ yakkhaṁ vinayamupanesi. Tato dutiyadivase kirassa raṭṭhavāsino manussā sakaṭabharitena",
  "atk-s0511a13:16_13": "bhattena saha rājakumāraṁ āharitvā yakkhassa adaṁsu. Atha yakkho rājakumāraṁ buddhassa",
  "atk-s0511a13:16_14": "adāsi. Aṭavidvāre ṭhitamanussā bhagavantaṁ upasaṅkamiṁsu. Tadā tasmiṁ samāgame dasabalo",
  "atk-s0511a13:16_15": "yakkhassa manonukūlaṁ dhammaṁ desento. Navutikoṭisahassānaṁ pāṇīnaṁ dhammacakkhuṁ",
  "atk-s0511a13:16_16": "uppādesi, so dutiyo dhammābhisamayo ahosi. Tena vuttaṁ –",
  "atk-s0511a13:17": "5.",
  "atk-s0511a13:18": " ‘‘Punāparaṁ kumbhakaṇṇaṁ, yakkhaṁ so damayī jino;",
  "atk-s0511a13:19": "Navutikoṭisahassānaṁ, dutiyābhisamayo ahū’’ti.",
  "atk-s0511a13:20": "Yadā pana upakārinagare sirinandanuyyāne cattāri saccāni pakāsayi, tadā asītikoṭisatasahassānaṁ tatiyo dhammābhisamayo ahosi. Tena vuttaṁ –",
  "atk-s0511a13:21": "6.",
  "atk-s0511a13:22": " ‘‘Punāparaṁ amitayaso, catusaccaṁ pakāsayi;",
  "atk-s0511a13:23": "Asītikoṭisahassānaṁ, tatiyābhisamayo ahū’’ti.",
  "atk-s0511a13:24_0": "Sumedhassāpi bhagavato tayo sāvakasannipātā ahesuṁ. Paṭhamasannipāte sudassananagare",
  "atk-s0511a13:24_1": "koṭisatakhīṇāsavā ahesuṁ. Puna devakūṭe pabbate kathinatthate dutiye navutikoṭiyo.",
  "atk-s0511a13:24_2": "Puna tatiye bhagavati cārikaṁ caramāne asītikoṭiyo ahesuṁ. Tena vuttaṁ –",
  "atk-s0511a13:25": "7.",
  "atk-s0511a13:26": " ‘‘Sannipātā tayo āsuṁ, sumedhassa mahesino;",
  "atk-s0511a13:27": "Khīṇāsavānaṁ vimalānaṁ, santacittāna tādinaṁ.",
  "atk-s0511a13:28": "8.",
  "atk-s0511a13:29": " ‘‘Sudassanaṁ nāma nagaraṁ, upagañchi jino yadā;",
  "atk-s0511a13:30": "Tadā khīṇāsavā bhikkhū, samiṁsu satakoṭiyo.",
  "atk-s0511a13:31": "9.",
  "atk-s0511a13:32": " ‘‘Punāparaṁ devakūṭe, bhikkhūnaṁ kathinatthate;",
  "atk-s0511a13:33": "Tadā navutikoṭīnaṁ, dutiyo āsi samāgamo.",
  "atk-s0511a13:34": "10.",
  "atk-s0511a13:35": " ‘‘Punāparaṁ dasabalo, yadā carati cārikaṁ;",
  "atk-s0511a13:36": "Tadā asītikoṭīnaṁ, tatiyo āsi samāgamo’’ti.",
  "atk-s0511a13:37_0": "Tadā amhākaṁ bodhisatto uttaro nāma sabbajanuttaro māṇavo hutvā nidahitvā ṭhapitaṁyeva",
  "atk-s0511a13:37_1": "asītikoṭidhanaṁ vissajjetvā buddhappamukhassa saṅghassa mahādānaṁ datvā tadā dasabalassa",
  "atk-s0511a13:37_2": "dhammaṁ sutvā saraṇesu patiṭṭhāya nikkhamitvā pabbaji. Sopi naṁ satthā bhojanānumodanaṁ",
  "atk-s0511a13:37_3": "karonto – ‘‘anāgate gotamo nāma buddho bhavissatī’’ti byākāsi. Tena vuttaṁ –",
  "atk-s0511a13:38": "11.",
  "atk-s0511a13:39": " ‘‘Ahaṁ tena samayena, uttaro nāma māṇavo;",
  "atk-s0511a13:40": "Asītikoṭiyo mayhaṁ, ghare sannicitaṁ dhanaṁ.",
  "atk-s0511a13:41": "12.",
  "atk-s0511a13:42": " ‘‘Kevalaṁ sabbaṁ datvāna, sasaṅghe lokanāyake;",
  "atk-s0511a13:43": "Saraṇaṁ tassūpagañchiṁ, pabbajjañcābhirocayiṁ.",
  "atk-s0511a13:44": "13.",
  "atk-s0511a13:45": " ‘‘Sopi maṁ buddho byākāsi, karonto anumodanaṁ;",
  "atk-s0511a13:46": "Tiṁsakappasahassamhi, ayaṁ buddho bhavissati.",
  "atk-s0511a13:47": "14.",
  "atk-s0511a13:48": " ‘‘Padhānaṁ padahitvāna…pe… hessāma sammukhā imaṁ’’.",
  "atk-s0511a13:49": "Byākaraṇagāthā vitthāretabbā.",
  "atk-s0511a13:50": "15.",
  "atk-s0511a13:51": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a13:52": "Uttariṁ vatamadhiṭṭhāsiṁ, dasapāramipūriyā.",
  "atk-s0511a13:53": "16.",
  "atk-s0511a13:54": " ‘‘Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a13:55": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a13:56": "17.",
  "atk-s0511a13:57": " ‘‘Tatthappamatto viharanto, nisajjaṭṭhānacaṅkame;",
  "atk-s0511a13:58": "Abhiññāpāramiṁ gantvā, brahmalokamagañchaha’’nti.",
  "atk-s0511a13:59_0": "Tattha sannicitanti nidahitaṁ nidhānavasena. Kevalanti sakalanti attho. Sabbanti",
  "atk-s0511a13:59_1": "asesato datvā. Sasaṅgheti sasaṅghassa. Tassūpagañchinti taṁ upagañchiṁ, upayogatthe",
  "atk-s0511a13:59_2": "sāmivacanaṁ. Abhirocayinti pabbajiṁ. Tiṁsakappasahassamhīti tiṁsakappasahassesu atikkantesūti attho.",
  "atk-s0511a13:60_0": "Tassa pana sumedhassa bhagavato sudassanaṁ nāma nagaraṁ ahosi, sudatto nāma rājā",
  "atk-s0511a13:60_1": "pitā, mātā sudattā nāma, saraṇo ca sabbakāmo ca dve aggasāvakā, sāgaro nāmupaṭṭhāko,",
  "atk-s0511a13:60_2": "rāmā ca surāmā ca dve aggasāvikā, mahānīparukkho bodhi, sarīraṁ aṭṭhāsītihatthubbedhaṁ",
  "atk-s0511a13:60_3": "ahosi, āyu navutivassasahassāni, navavassasahassāni agāraṁ ajjhāvasi, sumanā nāmassa",
  "atk-s0511a13:60_4": "aggamahesī, punabbasumitto nāma putto, hatthiyānena nikkhami. Sesaṁ gāthāsu dissati. Tena vuttaṁ –",
  "atk-s0511a13:61": "18.",
  "atk-s0511a13:62": " ‘‘Sudassanaṁ nāma nagaraṁ, sudatto nāma khattiyo;",
  "atk-s0511a13:63": "Sudattā nāma janikā, sumedhassa mahesino.",
  "atk-s0511a13:64": "23.",
  "atk-s0511a13:65": " ‘‘Saraṇo sabbakāmo ca, ahesuṁ aggasāvakā;",
  "atk-s0511a13:66": "Sāgaro nāmupaṭṭhāko, sumedhassa mahesino.",
  "atk-s0511a13:67": "24.",
  "atk-s0511a13:68": " ‘‘Rāmā ceva surāmā ca, ahesuṁ aggasāvikā;",
  "atk-s0511a13:69": "Bodhi tassa bhagavato, mahānīpoti vuccati.",
  "atk-s0511a13:70": "26.",
  "atk-s0511a13:71": " ‘‘Aṭṭhāsītiratanāni, accuggato mahāmuni;",
  "atk-s0511a13:72": "Obhāseti disā sabbā, cando tāragaṇe yathā.",
  "atk-s0511a13:73": "27.",
  "atk-s0511a13:74": " ‘‘Cakkavattimaṇī nāma, yathā tapati yojanaṁ;",
  "atk-s0511a13:75": "Tatheva tassa ratanaṁ, samantā pharati yojanaṁ.",
  "atk-s0511a13:76": "28.",
  "atk-s0511a13:77": " ‘‘Navutivassasahassāni, āyu vijjati tāvade;",
  "atk-s0511a13:78": "Tāvatā tiṭṭhamāno so, tāresi janataṁ bahuṁ.",
  "atk-s0511a13:79": "29.",
  "atk-s0511a13:80": " ‘‘Tevijjachaḷabhiññehi , balappattehi tādihi;",
  "atk-s0511a13:81": "Samākulamidaṁ āsi, arahantehi sādhuhi.",
  "atk-s0511a13:82": "30.",
  "atk-s0511a13:83": " ‘‘Tepi sabbe amitayasā, vippamuttā nirūpadhī;",
  "atk-s0511a13:84": "Ñāṇālokaṁ dassayitvā, nibbutā te mahāyasā’’ti.",
  "atk-s0511a13:85_0": "Tattha cando tāragaṇe yathāti yathā nāma gagane paripuṇṇacando tārāgaṇe obhāseti",
  "atk-s0511a13:85_1": "pakāseti, evameva sabbāpi disā obhāsetīti attho. Keci ‘‘cando pannaraso yathā’’ti",
  "atk-s0511a13:85_2": "paṭhanti, so uttānatthova.",
  "atk-s0511a13:86_0": "Cakkavattimaṇī nāmāti yathā nāma cakkavattirañño maṇiratanaṁ catuhatthāyāmaṁ sakaṭanābhisamapariṇāhaṁ",
  "atk-s0511a13:86_1": "caturāsītimaṇisahassaparivāraṁ tārāgaṇaparivutassa saradasamayaparipuṇṇarajanikarassa",
  "atk-s0511a13:86_2": "sirisamudayasobhaṁ avhayantamiva vepullapabbatato paramaramaṇīyadassanaṁ maṇiratanamāgacchati,",
  "atk-s0511a13:86_3": "tassevaṁ āgacchantassa samantato yojanappamāṇaṁ okāsaṁ ābhā pharati, evameva tassa",
  "atk-s0511a13:86_4": "sumedhassāpi bhagavato sarīrato ābhāratanaṁ samantato yojanaṁ pharatīti attho.",
  "atk-s0511a13:87_0": "Tevijjachaḷabhiññehīti tevijjehi chaḷabhiññehi cāti attho. Balappattehīti iddhibalappattehi.",
  "atk-s0511a13:87_1": "Tādihīti tādibhāvappattehi. Samākulanti saṅkiṇṇaṁ ekakāsāvapajjotaṁ. Idanti sāsanaṁ",
  "atk-s0511a13:87_2": "sandhāyāha, mahītalaṁ vā. Amitayasāti amitaparivārā, atulakittighoso vā. Nirūpadhīti",
  "atk-s0511a13:87_3": "caturūpadhivirahitā. Sesamettha gāthāsu sabbattha pākaṭamevāti.",
  "atk-s0511a13:88": "Sumedhabuddhavaṁsavaṇṇanā niṭṭhitā.",
  "atk-s0511a13:89": "Niṭṭhito ekādasamo buddhavaṁso."
}