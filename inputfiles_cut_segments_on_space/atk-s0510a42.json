{
  "atk-s0510a42:0": "56. Yasavaggo",
  "atk-s0510a42:1": "1. Yasattheraapadānavaṇṇanā",
  "atk-s0510a42:2_0": "Chappaññāsame vagge paṭhamāpadāne mahāsamuddaṁ oggayhātiādikaṁ āyasmato yasattherassa",
  "atk-s0510a42:2_1": "apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni",
  "atk-s0510a42:2_2": "puññāni upacinanto sumedhassa bhagavato kāle mahānubhāvo nāgarājā hutvā buddhappamukhaṁ",
  "atk-s0510a42:2_3": "bhikkhusaṅghaṁ attano bhavanaṁ netvā mahādānaṁ pavattesi, bhagavantaṁ mahagghena",
  "atk-s0510a42:2_4": "ticīvarena acchādesi, ekekañca bhikkhuṁ mahaggheneva paccekadussayugena sabbena ca",
  "atk-s0510a42:2_5": "samaṇaparikkhārena. So tena puññakammena devamanussesu saṁsaranto siddhatthassa bhagavato",
  "atk-s0510a42:2_6": "kāle seṭṭhiputto hutvā mahābodhimaṇḍalaṁ sattahi ratanehi pūjesi. Kassapassa bhagavato",
  "atk-s0510a42:2_7": "kāle sāsane pabbajitvā samaṇadhammaṁ akāsi. Evaṁ so sugatīsuyeva saṁsaranto amhākaṁ",
  "atk-s0510a42:2_8": "bhagavato kāle bārāṇasiyaṁ mahāvibhavassa seṭṭhino putto hutvā sujātāya bhagavato",
  "atk-s0510a42:2_9": "khīrapāyāsaṁ dinnāya seṭṭhidhītāya kucchimhi nibbatti, yaso nāma nāmena paramasukhumālo.",
  "atk-s0510a42:2_10": "Tassa tayo pāsādā honti – eko hemantiko, eko gimhiko, eko vassikoti. So vassike pāsāde",
  "atk-s0510a42:2_11": "vassike cattāro māse nippurisehi tūriyehi paricārayamāno vasati, heṭṭhāpāsādaṁ na",
  "atk-s0510a42:2_12": "otarati. Hemantike pāsāde cattāro māse suphusitavātapānakavāṭe tattheva paṭivasati.",
  "atk-s0510a42:2_13": "Gimhike pāsāde bahukavāṭavātapānajālāhi sampanne tattheva vasati. Hatthapādānaṁ sukhumālatāya",
  "atk-s0510a42:2_14": "bhūmiyaṁ nisajjādikiccaṁ natthi. Simbalitulādipuṇṇasabhāve attharitvā tattha upadhānāni",
  "atk-s0510a42:2_15": "kiccāni karoti. Evaṁ devaloke devakumāro viya pañcahi kāmaguṇehi samappitassa samaṅgībhūtassa",
  "atk-s0510a42:2_16": "paricārayamānassa paṭikacceva niddā okkami, parijanassāpi niddā okkami, sabbarattiyo",
  "atk-s0510a42:2_17": "ca telapadīpo jhāyati. Atha kho yaso kulaputto paṭikacceva pabujjhitvā addasa sakaṁ",
  "atk-s0510a42:2_18": "parijanaṁ supantaṁ aññissā kacche vīṇaṁ, aññissā kaṇṭhe mudiṅgaṁ, aññissā kacche",
  "atk-s0510a42:2_19": "āḷambaraṁ, aññaṁ vikesikaṁ, vikkheḷikaṁ, aññā vippalapantiyo hatthapattaṁ susānaṁ",
  "atk-s0510a42:2_20": "maññe, disvānassa ādīnavo pāturahosi, nibbidāya cittaṁ saṇṭhāsi. Atha kho yaso kulaputto",
  "atk-s0510a42:2_21": "udānaṁ udānesi – ‘‘upaddutaṁ vata bho, upassaṭṭhaṁ vata bho’’ti.",
  "atk-s0510a42:3_0": "Atha kho yaso kulaputto suvaṇṇapādukāyo ārohitvā yena nivesanadvāraṁ tenupasaṅkami,",
  "atk-s0510a42:3_1": "amanussā dvāraṁ vivariṁsu – ‘‘mā yasassa kulaputtassa koci antarāyamakāsi agārasmā",
  "atk-s0510a42:3_2": "anagāriyaṁ pabbajjāyā’’ti. Atha kho yaso kulaputto yena nagaradvāraṁ tenupasaṅkami,",
  "atk-s0510a42:3_3": "amanussā dvāraṁ vivariṁsu – ‘‘mā yasassa kulaputtassa koci antarāyamakāsi agārasmā",
  "atk-s0510a42:3_4": "anagāriyaṁ pabbajjāyā’’ti. Atha kho yaso kulaputto yena isipatanaṁ migadāyo tenupasaṅkami.",
  "atk-s0510a42:4_0": "Tena kho pana samayena bhagavā rattiyā paccūsasamayaṁ paccuṭṭhāya ajjhokāse caṅkamati,",
  "atk-s0510a42:4_1": "addasā kho bhagavā yasaṁ kulaputtaṁ dūratova āgacchantaṁ, disvāna caṅkamā orohitvā",
  "atk-s0510a42:4_2": "paññatte āsane nisīdi. Atha kho yaso kulaputto bhagavato avidūre udānaṁ udānesi –",
  "atk-s0510a42:4_3": "‘‘upaddutaṁ vata bho, upassaṭṭhaṁ vata bho’’ti. Atha kho bhagavā yasaṁ kulaputtaṁ",
  "atk-s0510a42:4_4": "etadavoca – ‘‘idaṁ kho, yasa, anupaddutaṁ, idaṁ anupassaṭṭhaṁ, ehi, yasa, nisīda,",
  "atk-s0510a42:4_5": "dhammaṁ te desessāmī’’ti. Atha kho yaso kulaputto, ‘‘idaṁ kira anupaddutaṁ, idaṁ",
  "atk-s0510a42:4_6": "anupassaṭṭha’’nti haṭṭho udaggo suvaṇṇapādukāhi orohitvā yena bhagavā tenupasaṅkami,",
  "atk-s0510a42:4_7": "upasaṅkamitvā bhagavantaṁ abhivādetvā ekamantaṁ nisīdi, ekamantaṁ nisinnassa kho",
  "atk-s0510a42:4_8": "yasassa kulaputtassa bhagavā anupubbiṁ kathaṁ kathesi, seyyathidaṁ, dānakathaṁ sīlakathaṁ",
  "atk-s0510a42:4_9": "saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi. Yadā",
  "atk-s0510a42:4_10": "bhagavā aññāsi yasaṁ kulaputtaṁ kallacittaṁ muducittaṁ vinīvaraṇacittaṁ udaggacittaṁ",
  "atk-s0510a42:4_11": "pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi dukkhaṁ",
  "atk-s0510a42:4_12": "samudayaṁ nirodhaṁ maggaṁ. Seyyathāpi nāma suddhaṁ vatthaṁ apagatakāḷakaṁ sammadeva",
  "atk-s0510a42:4_13": "rajanaṁ paṭiggaṇheyya, evameva yasassa kulaputtassa tasmiṁyeva āsane virajaṁ vītamalaṁ",
  "atk-s0510a42:4_14": "dhammacakkhuṁ udapādi – ‘‘yaṁ kiñci samudayadhammaṁ, sabbaṁ taṁ nirodhadhamma’’nti.",
  "atk-s0510a42:5_0": "Atha kho yasassa kulaputtassa mātā pāsādaṁ abhiruhitvā yasaṁ kulaputtaṁ apassantī",
  "atk-s0510a42:5_1": "yena seṭṭhi gahapati tenupasaṅkami; upasaṅkamitvā seṭṭhiṁ gahapatiṁ etadavoca – ‘‘putto",
  "atk-s0510a42:5_2": "te gahapati yaso na dissatī’’ti. Atha kho, seṭṭhi gahapati, catuddisā assadūte uyyojetvā",
  "atk-s0510a42:5_3": "sāmaṁyeva yena isipatanaṁ migadāyo tenupasaṅkami. Addasā kho, seṭṭhi gahapati, suvaṇṇapādukānaṁ",
  "atk-s0510a42:5_4": "nikkhepaṁ, disvāna taṁyeva anugamāsi. Addasā kho bhagavā seṭṭhiṁ gahapatiṁ dūratova",
  "atk-s0510a42:5_5": "āgacchantaṁ, disvāna bhagavato etadahosi – ‘‘yaṁnūnāhaṁ tathārūpaṁ iddhābhisaṅkhāraṁ",
  "atk-s0510a42:5_6": "abhisaṅkhareyyaṁ, yathā seṭṭhi gahapati idha nisinno idha nisinnaṁ yasaṁ kulaputtaṁ",
  "atk-s0510a42:5_7": "na passeyyā’’ti. Atha kho bhagavā tathārūpaṁ iddhābhisaṅkhāraṁ abhisaṅkharesi. Atha",
  "atk-s0510a42:5_8": "kho seṭṭhi gahapati yena bhagavā tenupasaṅkami ; upasaṅkamitvā bhagavantaṁ etadavoca",
  "atk-s0510a42:5_9": "– ‘‘api, bhante, bhagavā yasaṁ kulaputtaṁ passeyyā’’ti. Tena hi gahapati nisīda,",
  "atk-s0510a42:5_10": "appeva nāma idha nisinno idha nisinnaṁ yasaṁ kulaputtaṁ passeyyāsīti. Atha kho seṭṭhi",
  "atk-s0510a42:5_11": "gahapati ‘‘idheva kirāhaṁ nisinno idha nisinnaṁ yasaṁ kulaputtaṁ passissāmī’’ti haṭṭho",
  "atk-s0510a42:5_12": "udaggo bhagavantaṁ abhivādetvā ekamantaṁ nisīdi, ekamantaṁ nisinnassa kho seṭṭhissa",
  "atk-s0510a42:5_13": "gahapatissa bhagavā anupubbiṁ kathaṁ kathesi…pe… aparappaccayo atthu sāsane bhagavantaṁ",
  "atk-s0510a42:5_14": "etadavoca – ‘‘abhikkantaṁ bhante, abhikkantaṁ bhante, seyyathāpi , bhante, nikkujjitaṁ",
  "atk-s0510a42:5_15": "vā ukkujjeyya, paṭicchannaṁ vā vivareyya mūḷhassa vā maggaṁ ācikkheyya, andhakāre",
  "atk-s0510a42:5_16": "vā telapajjotaṁ dhāreyya ‘cakkhumanto rūpāni dakkhantī’ti, evamevaṁ bhagavatā anekapariyāyena",
  "atk-s0510a42:5_17": "dhammo pakāsito. Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca,",
  "atk-s0510a42:5_18": "upāsakaṁ maṁ bhagavā dhāretu ajjatagge pāṇupetaṁ saraṇaṁ gata’’nti. Sova loke paṭhamaṁ",
  "atk-s0510a42:5_19": "upāsako ahosi tevāciko.",
  "atk-s0510a42:6_0": "Atha kho yasassa kulaputtassa pituno dhamme desiyamāne yathādiṭṭhaṁ yathāviditaṁ",
  "atk-s0510a42:6_1": "bhūmiṁ paccavekkhantassa anupādāya āyavehi cittaṁ vimucci. Atha kho bhagavato etadahosi",
  "atk-s0510a42:6_2": "– ‘‘yasassa kho kulaputtassa pituno dhamme desiyamāne yathādiṭṭhaṁ yathāviditaṁ bhūmiṁ",
  "atk-s0510a42:6_3": "paccavekkhantassa anupādāya āsavehi cittaṁ vimuttaṁ, abhabbo kho yaso kulaputto hīnāyāvattitvā",
  "atk-s0510a42:6_4": "kāme paribhuñjituṁ, seyyathāpi pubbe agārikabhūto, yaṁnūnāhaṁ taṁ iddhābhisaṅkhāraṁ",
  "atk-s0510a42:6_5": "paṭippassambheyya’’nti. Atha kho bhagavā taṁ iddhābhisaṅkhāraṁ paṭippassambhesi.",
  "atk-s0510a42:6_6": "Addasā kho seṭṭhi gahapati yasaṁ kulaputtaṁ nisinnaṁ, disvāna yasaṁ kulaputtaṁ etadavoca",
  "atk-s0510a42:6_7": "– ‘‘mātā te tāta, yasa, paridevasokasamāpannā, dehi mātuyā jīvita’’nti. Atha kho",
  "atk-s0510a42:6_8": "yaso kulaputto bhagavantaṁ ullokesi. Atha kho bhagavā seṭṭhiṁ gahapatiṁ etadavoca",
  "atk-s0510a42:6_9": "– ‘‘taṁ kiṁ maññasi, gahapati, yassa sekkhena ñāṇena sekkhena dassanena dhammo diṭṭho",
  "atk-s0510a42:6_10": "vidito seyyathāpi tayā, tassa yathādiṭṭhaṁ yathāviditaṁ bhūmiṁ paccavekkhantassa",
  "atk-s0510a42:6_11": "anupādāya āsavehi cittaṁ vimuttaṁ, bhabbo nu kho so, gahapati, hīnāyāvattitvā kāme",
  "atk-s0510a42:6_12": "paribhuñjituṁ seyyathāpi pubbe agārikabhūto’’ti? ‘‘No hetaṁ, bhante’’. ‘‘Yasassa",
  "atk-s0510a42:6_13": "kho, gahapati, kulaputtassa sekkhena ñāṇena sekkhena dassanena dhammo diṭṭho vidito",
  "atk-s0510a42:6_14": "seyyathāpi tayā, tassa yathādiṭṭhaṁ yathāviditaṁ bhūmiṁ paccavekkhantassa anupādāya",
  "atk-s0510a42:6_15": "āsavehi cittaṁ vimuttaṁ, abhabbo kho, gahapati, yaso kulaputto hīnāyāvattitvā kāme",
  "atk-s0510a42:6_16": "paribhuñjituṁ seyyathāpi pubbe agārikabhūto’’ti. ‘‘Lābhā, bhante, yasassa kulaputtassa,",
  "atk-s0510a42:6_17": "suladdhaṁ, bhante, yasassa kulaputtassa , yathā yasassa kulaputtassa anupādāya āsavehi",
  "atk-s0510a42:6_18": "cittaṁ vimuttaṁ, adhivāsetu me, bhante bhagavā, ajjatanāya bhattaṁ yasena kulaputtena",
  "atk-s0510a42:6_19": "pacchāsamaṇenā’’ti . ‘‘Adhivāsesi bhagavā tuṇhībhāvena’’. Atha kho seṭṭhi gahapati",
  "atk-s0510a42:6_20": ", bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā",
  "atk-s0510a42:6_21": "pakkāmi. Atha kho yaso kulaputto acirapakkante seṭṭhimhi gahapatimhi bhagavantaṁ",
  "atk-s0510a42:6_22": "etadavoca – ‘‘labheyyāhaṁ, bhante, bhagavato santike pabbajjaṁ, labheyyaṁ upasampada’’nti.",
  "atk-s0510a42:6_23": "‘‘Ehi bhikkhū’’ti bhagavā avoca – ‘‘svākkhāto dhammo, cara brahmacariyaṁ sammā dukkhassa",
  "atk-s0510a42:6_24": "antakiriyāyā’’ti, sāva tassa āyasmato upasampadā ahosi.",
  "atk-s0510a42:7_0": "1. Arahā pana hutvā somanassajāto attano pubbacaritāpadānaṁ pakāsento mahāsamuddaṁ",
  "atk-s0510a42:7_1": "oggayhātiādimāha. Tattha samuddanti aṅgulimuddāya saṁ suṭṭhu dassetabbato samuddo,",
  "atk-s0510a42:7_2": "atha vā saṁ suṭṭhu udiyati khobhiyati pasodhiyati ghosanaṁ karonto āluḷiyatīti samuddo,",
  "atk-s0510a42:7_3": "mahanto ca so samuddo cāti mahāsamuddo, taṁ mahāsamuddaṁ. Oggayhāti ajjhogāhetvā",
  "atk-s0510a42:7_4": "abbhantaraṁ pavisitvā tassa mahāsamuddassa anto pavisitvā, sāmyatthe cetaṁ upayogavacananti",
  "atk-s0510a42:7_5": "daṭṭhabbaṁ. Bhavanaṁ me sumāpitanti ettha bhavanti nibbattanti nivasanti catūhi iriyāpathehi",
  "atk-s0510a42:7_6": "vāsaṁ kappenti etthāti bhavanaṁ, mayhaṁ taṁ bhavanaṁ taṁ vimānaṁ taṁ pāsādaṁ pañcapākārakūṭāgārehi",
  "atk-s0510a42:7_7": "saṁ suṭṭhu māpitaṁ nagaraṁ, attano balena suṭṭhu nimmitanti attho. Sunimmitā pokkharaṇīti",
  "atk-s0510a42:7_8": "sumahantā hutvā bhūtā itā gatā pavattā khaṇitā katāti pokkharaṇī, macchakacchapapupphapulinatitthamadhurodakādīhi",
  "atk-s0510a42:7_9": "suṭṭhu nibbattā nimmitāti attho. Cakkavākūpakūjitāti cakkavākakukkuṭahaṁsādīhi kūjitā",
  "atk-s0510a42:7_10": "ghositā nāditā sā pokkharaṇīti sambandho. Ito paraṁ nadīvanadvipadacatuppadapādapapakkhīnaṁ",
  "atk-s0510a42:7_11": "vaṇṇañca sumedhassa bhagavato dassanañca nimantetvā sumedhassa bhagavato dānakkamañca suviññeyyameva.",
  "atk-s0510a42:8_0": "Lokāhutipaṭiggahanti ettha loke āhuti lokāhuti, kāmarūpārūpasaṅkhātassa lokassa āhutiṁ",
  "atk-s0510a42:8_1": "pūjāsakkāraṁ paṭiggaṇhātīti lokāhutipaṭiggahaṁ, sumedhaṁ bhagavantanti attho. Sesaṁ",
  "atk-s0510a42:8_2": "byākaraṇadānañca arahattappattaphalañca suviññeyyamevāti.",
  "atk-s0510a42:9": "Yasattheraapadānavaṇṇanā samattā.",
  "atk-s0510a42:10": "2. Nadīkassapattheraapadānavaṇṇanā",
  "atk-s0510a42:11_0": "Dutiyāpadāne padumuttarassa bhagavatotiādikaṁ āyasmato nadīkassapattherassa apadānaṁ.",
  "atk-s0510a42:11_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a42:11_2": "upacinanto padumuttarassa bhagavato kāle kulagehe nibbattitvā viññutaṁ patto ekadivasaṁ",
  "atk-s0510a42:11_3": "satthāraṁ piṇḍāya carantaṁ disvā pasannamānaso attanā ropitassa ambarukkhassa paṭhamuppannaṁ",
  "atk-s0510a42:11_4": "manosilāvaṇṇaṁ ekaṁ ambaphalaṁ adāsi. So tena puññakammena devamanussesu saṁsaranto",
  "atk-s0510a42:11_5": "imasmiṁ buddhuppāde magadharaṭṭhe brāhmaṇakule uruvelakassapassa bhātā hutvā nibbatto",
  "atk-s0510a42:11_6": "vayappatto nissaraṇajjhāsayatāya gharāvāsaṁ anicchanto tāpasapabbajjaṁ pabbajitvā",
  "atk-s0510a42:11_7": "tīhi tāpasasatehi saddhiṁ nerañjarāya nadiyā tīre assamaṁ māpetvā viharati. Nadītīre",
  "atk-s0510a42:11_8": "vasanato kassapagottatāya ca nadīkassapoti samaññā ahosi. Tassa bhagavā saparisassa",
  "atk-s0510a42:11_9": "ehibhikkhubhāvena upasampadaṁ adāsi. So bhagavato gayāsīse ādittapariyāya desanāya",
  "atk-s0510a42:11_10": "(mahāva. 54; saṁ. ni. 4.28) arahatte patiṭṭhāsi.",
  "atk-s0510a42:12_0": "Tatrāyaṁ anupubbikathā – satthā yasaṁ kulaputtaṁ pabbājetvā uruvelāyaṁ tayo bhātikajaṭile",
  "atk-s0510a42:12_1": "dametuṁ yena uruvelā tadavasari. Tena kho pana samayena uruvelāyaṁ tayo jaṭilā paṭivasanti",
  "atk-s0510a42:12_2": "uruvelakassapo nadīkassapo gayākassapoti, tesu uruvelakassapo jaṭilo pañcannaṁ jaṭilasatānaṁ",
  "atk-s0510a42:12_3": "nāyako hoti vināyako aggo pamukho pāmokkho, nadīkassapo jaṭilo tiṇṇaṁ jaṭilasatānaṁ",
  "atk-s0510a42:12_4": "nāyako hoti vināyako aggo pamukho pāmokkho, gayākassapo jaṭilo dvinnaṁ jaṭilasatānaṁ",
  "atk-s0510a42:12_5": "nāyako hoti vināyako aggo pamukho pāmokkho. Atha kho bhagavā yena uruvelakassapassa",
  "atk-s0510a42:12_6": "jaṭilassa assamo tenupasaṅkami; upasaṅkamitvā uruvelakassapaṁ jaṭilaṁ etadavoca –",
  "atk-s0510a42:12_7": "‘‘sace te, kassapa, agaru, vaseyyāma ekarattaṁ agyāgāre’’ti. Na kho me, mahāsamaṇa,",
  "atk-s0510a42:12_8": "garu, caṇḍettha nāgarājā iddhimā āsiviso ghoraviso, so taṁ mā viheṭhesīti. Dutiyampi",
  "atk-s0510a42:12_9": "kho bhagavā uruvelakassapaṁ jaṭilaṁ etadavoca…pe… tatiyampi…pe… so taṁ mā viheṭhesīti.",
  "atk-s0510a42:12_10": "Appeva maṁ na viheṭheyya, iṅgha tvaṁ, kassapa, anujānāhi agyāgāranti . Vihara, mahāsamaṇa,",
  "atk-s0510a42:12_11": "yathāsukhanti. Atha kho bhagavā agyāgāraṁ pavisitvā tiṇasanthārakaṁ paññapetvā nisīdi",
  "atk-s0510a42:12_12": "pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "atk-s0510a42:13_0": "Addasā kho so nāgo bhagavantaṁ paviṭṭhaṁ, disvā dummano padhūpāyi. Atha kho bhagavato",
  "atk-s0510a42:13_1": "etadahosi – ‘‘yaṁnūnāhaṁ imassa nāgassa anupahacca chaviñca cammañca maṁsañca nhāruñca",
  "atk-s0510a42:13_2": "aṭṭhiñca aṭṭhimiñjañca tejasā tejaṁ pariyādiyeyya’’nti. Atha kho bhagavā tathārūpaṁ",
  "atk-s0510a42:13_3": "iddhābhisaṅkhāraṁ abhisaṅkharitvā padhūpāyi. Atha kho so nāgo makkhaṁ asahamāno pajjali.",
  "atk-s0510a42:13_4": "Bhagavāpi tejodhātuṁ samāpajjitvā pajjali. Ubhinnaṁ sajotibhūtānaṁ agyāgāraṁ ādittaṁ",
  "atk-s0510a42:13_5": "viya hoti sampajjalitaṁ sajotibhūtaṁ. Atha kho te jaṭilā agyāgāraṁ parivāretvā evamāhaṁsu",
  "atk-s0510a42:13_6": "– ‘‘abhirūpo vata, bho, mahāsamaṇo nāgena viheṭhiyatī’’ti. Atha kho bhagavā tassā",
  "atk-s0510a42:13_7": "rattiyā accayena tassa nāgassa anupahacca chaviñca cammañca maṁsañca nhāruñca aṭṭhiñca",
  "atk-s0510a42:13_8": "aṭṭhimiñjañca tejasā tejaṁ pariyādiyitvā patte pakkhipitvā uruvelakassapassa jaṭilassa",
  "atk-s0510a42:13_9": "dassesi – ‘‘ayaṁ te, kassapa, nāgo pariyādinno assa tejasā tejo’’ti. Atha kho uruvelakassapassa",
  "atk-s0510a42:13_10": "jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma caṇḍassa",
  "atk-s0510a42:13_11": "nāgarājassa iddhimato āsivisassa ghoravisassa tejasā tejaṁ pariyādiyissati, na tveva",
  "atk-s0510a42:13_12": "kho arahā yathā aha’’nti.",
  "atk-s0510a42:14": "‘‘Nerañjarāyaṁ bhagavā, uruvelakassapaṁ jaṭilaṁ avoca;",
  "atk-s0510a42:15": "Sace te kassapa agaru, viharemu ajjaṇho aggisālamhī’’ti.",
  "atk-s0510a42:16": "‘‘Na kho me mahāsamaṇa garu, phāsukāmova taṁ nivāremi;",
  "atk-s0510a42:17": "Caṇḍettha nāgarājā, iddhimā āsiviso ghoraviso;",
  "atk-s0510a42:18": "So taṁ mā viheṭhesī’’ti.",
  "atk-s0510a42:19": "‘‘Appeva maṁ na viheṭheyya, iṅgha tvaṁ kassapa anujānāhi agyāgāranti;",
  "atk-s0510a42:20": "Dinnanti naṁ viditvā, abhīto pāvisi bhayamatīto.",
  "atk-s0510a42:21": "‘‘Disvā isiṁ paviṭṭhaṁ, ahināgo dummano padhūpāyi;",
  "atk-s0510a42:22": "Sumanamanaso adhimano, manussanāgopi tattha padhūpāyi.",
  "atk-s0510a42:23": "‘‘Makkhañca asahamāno, ahināgo pāvakova pajjali;",
  "atk-s0510a42:24": "Tejodhātusukusalo, manussanāgopi tattha pajjali.",
  "atk-s0510a42:25": "‘‘Ubhinnaṁ sajotibhūtānaṁ,",
  "atk-s0510a42:26": "Agyāgāraṁ ādittaṁ hoti sampajjalitaṁ sajotibhūtaṁ;",
  "atk-s0510a42:27": "Udicchare jaṭilā, abhirūpo vata bho mahāsamaṇo;",
  "atk-s0510a42:28": "Nāgena viheṭhiyatīti bhaṇanti.",
  "atk-s0510a42:29": "‘‘Atha tassā rattiyā accayena, hatā nāgassa acciyo honti;",
  "atk-s0510a42:30": "Iddhimato pana ṭhitā, anekavaṇṇā acciyo honti.",
  "atk-s0510a42:31": "‘‘Nīlā atha lohitikā, mañjiṭṭhā pītakā phalikavaṇṇāyo;",
  "atk-s0510a42:32": "Aṅgīrasassa kāye, anekavaṇṇā acciyo honti.",
  "atk-s0510a42:33": "‘‘Pattamhi odahitvā, ahināgaṁ brāhmaṇassa dassesi;",
  "atk-s0510a42:34": "Ayaṁ te kassapa nāgo, pariyādinno assa tejasā tejo’’ti.",
  "atk-s0510a42:35": "Atha kho uruvelakassapo jaṭilo bhagavato iminā iddhipāṭihāriyena abhippasanno bhagavantaṁ etadavoca – ‘‘idheva, mahāsamaṇa, vihara, ahaṁ te dhuvabhattenā’’ti.",
  "atk-s0510a42:36": "Paṭhamaṁ pāṭihāriyaṁ.",
  "atk-s0510a42:37_0": "Atha kho bhagavā uruvelakassapassa jaṭilassa assamassa avidūre aññatarasmiṁ vanasaṇḍe",
  "atk-s0510a42:37_1": "vihāsi. Atha kho cattāro mahārājāno abhikkantāya rattiyā abhikkantavaṇṇā kevalakappaṁ",
  "atk-s0510a42:37_2": "vanasaṇḍaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā",
  "atk-s0510a42:37_3": "catuddisā aṭṭhaṁsu seyyathāpi mahantā aggikkhandhā. Atha kho uruvelakassapo jaṭilo",
  "atk-s0510a42:37_4": "tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca",
  "atk-s0510a42:37_5": "– ‘‘kālo, mahāsamaṇa, niṭṭhitaṁ bhattaṁ, te nu kho te, mahāsamaṇa, abhikkantāya rattiyā",
  "atk-s0510a42:37_6": "abhikkantavaṇṇā kevalakappaṁ vanasaṇḍaṁ obhāsetvā yena tvaṁ tenupasaṅkamiṁsu; upasaṅkamitvā",
  "atk-s0510a42:37_7": "taṁ abhivādetvā catuddisā aṭṭhaṁsu seyyathāpi mahantā aggikkhandhā’’ti. Ete kho,",
  "atk-s0510a42:37_8": "kassapa, cattāro mahārājāno yenāhaṁ tenupasaṅkamiṁsu dhammassavanāyāti. Atha kho",
  "atk-s0510a42:37_9": "uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo,",
  "atk-s0510a42:37_10": "yatra hi nāma cattāropi mahārājāno upasaṅkamissanti dhammassavanāya, na tveva ca",
  "atk-s0510a42:37_11": "kho arahā yathā aha’’nti . Atha kho bhagavā uruvelakassapassa jaṭilassa bhattaṁ bhuñjitvā",
  "atk-s0510a42:37_12": "tasmiṁyeva vanasaṇḍe vihāsi.",
  "atk-s0510a42:38": "Dutiyaṁ pāṭihāriyaṁ.",
  "atk-s0510a42:39_0": "Atha kho sakko devānamindo abhikkantāya rattiyā abhikkantavaṇṇo kevalakappaṁ vanasaṇḍaṁ",
  "atk-s0510a42:39_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "atk-s0510a42:39_2": "aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro",
  "atk-s0510a42:39_3": "ca. Atha kho uruvelakassapo jaṭilo tassā rattiyā accayena yena bhagavā tenupasaṅkami;",
  "atk-s0510a42:39_4": "upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, ko nu",
  "atk-s0510a42:39_5": "kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ",
  "atk-s0510a42:39_6": "obhāsetvā yena tvaṁ tenupasaṅkami; upasaṅkamitvā taṁ abhivādetvā ekamantaṁ aṭṭhāsi",
  "atk-s0510a42:39_7": "seyyathāpi mahāaggikkhandho purimāhi vaṇṇanibhāhi abhikkantataro ca paṇītataro cā’’ti.",
  "atk-s0510a42:39_8": "Eso kho, kassapa, sakko devānamindo yenāhaṁ tenupasaṅkami dhammassavanāyāti. Atha",
  "atk-s0510a42:39_9": "kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo,",
  "atk-s0510a42:39_10": "yatra hi nāma sakkopi devānamindo upasaṅkamissati dhammassavanāya, na tveva ca kho",
  "atk-s0510a42:39_11": "arahā yathā aha’’nti . Atha kho bhagavā uruvelakassapassa jaṭilassa bhattaṁ bhuñjitvā",
  "atk-s0510a42:39_12": "tasmiṁyeva vanasaṇḍe vihāsi.",
  "atk-s0510a42:40": "Tatiyaṁ pāṭihāriyaṁ.",
  "atk-s0510a42:41_0": "Atha kho brahmā sahampati abhikkantāya rattiyā abhikkantavaṇṇo kevalakappaṁ vanasaṇḍaṁ",
  "atk-s0510a42:41_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "atk-s0510a42:41_2": "aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro",
  "atk-s0510a42:41_3": "ca. Atha kho uruvelakassapo jaṭilo tassā rattiyā accayena yena bhagavā tenupasaṅkami;",
  "atk-s0510a42:41_4": "upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, ko nu",
  "atk-s0510a42:41_5": "kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ",
  "atk-s0510a42:41_6": "obhāsetvā yena tvaṁ tenupasaṅkami; upasaṅkamitvā taṁ abhivādetvā ekamantaṁ aṭṭhāsi",
  "atk-s0510a42:41_7": "seyyathāpi mahāaggikkhandho purimāhi vaṇṇanibhāhi abhikkantataro ca paṇītataro cā’’ti.",
  "atk-s0510a42:41_8": "Eso kho, kassapa, brahmā sahampati yenāhaṁ tenupasaṅkami dhammassavanāyāti. Atha",
  "atk-s0510a42:41_9": "kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo,",
  "atk-s0510a42:41_10": "yatra hi nāma brahmāpi sahampati upasaṅkamissati dhammassavanāya, na tveva ca kho",
  "atk-s0510a42:41_11": "arahā yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā",
  "atk-s0510a42:41_12": "tasmiṁyeva vanasaṇḍe vihāsi.",
  "atk-s0510a42:42": "Catutthaṁ pāṭihāriyaṁ.",
  "atk-s0510a42:43_0": "Tena kho pana samayena uruvelakassapassa jaṭilassa mahāyañño paccupaṭṭhito hoti,",
  "atk-s0510a42:43_1": "kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamitukāmā honti.",
  "atk-s0510a42:43_2": "Atha kho uruvelakassapassa jaṭilassa etadahosi – ‘‘etarahi kho me mahāyañño paccupaṭṭhito,",
  "atk-s0510a42:43_3": "kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamissanti, sace",
  "atk-s0510a42:43_4": "mahāsamaṇo mahājanakāye iddhipāṭihāriyaṁ karissati, mahāsamaṇassa lābhasakkāro abhivaḍḍhissati,",
  "atk-s0510a42:43_5": "mama lābhasakkāro parihāyissati, aho nūna mahāsamaṇo svātanāya nāgaccheyyā’’ti. Atha",
  "atk-s0510a42:43_6": "kho bhagavā uruvelakassapassa jaṭilassa cetasā cetoparivitakkamaññāya uttarakuruṁ",
  "atk-s0510a42:43_7": "gantvā tato piṇḍapātaṁ āharitvā anotattadahe paribhuñjitvā tattheva divāvihāraṁ akāsi.",
  "atk-s0510a42:43_8": "Atha kho uruvelakassapo jaṭilo tassā rattiyā accayena yena bhagavā tenupasaṅkami;",
  "atk-s0510a42:43_9": "upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, kiṁ",
  "atk-s0510a42:43_10": "nu kho, mahāsamaṇa, hiyyo nāgamāsi, apica mayaṁ taṁ sarāma, ‘kiṁ nu kho mahāsamaṇo",
  "atk-s0510a42:43_11": "nāgacchatī’ti, khādanīyassa ca bhojanīyassa ca te paṭivīso ṭhapito’’ti. Nanu te,",
  "atk-s0510a42:43_12": "kassapa, etadahosi – ‘‘etarahi kho me mahāyañño paccupaṭṭhito kevalakappā ca aṅgamagadhā",
  "atk-s0510a42:43_13": "pahūtaṁ khādanīyaṁ bhojanīyaṁ ādāya abhikkamissanti, sace mahāsamaṇo mahājanakāye",
  "atk-s0510a42:43_14": "iddhipāṭihāriyaṁ karissati, mahāsamaṇassa lābhasakkāro abhivaḍḍhissati, mama lābhasakkāro",
  "atk-s0510a42:43_15": "parihāyissati, aho nūna mahāsamaṇo svātanāya nāgaccheyyā’’ti, so kho ahaṁ, kassapa,",
  "atk-s0510a42:43_16": "tava cetasā cetoparivitakkamaññāya uttarakuruṁ gantvā tato piṇḍapātaṁ āharitvā anotattadahe",
  "atk-s0510a42:43_17": "paribhuñjitvā tattheva divāvihāraṁ akāsinti. Atha kho uruvelakassapassa jaṭilassa",
  "atk-s0510a42:43_18": "etadahosi – ‘‘mahiddhiko kho mahāsamaṇo mahānubhāvo, yatra hi nāma cetasāpi cittaṁ",
  "atk-s0510a42:43_19": "pajānissati, na tveva ca kho arahā yathā aha’’nti. Atha kho bhagavā uruvelakassapassa",
  "atk-s0510a42:43_20": "jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:44": "Pañcamaṁ pāṭihāriyaṁ.",
  "atk-s0510a42:45_0": "Tena kho pana samayena bhagavato paṁsukūlaṁ uppannaṁ hoti. Atha kho bhagavato etadahosi",
  "atk-s0510a42:45_1": "– ‘‘kattha nu kho ahaṁ paṁsukūlaṁ dhoveyya’’nti? Atha kho sakko devānamindo bhagavato",
  "atk-s0510a42:45_2": "cetasā cetoparivitakkamaññāya pāṇinā pokkharaṇiṁ khaṇitvā bhagavantaṁ etadavoca –",
  "atk-s0510a42:45_3": "‘‘idha, bhante bhagavā, paṁsukūlaṁ dhovatū’’ti. Atha kho bhagavato etadahosi – ‘‘kimhi",
  "atk-s0510a42:45_4": "nu kho ahaṁ paṁsukūlaṁ parimaddeyya’’nti? Atha kho sakko devānamindo bhagavato cetasā",
  "atk-s0510a42:45_5": "cetoparivitakkamaññāya mahatiṁ silaṁ upanikkhipi – ‘‘idha, bhante bhagavā, paṁsukūlaṁ",
  "atk-s0510a42:45_6": "parimaddatū’’ti. Atha kho bhagavato etadahosi – ‘‘kimhi nu kho ahaṁ ālambitvā uttareyya’’nti?",
  "atk-s0510a42:45_7": "Atha kho kakudhe adhivatthā devatā bhagavato cetasā cetoparivitakkamaññāya sākhaṁ",
  "atk-s0510a42:45_8": "onāmesi – ‘‘idha, bhante bhagavā, ālambitvā uttaratū’’ti. Atha kho bhagavato etadahosi",
  "atk-s0510a42:45_9": "– ‘‘kimhi nu kho ahaṁ paṁsukūlaṁ vissajjeyya’’nti? Atha kho sakko devānamindo bhagavato",
  "atk-s0510a42:45_10": "cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā,",
  "atk-s0510a42:45_11": "paṁsukūlaṁ vissajjetū’’ti. Atha kho uruvelakassapo jaṭilo tassā rattiyā accayena",
  "atk-s0510a42:45_12": "yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa,",
  "atk-s0510a42:45_13": "niṭṭhitaṁ bhattaṁ, kiṁ nu kho, mahāsamaṇa, nāyaṁ pubbe idha pokkharaṇī sāyaṁ idha",
  "atk-s0510a42:45_14": "pokkharaṇī, nayimā silā pubbe upanikkhittā, kenimā silā upanikkhittā, nayimassa kakudhassa",
  "atk-s0510a42:45_15": "pubbe sākhā onatā, sāyaṁ sākhā onatā’’ti? Idha me, kassapa, paṁsukūlaṁ uppannaṁ ahosi,",
  "atk-s0510a42:45_16": "tassa mayhaṁ, kassapa, etadahosi – ‘‘kattha nu kho ahaṁ paṁsukūlaṁ dhoveyya’’nti?",
  "atk-s0510a42:45_17": "Atha kho, kassapa, sakko devānamindo mama cetasā cetoparivitakkamaññāya pāṇinā pokkharaṇiṁ",
  "atk-s0510a42:45_18": "khaṇitvā maṁ etadavoca – ‘‘idha, bhante bhagavā, paṁsukūlaṁ dhovatū’’ti. Sāyaṁ, kassapa,",
  "atk-s0510a42:45_19": "amanussena pāṇinā khaṇitā pokkharaṇī. Tassa mayhaṁ, kassapa, etadahosi – ‘‘kimhi",
  "atk-s0510a42:45_20": "nu kho ahaṁ paṁsukūlaṁ parimaddeyya’’nti? Atha kho, kassapa, sakko devānamindo mama",
  "atk-s0510a42:45_21": "cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā,",
  "atk-s0510a42:45_22": "paṁsukūlaṁ parimaddatū’’ti? Sāyaṁ, kassapa, amanussena upanikkhittā silā. Tassa mayhaṁ,",
  "atk-s0510a42:45_23": "kassapa, etadahosi – ‘‘kimhi nu kho ahaṁ ālambitvā uttareyya’’nti? Atha kho, kassapa,",
  "atk-s0510a42:45_24": "kakudhe adhivatthā devatā mama cetasā cetoparivitakkamaññāya sākhaṁ onāmesi – ‘‘idha,",
  "atk-s0510a42:45_25": "bhante bhagavā, ālambitvā uttaratū’’ti? Svāyaṁ āharahattho kakudho. Tassa mayhaṁ,",
  "atk-s0510a42:45_26": "kassapa, etadahosi – ‘‘kimhi nu kho ahaṁ paṁsukūlaṁ vissajjeyya’’nti? Atha kho, kassapa,",
  "atk-s0510a42:45_27": "sakko devānamindo mama cetasā cetoparivitakkamaññāya mahatiṁ silaṁ upanikkhipi –",
  "atk-s0510a42:45_28": "‘‘idha, bhante bhagavā, paṁsukūlaṁ vissajjetū’’ti? Sāyaṁ, kassapa, amanussena upanikkhittā",
  "atk-s0510a42:45_29": "silāti. Atha kho uruvelakassapassa etadahosi – ‘‘mahiddhiko mahāsamaṇo mahānubhāvo",
  "atk-s0510a42:45_30": ", yatra hi nāma sakkopi devānamindo veyyāvaccaṁ karissati, na tveva ca kho arahā",
  "atk-s0510a42:45_31": "yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:46_0": "Atha kho uruvelakassapo jaṭilo tassā rattiyā accayena yena bhagavā tenupasaṅkami;",
  "atk-s0510a42:46_1": "upasaṅkamitvā bhagavato kālaṁ ārocesi – ‘‘kālo, mahāsamaṇa, niṭṭhitaṁ bhatta’’nti.",
  "atk-s0510a42:46_2": "‘‘Gaccha tvaṁ, kassapa, āyāmaha’’nti uruvelakassapaṁ jaṭilaṁ uyyojetvā yāya jambuyā",
  "atk-s0510a42:46_3": "jambudīpo paññāyati, tato phalaṁ gahetvā paṭhamataraṁ āgantvā agyāgāre nisīdi. Addasā",
  "atk-s0510a42:46_4": "kho uruvelakassapo jaṭilo bhagavantaṁ agyāgāre nisinnaṁ, disvāna bhagavantaṁ etadavoca",
  "atk-s0510a42:46_5": "– ‘‘katamena tvaṁ, mahāsamaṇa, maggena āgato, ahaṁ tayā paṭhamataraṁ pakkanto, so",
  "atk-s0510a42:46_6": "tvaṁ paṭhamataraṁ āgantvā agyāgāre nisinno’’ti? ‘‘Idhāhaṁ, kassapa, taṁ uyyojetvā",
  "atk-s0510a42:46_7": "yāya jambuyā jambudīpo paññāyati, tato phalaṁ gahetvā paṭhamataraṁ āgantvā agyāgāre",
  "atk-s0510a42:46_8": "nisinno. Idaṁ kho, kassapa, jambuphalaṁ vaṇṇasampannaṁ gandhasampannaṁ rasasampannaṁ,",
  "atk-s0510a42:46_9": "sace ākaṅkhasi paribhuñjā’’ti. ‘‘Alaṁ, mahāsamaṇa, tvaṁyeva taṁ arahasi, tvaṁyeva",
  "atk-s0510a42:46_10": "taṁ paribhuñjā’’ti. Atha kho uruvelakassapassa jaṭilassa etadahosi – ‘‘mahiddhiko",
  "atk-s0510a42:46_11": "kho mahāsamaṇo mahānubhāvo, yatra hi nāma maṁ paṭhamataraṁ uyyojetvā yāya jambuyā",
  "atk-s0510a42:46_12": "jambudīpo paññāyati, tato phalaṁ gahetvā paṭhamataraṁ āgantvā agyāgāre nisīdissati,",
  "atk-s0510a42:46_13": "na tveva ca kho arahā yathā aha’’nti. Atha kho bhagavā uruvelakassapassa jaṭilassa",
  "atk-s0510a42:46_14": "bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:47_0": "Atha kho uruvelakassapo jaṭilo tassā rattiyā accayena yena bhagavā tenupasaṅkami;",
  "atk-s0510a42:47_1": "upasaṅkamitvā bhagavato kālaṁ ārocesi – ‘‘kālo, mahāsamaṇa, niṭṭhitaṁ bhatta’’nti.",
  "atk-s0510a42:47_2": "‘‘Gaccha tvaṁ, kassapa, āyāmaha’’nti uruvelakassapaṁ jaṭilaṁ uyyojetvā yāya jambuyā",
  "atk-s0510a42:47_3": "jambudīpo paññāyati, tassā avidūre ambo…pe… tassā avidūre āmalakī…pe… tassā avidūre",
  "atk-s0510a42:47_4": "harītakī…pe… tāvatiṁsaṁ gantvā pāricchattakapupphaṁ gahetvā paṭhamataraṁ āgantvā",
  "atk-s0510a42:47_5": "agyāgāre nisīdi. Addasā kho uruvelakassapo jaṭilo bhagavantaṁ agyāgāre nisinnaṁ,",
  "atk-s0510a42:47_6": "disvāna bhagavantaṁ etadavoca – ‘‘katamena tvaṁ, mahāsamaṇa, maggena āgato, ahaṁ",
  "atk-s0510a42:47_7": "tayā paṭhamataraṁ pakkanto, so tvaṁ paṭhamataraṁ āgantvā agyāgāre nisinno’’ti? ‘‘Idhāhaṁ,",
  "atk-s0510a42:47_8": "kassapa, taṁ uyyojetvā tāvatiṁsaṁ gantvā pāricchattakapupphaṁ gahetvā paṭhamataraṁ",
  "atk-s0510a42:47_9": "āgantvā agyāgāre nisinno. Idaṁ kho, kassapa, pāricchattakapupphaṁ vaṇṇasampannaṁ",
  "atk-s0510a42:47_10": "gandhasampannaṁ, sace ākaṅkhasi gaṇhā’’ti . ‘‘Alaṁ, mahāsamaṇa, tvaṁyeva taṁ arahasi,",
  "atk-s0510a42:47_11": "tvaṁyeva taṁ gaṇhā’’ti. Atha kho uruvelakassapassa jaṭilassa etadahosi – ‘‘mahiddhiko",
  "atk-s0510a42:47_12": "kho mahāsamaṇo mahānubhāvo, yatra hi nāma maṁ paṭhamataraṁ uyyojetvā tāvatiṁsaṁ gantvā",
  "atk-s0510a42:47_13": "pāricchattakapupphaṁ gahetvā paṭhamataraṁ āgantvā agyāgāre nisīdissati, na tveva",
  "atk-s0510a42:47_14": "ca kho arahā yathā aha’’nti.",
  "atk-s0510a42:48_0": "Tena kho pana samayena te jaṭilā aggiṁ paricaritukāmā na sakkonti kaṭṭhāni phāletuṁ.",
  "atk-s0510a42:48_1": "Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo",
  "atk-s0510a42:48_2": "yathā mayaṁ na sakkoma kaṭṭhāni phāletu’’nti. Atha kho bhagavā uruvelakassapaṁ jaṭilaṁ",
  "atk-s0510a42:48_3": "etadavoca – ‘‘phāliyantu, kassapa, kaṭṭhānī’’ti. ‘‘Phāliyantu, mahāsamaṇā’’ti. Sakideva",
  "atk-s0510a42:48_4": "pañca kaṭṭhasatāni phāliyiṁsu. Atha kho uruvelakassapassa jaṭilassa etadahosi – ‘‘mahiddhiko",
  "atk-s0510a42:48_5": "kho mahāsamaṇo mahānubhāvo, yatra hi nāma kaṭṭhānipi phāliyissanti, na tveva ca kho",
  "atk-s0510a42:48_6": "arahā yathā aha’’nti.",
  "atk-s0510a42:49_0": "Tena kho pana samayena te jaṭilā aggiṁ paricaritukāmā na sakkonti aggiṁ ujjaletuṁ.",
  "atk-s0510a42:49_1": "Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo",
  "atk-s0510a42:49_2": "yathā mayaṁ na sakkoma aggiṁ ujjaletu’’nti. Atha kho bhagavā uruvelakassapaṁ jaṭilaṁ",
  "atk-s0510a42:49_3": "etadavoca – ‘‘ujjaliyantu, kassapa, aggī’’ti. ‘‘Ujjaliyantu, mahāsamaṇā’’ti. Sakideva",
  "atk-s0510a42:49_4": "pañca aggisatāni ujjaliyiṁsu. Atha kho uruvelakassapassa jaṭilassa etadahosi – ‘‘mahiddhiko",
  "atk-s0510a42:49_5": "kho mahāsamaṇo mahānubhāvo, yatra hi nāma aggīpi ujjaliyissanti, na tveva ca kho",
  "atk-s0510a42:49_6": "arahā yathā aha’’nti.",
  "atk-s0510a42:50_0": "Tena kho pana samayena te jaṭilā aggiṁ paricaritvā na sakkonti aggiṁ vijjhāpetuṁ.",
  "atk-s0510a42:50_1": "Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo",
  "atk-s0510a42:50_2": "yathā mayaṁ na sakkoma aggiṁ vijjhāpetu’’nti. Atha kho bhagavā uruvelakassapaṁ jaṭilaṁ",
  "atk-s0510a42:50_3": "etadavoca – ‘‘vijjhāyantu, kassapa, aggī’’ti. ‘‘Vijjhāyantu, mahāsamaṇā’’ti. Sakideva",
  "atk-s0510a42:50_4": "pañca aggisatāni vijjhāyiṁsu. Atha kho uruvelakassapassa jaṭilassa etadahosi – ‘‘mahiddhiko",
  "atk-s0510a42:50_5": "kho mahāsamaṇo mahānubhāvo, yatra hi nāma aggīpi vijjhāyissanti, na tveva ca kho",
  "atk-s0510a42:50_6": "arahā yathā aha’’nti.",
  "atk-s0510a42:51_0": "Tena kho pana samayena te jaṭilā sītāsu hemantikāsu rattīsu antaraṭṭhakāsu himapātasamaye",
  "atk-s0510a42:51_1": "najjā nerañjarāya ummujjantipi nimujjantipi ummujjananimujjanampi karonti. Atha kho",
  "atk-s0510a42:51_2": "bhagavā pañcamattāni mandāmukhisatāni abhinimmini yattha te jaṭilā uttaritvā visibbesuṁ.",
  "atk-s0510a42:51_3": "Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo",
  "atk-s0510a42:51_4": "yathayimā mandāmukhiyo nimmitā’’ti. Atha kho uruvelakassapassa jaṭilassa etadahosi",
  "atk-s0510a42:51_5": "– ‘‘mahiddhiko kho mahāsamaṇo mahānubhāvo, yatra hi nāma tāva bahū mandāmukhiyopi",
  "atk-s0510a42:51_6": "abhinimminissati, na tveva ca kho arahā yathā aha’’nti.",
  "atk-s0510a42:52_0": "Tena kho pana samayena mahā akālamegho pāvassi, mahā udakavāhako sañjāyi, yasmiṁ",
  "atk-s0510a42:52_1": "padese bhagavā viharati so padeso udakena na otthaṭo hoti. Atha kho bhagavato etadahosi",
  "atk-s0510a42:52_2": "– ‘‘yaṁnūnāhaṁ samantā udakaṁ ussāretvā majjhe reṇuhatāya bhūmiyā caṅkameyya’’nti.",
  "atk-s0510a42:52_3": "Atha kho bhagavā samantā udakaṁ ussāretvā majjhe reṇuhatāya bhūmiyā caṅkami. Atha",
  "atk-s0510a42:52_4": "kho uruvelakassapo jaṭilo ‘‘māheva kho mahāsamaṇo udakena vūḷho ahosī’’ti nāvāya",
  "atk-s0510a42:52_5": "sambahulehi jaṭilehi saddhiṁ yasmiṁ padese bhagavā viharati, taṁ padesaṁ agamāsi.",
  "atk-s0510a42:52_6": "Addasā kho uruvelakassapo jaṭilo bhagavantaṁ samantā udakaṁ ussāretvā majjhe reṇuhatāya",
  "atk-s0510a42:52_7": "bhūmiyā caṅkamantaṁ, disvāna bhagavantaṁ etadavoca – ‘‘idaṁ nu tvaṁ, mahāsamaṇā’’ti.",
  "atk-s0510a42:52_8": "‘‘Ayamahamasmi, kassapā’’ti bhagavā vehāsaṁ abbhuggantvā nāvāya paccuṭṭhāsi. Atha",
  "atk-s0510a42:52_9": "kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo",
  "atk-s0510a42:52_10": ", yatra hi nāma udakampi na pavāhissati, na tveva ca kho arahā yathā aha’’nti.",
  "atk-s0510a42:53_0": "Atha kho bhagavato etadahosi – ‘‘cirampi kho imassa moghapurisassa evaṁ bhavissati",
  "atk-s0510a42:53_1": "‘mahiddhiko kho mahāsamaṇo mahānubhāvo, na tveva ca kho arahā yathā aha’nti, yaṁnūnāhaṁ",
  "atk-s0510a42:53_2": "imaṁ jaṭilaṁ saṁvejeyya’’nti. Atha kho bhagavā uruvelakassapaṁ jaṭilaṁ etadavoca",
  "atk-s0510a42:53_3": "– ‘‘neva ca kho tvaṁ, kassapa, arahā, nāpi arahattamaggasamāpanno, sāpi te paṭipadā",
  "atk-s0510a42:53_4": "natthi, yāya tvaṁ arahā vā assasi arahattamaggaṁ vā samāpanno’’ti. Atha kho uruvelakassapo",
  "atk-s0510a42:53_5": "jaṭilo bhagavato pādesu sirasā nipatitvā bhagavantaṁ etadavoca – ‘‘labheyyāhaṁ, bhante,",
  "atk-s0510a42:53_6": "bhagavato santike pabbajjaṁ, labheyyaṁ upasampada’’nti. ‘‘Tvaṁ khosi, kassapa, pañcannaṁ",
  "atk-s0510a42:53_7": "jaṭilasatānaṁ nāyako vināyako aggo pamukho pāmokkho, tepi tāva apalokehi, yathā te",
  "atk-s0510a42:53_8": "maññissanti, tathā te karissantī’’ti. Atha kho uruvelakassapo jaṭilo yena te jaṭilā",
  "atk-s0510a42:53_9": "tenupasaṅkami; upasaṅkamitvā te jaṭile etadavoca – ‘‘icchāmahaṁ, bho, mahāsamaṇe",
  "atk-s0510a42:53_10": "brahmacariyaṁ carituṁ, yathā bhavanto maññanti tathā karontū’’ti. ‘‘Cirapaṭikā mayaṁ,",
  "atk-s0510a42:53_11": "bho, mahāsamaṇe abhippasannā, sace bhavaṁ mahāsamaṇe brahmacariyaṁ carissati, sabbeva",
  "atk-s0510a42:53_12": "mayaṁ mahāsamaṇe brahmacariyaṁ carissāmā’’ti. Atha kho te jaṭilā kesamissaṁ jaṭāmissaṁ",
  "atk-s0510a42:53_13": "khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu; upasaṅkamitvā",
  "atk-s0510a42:53_14": "bhagavato pādesu sirasā nipatitvā bhagavantaṁ etadavocuṁ – ‘‘labheyyāma mayaṁ, bhante,",
  "atk-s0510a42:53_15": "bhagavato santike pabbajjaṁ, labheyyāma upasampada’’nti. ‘‘Etha, bhikkhavo’’ti bhagavā",
  "atk-s0510a42:53_16": "avoca – ‘‘svākkhāto dhammo, caratha brahmacariyaṁ sammā dukkhassa antakiriyāyā’’ti.",
  "atk-s0510a42:53_17": "Sāva tesaṁ āyasmantānaṁ upasampadā ahosi.",
  "atk-s0510a42:54_0": "Addasā kho nadīkassapo jaṭilo kesamissaṁ jaṭāmissaṁ khārikājamissaṁ aggihutamissaṁ",
  "atk-s0510a42:54_1": "udake vuyhamāne, disvānassa etadahosi – ‘‘māheva me bhātuno upasaggo ahosī’’ti, jaṭile",
  "atk-s0510a42:54_2": "pāhesi – ‘‘gacchatha me bhātaraṁ jānāthā’’ti, sāmañca tīhi jaṭilasatehi saddhiṁ yenāyasmā",
  "atk-s0510a42:54_3": "uruvelakassapo tenupasaṅkami; upasaṅkamitvā āyasmantaṁ uruvelakassapaṁ etadavoca",
  "atk-s0510a42:54_4": "– ‘‘idaṁ nu kho, kassapa, seyyo’’ti? ‘‘Āmāvuso, idaṁ seyyo’’ti. Atha kho te jaṭilā",
  "atk-s0510a42:54_5": "kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā",
  "atk-s0510a42:54_6": "tenupasaṅkamiṁsu; upasaṅkamitvā bhagavato pādesu sirasā nipatitvā bhagavantaṁ etadavocuṁ",
  "atk-s0510a42:54_7": "– ‘‘labheyyāma mayaṁ, bhante, bhagavato santike pabbajjaṁ, labheyyāma upasampada’’nti.",
  "atk-s0510a42:54_8": "‘‘Etha, bhikkhavo’’ti bhagavā avoca – ‘‘svākkhāto dhammo, caratha brahmacariyaṁ sammā",
  "atk-s0510a42:54_9": "dukkhassa antakiriyāyā’’ti. Sāva tesaṁ āyasmantānaṁ upasampadā ahosi.",
  "atk-s0510a42:55_0": "Addasā kho gayākassapo jaṭilo kesamissaṁ jaṭāmissaṁ khārikājamissaṁ aggihutamissaṁ",
  "atk-s0510a42:55_1": "udake vuyhamāne, disvānassa etadahosi – ‘‘māheva me bhātūnaṁ upasaggo ahosī’’ti,",
  "atk-s0510a42:55_2": "jaṭile pāhesi – ‘‘gacchatha me bhātaro jānāthā’’ti, sāmañca dvīhi jaṭilasatehi saddhiṁ",
  "atk-s0510a42:55_3": "yenāyasmā uruvelakassapo tenupasaṅkami; upasaṅkamitvā āyasmantaṁ uruvelakassapaṁ",
  "atk-s0510a42:55_4": "etadavoca – ‘‘idaṁ nu kho, kassapa, seyyo’’ti? ‘‘Āmāvuso, idaṁ seyyo’’ti. Atha kho",
  "atk-s0510a42:55_5": "te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena",
  "atk-s0510a42:55_6": "bhagavā tenupasaṅkamiṁsu; upasaṅkamitvā bhagavato pādesu sirasā nipatitvā bhagavantaṁ",
  "atk-s0510a42:55_7": "etadavocuṁ – ‘‘labheyyāma mayaṁ, bhante, bhagavato santike pabbajjaṁ, labheyyāma",
  "atk-s0510a42:55_8": "upasampada’’nti. ‘‘Etha, bhikkhavo’’ti, bhagavā avoca – ‘‘svākkhāto dhammo, caratha",
  "atk-s0510a42:55_9": "brahmacariyaṁ sammā dukkhassa antakiriyāyā’’ti. Sāva tesaṁ āyasmantānaṁ upasampadā ahosi.",
  "atk-s0510a42:56_0": "‘‘Bhagavato adhiṭṭhānena pañca kaṭṭhasatāni na phāliyiṁsu, phāliyiṁsu, aggī na ujjaliyiṁsu,",
  "atk-s0510a42:56_1": "ujjaliyiṁsu, na vijjhāyiṁsu, vijjhāyiṁsu, pañca mandāmukhisatāni abhinimmini, etena",
  "atk-s0510a42:56_2": "nayena aḍḍhuḍḍhapāṭihāriyasahassāni honti.",
  "atk-s0510a42:57_0": "‘‘Atha kho bhagavā uruvelāyaṁ yathābhirantaṁ viharitvā yena gayāsīsaṁ tena cārikaṁ",
  "atk-s0510a42:57_1": "pakkāmi mahatā bhikkhusaṅghena saddhiṁ sahassena sabbeheva purāṇajaṭilehi. Tatra",
  "atk-s0510a42:57_2": "sudaṁ bhagavā gayāyaṁ viharati gayāsīse saddhiṁ bhikkhusahassena. Tatra kho bhagavā",
  "atk-s0510a42:57_3": "bhikkhu āmantesi (saṁ. ni. 4.28) – ‘sabbaṁ, bhikkhave, ādittaṁ, kiñca, bhikkhave,",
  "atk-s0510a42:57_4": "sabbaṁ ādittaṁ, cakkhu, bhikkhave, ādittaṁ, rūpā ādittā, cakkhuviññāṇaṁ ādittaṁ,",
  "atk-s0510a42:57_5": "cakkhusamphasso āditto, yamidaṁ cakkhusamphassapaccayā uppajjati vedayitaṁ sukhaṁ",
  "atk-s0510a42:57_6": "vā dukkhaṁ vā adukkhamasukhaṁ vā tampi ādittaṁ. Kena ādittaṁ, rāgagginā dosagginā",
  "atk-s0510a42:57_7": "mohagginā ādittaṁ, jātiyā jarāya maraṇena sokehi paridevehi dukkhehi domanassehi",
  "atk-s0510a42:57_8": "upāyāsehi ādittanti vadāmi? Sotaṁ ādittaṁ, saddā ādittā…pe… ghānaṁ ādittaṁ, gandhā",
  "atk-s0510a42:57_9": "ādittā…pe… jivhā ādittā, rasā ādittā…pe… kāyo āditto, phoṭṭhabbā ādittā…pe… mano",
  "atk-s0510a42:57_10": "āditto, dhammā ādittā, manoviññāṇaṁ ādittaṁ, manosamphasso āditto, yamidaṁ manosamphassapaccayā",
  "atk-s0510a42:57_11": "uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. Kena ādittaṁ,",
  "atk-s0510a42:57_12": "rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi",
  "atk-s0510a42:57_13": "domanassehi upāyāsehi āditta’’’nti vadāmi.",
  "atk-s0510a42:58_0": "‘‘Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati,",
  "atk-s0510a42:58_1": "cakkhuviññāṇepi nibbindati, cakkhusamphassepi nibbindati, yamidaṁ cakkhusamphassapaccayā",
  "atk-s0510a42:58_2": "uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati.",
  "atk-s0510a42:58_3": "Sotasmimpi nibbindati, saddesupi nibbindati…pe… ghānasmimpi nibbindati, gandhesupi",
  "atk-s0510a42:58_4": "nibbindati…pe… jivhāyapi nibbindati, rasesupi nibbindati…pe… kāyasmimpi nibbindati,",
  "atk-s0510a42:58_5": "phoṭṭhabbesupi nibbindati…pe… manasmimpi nibbindati, dhammesupi nibbindati, manoviññāṇepi",
  "atk-s0510a42:58_6": "nibbindati, manosamphassepi nibbindati, yamidaṁ manosamphassapaccayā uppajjati vedayitaṁ",
  "atk-s0510a42:58_7": "sukhaṁ vā dukkhaṁ vā adukkhamasukhaṁ vā tasmimpi nibbindati. Nibbindaṁ virajjati",
  "atk-s0510a42:58_8": ", virāgā vimuccati, vimuttasmiṁ vimuttamiti ñāṇaṁ hoti, ‘khīṇā jāti, vusitaṁ brahmacariyaṁ,",
  "atk-s0510a42:58_9": "kataṁ karaṇīyaṁ, nāparaṁ itthattāyā’ti pajānātī’’ti.",
  "atk-s0510a42:59": "Imasmiñca pana veyyākaraṇasmiṁ bhaññamāne tassa bhikkhusahassassa anupādāya āsavehi cittāni vimucciṁsu.",
  "atk-s0510a42:60_0": "29. Evaṁ ādittapariyāyadesanaṁ sutvā saha paṭisambhidāhi arahattaṁ sampatto nadīkassapo",
  "atk-s0510a42:60_1": "thero somanassajāto attano pubbacaritāpadānaṁ pakāsento padumuttarassa bhagavatotiādimāha.",
  "atk-s0510a42:60_2": "Tattha aggaphalanti uttamaphalaṁ, attanā ropitaambarukkhassa ādimhi gahitaphalaṁ",
  "atk-s0510a42:60_3": "vā. Sesaṁ suviññeyyamevāti.",
  "atk-s0510a42:61": "Nadīkassapattheraapadānavaṇṇanā samattā.",
  "atk-s0510a42:62": "3. Gayākassapattheraapadānavaṇṇanā",
  "atk-s0510a42:63_0": "Tatiyāpadāne ajinacammavatthohantiādikaṁ āyasmato gayākassapattherassa apadānaṁ.",
  "atk-s0510a42:63_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto",
  "atk-s0510a42:63_2": "ito ekatiṁsakappe sikhissa bhagavato kāle kulagehe nibbatto viññutaṁ patto nissaraṇajjhāsayatāya",
  "atk-s0510a42:63_3": "gharāvāsaṁ pahāya tāpasapabbajjaṁ pabbajitvā araññāyatane assamaṁ māpetvā vanamūlaphalāhāro",
  "atk-s0510a42:63_4": "vasati. Tena ca samayena bhagavā eko adutiyo tassa assamasamīpenāgacchi, so bhagavantaṁ",
  "atk-s0510a42:63_5": "disvā pasannamānaso upasaṅkamitvā vanditvā ekamantaṁ ṭhito velaṁ olokento manoharāni",
  "atk-s0510a42:63_6": "kolaphalāni satthu upanesi. So tena puññakammena devamanussesu saṁsaranto imasmiṁ",
  "atk-s0510a42:63_7": "buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṁ",
  "atk-s0510a42:63_8": "pahāya tāpasapabbajjaṁ pabbajitvā dvīhi tāpasasatehi saddhiṁ gayāya viharati. Gayāya",
  "atk-s0510a42:63_9": "vasanato hissa kassapagottatāya ca gayākassapoti samaññā ahosi. So bhagavato saddhiṁ",
  "atk-s0510a42:63_10": "parisāya ehibhikkhūpasampadaṁ datvā nadīkassapassa vuttanayena ādittapariyāya desanāya",
  "atk-s0510a42:63_11": "ovadiyamāno arahatte patiṭṭhāsi.",
  "atk-s0510a42:64_0": "35. So arahattaṁ patvā somanassajāto attano pubbacaritāpadānaṁ pakāsento ajinacammavatthohantiādimāha",
  "atk-s0510a42:64_1": ". Tattha ajinacammavatthoti tāpasapabbajitattā ajinacammanivāsanapāvuraṇoti attho.",
  "atk-s0510a42:64_2": "Khāribhāradharoti tāpasakāle tāpasaparikkhāraparipuṇṇakājadharoti attho. Khārikatāpasaparikkhāre",
  "atk-s0510a42:64_3": "pūretvā. Kolaṁ ahāsi assamanti kolaphalaṁ assame pūretvā assame nisinnoti attho.",
  "atk-s0510a42:64_4": "Agopayinti pāṭhe kolaphalaṁ pariyesitvā assamaṁ gopesiṁ rakkhinti attho. Sesaṁ sabbaṁ uttānatthamevāti.",
  "atk-s0510a42:65": "Gayākassapattheraapadānavaṇṇanā samattā.",
  "atk-s0510a42:66": "4. Kimilattheraapadānavaṇṇanā",
  "atk-s0510a42:67_0": "Catutthāpadāne nibbute kakusandhamhītiādikaṁ āyasmato kimilattherassa apadānaṁ. Ayampi",
  "atk-s0510a42:67_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a42:67_2": "kakusandhassa bhagavato kāle kulagehe nibbattitvā viññutaṁ patto parinibbute satthari",
  "atk-s0510a42:67_3": "tassa dhātuyo uddissa salalamālāhi maṇḍapaṁ kāretvā pūjaṁ akāsi. So tena puññakammena",
  "atk-s0510a42:67_4": "tāvatiṁsesu uppajjitvā aparāparaṁ devamanussesu saṁsaranto imasmiṁ buddhuppāde kapilavatthunagare",
  "atk-s0510a42:67_5": "sakyarājakule nibbattitvā kimiloti tassa nāmaṁ akāsi. So vayappatto bhogasampattiyā",
  "atk-s0510a42:67_6": "pamatto viharati. Tassa ñāṇaparipākaṁ ñatvā saṁvegajananatthaṁ anupiyāyaṁ viharanto",
  "atk-s0510a42:67_7": "satthā paṭhamayobbane ṭhitaṁ ramaṇīyaṁ itthirūpaṁ abhinimminitvā purato dassetvā",
  "atk-s0510a42:67_8": "puna anukkamena yathā jarārogavipattīhi abhibhūtā dissati, tathā akāsi. Taṁ disvā",
  "atk-s0510a42:67_9": "kimilakumāro ativiya saṁvegajāto attano saṁvegaṁ pakāsento bhagavato pākaṭaṁ katvā",
  "atk-s0510a42:67_10": "laddhānusāsano arahattaṁ pāpuṇi.",
  "atk-s0510a42:68_0": "42. So arahattaṁ patvā somanassajāto attano pubbacaritāpadānaṁ pakāsento nibbute",
  "atk-s0510a42:68_1": "kakusandhamhītiādimāha. Brāhmaṇamhi vusīmatīti pañcahi vasitāhi vasippattamhi bhagavati.",
  "atk-s0510a42:68_2": "Brāhmaṇassa sabbaguṇagaṇehi maṇḍitattā abhivūḷhītattā brāhmaṇamhi kakusandhe bhagavati",
  "atk-s0510a42:68_3": "parinibbuteti attho. Sesaṁ sabbaṁ uttānamevāti.",
  "atk-s0510a42:69": "Kimilattheraapadānavaṇṇanā samattā.",
  "atk-s0510a42:70": "5. Vajjiputtattheraapadānavaṇṇanā",
  "atk-s0510a42:71_0": "Sahassaraṁsībhagavātiādikaṁ āyasmato vajjiputtattherassa apadānaṁ. Ayampi purimabuddhesu",
  "atk-s0510a42:71_1": "katādhikāro tattha tattha bhave vivaṭṭūpanissayaṁ puññaṁ upacinanto ito catunavutikappe",
  "atk-s0510a42:71_2": "ekaṁ paccekabuddhaṁ bhikkhāya gacchantaṁ disvā pasannamānaso kadaliphalāni adāsi.",
  "atk-s0510a42:71_3": "So tena puññakammena devamanussesu saṁsaranto imasmiṁ buddhuppāde vesāliyaṁ licchavirājakumāro",
  "atk-s0510a42:71_4": "hutvā nibbatti, vajjirājaputtattā vajjiputtotvevassa samaññā. So daharo hutvā hatthisippādisikkhanakālepi",
  "atk-s0510a42:71_5": "hetusampannatāya nissaraṇajjhāsayova hutvā vicaranto satthu dhammadesanaṁ sutvā paṭiladdhasaddho",
  "atk-s0510a42:71_6": "satthu santike pabbajitvā vipassanāya kammaṁ katvā nacirasseva chaḷabhiñño ahosi.",
  "atk-s0510a42:71_7": "Chaḷabhiñño pana hutvā aparabhāge aciraparinibbute satthari dhammaṁ saṅgāyituṁ saṅketaṁ",
  "atk-s0510a42:71_8": "katvā mahātheresu tattha tattha viharantesu ekadivasaṁ āyasmantaṁ ānandaṁ sekhaṁyeva",
  "atk-s0510a42:71_9": "samānaṁ mahatiyā parisāya parivutaṁ dhammaṁ desentaṁ disvā tassa uparimaggādhigamāya ussāhaṁ janento –",
  "atk-s0510a42:72": "‘‘Rukkhamūlagahanaṁ pasakkiya, nibbānaṁ hadayasmiṁ opiya;",
  "atk-s0510a42:73": "Jhāya gotama mā ca pamādo, kiṁ te biḷibiḷikā karissatī’’ti. (theragā. 119) – gāthaṁ abhāsi;",
  "atk-s0510a42:74_0": "Tattha rukkhamūlagahananti rukkhamūlabhūtaṁ gahanaṁ, gahanañhi atthi, na rukkhamūlaṁ,",
  "atk-s0510a42:74_1": "rukkhamūlañca atthi, na gahanaṁ, tesu rukkhamūlaggahaṇena ṭhānassa chāyāya sampannatāya",
  "atk-s0510a42:74_2": "vātātapaparissayābhāvaṁ dīpeti, gahanaggahaṇena nivātabhāvena vātaparissayābhāvaṁ",
  "atk-s0510a42:74_3": "janasambādhābhāvañca dasseti, tadubhayena ca bhāvanāyogyataṁ. Pasakkiyāti upagantvā.",
  "atk-s0510a42:74_4": "Nibbānaṁ hadayasmiṁ opiyāti ‘‘evaṁ mayā paṭipajjitvā nibbānaṁ adhigantabba’’nti nibbutiṁ",
  "atk-s0510a42:74_5": "hadaye ṭhapetvā citte katvā. Jhāyāti tilakkhaṇūpanijjhānena jhāya, vipassanābhāvanāsahitaṁ",
  "atk-s0510a42:74_6": "maggabhāvanaṁ bhāvehi. Gotamāti dhammabhaṇḍāgārikaṁ gottenālapati. Mā ca pamādoti",
  "atk-s0510a42:74_7": "adhikusalesu dhammesu mā pamādaṁ āpajji. Idāni yādiso therassa pamādo, taṁ paṭikkhepavasena",
  "atk-s0510a42:74_8": "dassento ‘‘kiṁ te biḷibiḷikā karissatī’’ti āha. Tattha biḷibiḷikāti biḷibiḷikiriyā,",
  "atk-s0510a42:74_9": "biḷibiḷitisaddapavatti yathā niratthakā, evaṁ biḷibiḷikāsadisā janapaññatti. Kiṁ",
  "atk-s0510a42:74_10": "te karissatīti kīdisaṁ atthaṁ tuyhaṁ sādhessati, tasmā janapaññattiṁ pahāya sadatthapasuto",
  "atk-s0510a42:74_11": "hohīti ovādaṁ adāsi.",
  "atk-s0510a42:75_0": "Taṁ sutvā aññehi vuttena vissagandhavāyanavacanena saṁvegajāto bahudeva rattiṁ caṅkamena",
  "atk-s0510a42:75_1": "vītināmento vipassanaṁ ussukkāpetvā senāsanaṁ pavisitvā mañcake nisinnamattova ‘‘kiñci",
  "atk-s0510a42:75_2": "sayāmī’’ti sīsaṁ bimbohanamasampattaṁ pādaṁ bhūmito uggataṁ sarīrassa ākāsagatakkhaṇeyeva arahattaṁ pāpuṇi.",
  "atk-s0510a42:76_0": "49. Vajjiputtatthero aparabhāge somanassajāto attano pubbacaritāpadānaṁ pakāsento",
  "atk-s0510a42:76_1": "sahassaraṁsī bhagavātiādimāha. Tattha sahassaraṁsīti ettha ‘‘anekasatasahassaraṁsī’’ti",
  "atk-s0510a42:76_2": "vattabbe gāthābandhasukhatthaṁ ‘‘sahassaraṁsī’’ti vuttanti veditabbaṁ. Sesaṁ suviññeyyamevāti.",
  "atk-s0510a42:77": "Vajjiputtattheraapadānavaṇṇanā samattā.",
  "atk-s0510a42:78": "6. Uttarattheraapadānavaṇṇanā",
  "atk-s0510a42:79_0": "Chaṭṭhāpadāne sumedho nāma sambuddhotiādikaṁ āyasmato uttarasāmaṇerassa apadānaṁ.",
  "atk-s0510a42:79_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a42:79_2": "upacinanto sumedhassa bhagavato kāle vijjādharo hutvā ākāsena vicarati. Tena ca samayena",
  "atk-s0510a42:79_3": "satthā tasseva anuggaṇhanatthaṁ vanantare aññatarasmiṁ rukkhamūle nisīdi chabbaṇṇabuddharaṁsiyo",
  "atk-s0510a42:79_4": "vissajjento. So antalikkhena gacchanto bhagavantaṁ disvā pasannamānaso ākāsato oruyha",
  "atk-s0510a42:79_5": "suvisuddhehi vipulehi kaṇikārapupphehi bhagavantaṁ pūjesi, pupphāni buddhānubhāvena",
  "atk-s0510a42:79_6": "satthu upari chattākārena aṭṭhaṁsu, so tena bhiyyosomattāya pasannacitto hutvā aparabhāge",
  "atk-s0510a42:79_7": "kālaṁ katvā tāvatiṁsesu nibbattitvā dibbasampattiṁ anubhavanto yāvatāyukaṁ tattha",
  "atk-s0510a42:79_8": "ṭhatvā tato cuto devamanussesu saṁsaranto imasmiṁ buddhuppāde rājagahe brāhmaṇamahāsālassa",
  "atk-s0510a42:79_9": "putto hutvā nibbatti, uttarotissa nāmaṁ ahosi. So viññutaṁ patto brāhmaṇavijjāsu",
  "atk-s0510a42:79_10": "nipphattiṁ gantvā jātiyā rūpena vijjāya vayena sīlācārena ca lokassa sambhāvanīyo jāto.",
  "atk-s0510a42:80_0": "Tassa taṁ sampattiṁ disvā vassakāro magadhamahāmatto attano dhītaraṁ dātukāmo hutvā",
  "atk-s0510a42:80_1": "attano adhippāyaṁ pavedesi. So nissaraṇajjhāsayatāya taṁ paṭikkhipitvā kālena kālaṁ",
  "atk-s0510a42:80_2": "dhammasenāpatiṁ payirupāsanto tassa santike dhammaṁ sutvā paṭiladdhasaddho pabbajitvā",
  "atk-s0510a42:80_3": "vattasampanno hutvā theraṁ upaṭṭhahati.",
  "atk-s0510a42:81_0": "Tena ca samayena therassa aññataro ābādho uppanno, tassa bhesajjatthāya uttaro sāmaṇero",
  "atk-s0510a42:81_1": "pātova pattacīvaramādāya vihārato nikkhanto antarāmagge taḷākassa samīpe pattaṁ ṭhapetvā",
  "atk-s0510a42:81_2": "udakasamīpaṁ gantvā mukhaṁ dhovati. Atha aññataro umaṅgacoro katakammo ārakkhapurisehi",
  "atk-s0510a42:81_3": "anubaddho aggamaggena nagarato nikkhamitvā palāyanto attanā gahitaṁ ratanabhaṇḍitaṁ",
  "atk-s0510a42:81_4": "sāmaṇerassa patte pakkhipitvā palāyi. Sāmaṇeropi pattasamīpaṁ upagato. Coraṁ anubandhantā",
  "atk-s0510a42:81_5": "rājapurisā sāmaṇerassa patte bhaṇḍikaṁ disvā ‘‘ayaṁ coro, iminā coriyaṁ kata’’nti",
  "atk-s0510a42:81_6": "sāmaṇeraṁ pacchābāhaṁ bandhitvā vassakārassa brāhmaṇassa dassesuṁ. Vassakāro ca tadā",
  "atk-s0510a42:81_7": "rañño vinicchaye niyutto hutvā chejjabhejjaṁ anusāsati, so ‘‘pubbe mama vacanaṁ nādiyi,",
  "atk-s0510a42:81_8": "suddhapāsaṇḍiyesu pabbajī’’ti (theragā. aṭṭha. 1.uttarattheragāthāvaṇṇanā) kammaṁ",
  "atk-s0510a42:81_9": "asodhetvā ghātukāmattāva jīvantameva taṁ sūle uttāsesi.",
  "atk-s0510a42:82_0": "Athassa bhagavā ñāṇaparipākaṁ oloketvā taṁ ṭhānaṁ gantvā vipphurantahatthanakhamaṇimayūkhasambhinnasitābhatāya",
  "atk-s0510a42:82_1": "paggharantajātihiṅgulakasuvaṇṇarasadhāraṁ viya jālāguṇṭhitamudutalunadīghaṅgulihatthaṁ",
  "atk-s0510a42:82_2": "uttarassa sīse ṭhapetvā ‘‘uttara, idaṁ te purimakammassa phalaṁ uppannaṁ, tattha",
  "atk-s0510a42:82_3": "tayā paccavekkhaṇabalena adhivāsanā kātabbā’’ti vatvā ajjhāsayānurūpaṁ dhammaṁ desesi.",
  "atk-s0510a42:82_4": "Uttaro amatābhisekasadisena satthu hatthasamphassena sañjātappasādasomanassatāya",
  "atk-s0510a42:82_5": "uḷārapītipāmojjaṁ paṭilabhitvā yathāparicitaṁ vipassanāmaggaṁ samārūḷho ñāṇassa paripākaṁ",
  "atk-s0510a42:82_6": "gatattā satthu ca desanāvilāsena tāvadeva maggapaṭipāṭiyā sabbe kilese khepetvā chaḷabhiñño",
  "atk-s0510a42:82_7": "ahosi. Chaḷabhiñño pana hutvā sūlato uṭṭhahitvā parānuddayāya ākāse ṭhatvā pāṭihāriyaṁ",
  "atk-s0510a42:82_8": "dassesi. Mahājano acchariyabbhutacittajāto ahosi. Tāvadevassa vaṇo saṁrūḷhi, so bhikkhūhi,",
  "atk-s0510a42:82_9": "‘‘āvuso, tādisadukkhaṁ anubhavanto kathaṁ tvaṁ vipassanaṁ anuyuñjituṁ asakkhī’’ti",
  "atk-s0510a42:82_10": "puṭṭho, ‘‘pageva me, āvuso, saṁsāre ādīnavo, saṅkhārānañca sabhāvo sudiṭṭho, evāhaṁ",
  "atk-s0510a42:82_11": "tādisaṁ dukkhaṁ anubhavantopi asakkhiṁ vipassanaṁ vaḍḍhetvā visesaṁ adhigantu’’nti",
  "atk-s0510a42:82_12": "āha. ‘‘Pubbajātiyā daharakāle makkhikaṁ gahetvā nimbasūlakaṁ gahetvā sūlāropanakīḷaṁ",
  "atk-s0510a42:82_13": "paṭicca evaṁ anekajātisatesu sūlāropanadukkhamanubhavitvā imāya pariyosānajātiyā",
  "atk-s0510a42:82_14": "evarūpaṁ dukkhamanubhūta’’nti āha.",
  "atk-s0510a42:83": "55. Atha aparabhāge pubbakammaṁ saritvā somanassajāto pubbacaritāpadānaṁ pakāsento sumedho nāma sambuddhotiādimāha. Tattha anuttānapadavaṇṇanameva karissāma.",
  "atk-s0510a42:84_0": "57.Vijjādharo tadā āsinti bāhirakamantādivijjāsiddhiyā ākāsagāmisamattho hutvā caraṇavasena",
  "atk-s0510a42:84_1": "taṁ vijjaṁ rakkhitvā avināsetvā pariharaṇavasena vijjādharayoni āsiṁ ahosinti attho.",
  "atk-s0510a42:84_2": "Antalikkhacaro ahanti antaṁ pariyosānaṁ koṭiṁ likhate saṁkarissatīti antalikkhaṁ.",
  "atk-s0510a42:84_3": "Atha vā antaṁ pariyosānaṁ likhyate olokiyate etenāti antalikkhaṁ, tasmiṁ antalikkhe,",
  "atk-s0510a42:84_4": "ākāse caraṇasīlo ahanti attho. Tisūlaṁ sukataṁ gayhāti tikhiṇaṁ sūlaṁ, aggaṁ āvudhaṁ.",
  "atk-s0510a42:84_5": "Tisūlaṁ sundaraṁ kataṁ, koṭṭanaghaṁsanamaddanapaharaṇavasena suṭṭhu kataṁ sūlāvudhaṁ",
  "atk-s0510a42:84_6": "gayha gahetvā ambarato gacchāmīti attho. Sesaṁ sabbaṁ heṭṭhā vuttanayattāva nayānuyogena suviññeyyamevāti.",
  "atk-s0510a42:85": "Uttarattheraapadānavaṇṇanā samattā.",
  "atk-s0510a42:86": "7. Aparauttarattheraapadānavaṇṇanā",
  "atk-s0510a42:87_0": "Sattamāpadāne nibbute lokanāthamhītiādikaṁ āyasmato aparassa uttarattherassa apadānaṁ.",
  "atk-s0510a42:87_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a42:87_2": "upacinanto ito catunnavutikappe siddhatthassa bhagavato kāle kulagehe nibbattitvā",
  "atk-s0510a42:87_3": "vayappatto viññutaṁ patvā sāsane laddhappasādo hutvā upāsakattaṁ nivedesi. So satthari",
  "atk-s0510a42:87_4": "parinibbute attano ñātake sannipātetvā bahupūjāsakkāraṁ saṁharitvā dhātupūjaṁ akāsi.",
  "atk-s0510a42:87_5": "So tena puññakammena devamanussesu saṁsaranto imasmiṁ buddhuppāde sākete brāhmaṇakule",
  "atk-s0510a42:87_6": "nibbattitvā uttaroti laddhanāmo vayappatto kenacideva karaṇīyena sāvatthiṁ gato kaṇḍambamūle",
  "atk-s0510a42:87_7": "kataṁ yamakapāṭihāriyaṁ disvā pasīditvā puna kāḷakārāmasuttadesanāya abhivaḍḍhamānasaddho",
  "atk-s0510a42:87_8": "pabbajitvā satthārā saddhiṁ rājagahaṁ gantvā upasampadaṁ labhitvā tatheva caranto",
  "atk-s0510a42:87_9": "vipassanaṁ paṭṭhapetvā nacirasseva chaḷabhiñño ahosi. Chaḷabhiñño pana hutvā satthari",
  "atk-s0510a42:87_10": "sāvatthiyaṁ viharante buddhupaṭṭhānatthaṁ rājagahato sāvatthiṁ upagato bhikkhūhi",
  "atk-s0510a42:87_11": "– ‘‘kiṁ, āvuso, pabbajjākiccaṁ tayā matthakaṁ pāpita’’nti puṭṭho aññaṁ byākāsi.",
  "atk-s0510a42:88": "93. Arahattaṁ pana patvā somanassajāto attano pubbacaritāpadānaṁ pakāsento nibbute lokanāthamhītiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a42:89": "Aparauttarattheraapadānavaṇṇanā samattā.",
  "atk-s0510a42:90": "8. Bhaddajittheraapadānavaṇṇanā",
  "atk-s0510a42:91_0": "Aṭṭhamāpadāne ogayhāhaṁ pokkharaṇintiādikaṁ āyasmato bhaddajittherassa apadānaṁ.",
  "atk-s0510a42:91_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a42:91_2": "upacinanto padumuttarassa bhagavato kāle brāhmaṇakule nibbattitvā viññutaṁ patto",
  "atk-s0510a42:91_3": "brāhmaṇānaṁ vijjāsippesu pāraṁ gantvā kāme pahāya tāpasapabbajjaṁ pabbajitvā araññāyatane",
  "atk-s0510a42:91_4": "assamaṁ kāretvā vasanto ekadivasaṁ satthāraṁ ākāsena gacchantaṁ disvā pasannamānaso",
  "atk-s0510a42:91_5": "añjaliṁ paggayha aṭṭhāsi. Satthā tassa ajjhāsayaṁ disvā ākāsato otari. Otiṇṇassa",
  "atk-s0510a42:91_6": "pana bhagavato madhuñca bhisamuḷālañca sappikhīrañca upanāmesi, tassa taṁ bhagavā",
  "atk-s0510a42:91_7": "anukammaṁ upādāya paṭiggahetvā anumodanaṁ katvā pakkāmi. So tena puññakammena tusitesu",
  "atk-s0510a42:91_8": "nibbatto tattha yāvatāyukaṁ ṭhatvā tato cuto aparāparaṁ sugatīsuyeva saṁsaranto vipassissa",
  "atk-s0510a42:91_9": "bhagavato kāle mahaddhano seṭṭhi hutvā aṭṭhasaṭṭhibhikkhusatasahassaṁ bhojetvā ticīvarena acchādesi.",
  "atk-s0510a42:92_0": "Evaṁ bahuṁ kusalaṁ katvā devaloke nibbatti. Tattha yāvatāyukaṁ ṭhatvā tato cavitvā",
  "atk-s0510a42:92_1": "manussalokesu uppanno buddhasuññe loke pañca paccekabuddhasatāni catūhi paccayehi",
  "atk-s0510a42:92_2": "upaṭṭhahitvā tato cuto rājakule nibbattitvā rajjaṁ anusāsanto attano puttaṁ paccekabodhiṁ",
  "atk-s0510a42:92_3": "adhigantvā ṭhitaṁ upaṭṭhahitvā tassa parinibbutassa dhātuyo gahetvā cetiyaṁ katvā",
  "atk-s0510a42:92_4": "pūjesi. Evaṁ tattha tattha tāni tāni puññāni katvā imasmiṁ buddhuppāde bhaddiyanagare",
  "atk-s0510a42:92_5": "asītikoṭivibhavassa bhaddiyaseṭṭhissa ekaputtako hutvā nibbatti, bhaddajītissa nāmaṁ",
  "atk-s0510a42:92_6": "ahosi. Tassa kira issariyabhogaparivārasampatti carimabhave bodhisattassa viya ahosi.",
  "atk-s0510a42:93_0": "Tadā satthā sāvatthiyaṁ vasitvā bhaddajikumāraṁ saṅgaṇhanatthāya mahatā bhikkhusaṅghena",
  "atk-s0510a42:93_1": "saddhiṁ bhaddiyanagaraṁ gantvā jātiyāvane vasi tassa ñāṇaparipākaṁ āgamayamāno. Sopi",
  "atk-s0510a42:93_2": "uparipāsāde nisinno sīhapañjaraṁ vivaritvā olokento bhagavato santike dhammaṁ sotuṁ",
  "atk-s0510a42:93_3": "gacchantaṁ mahājanaṁ disvā, ‘‘katthāyaṁ mahājano gacchatī’’ti pucchitvā taṁ kāraṇaṁ",
  "atk-s0510a42:93_4": "sutvā sayampi mahatā parivārena satthu santikaṁ gantvā dhammaṁ suṇanto sabbābharaṇapaṭimaṇḍitova",
  "atk-s0510a42:93_5": "sabbakilese khepetvā arahattaṁ pāpuṇi. Arahatte pana tena adhigate satthā bhaddiyaseṭṭhiṁ",
  "atk-s0510a42:93_6": "āmantesi – ‘‘tava putto alaṅkatapaṭiyatto dhammaṁ suṇanto arahatte patiṭṭhāsi, tenassa",
  "atk-s0510a42:93_7": "idāneva pabbajituṁ yuttaṁ, no ce pabbajissati, parinibbāyissatī’’ti. Seṭṭhi ‘‘na",
  "atk-s0510a42:93_8": "mayhaṁ puttassa daharasseva sato parinibbānena kiccaṁ atthi, pabbājetha na’’nti āha.",
  "atk-s0510a42:93_9": "Taṁ satthā pabbājetvā upasampādetvā tattha sattāhaṁ vasitvā koṭigāmaṁ pāpuṇi, so",
  "atk-s0510a42:93_10": "ca gāmo gaṅgātīre ahosi . Koṭigāmavāsino ca buddhappamukhassa bhikkhusaṅghassa mahādānaṁ",
  "atk-s0510a42:93_11": "pavattesuṁ. Bhaddajitthero satthārā anumodanāya āraddhamattāya bahigāmaṁ gantvā ‘‘gaṅgātīre",
  "atk-s0510a42:93_12": "maggasamīpe satthu āgatakāle vuṭṭhahissāmī’’ti kālaparicchedaṁ katvā aññatarasmiṁ",
  "atk-s0510a42:93_13": "rukkhamūle samāpattiṁ samāpajjitvā nisīdi. Mahātheresu āgacchantesupi avuṭṭhahitvā",
  "atk-s0510a42:93_14": "satthu āgatakāleyeva vuṭṭhāsi. Puthujjanā bhikkhū – ‘‘ayaṁ adhunā pabbajito, mahātheresu",
  "atk-s0510a42:93_15": "āgacchantesu mānathaddho hutvā na vuṭṭhāsī’’ti ujjhāyiṁsu.",
  "atk-s0510a42:94_0": "Koṭigāmavāsino satthu bhikkhusaṅghassa ca bahū nāvāsaṅghāṭe bandhiṁsu. Satthā ‘‘bhaddajissānubhāvaṁ",
  "atk-s0510a42:94_1": "pakāsemī’’ti nāvāya ṭhatvā ‘‘kahaṁ bhaddajī’’ti pucchi. Bhaddajitthero – ‘‘sohaṁ,",
  "atk-s0510a42:94_2": "bhante’’ti satthāraṁ upasaṅkamitvā añjaliṁ katvā aṭṭhāsi. Satthā ‘‘ehi, bhaddaji,",
  "atk-s0510a42:94_3": "amhehi saddhiṁ ekanāvaṁ abhiruhā’’ti. So uppatitvā satthu ṭhitanāvāyaṁ aṭṭhāsi. Satthā",
  "atk-s0510a42:94_4": "gaṅgāya majjhe gatakāle, ‘‘bhaddaji, tayā mahāpanādakāle ajjhāvuṭṭharatanapāsādo",
  "atk-s0510a42:94_5": "kaha’’nti āha. ‘‘Imasmiṁ ṭhāne nimuggo, bhante’’ti. ‘‘Tena hi, bhaddaji, sabrahmacārīnaṁ",
  "atk-s0510a42:94_6": "kaṅkhaṁ chindā’’ti. Tasmiṁ khaṇe thero satthāraṁ vanditvā iddhibalena gantvā pāsādathūpikaṁ",
  "atk-s0510a42:94_7": "pādaṅgulantarena sannirujjhitvā pañcavīsatiyojanaṁ pāsādaṁ gahetvā ākāse uppati,",
  "atk-s0510a42:94_8": "uppatanto ca paññāsayojanāni ukkhipi. Athassa purimabhave ñātakā pāsādagatena lobhena",
  "atk-s0510a42:94_9": "macchakacchapamaṇḍūkā hutvā nibbattā tasmiṁ pāsāde uṭṭhahante parivattitvā patiṁsu.",
  "atk-s0510a42:94_10": "Satthā te sampatante disvā ‘‘ñātakā te, bhaddaji, kilamantī’’ti āha. Thero satthu",
  "atk-s0510a42:94_11": "vacanena pāsādaṁ vissajjesi. Pāsādo yathāṭhāneyeva patiṭṭhahi. Satthā pāraṅgato bhikkhūhi",
  "atk-s0510a42:94_12": "– ‘‘kadā, bhante, bhaddajittherena ayaṁ pāsādo ajjhāvuṭṭho’’ti puṭṭho mahāpanādajātakaṁ",
  "atk-s0510a42:94_13": "(jā. 1.3.40 ādayo) kathetvā bahujanaṁ dhammāmataṁ pāyesi.",
  "atk-s0510a42:95_0": "98. Thero pana arahattaṁ patto pubbasambhāraṁ saritvā somanassajāto pubbacaritāpadānaṁ",
  "atk-s0510a42:95_1": "pakāsetuṁ ogayhāhaṁ pokkharaṇintiādimāha. Tattha ogayhāhaṁ pokkharaṇinti puthunānāanekamahoghehi",
  "atk-s0510a42:95_2": "khaṇitattā ‘‘pokkharaṇī’’ti laddhanāmaṁ jalāsayaṁ ogayha ogahetvā pavisitvā ajjhogāhetvā",
  "atk-s0510a42:95_3": "ghāsahetukhādanatthāya tattha pokkharaṇiyaṁ pavisitvā bhisaṁ padumapuṇḍarīkamūlaṁ",
  "atk-s0510a42:95_4": "uddharāmīti attho. Sesaṁ heṭṭhā vuttanayattā uttānapadatthattā ca nayānusārena suviññeyyamevāti.",
  "atk-s0510a42:96": "Bhaddajittheraapadānavaṇṇanā samattā.",
  "atk-s0510a42:97": "9. Sivakattheraapadānavaṇṇanā",
  "atk-s0510a42:98_0": "Navamāpadāne esanāya carantassātiādikaṁ āyasmato sivakattherassa apadānaṁ. Ayampi",
  "atk-s0510a42:98_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a42:98_2": "vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ",
  "atk-s0510a42:98_3": "piṇḍāya carantaṁ disvā pasannamānaso pattaṁ ādāya kummāsassa pūretvā adāsi. So tena",
  "atk-s0510a42:98_4": "puññakammena devamanussesu saṁsaranto imasmiṁ buddhuppāde rājagahe brāhmaṇakulagehe",
  "atk-s0510a42:98_5": "nibbattitvā sivakotissa nāmaṁ ahosi. So vayappatto vijjāsippesu nipphattiṁ gato nekkhammajjhāsayatāya",
  "atk-s0510a42:98_6": "kāme pahāya tāpasapabbajjaṁ pabbajitvā vicaranto satthāraṁ upasaṅkamitvā dhammaṁ",
  "atk-s0510a42:98_7": "sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi.",
  "atk-s0510a42:99": "117. Arahattaṁ patvā somanassajāto attano pubbacaritāpadānaṁ pakāsento esanāya carantassātiādimāha. Taṁ sabbaṁ suviññeyyamevāti.",
  "atk-s0510a42:100": "Sivakattheraapadānavaṇṇanā samattā.",
  "atk-s0510a42:101": "10. Upavānattheraapadānavaṇṇanā",
  "atk-s0510a42:102_0": "Dasamāpadāne padumuttaro nāma jinotiādikaṁ āyasmato upavānattherassa apadānaṁ. Ayaṁ",
  "atk-s0510a42:102_1": "kira purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a42:102_2": "kenaci kammacchiddena padumuttarassa bhagavato kāle dalliddakule nibbattitvā viññutaṁ",
  "atk-s0510a42:102_3": "patto bhagavati parinibbute tassa dhātuṁ gahetvā manussadevanāgagaruḷayakkhakumbhaṇḍagandhabbehi",
  "atk-s0510a42:102_4": "sattaratanamaye sattayojanike thūpe kate tattha sudhotaṁ attano uttarāsaṅgaṁ veḷagge",
  "atk-s0510a42:102_5": "ābandhitvā dhajaṁ katvā pūjaṁ akāsi. Taṁ gahetvā abhisammatako nāma yakkhasenāpati",
  "atk-s0510a42:102_6": "devehi cetiyapūjārakkhaṇatthaṁ ṭhapito adissamānakāyo ākāse dhārento cetiyaṁ tikkhattuṁ",
  "atk-s0510a42:102_7": "padakkhiṇaṁ akāsi. Taṁ disvā bhiyyosomattāya pasannamānaso ahosi. So tena puññakammena",
  "atk-s0510a42:102_8": "devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā",
  "atk-s0510a42:102_9": "upavānoti laddhanāmo vayappatto jetavanapaṭiggahaṇe buddhānubhāvaṁ disvā paṭiladdhasaddho",
  "atk-s0510a42:102_10": "pabbajitvā vipassanāya kammaṁ karonto chaḷabhiñño ahosi. Athāyasmā upavāno bhagavato",
  "atk-s0510a42:102_11": "upaṭṭhāko ahosi . Tena ca samayena bhagavato vātābādho uppajji. Therassa gihisahāyo",
  "atk-s0510a42:102_12": "devahito nāma brāhmaṇo sāvatthiyaṁ paṭivasati. So theraṁ catūhi paccayehi pavāresi.",
  "atk-s0510a42:102_13": "Athāyasmā upavāno nivāsetvā pattacīvaraṁ gahetvā tassa brāhmaṇassa nivesanaṁ upagañchi.",
  "atk-s0510a42:102_14": "Brāhmaṇo ‘‘kenaci maññe payojanena thero āgato bhavissatī’’ti ñatvā ‘‘vadeyyātha,",
  "atk-s0510a42:102_15": "bhante, kenattho’’ti āha. Thero tassa brāhmaṇassa payojanaṁ ācikkhanto –",
  "atk-s0510a42:103": "‘‘Arahaṁ sugato loke, vātehābādhiko muni;",
  "atk-s0510a42:104": "Sace uṇhodakaṁ atthi, munino dehi brāhmaṇa.",
  "atk-s0510a42:105": "‘‘Pūjito pūjaneyyānaṁ, sakkareyyāna sakkato;",
  "atk-s0510a42:106": "Apacitopaceyyānaṁ, tassa icchāmi hātave’’ti. (theragā. 185-186) –",
  "atk-s0510a42:107": "Gāthādvayaṁ abhāsi.",
  "atk-s0510a42:108_0": "Tassattho – yo imasmiṁ loke pūjaneyyānaṁ pūjetabbehi sakkādīhi devehi mahābrahmādīhi",
  "atk-s0510a42:108_1": "ca brahmehi pūjito, sakkareyyānaṁ sakkātabbehi bimbisārakosalarājādīhi sakkato, apaceyyānaṁ",
  "atk-s0510a42:108_2": "apacāyitabbehi mahesīhi khīṇāsavehi apacito, kilesehi ārakattādinā arahaṁ, sobhanagamanādinā",
  "atk-s0510a42:108_3": "sugato sabbaññū muni mayhaṁ satthā devadevo sakkānaṁ atisakko brahmānaṁ atibrahmā,",
  "atk-s0510a42:108_4": "so dāni vātehi vātahetu vātakkhobhanimittaṁ ābādhiko jāto. Sace , brāhmaṇa, uṇhodakaṁ",
  "atk-s0510a42:108_5": "atthi, tassa vātābādhavūpasamanatthaṁ taṁ hātave upanetuṁ icchāmīti.",
  "atk-s0510a42:109": "Taṁ sutvā brāhmaṇo uṇhodakaṁ tadanurūpaṁ vātaharañca bhesajjaṁ bhagavato upanāmesi. Tena ca satthu rogo vūpasami. Tassa bhagavā anumodanaṁ akāsi.",
  "atk-s0510a42:110_0": "122. Athāyasmā upavāno aparabhāge attano pubbakammaṁ saritvā somanassajāto pubbacaritāpadānaṁ",
  "atk-s0510a42:110_1": "pakāsento padumuttaro nāma jinotiādimāha. Tattha padumuttarotiādīni pubbe vuttatthāneva.",
  "atk-s0510a42:111": "123.Mahājanā samāgammāti sakalajambudīpavāsino rāsibhūtāti attho. Citakaṁ katvāti yojanubbedhaṁ candanarāsicitakaṁ katvā bhagavato sarīraṁ tattha abhiropayiṁsūti sambandho.",
  "atk-s0510a42:112": "124.Sarīrakiccaṁkatvānāti ādahanāti agginā dahanakiccaṁ katvāti attho.",
  "atk-s0510a42:113": "127-28.Jaṅghā maṇimayā āsīti manussehi katathūpe jaṅghā pupphavāhatthaṁ caritaṭṭhānaṁ maṇimayā indanīlamaṇinā katāti attho. Mayampīti sabbe devā thūpaṁ karissāmāti attho.",
  "atk-s0510a42:114_0": "129.Dhātu āveṇikā natthīti devamanussehi visuṁ visuṁ cetiyaṁ kātuṁ āveṇikā visuṁ",
  "atk-s0510a42:114_1": "dhātu natthi, taṁ dassento sarīraṁ ekapiṇḍitanti āha. Adhiṭṭhānabalena sakalasarīradhātu",
  "atk-s0510a42:114_2": "ekaghanasilāmayapaṭimā viya ekameva ahosīti attho. Imamhi buddhathūpamhīti sakalajambudīpavāsīhi",
  "atk-s0510a42:114_3": "katamhi imamhi suvaṇṇathūpamhi mayaṁ sabbe samāgantvā kañcukathūpaṁ karissāmāti attho.",
  "atk-s0510a42:115_0": "133.Indanīlaṁ mahānīlanti indīvarapupphavaṇṇābhaṁ maṇi indanīlamaṇi. Tato adhikavaṇṇatā",
  "atk-s0510a42:115_1": "mahāmaṇi indanīlamaṇayo ca mahānīlamaṇayo ca jotirasamaṇijātiraṅgamaṇayo ca ekato",
  "atk-s0510a42:115_2": "sannipātetvā rāsī katvā suvaṇṇathūpe kañcukathūpaṁ katvā achādayunti sambandho.",
  "atk-s0510a42:116": "144.Paccekaṁbuddhaseṭṭhassāti buddhuttamassa pati ekaṁ visuṁ uparichadanena thūpaṁ akaṁsūti attho.",
  "atk-s0510a42:117_0": "147.Kumbhaṇḍā guyhakātathāti kumbhamattāni aṇḍāni yesaṁ devānaṁ te kumbhaṇḍā, paṭicchādetvā",
  "atk-s0510a42:117_1": "niguhitvā paṭicchādanato garuḷā guyhakā nāma jātā, te kumbhaṇḍā guyhakāpi thūpaṁ akaṁsūti attho.",
  "atk-s0510a42:118": "151.Atibhonti na tassābhāti tassa cetiyassa pabhaṁ candasūriyatārakānaṁ pabhā na atibhonti, na ajjhottharantīti attho.",
  "atk-s0510a42:119": "158.Ahampi kāraṁ kassāmīti tādino lokanāthassa thūpasmiṁ ahampi kāraṁ puññakiriyaṁ kusalakammaṁ dhajapaṭākapūjaṁ karissāmīti attho.",
  "atk-s0510a42:120": "Upavānattheraapadānavaṇṇanā samattā.",
  "atk-s0510a42:121": "11. Raṭṭhapālattheraapadānavaṇṇanā",
  "atk-s0510a42:122_0": "Ekādasamāpadāne padumuttarassa bhagavatotiādikaṁ āyasmato raṭṭhapālattherassa apadānaṁ.",
  "atk-s0510a42:122_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a42:122_2": "upacinanto padumuttarassa bhagavato kāle tassa uppattito puretarameva haṁsavatīnagare",
  "atk-s0510a42:122_3": "gahapatimahāsālakule nibbattitvā vayappatto pitu accayena gharāvāse patiṭṭhito ratanakoṭṭhāgārakammikena",
  "atk-s0510a42:122_4": "dassitaṁ aparimāṇaṁ kulavaṁsānugataṁ dhanaṁ disvā ‘‘imaṁ ettakaṁ dhanarāsiṁ mayhaṁ",
  "atk-s0510a42:122_5": "ayyakapayyakādayo attanā saddhiṁ gahetvā gantuṁ nāsakkhiṁsu, mayā pana gahetvā gantuṁ",
  "atk-s0510a42:122_6": "vaṭṭatī’’ti cintetvā kapaṇaddhikādīnaṁ mahādānaṁ deti. So abhiññālābhiṁ ekaṁ tāpasaṁ",
  "atk-s0510a42:122_7": "upaṭṭhahanto tena devalokādhipacce uyyojito yāvajīvaṁ puññāni katvā tato cuto devo",
  "atk-s0510a42:122_8": "hutvā nibbatti. So tattha devaloke devarajjaṁ karonto yāvatāyukaṁ ṭhatvā tato cuto",
  "atk-s0510a42:122_9": "manussaloke bhinnaṁ raṭṭhaṁ sandhāretuṁ samatthassa kulassa ekaputto hutvā nibbatti.",
  "atk-s0510a42:122_10": "Tena ca samayena padumuttaro nāma bhagavā loke uppajjitvā pavattitavaradhammacakko",
  "atk-s0510a42:122_11": "veneyyasattaṁ nibbānamahānagarasaṅkhātakhemantabhūmiṁ sampāpesi. Atha so kulaputto",
  "atk-s0510a42:122_12": "anukkamena viññutaṁ patto ekadivasaṁ upāsakehi saddhiṁ vihāraṁ gato satthāraṁ dhammaṁ",
  "atk-s0510a42:122_13": "desentaṁ disvā pasannacitto parisapariyante nisīdi.",
  "atk-s0510a42:123_0": "Tena ca samayena satthā ekaṁ bhikkhuṁ saddhāpabbajitānaṁ aggaṭṭhāne ṭhapesi, taṁ",
  "atk-s0510a42:123_1": "disvā pasannamānaso tadatthāya cittaṁ ṭhapetvā satasahassabhikkhuparivārassa bhagavato",
  "atk-s0510a42:123_2": "mahatā sakkārena sattāhaṁ mahādānaṁ pavattetvā paṇidhānaṁ akāsi. Satthā tassa anantarāyena",
  "atk-s0510a42:123_3": "ijjhanabhāvaṁ disvā ‘‘anāgate gotamassa nāma sammāsambuddhassa sāsane saddhāpabbajitānaṁ",
  "atk-s0510a42:123_4": "aggo bhavissatī’’ti byākāsi. So satthāraṁ bhikkhusaṅghañca vanditvā uṭṭhāyāsanā pakkāmi.",
  "atk-s0510a42:123_5": "So tattha yāvatāyukaṁ puññāni katvā tato cavitvā devamanussesu saṁsaranto ito dvānavutikappe",
  "atk-s0510a42:123_6": "phussassa bhagavato kāle satthu vemātikabhātikesu tīsu rājaputtesu satthāraṁ upaṭṭhahantesu",
  "atk-s0510a42:123_7": "tesaṁ puññakiriyāya sahāyakiccaṁ akāsi. Evaṁ tattha tattha bhave taṁ taṁ bahuṁ kusalaṁ",
  "atk-s0510a42:123_8": "upacinitvā sugatīsuyeva saṁsaranto imasmiṁ buddhuppāde kururaṭṭhe thullakoṭṭhikanigame",
  "atk-s0510a42:123_9": "raṭṭhapālaseṭṭhigehe nibbatti, tassa bhinnaṁ raṭṭhaṁ sandhāretuṁ samatthe kule nibbattattā",
  "atk-s0510a42:123_10": "raṭṭhapāloti vaṁsānugatameva nāmaṁ ahosi. So mahatā parivārena vaḍḍhanto anukkamena",
  "atk-s0510a42:123_11": "yobbanaṁ patto mātāpitūhi patirūpena dārena saṁyojetvā mahante ca yase patiṭṭhāpito",
  "atk-s0510a42:123_12": "dibbasampattisadisaṁ sampattiṁ paccanubhoti. Atha bhagavā kururaṭṭhe janapadacārikaṁ",
  "atk-s0510a42:123_13": "caranto thullakoṭṭhikaṁ anupāpuṇi. Taṁ sutvā raṭṭhapālo kulaputto satthāraṁ upasaṅkamitvā",
  "atk-s0510a42:123_14": "satthu santike dhammaṁ sutvā paṭiladdhasaddho sattavāre bhattacchede katvā kicchena",
  "atk-s0510a42:123_15": "kasirena mātāpitaro anujānāpetvā satthāraṁ upasaṅkamitvā pabbajjaṁ yācitvā satthu",
  "atk-s0510a42:123_16": "āṇattiyā aññatarassa therassa santike pabbajitvā yonisomanasikārena kammaṁ karonto",
  "atk-s0510a42:123_17": "vipassanaṁ vaḍḍhetvā arahattaṁ pāpuṇi.",
  "atk-s0510a42:124_0": "179-180. Athāyasmā aparabhāge attano pubbakammaṁ saritvā somanassajāto pubbacaritāpadānaṁ",
  "atk-s0510a42:124_1": "pakāsento padumuttarassa bhagavatotiādimāha. Sunāgo so mayā dinnoti tadā mahādhanaseṭṭhi",
  "atk-s0510a42:124_2": "hutvā sabbaṁ sāpateyyaṁ dānamukhe vissajjanasamaye sattappatiṭṭho sundaro nāgo hatthirājā",
  "atk-s0510a42:124_3": "mayā dinno ahosi. Taṁ dassento īsādantotiādimāha. Īsādanto rathaīsappamāṇadanto,",
  "atk-s0510a42:124_4": "so mayā dinno hatthināgo. Urūḷhavāti rājāvahanayoggasamattho, rājāraho vā. Setacchattoti",
  "atk-s0510a42:124_5": "alaṅkāratthāya upaṭṭhahanasetacchattasahitoti attho. Pasobhitoti ārohapariṇāhavā",
  "atk-s0510a42:124_6": "rūpasobhāhi sampannoti attho. Sakappano sahatthipoti hatthialaṅkārasahito hatthigopakasahitoti",
  "atk-s0510a42:124_7": "attho. Itthambhūto hatthināgo padumuttarassa bhagavato mayā dinnoti attho.",
  "atk-s0510a42:125": "181.Mayā bhattaṁ kāretvānāti mayā kārāpitavihāre vasantānaṁ koṭisaṅkhānaṁ bhikkhūnaṁ niccabhattaṁ paṭṭhapetvā mahesino niyyādesinti sambandho.",
  "atk-s0510a42:126": "183.Jalajuttamanāmakoti jalato jāto jalajo, kiṁ taṁ? Padumaṁ, padumena samānanāmattā uttamattā ca padumuttaro nāma bhagavāti attho. Sesaṁ sabbattha uttānatthamevāti.",
  "atk-s0510a42:127": "Raṭṭhapālattheraapadānavaṇṇanā samattā.",
  "atk-s0510a42:128": "Chappaññāsamamahāvaggavaṇṇanā samattā.",
  "atk-s0510a42:129": "Iti visuddhajanavilāsiniyā apadāna-aṭṭhakathāya",
  "atk-s0510a42:130": "Ettāvatā buddhapaccekabuddhasāvakattherāpadāna-aṭṭhakathā samattā.",
  "atk-s0510a42:131": "Nigamanakathā",
  "atk-s0510a42:132_0": "Sīhaḷadīpake appicchatādiguṇavantānaṁ theravaṁsappadīpānaṁ ānandattherādīnaṁ sabbasattānaṁ",
  "atk-s0510a42:132_1": "taṇhāmānadiṭṭhādayo chedananiggahavivecanādyatthaṁ sattahi māsehi ativiya ārādhanena",
  "atk-s0510a42:132_2": "laddhakosallena bodhisambhāraṁ gavesantena satidhitigativīriyaparakkamantena mahāsamantaguṇasobhanena",
  "atk-s0510a42:132_3": "tipiṭakadharena paṇḍitena ābhataṁ imaṁ apadāna-aṭṭhakathaṁ sabbo sadevaloko jānātūti.",
  "atk-s0510a42:133": "Anena lobhādimalā pajānaṁ, cakkhādirogā vividhā ca dukkhā;",
  "atk-s0510a42:134": "Kalahādibhayā dukkhitā jātā, corādayonatthakarā ca loke.",
  "atk-s0510a42:135": "Nassantu me pañca verā ca pāpā, nassantu gimhe yathā vuṭṭhivātā;",
  "atk-s0510a42:136": "Aṭṭhaṅgikamaggavarena patvā, nibbānapuraṁ paṭipādayāmi.",
  "atk-s0510a42:137": "Sabbadiṭṭhiñca maddanto, rāgadosādipāpake;",
  "atk-s0510a42:138": "Saṁsāravaṭṭaṁ chinditvā, upemi saggamokkhake.",
  "atk-s0510a42:139": "Āṇākhettamhi sabbattha, avīcimhi bhavaggato;",
  "atk-s0510a42:140": "Sabbe dhammānuyāyantu, tayo lokā utupi cāti.",
  "atk-s0510a42:141": "Apadāna-aṭṭhakathā samattā."
}