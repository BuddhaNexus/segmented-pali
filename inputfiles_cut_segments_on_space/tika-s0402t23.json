{
  "tika-s0402t23:0": "(6) 1. Brāhmaṇavaggo",
  "tika-s0402t23:1": "1. Paṭhamadvebrāhmaṇasuttavaṇṇanā",
  "tika-s0402t23:2_0": "52. Brāhmaṇavaggassa paṭhame jarājiṇṇāti jarāvasena jiṇṇā, na byādhiādīnaṁ vasena",
  "tika-s0402t23:2_1": "jiṇṇasadisattā jiṇṇā. Vayovuddhāti vayaso vuddhippattiyā vuddhā, na sīlādivuddhiyā.",
  "tika-s0402t23:2_2": "Jātimahallakāti jātiyā mahantatāya cirarattaññutāya jātimahallakā. Tayo addhe atikkantāti",
  "tika-s0402t23:2_3": "paṭhamo, majjhimo, pacchimoti tayo addhe atītā. Tatiyaṁ vayaṁ anuppattāti tato eva",
  "tika-s0402t23:2_4": "pacchimaṁ vayaṁ anuppattā. Akatabhayaparittāṇāti ettha bhayaparittāṇanti duggatibhayato",
  "tika-s0402t23:2_5": "parittāyakaṁ puññaṁ, taṁ akataṁ etehīti akatabhayaparittāṇā. Patiṭṭhākammanti sugatisaṅkhātappatiṭṭhāvahaṁ",
  "tika-s0402t23:2_6": "kammaṁ. Upasaṁharīyatīti sampāpīyati. ‘‘Upanīyatī’’ti vuttaṁ, kiṁ kena upanīyatīti",
  "tika-s0402t23:2_7": "āha ‘‘ayañhi jātiyā jaraṁ upanīyatī’’tiādi. Ayanti loko. Jāto na jātabhāveneva tiṭṭhati,",
  "tika-s0402t23:2_8": "atha kho tato paraṁ jaraṁ pāpīyati, jarāya byādhiṁ pāpīyati. Evaṁ parato paraṁ dukkhameva upanīyati.",
  "tika-s0402t23:3_0": "Tāyanaṭṭhenāti rakkhanaṭṭhena. Nilīyanaṭṭhenāti nilīnaṭṭhānabhāvena. Patiṭṭhānaṭṭhenāti",
  "tika-s0402t23:3_1": "patiṭṭhānabhāvena. Avassayanaṭṭhenāti avassayitabbabhāvena. Uttamagativasenāti paramagatibhāvena.",
  "tika-s0402t23:4": "Paṭhamadvebrāhmaṇasuttavaṇṇanā niṭṭhitā.",
  "tika-s0402t23:5": "2. Dutiyadvebrāhmaṇasuttavaṇṇanā",
  "tika-s0402t23:6": "53. Dutiye bhajitabbaṭṭhena paresaṁ bhājitabbaṭṭhena bhājanaṁ, bhaṇḍakaṁ.",
  "tika-s0402t23:7": "Dutiyadvebrāhmaṇasuttavaṇṇanā niṭṭhitā.",
  "tika-s0402t23:8": "3-4. Aññatarabrāhmaṇasuttādivaṇṇanā",
  "tika-s0402t23:9_0": "54-55. Tatiye yesaṁ rāgādīnaṁ appahānena purisassa attabyābādhādīnaṁ sambhavo, pahānena",
  "tika-s0402t23:9_1": "asambhavoti evaṁ rāgādīnaṁ pahāyako ariyadhammo mahānubhāvatāya mahānisaṁsatāya ca",
  "tika-s0402t23:9_2": "sāmaṁ passitabboti sandiṭṭhiko. Iminā nayena sesesu padesupi yathārahaṁ nīharitvā",
  "tika-s0402t23:9_3": "vattabbo. Saddattho pana visuddhimaggasaṁvaṇṇanāsu (visuddhi. mahāṭī. 1.147) vuttanayena",
  "tika-s0402t23:9_4": "veditabbo. Catutthaṁ uttānatthameva.",
  "tika-s0402t23:10": "Aññatarabrāhmaṇasuttādivaṇṇanā niṭṭhitā.",
  "tika-s0402t23:11": "5. Nibbutasuttavaṇṇanā",
  "tika-s0402t23:12_0": "56. Pañcame na kālantare pattabbanti yadā saccappaṭivedho, tadā eva laddhabbattā",
  "tika-s0402t23:12_1": "na kālantare pattabbaṁ. Maggañāṇena upanetabbattā upaneyyaṁ. Upaneyyameva opaneyyikanti",
  "tika-s0402t23:12_2": "āha ‘‘paṭipattiyā upagantabba’’nti.",
  "tika-s0402t23:13": "Nibbutasuttavaṇṇanā niṭṭhitā.",
  "tika-s0402t23:14": "6. Palokasuttavaṇṇanā",
  "tika-s0402t23:15_0": "57. Chaṭṭhe ācariyapācariyānanti ācariyānampi ācariyānaṁ. Nirantaraphuṭo nerayikasattehi",
  "tika-s0402t23:15_1": "nirayagāmikammassa kārakānaṁ bahubhāvā. Ubhayampetanti yathāvuttaṁ atthadvayaṁ. Ghananivāsatanti",
  "tika-s0402t23:15_2": "gāmānaṁ ghanasannivāsataṁ. Ekanteneva adhammoti ayonisomanasikārahetukattā anatthahetutāya",
  "tika-s0402t23:15_3": "ca niyameneva adhammo. Na adhammarāgoti adhippetoti paraparikkhāresu rāgo viya na",
  "tika-s0402t23:15_4": "mahāsāvajjoti katvā vuttaṁ. Tathā hi sakasakaparikkhāravisayo rāgo visamalobho viya",
  "tika-s0402t23:15_5": "na ekantato apāyuppattijanako. Paraparikkhāresu uppajjamānassa mahāsāvajjatāya adhammarāgatā.",
  "tika-s0402t23:15_6": "Lobhassa samakālo nāma natthi kāyaduccaritādīnaṁ viya ayonisomanasikārasamuṭṭhānattā.",
  "tika-s0402t23:15_7": "Esāti eso pāpadhammo. Samalobho visamalakkhaṇābhāvato. Tathā hi taṁsamuṭṭhāno payogo",
  "tika-s0402t23:15_8": "micchācāroti na vuccati. Avatthupaṭisevanasaṅkhātenāti yaṁ lokiyasādhusamanuññātaṁ",
  "tika-s0402t23:15_9": "rāgassa vatthuṭṭhānaṁ, tato aññasmiṁ vatthusmiṁ paṭisevanasaṅkhātena.",
  "tika-s0402t23:16_0": "Vividhasassānanti sālivīhiādinānappakārasassānaṁ. Dussassanti paccayadūsena dūsitaṁ",
  "tika-s0402t23:16_1": "sassaṁ. Sampajjamāneti nipphajjanato pageva gabbhaparivuddhikāle. Pāṇakāti salabhādipāṇakā.",
  "tika-s0402t23:16_2": "Patantīti sassānaṁ matthake patanti. Salākāmattameva sampajjatīti vaḍḍhitvā gabbhaṁ",
  "tika-s0402t23:16_3": "gahetuṁ asamatthaṁ sampajjati. Teti vāḷaamanussā. Laddhokāsāti yakkhādhipatīhi anuññātattā laddhokāsā.",
  "tika-s0402t23:17": "Palokasuttavaṇṇanā niṭṭhitā.",
  "tika-s0402t23:18": "7. Vacchagottasuttavaṇṇanā",
  "tika-s0402t23:19_0": "58. Sattame mahāvipākanti uḷāraphalaṁ bahuvipākaṁ. Dhammo nāma kathitakathā ‘‘atthaṁ",
  "tika-s0402t23:19_1": "dahati vidahatī’’ti katvā. Anudhammo nāma paṭikathanaṁ ‘‘taṁ anugato dhammo’’ti katvā.",
  "tika-s0402t23:19_2": "Saha dhammenāti sahadhammo, so eva sahadhammiko. Dhammasaddo cettha kāraṇapariyāyoti",
  "tika-s0402t23:19_3": "āha ‘‘sakāraṇo’’ti. Vādassāti vacanassa. Anupāto anupacchā pavatti.",
  "tika-s0402t23:20_0": "Paripanthe tiṭṭhatīti pāripanthiko. Panthe ṭhatvā paresaṁ sāpateyyaṁ chindanato panthadūhanacoro.",
  "tika-s0402t23:20_1": "Yadi paccavekkhaṇañāṇaṁ, kathaṁ taṁ asekkhanti āha ‘‘asekkhassa pavattattā’’ti. Itarānīti",
  "tika-s0402t23:20_2": "sīlakkhandhādīni. Sayampīti pi-saddo ‘‘asekkhassa pavattā cā’’ti imamatthaṁ sampiṇḍeti.",
  "tika-s0402t23:21": "Nibbisevanoti visevanarahito vigatavilomabhāvo. Na upaparikkhantīti na vicārenti. Jātiṁ nibbattiṁ yāti upagacchatīti jātiyo, jātoti attho. Tenāha ‘‘yattha katthaci kulajāte’’ti.",
  "tika-s0402t23:22_0": "Kevalīti kevalavā, pāripūrimāti attho. Tenāha ‘‘paripuṇṇabhāvena yutto’’ti. Etaṁ",
  "tika-s0402t23:22_1": "kevalīti padaṁ. Abhiññāpāranti abhijānassa pāraṁ. Pariyantaṁ gatattā pāragū. Esa",
  "tika-s0402t23:22_2": "nayo sesapadesupi. Khettavinicchayasavanenāti ‘‘imehi sīlādiguṇasampannā sadevake",
  "tika-s0402t23:22_3": "loke puññassa khettaṁ, tadañño na khetta’’nti evaṁ khettavinicchayasavanena rahitā.",
  "tika-s0402t23:23": "Vacchagottasuttavaṇṇanā niṭṭhitā.",
  "tika-s0402t23:24": "8. Tikaṇṇasuttavaṇṇanā",
  "tika-s0402t23:25_0": "59. Aṭṭhame durāsadāti durupasaṅkamanā. Garahā muccissatīti mayi evaṁ kathente samaṇo",
  "tika-s0402t23:25_1": "gotamo kiñci kathessati, evaṁ me vacanamattampi na laddhanti ayaṁ garahā muccissatīti.",
  "tika-s0402t23:25_2": "Paṇḍitāti paṇḍiccena samannāgatā. Dhīrāti dhitisampannā. Byattāti paravādamaddanasamatthena",
  "tika-s0402t23:25_3": "veyyattiyena samannāgatā. Bahussutāti bāhusaccavanto. Vādinoti vādimaggakusalā. Sammatāti",
  "tika-s0402t23:25_4": "bahuno janassa sādhusammatā. Paṇḍitādiākāraparicchedanti tesaṁ tevijjānaṁ paṇḍitākārādiākāraparicchedaṁ.",
  "tika-s0402t23:25_5": "Ākārasaddo kāraṇapariyāyo, paricchedasaddo parimāṇatthoti āha ‘‘ettakena kāraṇenā’’ti.",
  "tika-s0402t23:26_0": "Yathāti yenākārena, yena kāraṇenāti attho. Tenāha ‘‘yathāti kāraṇavacana’’nti. ‘‘Dvīhipi",
  "tika-s0402t23:26_1": "pakkhehī’’ti vatvā te pakkhe sarūpato dassento ‘‘mātito ca pitito cā’’ti āha. Tesaṁ",
  "tika-s0402t23:26_2": "pakkhānaṁ vasenassa sujātataṁ dassetuṁ ‘‘yassa mātā’’tiādi vuttaṁ. Janakajanikābhāvena",
  "tika-s0402t23:26_3": "vināpi loke mātāpitusamaññā dissati, idha pana sā orasaputtavaseneva icchitāti dassetuṁ",
  "tika-s0402t23:26_4": "‘‘saṁsuddhagahaṇiko’’ti vuttaṁ. Gabbhaṁ gaṇhāti dhāretīti gahaṇī, gabbhāsayasaññito",
  "tika-s0402t23:26_5": "mātukucchippadeso. Yathābhuttassa āhārassa vipācanavasena gaṇhanato achaḍḍanato gahaṇī, kammajatejodhātu.",
  "tika-s0402t23:27_0": "Pitā ca mātā ca pitaro, pitūnaṁ pitaro pitāmahā, tesaṁ yugo pitāmahayugo, tasmā ‘‘yāva",
  "tika-s0402t23:27_1": "sattamā pitāmahayugā pitāmahadvandā’’ti evamettha attho daṭṭhabbo. Aṭṭhakathāyaṁ",
  "tika-s0402t23:27_2": "pana dvandaṁ aggahetvā ‘‘yuganti āyuppamāṇaṁ vuccatī’’ti vuttaṁ. Yuga-saddassa ca",
  "tika-s0402t23:27_3": "atthakathā dassitā ‘‘pitāmahoyevapitāmahayuga’’nti. Pubbapurisāti purisaggahaṇañcettha",
  "tika-s0402t23:27_4": "ukkaṭṭhaniddesavasena katanti daṭṭhabbaṁ. Evañhi ‘‘mātito’’ti pāḷivacanaṁ samatthitaṁ",
  "tika-s0402t23:27_5": "hoti. Akkhittoti akkhepo. Anavakkhittoti saddhathālipākādīsu anavakkhitto na chaḍḍito.",
  "tika-s0402t23:27_6": "Jātivādenāti hetumhi karaṇavacananti dassetuṁ ‘‘kena kāraṇenā’’tiādi vuttaṁ. Ettha",
  "tika-s0402t23:27_7": "ca ‘‘ubhato…pe… pitāmahayugā’’ti etena brāhmaṇassa yonidosābhāvo dassito saṁsuddhagahaṇikatākittanato.",
  "tika-s0402t23:27_8": "‘‘Akkhitto’’ti iminā kiriyāparādhābhāvo. Saṁsuddhajātikāpi hi sattā kiriyāparādhena",
  "tika-s0402t23:27_9": "khepaṁ pāpuṇanti. ‘‘Anupakkuṭṭho’’ti iminā ayuttasaṁsaggābhāvo. Ayuttasaṁsaggañhi",
  "tika-s0402t23:27_10": "paṭicca sattā suddhajātikā kiriyāparādharahitāpi akkosaṁ labhanti.",
  "tika-s0402t23:28": "Tanti garahāvacanaṁ. Mante parivattetīti vede sajjhāyati, pariyāpuṇātīti attho. Mante dhāretīti yathāadhīte mante asammuṭṭhe katvā hadaye ṭhapeti.",
  "tika-s0402t23:29_0": "Oṭṭhapahatakaraṇavasenāti atthāvadhāraṇavasena. Sanighaṇḍukeṭubhānanti ettha vacanīyavācakabhāvena",
  "tika-s0402t23:29_1": "atthaṁ saddañca khaṇḍati bhindati vibhajja dassetīti nikhaṇḍu, so eva idha kha-kārassa",
  "tika-s0402t23:29_2": "gha-kāraṁ katvā ‘‘nighaṇḍū’’ti vutto. Kiṭati gameti kiriyādivibhāgaṁ, taṁ vā anavasesapariyādānato",
  "tika-s0402t23:29_3": "gamento pūretīti keṭubhaṁ. Vevacanappakāsakanti pariyāyasaddadīpakaṁ, ekekassa atthassa",
  "tika-s0402t23:29_4": "anekapariyāyavacanavibhāvakanti attho. Nidassanamattañcetaṁ anekesampi atthānaṁ ekasaddavacanīyatāvibhāvanavasenapi",
  "tika-s0402t23:29_5": "tassa ganthassa pavattattā. Vacībhedādilakkhaṇā kiriyā kappīyati vikappīyati etenāti",
  "tika-s0402t23:29_6": "kiriyākappo, so pana vaṇṇapadasambandhapadatthādivibhāgato bahukappoti āha ‘‘kiriyākappavikappo’’ti.",
  "tika-s0402t23:29_7": "Idañca mūlakiriyākappaganthaṁ sandhāya vuttaṁ. So hi mahāvisayo satasahassaparimāṇo",
  "tika-s0402t23:29_8": "namācariyādippakaraṇaṁ. Ṭhānakaraṇādivibhāgato nibbacanavibhāgato ca akkharā pabhedīyanti",
  "tika-s0402t23:29_9": "etehīti akkharappabhedā, sikkhāniruttiyo. Etesanti catunnaṁ vedānaṁ.",
  "tika-s0402t23:30_0": "Padanti catubbidhaṁ, pañcavidhaṁ vā padaṁ, taṁ padaṁ kāyatīti padako, teyeva vā vede",
  "tika-s0402t23:30_1": "padaso kāyatīti padako. Tadavasesanti vuttāvasesaṁ vākyaṁ. Ettāvatā saddabyākaraṇaṁ",
  "tika-s0402t23:30_2": "vatvā puna ‘‘byākaraṇa’’nti atthabyākaraṇamāha. Taṁ taṁ saddaṁ tadatthañca byākaroti",
  "tika-s0402t23:30_3": "byācikkhati etenāti byākaraṇaṁ, saddasatthaṁ. Āyatiṁ hitaṁ tena loko na yatati na",
  "tika-s0402t23:30_4": "īhatīti lokāyataṁ. Tañhi ganthaṁ nissāya sattā puññakiriyāya cittampi na uppādenti.",
  "tika-s0402t23:31_0": "Asīti mahāsāvakāti aññāsikoṇḍañño, vappo, bhaddiyo, mahānāmo, assaji, nāḷako, yaso,",
  "tika-s0402t23:31_1": "vimalo, subāhu, puṇṇaji, gavampati, uruvelakassapo, nadīkassapo, gayākassapo, sāriputto,",
  "tika-s0402t23:31_2": "mahāmoggallāno, mahākassapo, mahākaccāno, mahākoṭṭhiko, mahākappino, mahācundo, anuruddho,",
  "tika-s0402t23:31_3": "kaṅkhārevato, ānando, nandako, bhagu, nandiyo, kimilo, bhaddiyo, rāhulo, sīvali,",
  "tika-s0402t23:31_4": "upāli, dabbo, upaseno, khadiravaniyarevato, puṇṇo mantāniputto, puṇṇo sunāparantako,",
  "tika-s0402t23:31_5": "soṇo kuṭikaṇṇo, soṇo koḷiviso, rādho, subhūti, aṅgulimālo, vakkali, kāḷudāyī, mahāudāyī,",
  "tika-s0402t23:31_6": "pilindavaccho, sobhito, kumārakassapo, raṭṭhapālo, vaṅgīso, sabhiyo, selo, upavāṇo,",
  "tika-s0402t23:31_7": "meghiyo, sāgato, nāgito, lakuṇḍakabhaddiyo, piṇḍolo bhāradvājo, mahāpanthako, cūḷapanthako,",
  "tika-s0402t23:31_8": "bākulo, kuṇḍadhāno, dārucīriyo, yasojo, ajito , tissametteyyo, puṇṇako, mettagu,",
  "tika-s0402t23:31_9": "dhotako, upasīvo, nando, hemako, todeyyo, kappo, jatukaṇṇī, bhadrāvudho, udayo, posalo,",
  "tika-s0402t23:31_10": "mogharājā, piṅgiyoti ete asīti mahāsāvakā nāma.",
  "tika-s0402t23:32_0": "Kasmā panete eva therā ‘‘mahāsāvakā’’ti vuccantīti? Abhinīhārassa mahantabhāvato.",
  "tika-s0402t23:32_1": "Tathā hi dve aggasāvakāpi mahāsāvakesu antogadhā. Te hi sāvakapāramiñāṇassa matthakappattiyā",
  "tika-s0402t23:32_2": "sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena ‘‘mahāsāvakā’’tipi",
  "tika-s0402t23:32_3": "vuccanti, itare pana pakatisāvakehi sātisayaṁ mahābhinīhārā. Tathā hi te padumuttarassa",
  "tika-s0402t23:32_4": "bhagavato kāle katapaṇidhānā, tato eva sātisayaṁ abhiññāsamāpattīsu vasino pabhinnappaṭisambhidā",
  "tika-s0402t23:32_5": "ca. Kāmaṁ sabbepi arahanto sīlavisuddhiādike sampādetvā catūsu satipaṭṭhānesu suppatiṭṭhitacittā",
  "tika-s0402t23:32_6": "satta bojjhaṅge yathābhūtaṁ bhāvetvā maggappaṭipāṭiyā anavasesato kilese khepetvā",
  "tika-s0402t23:32_7": "aggaphale patiṭṭhahanti, tathāpi yathā saddhāvimuttato diṭṭhippattassa, paññāvimuttato",
  "tika-s0402t23:32_8": "ca ubhatobhāgavimuttassa pubbabhāgabhāvanāvisesasiddho maggabhāvanāviseso, evaṁ abhinīhāramahantattapubbayogamahantattā",
  "tika-s0402t23:32_9": "hi sasantāne sātisayassa guṇavisesassa nipphāditattā sīlādīhi guṇehi mahantā sāvakāti",
  "tika-s0402t23:32_10": "mahāsāvakā. Tesuyeva pana ye bodhipakkhiyadhammesu pāmokkhabhāvena dhurabhūtānaṁ",
  "tika-s0402t23:32_11": "sammādiṭṭhisaṅkappādīnaṁ sātisayaṁ kiccānubhāvanipphattiyā kāraṇabhūtāya tajjābhinīhārābhinīhaṭāya",
  "tika-s0402t23:32_12": "sakkaccaṁ nirantaraṁ cirakālasambhāvitāya sammāpaṭipattiyā yathākkamaṁ paññāya samādhismiñca",
  "tika-s0402t23:32_13": "ukkaṭṭhapāramippattiyā savisesaṁ sabbaguṇehi aggabhāve ṭhitā, te sāriputtamoggallānā.",
  "tika-s0402t23:32_14": "Itare aṭṭhasattati therā sāvakapāramiyā matthake sabbasāvakānaṁ aggabhāvena aṭṭhitattā",
  "tika-s0402t23:32_15": "‘‘mahāsāvakā’’icceva vuccanti. Pakatisāvakā pana abhinīhāramahantattābhāvato pubbayogamahantattābhāvato",
  "tika-s0402t23:32_16": "ca ‘‘satthusāvakā’’icceva vuccanti. Te pana aggasāvakā viya mahāsāvakā viya ca na",
  "tika-s0402t23:32_17": "parimitā, atha kho anekasatā anekasahassā.",
  "tika-s0402t23:33_0": "Vayatīti vayo, ādimajjhapariyosānesu katthaci aparikilamanto avitthāyanto te ganthe",
  "tika-s0402t23:33_1": "santāneti paṇetīti attho. Dve paṭisedhā pakatiṁ gamentīti dassetuṁ ‘‘avayo na hotī’’ti",
  "tika-s0402t23:33_2": "vatvā tattha avayaṁ dassetuṁ ‘‘avayo nāma…pe… na sakkotī’’ti vuttaṁ.",
  "tika-s0402t23:34_0": "Idhāti imasmiṁ sutte. Etanti ‘‘vivicceva kāmehī’’tiādivacanaṁ. Tatiyavijjādhigamāya",
  "tika-s0402t23:34_1": "paṭipattikkamo visuddhimagge (visuddhi. 1.70) sātisayaṁ vitthārito, tathā idha avattukāmatāya",
  "tika-s0402t23:34_2": "bhayabheravasuttādīsu (ma. ni. 1.34 ādayo) viya saṅkhepato ca vattukāmatāya ‘‘dvinnaṁ",
  "tika-s0402t23:34_3": "vijjāna’’micceva vuttaṁ.",
  "tika-s0402t23:35_0": "Vijjāti pubbenivāsappaṭicchādakassa mohakkhandhassa vijjanaṭṭhenapi vijjā. Moho paṭicchādakaṭṭhena",
  "tika-s0402t23:35_1": "tamoti vuccati tamo viyāti katvā. Kātabbato karaṇaṁ, obhāsova karaṇaṁ obhāsakaraṇaṁ,",
  "tika-s0402t23:35_2": "attano paccayehi obhāsabhāvena nibbattetabbaṭṭhenāti attho. Ayaṁ atthoti ayameva",
  "tika-s0402t23:35_3": "adhippetattho. Pasaṁsāvacananti tasseva atthassa thomanāvacanaṁ paṭipakkhavidhamanapavattivisesānaṁ",
  "tika-s0402t23:35_4": "bodhanato. Yojanāti pasaṁsāvasena vuttapadānaṁ atthadassanavasena vuttapadassa ca",
  "tika-s0402t23:35_5": "yojanā. Avijjā vihatāti etena vijjanaṭṭhena vijjāti ayampi attho dīpitoti daṭṭhabbaṁ.",
  "tika-s0402t23:35_6": "Yasmā vijjā uppannāti etena vijjāpaṭipakkhā avijjā, paṭipakkhatā cassā pahātabbabhāvena",
  "tika-s0402t23:35_7": "vijjāya ca pahāyakabhāvenāti dasseti. Itarasmimpi padadvayeti ‘‘tamo vihato, āloko",
  "tika-s0402t23:35_8": "uppanno’’ti padadvayepi. Eseva nayoti yathāvuttayojanaṁ atidisati. Tatthāyaṁ yojanā",
  "tika-s0402t23:35_9": "– evaṁ adhigatavijjassa tamo vihato viddhasto. Kasmā? Yasmā āloko uppanno ñāṇāloko",
  "tika-s0402t23:35_10": "pātubhūtoti. Pesitattassāti yathādhippetatthasiddhippattiṁ vissaṭṭhacittassa, paṭhamavijjādhigamāya",
  "tika-s0402t23:35_11": "pesitacittassāti vuttaṁ hoti.",
  "tika-s0402t23:36_0": "Vipassanāpādakanti iminā tassa jhānacittassa nibbedhabhāgiyatamāha. Vipassanā tividhā",
  "tika-s0402t23:36_1": "vipassakapuggalabhedena. Mahābodhisattānañhi paccekabodhisattānañca vipassanā cintāmayañāṇasaṁvaḍḍhitattā",
  "tika-s0402t23:36_2": "sayambhuñāṇabhūtā, itaresaṁ sutamayañāṇasaṁvaḍḍhitattā paropadesasambhūtā. Sā ‘‘ṭhapetvā",
  "tika-s0402t23:36_3": "nevasaññānāsaññāyatanaṁ avasesarūpārūpajjhānānaṁ aññatarato vuṭṭhāyā’’tiādinā anekadhā",
  "tika-s0402t23:36_4": "arūpamukhavasena catudhātuvavatthāne vuttānaṁ tesaṁ tesaṁ dhātupariggahamukhānaṁ",
  "tika-s0402t23:36_5": "aññataramukhavasena ca anekadhāva visuddhimagge (visuddhi. 1.306) nānānayato vibhāvitā.",
  "tika-s0402t23:36_6": "Mahābodhisattānaṁ pana catuvīsatikoṭisatasahassamukhena pabhedagamanato nānānayaṁ",
  "tika-s0402t23:36_7": "sabbaññutaññāṇasannissayassa ariyamaggañāṇassa adhiṭṭhānabhūtaṁ pubbabhāgañāṇagabbhaṁ",
  "tika-s0402t23:36_8": "gaṇhāpentaṁ paripākaṁ gacchantaṁ paramagambhīraṁ saṇhasukhumataraṁ anaññasādhāraṇaṁ",
  "tika-s0402t23:36_9": "vipassanāñāṇaṁ hoti, yaṁ aṭṭhakathāsu ‘‘mahāvajirañāṇa’’nti vuccati. Yassa ca pavattivibhāgena",
  "tika-s0402t23:36_10": "catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā",
  "tika-s0402t23:36_11": "devasikaṁ satthu vaḷañjanakasamāpattiyo vuccanti, svāyaṁ buddhānaṁ vipassanācāro",
  "tika-s0402t23:36_12": "paramatthamañjūsāyaṁ visuddhimaggasaṁvaṇṇanāyaṁ (visuddhi. mahāṭī. 1.144) dassito,",
  "tika-s0402t23:36_13": "atthikehi tato gahetabboti. Idha pana sāvakānaṁ vipassanācāraṁ sandhāya ‘‘vipassanāpādaka’’nti vuttaṁ.",
  "tika-s0402t23:37_0": "Kāmaṁ heṭṭhimamaggañāṇānipi āsavānaṁ khepanañāṇāni eva, anavasesato pana tesaṁ khepanaṁ",
  "tika-s0402t23:37_1": "aggamaggañāṇenevāti āha ‘‘arahattamaggañāṇatthāyā’’ti. Āsavavināsanatoti āsavānaṁ",
  "tika-s0402t23:37_2": "nissesaṁ samucchindanato. Āsavānaṁ khaye ñāṇaṁ āsavakkhayañāṇanti dassento ‘‘tatra",
  "tika-s0402t23:37_3": "cetaṁ ñāṇa’’nti vatvā ‘‘khaye’’ti ādhāre bhummaṁ, na visayeti dassento ‘‘tattha pariyāpannattā’’ti",
  "tika-s0402t23:37_4": "āha. Abhinīharatīti abhimukhaṁ nīharati, yathā maggābhisamayo hoti, savanaṁ tadabhimukhaṁ",
  "tika-s0402t23:37_5": "pavatteti. Idaṁ dukkhanti dukkhassa ariyasaccassa tadā bhikkhunā paccakkhato gahitabhāvadassanaṁ.",
  "tika-s0402t23:37_6": "Ettakaṁ dukkhanti tassa paricchijja gahitabhāvadassanaṁ. Na ito bhiyyoti tassa anavasesato",
  "tika-s0402t23:37_7": "gahitabhāvadassanaṁ. Tenāha ‘‘sabbampi dukkhasacca’’ntiādi. Sarasalakkhaṇapaṭivedhenāti",
  "tika-s0402t23:37_8": "sabhāvasaṅkhātassa lakkhaṇassa asammohato paṭivijjhanena. Asammohapaṭivedhoti ca",
  "tika-s0402t23:37_9": "yathā tasmiṁ ñāṇe pavatte pacchā dukkhasaccassa sarūpādiparicchede sammoho na hoti,",
  "tika-s0402t23:37_10": "tathā pavatti. Tenevāha ‘‘yathābhūtaṁ pajānātī’’ti. Dukkhaṁ samudeti etasmāti dukkhasamudayo.",
  "tika-s0402t23:37_11": "Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma.",
  "tika-s0402t23:37_12": "Patvāti ca tadubhayavato puggalassa pavattiyāti katvā vuttaṁ. Patvāti vā pāpuṇanahetu.",
  "tika-s0402t23:37_13": "Appavattinti appavattinimittaṁ. Te vā na pavattanti etthāti appavatti, nibbānaṁ.",
  "tika-s0402t23:37_14": "Tassāti dukkhanirodhassa. Sampāpakanti sacchikiriyāvasena sammadeva pāpakaṁ.",
  "tika-s0402t23:38_0": "Kilesavasenāti āsavasaṅkhātakilesavasena. Yasmā āsavānaṁ dukkhasaccapariyāyo tappariyāpannattā",
  "tika-s0402t23:38_1": "sesasaccānañca taṁsamudayādipariyāyo atthi, tasmā vuttaṁ ‘‘pariyāyato’’ti. Dassento",
  "tika-s0402t23:38_2": "saccānīti yojanā. Āsavānañcettha gahaṇaṁ ‘‘āsavānaṁ khayañāṇāyā’’ti āraddhattā. Tathā",
  "tika-s0402t23:38_3": "hi ‘‘kāmāsavāpi cittaṁ vimuccatī’’tiādinā āsavavimuttisīseneva sabbakilesavimutti",
  "tika-s0402t23:38_4": "vuttā. ‘‘Idaṁ dukkhanti yathābhūtaṁ pajānātī’’tiādinā missakamaggo idha kathitoti",
  "tika-s0402t23:38_5": "‘‘saha vipassanāya koṭippattaṁ maggaṁ kathesī’’ti vuttaṁ. Jānato passatoti iminā",
  "tika-s0402t23:38_6": "pariññāsacchikiriyābhāvanābhisamayā vuttā. Vimuccatīti iminā pahānābhisamayo vuttoti",
  "tika-s0402t23:38_7": "āha ‘‘iminā maggakkhaṇaṁ dassetī’’ti. Jānatopassatoti vā hetuniddeso. Yaṁ jānanahetu",
  "tika-s0402t23:38_8": "kāmāsavāpi cittaṁ vimuccatīti yojanā. Dhammānañhi samānakālikānampi paccayapaccayuppannatā",
  "tika-s0402t23:38_9": "sahajātakoṭiyā labbhati. Bhavāsavaggahaṇeneva ettha bhavarāgassa viya bhavadiṭṭhiyāpi",
  "tika-s0402t23:38_10": "samavarodhoti diṭṭhāsavassapi saṅgaho daṭṭhabbo.",
  "tika-s0402t23:39_0": "Khīṇā jātītiādīhi padehi. Tassāti paccavekkhaṇañāṇassa. Bhūminti pavattiṭṭhānaṁ.",
  "tika-s0402t23:39_1": "Yenādhippāyena ‘‘katamā panassā’’tiādinā codanā katā, taṁ vivaranto ‘‘na tāvassā’’tiādimāha",
  "tika-s0402t23:39_2": ". Tattha na tāvassa atītā jāti khīṇā maggabhāvanāyāti adhippāyo. Tattha kāraṇamāha",
  "tika-s0402t23:39_3": "‘‘pubbeva khīṇattā’’ti. Na anāgatā assa jāti khīṇāti yojanā. Na anāgatāti ca anāgatabhāvasāmaññaṁ",
  "tika-s0402t23:39_4": "gahetvā lesena codeti. Tenāha ‘‘anāgate vāyāmābhāvato’’ti. Anāgataviseso panettha",
  "tika-s0402t23:39_5": "adhippeto, tassa khepane vāyāmo labbhateva. Tenāha ‘‘yā pana maggassā’’tiādi. Ekacatupañcavokārabhavesūti",
  "tika-s0402t23:39_6": "bhavattayaggahaṇaṁ vuttanayena anavasesato jātiyā khīṇabhāvadassanatthaṁ. Tanti yathāvuttaṁ",
  "tika-s0402t23:39_7": "jātiṁ. Soti khīṇāsavo bhikkhu.",
  "tika-s0402t23:40_0": "Brahmacariyavāso nāma idha maggabrahmacariyassa nibbattanamevāti āha ‘‘parivuttha’’nti.",
  "tika-s0402t23:40_1": "Sammādiṭṭhiyā catūsu saccesu pariññādikiccasādhanavasena pavattamānāya sammāsaṅkappādīnampi",
  "tika-s0402t23:40_2": "dukkhasacce pariññābhisamayānuguṇā pavatti, itaresu ca saccesu nesaṁ pahānābhisamayādivasena",
  "tika-s0402t23:40_3": "pavatti pākaṭā eva. Tena vuttaṁ ‘‘catūsu saccesu catūhi maggehi pariññāpahānasacchikiriyābhāvanābhisamayavasenā’’ti.",
  "tika-s0402t23:40_4": "Puthujjanakalyāṇakādayoti ādi-saddena sattasekhaṁ saṅgaṇhāti.",
  "tika-s0402t23:41_0": "Itthattāyāti ime pakārā itthaṁ, tabbhāvo itthattaṁ, tadatthanti vuttaṁ hoti. Te pana",
  "tika-s0402t23:41_1": "pakārā ariyamaggabyāpārabhūtā pariññādayo idhādhippetāti āha ‘‘evaṁsoḷasavidhakiccabhāvāyā’’ti.",
  "tika-s0402t23:41_2": "Te hi maggaṁ paccavekkhato maggānubhāvena pākaṭā hutvā upaṭṭhahanti, pariññādīsu",
  "tika-s0402t23:41_3": "ca pahānameva padhānaṁ tadatthattā itaresanti āha ‘‘kilesakkhayāya vā’’ti. Pahīnakilesapaccavekkhaṇavasena",
  "tika-s0402t23:41_4": "vā etaṁ vuttaṁ. Dutiyavikappe itthattāyāti nissakke sampadānavacananti āha ‘‘itthabhāvato’’ti",
  "tika-s0402t23:41_5": ". Aparanti anāgataṁ. Ime pana carimakattabhāvasaṅkhātā pañcakkhandhā. Pariññātā tiṭṭhantīti",
  "tika-s0402t23:41_6": "etena tesaṁ appatiṭṭhataṁ dasseti. Apariññāmūlakā hi patiṭṭhā. Yathāha ‘‘kabaḷīkāre",
  "tika-s0402t23:41_7": "ce, bhikkhave, āhāre atthi rāgo, atthi nandī, atthi taṇhā, patiṭṭhitaṁ tattha viññāṇaṁ",
  "tika-s0402t23:41_8": "viruḷha’’ntiādi (saṁ. ni. 2.64; kathā. 296; mahāni. 7). Tenevāha – ‘‘chinnamūlakā rukkhā viyā’’tiādi.",
  "tika-s0402t23:42_0": "Yassāti puthujjanassa. Tassa hi sīlaṁ kadāci vaḍḍhati, kadāci hāyati. Sekkhāpi pana",
  "tika-s0402t23:42_1": "sīlesu paripūrakārinova, asekkhesu vattabbameva natthi. Tenāha ‘‘khīṇāsavassā’’tiādi.",
  "tika-s0402t23:42_2": "Vasippattanti vasībhāvappattaṁ. Suṭṭhu samāhitanti aggaphalasamādhinā sammadeva samāhitaṁ.",
  "tika-s0402t23:42_3": "Dhitisampannanti aggaphaladhitiyā samannāgataṁ. Maccuṁ jahitvā ṭhitanti āyatiṁ punabbhavābhāvato",
  "tika-s0402t23:42_4": "vuttaṁ. Kathaṁ punabbhavābhāvoti āha ‘‘sabbe pāpadhamme pajahitvā ṭhita’’nti. Sabbassapi",
  "tika-s0402t23:42_5": "ñeyyadhammassa catusaccantogadhattā vuttaṁ ‘‘buddhanti catusaccabuddha’’nti. Buddhasāvakāti",
  "tika-s0402t23:42_6": "sāvakabuddhā namassanti, pageva itarā pajā. Itarā hi pajā sāvakepi namassanti. Iti",
  "tika-s0402t23:42_7": "ettakena ṭhānena sammāsambuddhassa vasena gāthānaṁ atthaṁ vatvā idāni sāvakassapi",
  "tika-s0402t23:42_8": "vasena atthaṁ yojetvā dassetuṁ ‘‘atha vā’’tiādi vuttaṁ. Sāvakopi gotamo mukhanibbattena",
  "tika-s0402t23:42_9": "sampattena sambandhena, yato sabbepi ariyasāvakā bhagavato orasaputtāti vuccantīti.",
  "tika-s0402t23:43_0": "Nivussatīti nivāso, nivuttho khandhasantānoti āha ‘‘nivutthakkhandhaparampara’’nti.",
  "tika-s0402t23:43_1": "Aveti, avedīti pāṭhadvayenapi pubbenivāsañāṇassa kiccasiddhiṁyeva dasseti. Ekattakāyaekattasaññibhāvasāmaññato",
  "tika-s0402t23:43_2": "vehapphalāpi ettheva saṅgahaṁ gacchantīti ‘‘cha kāmāvacare, nava brahmaloke’’icceva",
  "tika-s0402t23:43_3": "vuttaṁ. Itare pana apacurabhāvato na vuttā. Ekaccānaṁ avisayabhāvato ca avacanaṁ",
  "tika-s0402t23:43_4": "daṭṭhabbaṁ. Jāti khīyati etenāti jātikkhayo, arahattanti āha ‘‘arahattaṁ patto’’ti.",
  "tika-s0402t23:43_5": "‘‘Abhiññāyā’’ti vattabbe yakāralopena ‘‘abhiññā’’ti niddeso katoti āha ‘‘jānitvā’’ti.",
  "tika-s0402t23:43_6": "Kiccavosānenāti catūhi maggehi kattabbassa soḷasavidhassa kiccassa pariyosānena.",
  "tika-s0402t23:43_7": "Vositoti pariyosito, niṭṭhitoti attho. Moneyyena samannāgatoti kāyamoneyyādīhi samannāgato.",
  "tika-s0402t23:43_8": "Lapitaṁ lapatīti lapitalāpano. Attapaccakkhato ñatvāti iminā tesaṁ vijjānaṁ paṭiladdhabhāvaṁ dīpeti.",
  "tika-s0402t23:44": "Tikaṇṇasuttavaṇṇanā niṭṭhitā.",
  "tika-s0402t23:45": "9. Jāṇussoṇisuttavaṇṇanā",
  "tika-s0402t23:46_0": "60. Navame deyyadhammassetaṁ nāmanti yāgaṁ karontena dātabbadeyyadhammaṁ sandhāya",
  "tika-s0402t23:46_1": "vadati tadaññassa pāḷiyaṁ deyyadhammaggahaṇeneva gahitattā. Matakabhattanti matake",
  "tika-s0402t23:46_2": "uddissa dātabbabhattaṁ, pitupiṇḍanti vuttaṁ hoti. Varapurisānanti visiṭṭhapurisānaṁ,",
  "tika-s0402t23:46_3": "uttamapurisānanti attho. Sabbametaṁ dānanti yathāvuttabhedaṁ yaññasaddhādidānaṁ.",
  "tika-s0402t23:47": "Jāṇussoṇisuttavaṇṇanā niṭṭhitā.",
  "tika-s0402t23:48": "10. Saṅgāravasuttavaṇṇanā",
  "tika-s0402t23:49_0": "61. Dasame jiṇṇānaṁ hatthisālādīnaṁ paṭisaṅkharaṇaṁ puna pākatikakaraṇaṁ jiṇṇapaṭisaṅkharaṇaṁ",
  "tika-s0402t23:49_1": ", tassa kārako jiṇṇapaṭisaṅkharaṇakārako. Bāhirasamayeti satthusāsanato bāhire aññatitthiyasamaye.",
  "tika-s0402t23:49_2": "Sabbacatukkenātiādīsu sabbesu dvipadacatuppadādibhedesu pāṇesu ekekasmiṁ cattāro",
  "tika-s0402t23:49_3": "cattāro pāṇe vadhitvā yajitabbaṁ yaññaṁ sabbacatukkaṁ nāma. Sesesupi iminā nayena",
  "tika-s0402t23:49_4": "attho veditabbo. Yassa vā tassa vāti nissakke sāmivacananti āha ‘‘yasmā vā tasmā",
  "tika-s0402t23:49_5": "vā’’ti. Evamassāyanti ettha assūti nipātamattanti āha ‘‘evaṁ santepi aya’’nti.",
  "tika-s0402t23:50_0": "Vaḍḍhentoti paṭṭhapento. Maggabrahmacariyassa ogadhaṁ mūlaṁ patiṭṭhābhūtaṁ brahmacariyogadhaṁ.",
  "tika-s0402t23:50_1": "Tenāha ‘‘arahattamaggasaṅkhātassā’’tiādi. Ukkaṭṭhaniddesena cettha arahattamaggasseva",
  "tika-s0402t23:50_2": "gahaṇaṁ katanti daṭṭhabbaṁ. Uttamaṁ patiṭṭhābhūtaṁ ārammaṇūpanissayabhāvena.",
  "tika-s0402t23:51_0": "Appehi veyyāvaccakarādīhi attho etissāti appaṭṭhā ttha-kārassa ṭṭha-kāraṁ katvā.",
  "tika-s0402t23:51_1": "Tenāha ‘‘yattha bahū’’tiādi. Yatthāti yassaṁ paṭipadāyaṁ . Appo samārambho etassāti",
  "tika-s0402t23:51_2": "appasamārambho. Pāsaṁsāti pasaṁsārahā. Etaṁ yeva kathāpessāmīti eteneva brāhmaṇena kathāpessāmi.",
  "tika-s0402t23:52_0": "Soppenāti niddāya. Pamādenāti jāgariyādīsu ananuyuñjanato sativippavāsalakkhaṇena",
  "tika-s0402t23:52_1": "pamādena. Paccanīkapaṭiharaṇavasenāti paṭipakkhāpanayanavasena. Tathā hi bhagavato",
  "tika-s0402t23:52_2": "ca sāsanassa ca paṭipakkhā titthiyā, tesaṁ haraṇato paṭihāriyaṁ. Te hi diṭṭhiharaṇavasena",
  "tika-s0402t23:52_3": "diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-s0402t23:52_4": "‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhasmiṁ,",
  "tika-s0402t23:52_5": "añño āgañchi brāhmaṇo’’tiādīsu (su. ni. 985; cūḷani. vatthugāthā 4) viya, tasmā samāhite",
  "tika-s0402t23:52_6": "citte vigatūpakkilese katakiccena pacchā haritabbaṁ pavattetabbanti paṭihāriyaṁ,",
  "tika-s0402t23:52_7": "attano vā upakkilesesu catutthajjhānamaggehi haritesu pacchāharaṇaṁ paṭihāriyaṁ,",
  "tika-s0402t23:52_8": "iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā,",
  "tika-s0402t23:52_9": "haritesu ca attano upakkilesesu parasattānaṁ upakkilesaharaṇāni hontīti paṭihāriyāni",
  "tika-s0402t23:52_10": "bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye",
  "tika-s0402t23:52_11": "bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato,",
  "tika-s0402t23:52_12": "tattha jātaṁ nimittabhūte, tato vā āgatanti pāṭihāriyaṁ.",
  "tika-s0402t23:53_0": "Āgatanimittenāti āgatākārasallakkhaṇavasena. Esa nayo sesesupi. Eko rājāti dakkhiṇamadhurādhipati",
  "tika-s0402t23:53_1": "eko paṇḍurājā. Evampi te manoti iminā ākārena tava mano pavattoti attho. Tena pakārena",
  "tika-s0402t23:53_2": "pavattoti āha ‘‘somanassito vā’’tiādi. Sāmaññajotanā visese avatiṭṭhatīti adhippāyenevaṁ",
  "tika-s0402t23:53_3": "vuttaṁ. ‘‘Evaṁ tava mano’’ti idañca manaso somanassitatādimattadassanaṁ, na pana",
  "tika-s0402t23:53_4": "yena so somanassito vā domanassito vā, taṁdassanaṁ. Somanassaggahaṇena cettha tadekaṭṭhā",
  "tika-s0402t23:53_5": "rāgādayo saddhādayo ca dassitā honti, domanassaggahaṇena dosādayo. Dutiyanti ‘‘itthampi",
  "tika-s0402t23:53_6": "te mano’’ti padaṁ. Itipīti ettha iti-saddo nidassanattho ‘‘atthīti kho, kaccāna,",
  "tika-s0402t23:53_7": "ayameko anto’’tiādīsu (saṁ. ni. 2.15; 3.90) viya. Tenāha ‘‘imañca imañca atthaṁ cintayamāna’’nti.",
  "tika-s0402t23:53_8": "Pi-saddo vuttatthasampiṇḍanattho.",
  "tika-s0402t23:54": "Kathentānaṁ sutvāti kathentānaṁ saddaṁ sutvā. Tassa vasenāti tassa vitakkitassa vasena. Aṭṭakārakenāti vinicchayakārakena.",
  "tika-s0402t23:55_0": "Na ariyānanti ariyānaṁ maggaphalacittaṁ na jānātīti attho. Tañhi tena anadhigatattā",
  "tika-s0402t23:55_1": "cetopariyañāṇenapi na sakkā viññātuṁ, aññaṁ pana cittaṁ jānātiyeva. Heṭṭhimo uparimassa",
  "tika-s0402t23:55_2": "cittaṁ na jānātītiādīnipi maggaphalacittameva sandhāya vuttānīti veditabbāni. Sotāpannādayopi",
  "tika-s0402t23:55_3": "hi attanā adhigatameva maggaphalaṁ parehi uppāditaṁ sammā cetopariyañāṇena jānituṁ",
  "tika-s0402t23:55_4": "sakkonti, na attanā anadhigataṁ. Sabbepi ariyā attano phalaṁ samāpajjanti adhigatattāti",
  "tika-s0402t23:55_5": "dassento ‘‘etesu cā’’tiādimāha. Yadi ariyā attanā adhigataphalaṁ samāpajjanti, uparimāpi",
  "tika-s0402t23:55_6": "heṭṭhimaṁ phalaṁ samāpajjanti adhigatattā lokiyasamāpattiyo viyāti kassaci āsaṅkā",
  "tika-s0402t23:55_7": "siyā, tannivattanatthamāha ‘‘uparimo heṭṭhimaṁ na samāpajjatī’’ti.",
  "tika-s0402t23:56_0": "Uparimoti sakadāgāmiādiariyapuggalo. Heṭṭhimanti sotāpattiphalādiṁ. Na samāpajjatīti",
  "tika-s0402t23:56_1": "satipi adhigatatte na samāpajjati. Kasmāti ce? Kāraṇamāha ‘‘tesañhī’’tiādi, tesaṁ",
  "tika-s0402t23:56_2": "sakadāgāmiādīnaṁ heṭṭhimā heṭṭhimā phalasamāpatti tesu tesuyeva heṭṭhimesu ariyapuggalesu",
  "tika-s0402t23:56_3": "pavattati, na uparimesūti attho. Iminā heṭṭhimaṁ phalacittaṁ uparimassa na uppajjatīti",
  "tika-s0402t23:56_4": "dasseti. Kasmāti ce? Puggalantarabhāvūpagamanena paṭippassaddhattā. Etena uparimo",
  "tika-s0402t23:56_5": "ariyo heṭṭhimaṁ phalasamāpattiṁ samāpajjati attanā adhigatattā yathā taṁ lokiyasamāpattinti",
  "tika-s0402t23:56_6": "evaṁ pavatto hetu byabhicāritoti daṭṭhabbaṁ. Na hi lokiyajjhānesu puggalantarabhāvūpagamanaṁ",
  "tika-s0402t23:56_7": "nāma atthi visesābhāvato, idha pana asamugghāṭitakammakilesanirodhanena puthujjanehi",
  "tika-s0402t23:56_8": "viya sotāpannassa sotāpannādīhi sakadāgāmiādīnaṁ puggalantarabhāvūpagamanaṁ atthi.",
  "tika-s0402t23:56_9": "Yato heṭṭhimā heṭṭhimā phaladhammā uparūparimaggadhammehi nivattitā paṭipakkhehi",
  "tika-s0402t23:56_10": "viya abhibhūtā appavattidhammataṁyeva āpannā. Teneva vuttaṁ ‘‘paṭippassaddhattā’’ti.",
  "tika-s0402t23:57_0": "Apica kusalakiriyappavatti nāma aññā, vipākappavatti ca aññāti anantaraphalattā ca",
  "tika-s0402t23:57_1": "lokuttarakusalānaṁ heṭṭhimato uparimo bhavantaragato viya hoti. Taṁtaṁphalavaseneva",
  "tika-s0402t23:57_2": "hi ariyānaṁ sotāpannādināmalābho. Te sace aññaphalasamaṅginopi honti, sotāpannādināmampi",
  "tika-s0402t23:57_3": "tesaṁ avavatthitaṁ siyā. Tassa tassa vā ariyassa taṁ taṁ phalaṁ sadisanti katvā na",
  "tika-s0402t23:57_4": "uparimassa heṭṭhimaphalasamaṅgitāya lesopi sambhavati, kuto tassā samāpajjananti",
  "tika-s0402t23:57_5": "daṭṭhabbaṁ. Heṭṭhimā ca sotāpannādayo uparimaṁ sakadāgāmiphalādiṁ na samāpajjanti",
  "tika-s0402t23:57_6": "anadhigatattā. Na hi anadhigataṁ samāpattiṁ samāpajjituṁ sakkā, tasmā sabbepi ariyā",
  "tika-s0402t23:57_7": "attanoyeva phalaṁ samāpajjantīti niṭṭhamettha gantabbaṁ.",
  "tika-s0402t23:58_0": "Pavattentāti pavattakā hutvā, pavattanavasenāti attho. Evanti yathānusiṭṭhāya anusāsaniyā",
  "tika-s0402t23:58_1": "vidhivasena paṭisedhavasena ca pavattitākāraparāmasanaṁ. Sā ca sammāvitakkā nāma",
  "tika-s0402t23:58_2": "micchāvitakkānañca pavattiākāradassanavasena pavattati. Tattha ānisaṁsassa ādīnavassa",
  "tika-s0402t23:58_3": "ca vibhāvanatthaṁ aniccasaññameva, na niccasaññanti attho. Paṭiyoginivattanatthañhi",
  "tika-s0402t23:58_4": "eva-kāraggahaṇaṁ. Idhāpi evasaddaggahaṇassa attho payojanañca vuttanayeneva veditabbaṁ.",
  "tika-s0402t23:58_5": "Idaṁ-gahaṇepi eseva nayo. Pañcakāmaguṇarāganti nidassanamattaṁ daṭṭhabbaṁ tadaññarāgassa",
  "tika-s0402t23:58_6": "dosādīnañca pahānassa icchitattā tappahānassa ca tadaññarāgādikhepassa upāyabhāvato.",
  "tika-s0402t23:58_7": "Tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti",
  "tika-s0402t23:58_8": "avadhāraṇaṁ paṭikkhepabhāvato sāvajjadhammanivattanaparaṁ daṭṭhabbaṁ, tassa adhigamūpāyānisaṁsabhūtānaṁ",
  "tika-s0402t23:58_9": "tadaññesaṁ anavajjadhammānaṁ nānantariyabhāvato.",
  "tika-s0402t23:59_0": "Cintāmaṇikavijjāsarikkhakatanti iminā ‘‘cintāmaṇī’’ti evaṁ laddhanāmā loke ekā vijjā",
  "tika-s0402t23:59_1": "atthi, yāya paresaṁ cittaṁ vijānantīti dīpeti. ‘‘Tassā kira vijjāya sādhako puggalo",
  "tika-s0402t23:59_2": "tādise desakāle mantaṁ parijappitvā yassa cittaṁ jānitukāmo, tassa diṭṭhahatthādivisesasañjānanamukhena",
  "tika-s0402t23:59_3": "cittācāraṁ anuminanto kathetī’’ti keci. Apare ‘‘vācaṁ niccharāpetvā tattha akkharasallakkhaṇavasenā’’ti vadanti.",
  "tika-s0402t23:60": "Idañcapana sabbanti ‘‘bhavaṁ gotamo anekavihitaṁ iddhividhaṁ paccanubhotī’’tiādinayappavattaṁ sabbampi.",
  "tika-s0402t23:61": "Saṅgāravasuttavaṇṇanā niṭṭhitā.",
  "tika-s0402t23:62": "Brāhmaṇavaggavaṇṇanā niṭṭhitā."
}