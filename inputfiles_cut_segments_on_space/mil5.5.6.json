{
  "mil5.5.6:0.1": "Milindapañha ",
  "mil5.5.6:0.2": "Meṇḍakapañha ",
  "mil5.5.6:0.3": "Santhavavagga ",
  "mil5.5.6:0.4": "6. Chaddantajotipālārabbhapañha ",
  "mil5.5.6:1.1": "“Bhante nāgasena, bhāsitampetaṁ bhagavatā chaddanto nāgarājā—",
  "mil5.5.6:2.1": "‘Vadhissametanti parāmasanto, ",
  "mil5.5.6:2.2": "Kāsāvamaddakkhi dhajaṁ isīnaṁ; ",
  "mil5.5.6:2.3": "Dukkhena phuṭṭhassudapādi saññā, ",
  "mil5.5.6:2.4": "Arahaddhajo sabbhi avajjharūpo’ti. ",
  "mil5.5.6:3.1": "Puna ca bhaṇitaṁ—",
  "mil5.5.6:3.2": "‘jotipālamāṇavo samāno kassapaṁ bhagavantaṁ arahantaṁ sammāsambuddhaṁ muṇḍakavādena samaṇakavādena asabbhāhi pharusāhi vācāhi akkosi paribhāsī’ti. ",
  "mil5.5.6:3.3_0": "Yadi, bhante nāgasena, bodhisatto tiracchānagato samāno kāsāvaṁ abhipūjayi, tena",
  "mil5.5.6:3.3_1": "hi ‘jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena",
  "mil5.5.6:3.3_2": "asabbhāhi pharusāhi vācāhi akkuṭṭho paribhāsito’ti yaṁ vacanaṁ, taṁ micchā.",
  "mil5.5.6:3.4_0": "Yadi jotipālena māṇavena kassapo bhagavā arahaṁ sammāsambuddho muṇḍakavādena samaṇakavādena",
  "mil5.5.6:3.4_1": "asabbhāhi pharusāhi vācāhi akkuṭṭho paribhāsito, tena hi ‘chaddantena nāgarājena",
  "mil5.5.6:3.4_2": "kāsāvaṁ pūjitan’ti tampi vacanaṁ micchā.",
  "mil5.5.6:3.5_0": "Yadi tiracchānagatena bodhisattena kakkhaḷakharakaṭukavedanaṁ vedayamānena luddakena",
  "mil5.5.6:3.5_1": "nivatthaṁ kāsāvaṁ pūjitaṁ, kiṁ manussabhūto samāno paripakkañāṇo paripakkāya bodhiyā",
  "mil5.5.6:3.5_2": "kassapaṁ bhagavantaṁ arahantaṁ sammāsambuddhaṁ dasabalaṁ lokanāyakaṁ uditoditaṁ jalitabyāmobhāsaṁ",
  "mil5.5.6:3.5_3": "pavaruttamaṁ pavararucirakāsikakāsāvamabhipārutaṁ disvā na pūjayi?",
  "mil5.5.6:3.6": "Ayampi ubhato koṭiko pañho tavānuppatto, so tayā nibbāhitabboti. ",
  "mil5.5.6:4.1": "Bhāsitampetaṁ, mahārāja, bhagavatā chaddanto nāgarājā ‘vadhissametanti …pe… ",
  "mil5.5.6:4.2": "avajjharūpo’ti. ",
  "mil5.5.6:4.3": "Jotipālena ca māṇavena kassapo bhagavā arahaṁ sammāsambuddho muṇḍakavādena samaṇakavādena asabbhāhi pharusāhi vācāhi akkuṭṭho paribhāsito, tañca pana jātivasena kulavasena. ",
  "mil5.5.6:4.4_0": "Jotipālo, mahārāja, māṇavo assaddhe appasanne kule paccājāto, tassa mātāpitaro bhaginibhātaro",
  "mil5.5.6:4.4_1": "dāsidāsaceṭakaparivārakamanussā brahmadevatā brahmagarukā, te ‘brāhmaṇā eva uttamā",
  "mil5.5.6:4.4_2": "pavarā’ti avasese pabbajite garahanti jigucchanti, tesaṁ taṁ vacanaṁ sutvā jotipālo",
  "mil5.5.6:4.4_3": "māṇavo ghaṭikārena kumbhakārena satthāraṁ dassanāya pakkosito evamāha—",
  "mil5.5.6:4.5": "‘kiṁ pana tena muṇḍakena samaṇakena diṭṭhenā’ti. ",
  "mil5.5.6:5.1": "Yathā, mahārāja, amataṁ visamāsajja tittakaṁ hoti, yathā ca sītodakaṁ aggimāsajja uṇhaṁ hoti; ",
  "mil5.5.6:5.2": "evameva kho, mahārāja, jotipālo māṇavo assaddhe appasanne kule paccājāto, so kulavasena andho hutvā tathāgataṁ akkosi paribhāsi. ",
  "mil5.5.6:6.1": "Yathā, mahārāja, jalitapajjalito mahāaggikkhandho sappabhāso udakamāsajja upahatappabhātejo sītalo kāḷako bhavati paripakkanigguṇḍiphalasadiso; ",
  "mil5.5.6:6.2_0": "evameva kho, mahārāja, jotipālo māṇavo puññavā saddho ñāṇavipulasappabhāso assaddhe",
  "mil5.5.6:6.2_1": "appasanne kule paccājāto, so kulavasena andho hutvā tathāgataṁ akkosi paribhāsi,",
  "mil5.5.6:6.2_2": "upagantvā ca buddhaguṇamaññāya ceṭakabhūto viya ahosi, jinasāsane pabbajitvā abhiññā",
  "mil5.5.6:6.2_3": "ca samāpattiyo ca nibbattetvā brahmalokūpago ahosī”ti.",
  "mil5.5.6:6.3": "“Sādhu, bhante nāgasena, evametaṁ tathā sampaṭicchāmī”ti. ",
  "mil5.5.6:7.1": "Chaddantajotipālārabbhapañho chaṭṭho. "
}