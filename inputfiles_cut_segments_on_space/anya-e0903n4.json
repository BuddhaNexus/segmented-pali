{
  "anya-e0903n4:0": "Mahāvaggasaṁyuttapāḷi",
  "anya-e0903n4:1": "Avijjāvagga",
  "anya-e0903n4:2": "Upaḍḍhasutta",
  "anya-e0903n4:3": "Pucchā – mahāvaggasaṁyutte panāvuso porāṇakehi dhammasaṁgāhakamahātherehi dutiyaṁ saṁgītaṁ upaḍḍhasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:4_0": "Vissajjanā – sakkesu bhante sakkare nāma sakyānaṁ nigame āyasmantaṁ ānandattheraṁ",
  "anya-e0903n4:4_1": "ārabbha bhāsitaṁ. Āyasmā bhante ānandatthero bhagavantaṁ etadavoca ‘‘upaḍḍhamidaṁ",
  "anya-e0903n4:4_2": "bhante brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā’’ti.",
  "anya-e0903n4:4_3": "Tasmiṁ bhante vatthusmiṁ ‘‘mā hevaṁ ānanda, mā hevaṁ ānanda, sakalamevidaṁ ānanda",
  "anya-e0903n4:4_4": "brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā’’ti evamādinā bhagavatā bhāsitaṁ.",
  "anya-e0903n4:5": "Mamaṁ hi ānanda kalyāṇamittaṁ āgamma jātidhammā sattā jātiyā parimuccanti.",
  "anya-e0903n4:6": "Bojjhaṅgasaṁyutta",
  "anya-e0903n4:7": "Kuṇḍaliyasutta",
  "anya-e0903n4:8": "Pucchā – bojjhaṅgasaṁyutte panāvuso porāṇakehi dhammasaṁgāhakamahātherehi chaṭṭhaṁ saṁgītaṁ kuṇḍaliyasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:9_0": "Vissajjanā – sākete bhante añjanavane migadāye kuṇḍaliyaṁ paribbājakaṁ ārabbha bhāsitaṁ.",
  "anya-e0903n4:9_1": "Kuṇḍaliyo bhante paribbājako bhagavantaṁ upasaṅkamitvā ‘‘ahamasmi bho gotama ārāmanissayī",
  "anya-e0903n4:9_2": "parisāvacaro, tassa mayhaṁ bho gotama pacchābhattaṁ bhuttapātarāsassa ayamācāro hoti",
  "anya-e0903n4:9_3": "ārāmena ārāmaṁ uyyānena uyyānaṁ anucaṅkamāmi anuvicarāmi, so tattha passāmi eke samaṇabrāhmaṇe",
  "anya-e0903n4:9_4": "itivādappamokkhānisaṁsañceva kathaṁ kathante upārambhānisaṁsañca, bhavaṁ pana gotamo",
  "anya-e0903n4:9_5": "kimānisaṁso viharatī’’ti etaṁ vacanaṁ avoca. Tasmiṁ bhante vatthusmiṁ ‘‘vijjāvimuttiphalānisaṁso",
  "anya-e0903n4:9_6": "kho kuṇḍaliya tathāgato viharatī’’ti evamādinā bhagavatā bhāsitaṁ.",
  "anya-e0903n4:10": "Paṭhama gilānasutta",
  "anya-e0903n4:11": "Pucchā – tenāvuso bhagavvatā jānatā…pe… sammāsambuddhena bojjhaṅgasaṁyutte dutiye gilānavagge paṭhamagilānasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:12_0": "Vissajjanā – rājagahe bhante pippaliguhāyaṁ āyasmantaṁ mahākassapattheraṁ ārabbha",
  "anya-e0903n4:12_1": "bhāsitaṁ. Āyasmā bhante mahākassapatthero pippaliguhāyaṁ viharati ābādhiko dukkhito",
  "anya-e0903n4:12_2": "bāḷhagilāno. Atha kho bhante bhagavā sāyanhasamayaṁ paṭisallānā vuṭṭhito yenāyasmā",
  "anya-e0903n4:12_3": "mahākassapo tenupasaṅkami, upasaṅkamitvā paññatte āsane nisīdi, nisajja kho bhagavā",
  "anya-e0903n4:12_4": "āyasmantaṁ mahākassapaṁ etadavoca– ‘‘kacci te kassapa khamanīyaṁ, kacci yāpanīyaṁ,",
  "anya-e0903n4:12_5": "kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamoti.",
  "anya-e0903n4:12_6": "Na me bhante khamanīyaṁ na yāpanīyaṁ, bāḷhā me dukkhā vedanā abhikkamanti no paṭikkamanti,",
  "anya-e0903n4:12_7": "abhikkamosānaṁ paññāyati no paṭikkamo’’ti. Tasmiṁ bhante vatthusmiṁ ‘‘sattime kassapa",
  "anya-e0903n4:12_8": "bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṁvattantī’’ti",
  "anya-e0903n4:12_9": "evamādinā bhagavatā bhāsitaṁ.",
  "anya-e0903n4:13": "Udāyisutta",
  "anya-e0903n4:14": "Pucchā – tattheva āvuso tatiye udāyivagge porāṇakehi dhammasaṁgāhakamahātherehi dasamaṁ saṁgītaṁ udāyisuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:15_0": "Vissajjanā – sumbhesu bhante setakenāma sumbhānaṁ nigame āyasmantaṁ udāyittheraṁ",
  "anya-e0903n4:15_1": "ārabbha bhāsitaṁ. Āyasmā bhante udāyitthero bhagavantaṁ upasaṅkamitvā ‘‘acchariyaṁ",
  "anya-e0903n4:15_2": "bhante, abbhutaṁ bhante, yāva bahukatañca me bhante bhagavati pemañca gāravo ca hirī",
  "anya-e0903n4:15_3": "ca ottappañcāti evamādikaṁ vacanaṁ avoca. Tasmiṁ bhante vatthusmiṁ ‘‘sādhu sādhu",
  "anya-e0903n4:15_4": "udāyi eso hi te udāyi maggo paṭiladdho. Yo te bhāvito bahulīkato, tathā tathā viharantaṁ",
  "anya-e0903n4:15_5": "tathattāya upanessati, yathā tvaṁ ‘khīṇā jāti, vusitaṁ brahmacariyaṁ, kataṁ karaṇīyaṁ,",
  "anya-e0903n4:15_6": "nāparaṁ itthattāyā’ti pajānissatī’’ti. Evaṁ kho bhagavatā bhāsitaṁ.",
  "anya-e0903n4:16": "Satipaṭṭhānasaṁyutta",
  "anya-e0903n4:17": "Satisutta",
  "anya-e0903n4:18": "Pucchā – satipaṭṭhānasaṁyutte āvuso porāṇakehi dhammasaṁgāhaka mahātherehi dutiyaṁ saṁgītaṁ satisuttaṁ bhagavatā kattha kaṁ kārabbha kathañca bhāsitaṁ.",
  "anya-e0903n4:19": "Vissajjanā – vesāliyaṁ bhante ambapālivane sambahule bhikkhū ārabbha ‘‘sato bhikkhave bhikkhu vihareyya sampajāno ayaṁ vo amhākaṁ anusāsanī’’ti evamādinā bhagavatā bhāsitaṁ.",
  "anya-e0903n4:20": "Sālasutta",
  "anya-e0903n4:21": "Pucchā – tattheva āvuso porāṇakehi dhammasaṁgāhakamahātherehi catutthaṁ saṁgītaṁ sālasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:22_0": "Vissajjanā – kosalesu bhante sālāyanāma kesalānaṁ brāhmaṇagāme sambahule bhikkhū",
  "anya-e0903n4:22_1": "ārabbha ‘‘ye te bhikkhave bhikkhū navā acirapabbajitā adhunāgatā imaṁ dhammavinayaṁ,",
  "anya-e0903n4:22_2": "te vo bhikkhave bhikkhū catunnaṁ satipaṭṭhānānaṁ bhāvanāya samādapetabbā nivesetabbā",
  "anya-e0903n4:22_3": "patiṭṭhāpetabbā’’ti evamādinā bhante bhagavatā bhāsitaṁ.",
  "anya-e0903n4:23": "Sakuṇagghisutta",
  "anya-e0903n4:24": "Pucchā – tattheva āvuso porāṇakehi dhammasaṁgāhakamahātherehi chaṭṭhaṁ saṁgītaṁ sakuṇagghisuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:25_0": "Vissajjanā – sāvatthiyaṁ bhante sambahule bhikkhū ārabbha ‘‘bhūtapubbaṁ bhikkhave",
  "anya-e0903n4:25_1": "sakuṇagghi lāpaṁ sakuṇaṁ sahasā ajjhappattā aggahesi. Atha kho bhikkhave lāpo sakuṇo",
  "anya-e0903n4:25_2": "sakuṇagghiyā hariyamāno evaṁ paridevasi mayamevamha alakkhikā, mayaṁ appapuññā, ye",
  "anya-e0903n4:25_3": "mayaṁ agocare carimha paravisaye, sacejja mayaṁ gocare careyyāma sake pettike visaye,",
  "anya-e0903n4:25_4": "na myāhaṁ sakuṇagghi alaṁ abhavissa yadidaṁ yuddhāyā’’ti evamādinā bhagavatā bhāsitaṁ.",
  "anya-e0903n4:26": "Mayamevamha alakkhikā, mayaṁ appapuññā.",
  "anya-e0903n4:27": "Ko pana te lāpa gocaro sako pettiko visayo.",
  "anya-e0903n4:28": "Yadidaṁ naṅgalakaṭṭhakaraṇaṁ leḍḍuṭṭhānaṁ.",
  "anya-e0903n4:29": "Ehi kho dāni me sakuṇagghi, ehi kho dāni me sakuṇagghi,",
  "anya-e0903n4:30": "(Dāruguḷoviya vinivattitvā tasseva leḍḍussa antare paccupādi. Aṭṭhakathā)",
  "anya-e0903n4:31": "Evañhi taṁ bhikkhave hoti yo agocare carati paravisaye.",
  "anya-e0903n4:32": "Tasmātiha bhikkhave mā agocare carittha paravisaye.",
  "anya-e0903n4:33": "Gocare bhikkhave caratha sake pettike visaye.",
  "anya-e0903n4:34": "Gocare bhikkhave carataṁ sake pettike visaye na lacchati māro otāraṁ, na lacchati māro ārammaṇaṁ.",
  "anya-e0903n4:35": "Bhikkhunupassayasutta",
  "anya-e0903n4:36": "Pucchā – tattheva āvuso porāṇakehi dhammasaṁgāhakamahātherehi dasamaṁ saṁgītaṁ bhikkhunupassayasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:37_0": "Vissajjanā – sāvatthiyaṁ bhante āyasmantaṁ ānandattheraṁ ārabbha bhāsitaṁ. Āyasmā",
  "anya-e0903n4:37_1": "bhante ānando yāvattako ahosi bhikkhunīhi saddhiṁ kathāsallāpo taṁ sabbaṁ bhagavato",
  "anya-e0903n4:37_2": "ārocesi. Tasmiṁ bhante vatthusmiṁ ‘‘evametaṁ ānanda, evametaṁ ānanda, yohi koci ānanda",
  "anya-e0903n4:37_3": "bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṁ",
  "anya-e0903n4:37_4": "pāṭikaṅkhaṁ uḷāraṁ pubbenāparaṁ visesaṁ sañjānissatī’’ti evamādinā bhagavatā bhāsitaṁ.",
  "anya-e0903n4:38": "Cundasutta",
  "anya-e0903n4:39": "Pucchā – tattheva āvuso dutiye nālandavagge porāṇakehi dhammasaṁgāhakamahātherehi tatiyaṁ saṁgītaṁ cundasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:40_0": "Vissajjanā – sāvatthiyaṁ bhante āyasmantaṁyeva ānandattheraṁ ārabbha bhāsitaṁ. Āyasmā",
  "anya-e0903n4:40_1": "bhante ānandatthero cundena samaṇuddesena saddhiṁ yena bhagavā tenupasaṅkami. Upasaṅkamitvā",
  "anya-e0903n4:40_2": "bhagavantaṁ abhivādetvā ekamantaṁ nisīdi. Ekamantaṁ nisinno kho bhante āyasmā ānando",
  "anya-e0903n4:40_3": "bhagavantaṁ etadavoca ‘‘ayaṁ bhante cundo samaṇuddeso evamāha ‘āyasmā bhante sāriputto",
  "anya-e0903n4:40_4": "parinibbuto, idamassa pattacīvara’nti. Api ca me bhante madhurakajāto viya kāyo,",
  "anya-e0903n4:40_5": "disāpi me na pakkhāyanti, dhammāpi maṁ nappaṭibhanti ‘āyasmā sāriputto parinibbuto’ti",
  "anya-e0903n4:40_6": "sutvā’’ti. Tasmiṁ bhante vatthusmiṁ ‘‘kiṁ nu kho te ānanda sāriputto sīlakkhandhaṁ",
  "anya-e0903n4:40_7": "vā ādāya parinibbuto, samādhikkhandhaṁ vā, paññākkhandhaṁvā, vimuttikkhandhaṁvā,",
  "anya-e0903n4:40_8": "vimuttiñāṇadassanakkhandhaṁ vā ādāya parinibbuto’’ti evamādinā bhagavatā bhāsitaṁ.",
  "anya-e0903n4:41": "Ayaṁ bhante cundosamaṇuddeso evamāha.",
  "anya-e0903n4:42": "Tasmātihānanda attadīpā viharatha attasaraṇā anaññasaraṇā dhammadīpā dhammasaraṇā anaññasaraṇā.",
  "anya-e0903n4:43": "Bāhiyasutta",
  "anya-e0903n4:44": "Pucchā – tattheva āvuso porāṇakehi dhammasaṁgāhakamahātherehi pañcamaṁ saṁgītaṁ bāhiyasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:45_0": "Vissajjanā – sāvatthiyaṁ bhante āyasmantaṁ bāhiyaṁ ārabbha bhāsitaṁ. Āyasmā bhante",
  "anya-e0903n4:45_1": "bāhiyo bhagavantaṁ etadavoca ‘‘sādhu me bhante bhagavā saṁkhittena dhammaṁ desetu,",
  "anya-e0903n4:45_2": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti.",
  "anya-e0903n4:45_3": "Tasmiṁ bhante vatthusmiṁ ‘‘tasmātiha tvaṁ bāhiya ādimeva visodhehi kusalesu dhammesu.",
  "anya-e0903n4:45_4": "Ko cādikusalānaṁ dhammānaṁ, sīlañca suvisuddhaṁ diṭṭhica ujukā’’ti evamādinā bhagavatā bhāsitaṁ.",
  "anya-e0903n4:46": "Sīlaṭṭhitivagga",
  "anya-e0903n4:47": "Ciraṭṭhitisutta",
  "anya-e0903n4:48": "Pucchā – tattheva āvuso tatiye sīlaṭṭhitivagge porāṇakehi dhammasaṁgāhakamahātherehi dutiyaṁ saṁgītaṁ ciraṭṭhitisuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:49_0": "Vissajjanā – pāṭaliputte bhante āyasmantaṁ bhaddaṁ ārabbha āyasmatā ānandattherena",
  "anya-e0903n4:49_1": "dhammabhaṇḍāgārikena bhāsitaṁ. Āyasmā bhante bhaddo sāyanhasamayaṁ paṭisallānā vuṭṭhito",
  "anya-e0903n4:49_2": "yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca ‘‘ko nu",
  "anya-e0903n4:49_3": "kho āvuso ānanda hetu ko paccayo, yena tathāgate parinibbute saddhammo na ciraṭṭhitiko",
  "anya-e0903n4:49_4": "hoti, ko panāvuso ānanda hetu ko paccayo, yena tathāgate parinibbute saddhammo ciraṭṭhitiko",
  "anya-e0903n4:49_5": "hotī’’ti. Tasmiṁ bhante vatthusmiṁ ‘‘sādhu sādhu āvuso bhadda, bhaddako kho te āvuso",
  "anya-e0903n4:49_6": "bhadda ummaṅgo’’ti evamādinā āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:50": "Bhaddako te āvuso bhadda ummaṅgo.",
  "anya-e0903n4:51": "‘‘Catunnaṁ kho āvuso satipaṭṭhānānaṁ abhāvitattā abahulīkatattā tathāgate parinibbute saddhammo na ciraṭṭhitiko hotī’’ –",
  "anya-e0903n4:52": "Sirivaḍḍhasutta",
  "anya-e0903n4:53_0": "Pucchā – tassāvuso bhagavatā arahato sammāsambuddhassa pāvacanasamudayabhūtāya mahāvaggapāḷiyā",
  "anya-e0903n4:53_1": "satipaṭṭhānasaṁyutte sīlaṭṭhitivagge navamaṁ sirivaḍḍhasuttaṁ kattha kaṁ ārabbha",
  "anya-e0903n4:53_2": "kismiṁ vatthusmiṁ kena kathañca bhāsitaṁ.",
  "anya-e0903n4:54_0": "Vissajjanā – rājagahe bhante sirivaḍḍhaṁ gahapatiṁ ārabbha āyasmatā ānandattherena",
  "anya-e0903n4:54_1": "dhammabhaṇḍāgārikena bhāsitaṁ. Sirivaḍḍho bhante gahapati ābādhiko hoti dukkhito",
  "anya-e0903n4:54_2": "bāḷhagilāno. Athakho bhante āyasmā ānando yenasirivaḍḍhassa gahapatissa nivesanaṁ",
  "anya-e0903n4:54_3": "tenupasaṅkami, upasaṅkamitvā paññatte āsane nisīdi . Nisajja kho āyasmā ānando sirivaḍḍhaṁ",
  "anya-e0903n4:54_4": "gahapatiṁ etadavoca ‘‘kacci te gahapati khamanīyaṁ, kacci yāpanīyaṁ, kacci dukkhā",
  "anya-e0903n4:54_5": "vedanā paṭikkamanti no abhikkamanti, paṭikkamosānaṁ paññāyati no abhikkamo’’ti. Na",
  "anya-e0903n4:54_6": "me bhante khamanīyaṁ, na yāpanīyaṁ, bāḷhā me dukkhā vedanā abhikkamanti no paṭikkamanti,",
  "anya-e0903n4:54_7": "abhikkamosānaṁ paññāyati no paṭikkamo’’ti. Tasmiṁ bhante vatthusmiṁ ‘‘tasmātiha te",
  "anya-e0903n4:54_8": "gahapati evaṁ sikkhitabbaṁ ‘kāye kāyānupassī viharissāmi ātāpī sampajāno satimā vineyya",
  "anya-e0903n4:54_9": "loke abhijjhā domanassaṁ. Vedanāsu. Citte. Dhammesu dhammānupassī viharissāmi ātāpī",
  "anya-e0903n4:54_10": "sampajāno satimā vineyya loke abhijjhā domanassa’nti. Evañhi te gahapati sikkhitabba’’nti.",
  "anya-e0903n4:54_11": "Evaṁ kho āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:55": "Iddhipādasaṁyutta",
  "anya-e0903n4:56": "Moggallānasutta",
  "anya-e0903n4:57": "Pucchā – iddhipādasaṁyutte āvuso catutthaṁ moggallānasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:58_0": "Vissajjanā – sāvatthiyaṁ bhante sambahule bhikkhū ārabbha bhāsitaṁ. Sambahulā bhante",
  "anya-e0903n4:58_1": "bhikkhū heṭṭhāmigāramātupāsāde viharanti uddhatā unnaḷā capalā mukharā vikiṇṇavācā",
  "anya-e0903n4:58_2": "muṭṭhassatino asampajānā asamāhitā bhantacittā pākatindriyā. Tasmiṁ bhante vatthusmiṁ",
  "anya-e0903n4:58_3": "āyasmantaṁ mahāmoggallānaṁ te bhikkhū saṁvejetvā ‘‘kiṁ nu tumhe bhikkhave saṁviggā",
  "anya-e0903n4:58_4": "lomahaṭṭhajātā ekamantaṁ ṭhitā’’ti evamādinā bhagavatā bhāsitaṁ.",
  "anya-e0903n4:59": "Acchariyaṁ vata bho, abbhutaṁ vata bho.",
  "anya-e0903n4:60": "Nivātañca vata.",
  "anya-e0903n4:61": "Ayañca migāramātupāsādo gambhīranemo.",
  "anya-e0903n4:62": "Tumheva kho bhikkhave saṁvejetukāmena moggallānena bhikkhunā pādaṅguṭṭhakena migāramātupāsādo saṅkampito sampakampito sampadhālito.",
  "anya-e0903n4:63": "Taṁ kiṁ maññatha bhikkhave, katamesaṁ dhammānaṁ bhāvitattā bahulīkatattā moggallāno bhikkhu evaṁ mahiddhiko evaṁ mahānubhāvo.",
  "anya-e0903n4:64": "Anuruddhasaṁyutta",
  "anya-e0903n4:65": "Bāḷhagilānasutta",
  "anya-e0903n4:66": "Pucchā – anuruddhasaṁyutte āvuso porāṇakehi dhammasaṁgāhakamahātherehi dasamaṁ saṁgītaṁ bāḷhaginānasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:67_0": "Vissajjanā – sāvatthiyaṁ bhante sambahule bhikkhū ārabbha āyasmatā anuruddhattherena",
  "anya-e0903n4:67_1": "bhāsitaṁ. Sambahulā bhante bhikkhū āyasmantaṁ anuruddhaṁ ābādhikaṁ dukkhitaṁ bāḷhagilānaṁ",
  "anya-e0903n4:67_2": "etadavocuṁ ‘‘katamenāyasmato anuruddhassa vihārena viharato uppannā sārīrikā dukkhā",
  "anya-e0903n4:67_3": "vedanā cittaṁ na pariyādāya tiṭṭhantī’’ti. Tasmiṁ bhante vatthusmiṁ ‘‘catūsu kho",
  "anya-e0903n4:67_4": "me āvuso satipaṭṭhānesu suppatiṭṭhitacittassa viharato uppannā sārīrikā dukkhā vedanā",
  "anya-e0903n4:67_5": "cittaṁ na pariyādāya tiṭṭhantī’’ti evamādinā āyasmatā anuruddhattherena bhāsitaṁ.",
  "anya-e0903n4:68": "Ānāpānasaṁyutta",
  "anya-e0903n4:69": "Mahākappinasutta",
  "anya-e0903n4:70": "Pucchā – ānāpānasaṁyutte āvuso porāṇakehi dhammasaṁgāhakamahātherehi sattamaṁ saṁgītaṁ mahākappinasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:71": "Vissajjanā – sāvatthiyaṁ bhante sambahule bhikkhū ārabbha ‘‘passatha no tumhe bhikkhave etassa bhikkhuno kāyassa iñjitattaṁ vā phanditabbaṁ vā’’ti evamādinā bhagavatā bhāsitaṁ.",
  "anya-e0903n4:72": "Icchānaṅgalasutta",
  "anya-e0903n4:73": "Pucchā – tattheva āvuso dutiyavagge paṭhamaṁ icchānaṅgalasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:74_0": "Vissajjanā – icchānaṅgale bhante sambahule bhikkhū ārabbha ‘‘sace kho bhikkhave aññatitthiyā",
  "anya-e0903n4:74_1": "paribbājakā evaṁ puccheyyuṁ ‘katame nāvuso vihārena samaṇo gotamo vassāvāsaṁ bahulaṁ",
  "anya-e0903n4:74_2": "vihāsī’ti. Evaṁ puṭṭhā tumhe bhikkhave tesaṁ aññatitthiyānaṁ paribbājakānaṁ evaṁ",
  "anya-e0903n4:74_3": "byākareyyātha ānāpānassatisamādhinā kho āvuso bhagavā vassāvāsaṁ bahulaṁ vihāsī’’ti",
  "anya-e0903n4:74_4": "evamādinā bhante bhagavatā bhāsitaṁ.",
  "anya-e0903n4:75": "Sotāpattisaṁyutta",
  "anya-e0903n4:76": "Cakkavattirājasutta",
  "anya-e0903n4:77": "Pucchā – sotāpattisaṁyutte āvuso porāṇakehi dhammasaṁgāhakamahātherehi paṭhamaṁ saṁgītaṁ cakkavattirājasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:78_0": "Vissajjanā – sāvatthiyaṁ bhante sambahule bhikkhū ārabbha ‘‘kiñcāpi bhikkhave rājā",
  "anya-e0903n4:78_1": "cakkavattī catunnaṁ dīpānaṁ issariyādhipaccaṁ rajjaṁ kāretvā kāyassa bhedā paraṁ",
  "anya-e0903n4:78_2": "maraṇā sugatiṁ saggaṁ lokaṁ upapajjati devānaṁ tāvatiṁsānaṁ sahabyataṁ, so tattha",
  "anya-e0903n4:78_3": "nandane vane accharāsaṅghaparivuto dibbehi ca pañcahi kāmaguṇehi samappito samaṅgībhūto",
  "anya-e0903n4:78_4": "paricāreti so catūhi dhammehi asamannāgato, atha kho so aparimuttova nirayā, aparimutto",
  "anya-e0903n4:78_5": "tiracchānayoniyā, aparimutto pettivisayā, aparimutto apāyaduggativinipātā’’ti evamādinā",
  "anya-e0903n4:78_6": "bhante bhagavatā bhāsitaṁ.",
  "anya-e0903n4:79": "Dīghāvu upāsakasutta",
  "anya-e0903n4:80": "Pucchā – tattheva āvuso porāṇakehi dhammasaṁgāhakamahātherehi tatiyaṁ saṁgītaṁ dīghāvuupāsakasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:81_0": "Vissajjanā – rājagahe bhante dīghāvuṁ upāsakaṁ ārabbha bhāsitaṁ. Bhagavā bhante dīghāvuṁ",
  "anya-e0903n4:81_1": "upāsakaṁ ābādhikaṁ dukkhitaṁ bāḷhagilānaṁ etadavoca ‘‘kacci te dīghāvu khamanīyaṁ,",
  "anya-e0903n4:81_2": "kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ",
  "anya-e0903n4:81_3": "paññāyati no abhikkamo’’ti. Na me bhante khamanīyaṁ, na yāpanīyaṁ bāḷhā me dukkhā",
  "anya-e0903n4:81_4": "vedanā abhikkamanti no paṭikkamanti, abhikkamosānaṁ paññāyati no paṭikkamoti. Tasmiṁ",
  "anya-e0903n4:81_5": "bhante vatthusmiṁ ‘‘tasmātiha te dīghāvu evaṁ sikkhitabbaṁ buddhe aveccappasādena",
  "anya-e0903n4:81_6": "samannāgato bhavissāmī’’ti evamādinā bhagavatā bhāsitaṁ.",
  "anya-e0903n4:82": "Yānimāni bhante bhagavatā cattāri sotāpattiyaṅgāni desitāni, saṁvijjante te dhammā mayi–",
  "anya-e0903n4:83": "Tasmātiha tvaṁ dīghāvu imesu catūsu sotāpattiyaṅgesu patiṭṭhāya cha vijjābhāgiye dhamme uttari bhāveyyāsi–",
  "anya-e0903n4:84": "Mā tvaṁ tāta dīghāvu evaṁ manasākāsi.",
  "anya-e0903n4:85": "Iṅgha tvaṁ tāta dīghāvu yadeva te bhagavā āha, tadeva tvaṁ sādhukaṁ manasikarohi.",
  "anya-e0903n4:86": "Paṇḍito bhikkhave dīghāvu upāsako.",
  "anya-e0903n4:87": "Paccapādi dhammassānudhammaṁ.",
  "anya-e0903n4:88": "Na ca maṁ dhammādhikaraṇaṁ viheṭhesi.",
  "anya-e0903n4:89": "Dīghāvu bhikkhave upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.",
  "anya-e0903n4:90": "Veḷudvāreyyasutta",
  "anya-e0903n4:91": "Pucchā – tenāvuso bhagavatā…pe… sammāsambuddhena sotāpattisaṁyutte sattamaṁ saṁgītaṁ veḷudvāreyyasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:92": "Vissajjanā – kosalesu bhante veḷudvāre nāma kosalānaṁ brāhmaṇa gāme veḷudvāreyyake brāhmaṇagahapatike ārabbha bhāsitaṁ.",
  "anya-e0903n4:93_0": "Veḷudvāreyyakā bhante brāhmaṇagahapatikā bhagavantaṁ etadavocuṁ ‘‘mayaṁ bho gotama",
  "anya-e0903n4:93_1": "evaṁkāmā evaṁchandā evaṁadhippāyā puttasambādhasayanaṁ ajjhāvaseyyāma…pe… jātarūparajataṁ",
  "anya-e0903n4:93_2": "sādiyeyyāma, kāyassa bhedā paraṁ maraṇā sugatiṁ saggaṁ lokaṁ upapajjeyyāma, tesaṁ",
  "anya-e0903n4:93_3": "no bhavaṁ gotamo amhākaṁ evaṁkāmānaṁ evaṁchandānaṁ evaṁadhippāyānaṁ tathā dammaṁ",
  "anya-e0903n4:93_4": "desetu, yathā mayaṁ puttasambādhasayanaṁ ajjhāvaseyyāma…pe… kāyassa bhedā paraṁ maraṇā",
  "anya-e0903n4:93_5": "sugatiṁ saggaṁ lokaṁ upapajjeyyāmā’’ti. Tasmiṁ bhante vatthusmiṁ ‘‘attūpanāyikaṁ",
  "anya-e0903n4:93_6": "vo gahapatayo dhammapariyāyaṁ desessāmi, taṁ suṇātha sādhukaṁ manasi karotha, bhāsissāmī’’ti",
  "anya-e0903n4:93_7": "evamādinā bhagavatā bhāsitaṁ.",
  "anya-e0903n4:94": "Saraṇānivagga",
  "anya-e0903n4:95": "Paṭhama mahānāmasutta",
  "anya-e0903n4:96_0": "Pucchā – tattheva āvuso tatiye saraṇānivagge porāṇakehi dhammasaṁgāhakamahātherehi",
  "anya-e0903n4:96_1": "paṭhamaṁ saṁgītaṁ paṭhamamahānāmasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:97_0": "Vissajjanā – sakkesu bhante kapilavatthusmiṁ nigrodhārāme mahānāmaṁ sakkaṁ ārabbha",
  "anya-e0903n4:97_1": "bhāsitaṁ. Mahānāmo bhante sakko bhagavantaṁ etadavoca ‘‘idaṁ bhante kapilavatthu",
  "anya-e0903n4:97_2": "iddhañceva phītañca bāhujaññaṁ ākiṇṇamanussaṁ sambādhabyūhaṁ, so khvāhaṁ bhante bhagavantaṁ",
  "anya-e0903n4:97_3": "vā payirupāsitvā manobhāvanīye vā bhikkhū sāyanhasamayaṁ kapilavatthuṁ pavisanto",
  "anya-e0903n4:97_4": "bhantenapi hatthinā samāgacchāmi, bhantenapi assena samāgacchāmi, bhantenapi rathena",
  "anya-e0903n4:97_5": "samāgacchāmi, bhantenapi sakaṭena samāgacchāmi, bhantenapi purisena samāgacchāmi,",
  "anya-e0903n4:97_6": "tassa mayhaṁ bhante tasmiṁ samaye mussateva bhagavantaṁ ārabbha sati, mussati dhammaṁ",
  "anya-e0903n4:97_7": "ārabbha sati, mussati saṅghaṁ ārabbha sati, tassa mayhaṁ bhante evaṁ hoti imamhi",
  "anya-e0903n4:97_8": "cāhaṁ samaye kālaṁ kareyyaṁ, kā mayhaṁ gati, ko abhisamparāyo’’ti. Tasmiṁ bhante",
  "anya-e0903n4:97_9": "vatthusmiṁ ‘‘mā bhāyi mahānāma, mā bhāyi mahānāma, apāpakaṁ te maraṇaṁ bhavissati",
  "anya-e0903n4:97_10": "apāpikā kālaṁ kiriyā’’ti evamādinā bhagavatā bhāsitaṁ.",
  "anya-e0903n4:98": "Dutiya saraṇānisakkasutta",
  "anya-e0903n4:99": "Pucchā – tattheva āvuso dhammasaṁgāhakamahātherehi pañcamaṁ saṁgītaṁ dutiyasaraṇānisakkasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:100": "Vissajjanā – sakkesu bhante kapilavatthusmiṁ nigrodhārāme mahānāmaṁyeva sakkaṁ ārabbha bhāsitaṁ.",
  "anya-e0903n4:101_0": "Mahānāmo bhante sakko bhagavantaṁ etadavoca ‘‘idha bhante saraṇāni sakko kālaṅkato,",
  "anya-e0903n4:101_1": "so bhagavatā byākato ‘sotāpanno avinipātadhammo niyato sambodhiparāyaṇo’ti. Tatra",
  "anya-e0903n4:101_2": "sudaṁ bhante sambahulā sakkā saṅgamma samāgamma ujjhāyanti khīyanti vipācenti ‘acchariyaṁ",
  "anya-e0903n4:101_3": "vata bho, abbhutaṁ vata",
  "anya-e0903n4:102_0": "Bho , ettha dāni ko na sotāpanno bhavissati, yatra hi nāma saraṇāni sakko kālaṅkato,",
  "anya-e0903n4:102_1": "so bhagavatā byākato ‘sotāpanno avinipātadhammo niyato sambodhiparāyaṇo’ti, saraṇāni",
  "anya-e0903n4:102_2": "sakko sikkhāya aparipūrakārī ahosī’’ti tasmiṁ bhante vatthusmiṁ ‘‘yo so mahānāma",
  "anya-e0903n4:102_3": "dīgharattaṁ upāsako buddhaṁ saraṇaṁ gato, dhammaṁ saraṇaṁ gato, saṅghaṁ saraṇaṁ gato,",
  "anya-e0903n4:102_4": "so kathaṁ vinipātaṁ gaccheyyā’’ti evamādinā bhagavatā bhāsitaṁ.",
  "anya-e0903n4:103": "Paṭhama anāthapiṇḍikasutta",
  "anya-e0903n4:104": "Pucchā – tattheva āvuso porāṇakehi dhammasaṁgāhakamahātherehi chaṭṭhaṁ saṁgītaṁ paṭhamaanāthapiṇḍikasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:105": "Vissajjanā – sāvatthiyaṁ bhante anāthapiṇḍikaṁ gahapatiṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n4:106_0": "Āyasmā bhbhante sāriputtatthero āyasmatā ānandattherena pacchāsamaṇena saddhiṁ yena",
  "anya-e0903n4:106_1": "anāthapiṇḍikassa gahapatissa nivesanaṁ tenupasaṅkami, upasaṅkamitvā paññatte āsane",
  "anya-e0903n4:106_2": "nisīdi, nisajja kho āyasmā sāriputto anāthapiṇḍikaṁ gahapatiṁ ābādhikaṁ dukkhitaṁ",
  "anya-e0903n4:106_3": "bāḷhagilānaṁ etadavoca ‘‘kacci te gahapati khamanīyaṁ kacci yāpanīyaṁ, kacci dukkhā",
  "anya-e0903n4:106_4": "vedanā paṭikkamanti, no abhikkamanti, paṭikkamosānaṁ paññāyati, no abhikkamo’’ti,",
  "anya-e0903n4:106_5": "na me bhante khamanīyaṁ, na yāpanīyaṁ, bāḷhā me dukkhā vedanā abhikkamanti, no paṭikkamanti,",
  "anya-e0903n4:106_6": "abhikkamosānaṁ paññāyati, no paṭikkamoti. Tasmiṁ bhante vatthusmiṁ ‘‘yathā rūpena",
  "anya-e0903n4:106_7": "kho gahapati buddhe appasādena samannāgato assutavā puthujjano kāyassa bhedā paraṁ",
  "anya-e0903n4:106_8": "maraṇā apāyaṁ duggatiṁ vinipātaṁ niyaraṁ upapajjati tathārūpo te buddhe appasādo",
  "anya-e0903n4:106_9": "natthi, atthi ca kho te gahapati buddhe aveccappasādo ‘itipi so bhagavā arahaṁ sammāsambuddho…pe…",
  "anya-e0903n4:106_10": "bhagavā’ti tañca pana te buddhe aveccappasādaṁ attani samanupassato ṭhānaso vedanā",
  "anya-e0903n4:106_11": "paṭippassambheyyā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n4:107": "Yassa saddhā tathāgate, acalā suppatiṭṭhitā;",
  "anya-e0903n4:108": "Sīlañca yassa kalyāṇaṁ, ariyakantaṁ pasaṁsitaṁ.",
  "anya-e0903n4:109": "Saṅghe pasādo yassatthi, ujubhūtañca dassanaṁ;",
  "anya-e0903n4:110": "Adaliddoti taṁ āhu, amoghaṁ tassa jīvitaṁ.",
  "anya-e0903n4:111": "Tasmā saddhañca sīlañca, pasādaṁ dhammadassanaṁ;",
  "anya-e0903n4:112": "Anuyuñjetha medhāvī, saraṁ buddhānasāsanaṁ.",
  "anya-e0903n4:113": "Puññābhisandavagga",
  "anya-e0903n4:114": "Mahānāmasutta",
  "anya-e0903n4:115": "Pucchā – tattheva āvuso puññābhisandavaggo porāṇakehi dhammasaṁgāhakamahātherehi sattamaṁ saṁgītaṁ mahānāmasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:116": "Vissajjanā – sakkesu bhante kapilavatthusmiṁ mahānāmaṁ sakkaṁ ārabbha bhāsitaṁ.",
  "anya-e0903n4:117_0": "Mahānāmo bhante sakko bhagavantaṁ etadavoca ‘‘kittāvatā nu kho bhante upāsako hotī’’ti.",
  "anya-e0903n4:117_1": "Tasmiṁ bhante vatthusmiṁ ‘‘yato kho mahānāma buddhaṁ saraṇaṁ gato hoti, dhammaṁ saraṇaṁ",
  "anya-e0903n4:117_2": "gato hoti, saṅghaṁ saraṇaṁ gato hotī’’ti evamādinā bhagavatā bhāsitaṁ.",
  "anya-e0903n4:118": "Kittāvatā nu kho bhante upāsako hoti.",
  "anya-e0903n4:119": "Kāḷigodhasutta",
  "anya-e0903n4:120": "Pucchā – tattheva āvuso porāṇakehi dhammasaṁgāhakamahātherehi navamaṁ saṁgītaṁ kāḷigodhasuttaṁ bhagavatā kattha kaṁ kārabbha kathañca bhāsitaṁ.",
  "anya-e0903n4:121_0": "Vissajjanā – sakkesu bhante kāḷigodhaṁ nāma sākiyāniṁ ārabbha ‘‘catūhi kho godhe",
  "anya-e0903n4:121_1": "dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā’’ti",
  "anya-e0903n4:121_2": "evamādinā bhagavatā bhāsitaṁ.",
  "anya-e0903n4:122": "Lābhā te godhe, suladdhaṁ te godhe, sotāpattiphalaṁ tayā godhe –",
  "anya-e0903n4:123": "Nandiyasakkasutta",
  "anya-e0903n4:124": "Pucchā – tenāvuso jānatā…pe… sammāsambuddhena sotāpattisaṁyutte puññābhisandavagge dasamaṁ nandiyasakkasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:125_0": "Vissajjanā – sakkesu bhante kapilavatthusmiṁ nigrodhārāme nandiyaṁ sakkaṁ ārabbha",
  "anya-e0903n4:125_1": "bhāsitaṁ. Nandiyo bhante sakko bhagavantaṁ etadavoca ‘‘yasseva nu kho bhante ariyasāvakassa",
  "anya-e0903n4:125_2": "cattāri sotāpattiyaṅgāni sabbena sabbaṁ sabbathāsabbaṁ natthi, sveva nu kho bhante",
  "anya-e0903n4:125_3": "ariyasāvako pamādavihārī’’ti. Tasmiṁ bhante vatthusmiṁ ‘‘yassa kho nandiya cattāri",
  "anya-e0903n4:125_4": "sotāpattiyaṅgāni sabbenasabbaṁ sabbathāsabbaṁ natthi, tamahaṁ bāhiro puthujjanapakkhe",
  "anya-e0903n4:125_5": "ṭhitoti vadāmī’’ti evamādinā bhagavatā bhāsitaṁ.",
  "anya-e0903n4:126": "Saccasaṁyutta",
  "anya-e0903n4:127": "Tiracchānakathāsutta",
  "anya-e0903n4:128": "Pucchā – saccasaṁyutte āvuso porāṇakehi dhammasaṁgāyakamahātherehi dasamaṁ saṁgītaṁ tiracchānakathāsuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:129_0": "Vissajjanā – sāvatthiyaṁ bhante sambahule bhikkhū ārabbha mā bhikkhave anekavihitaṁ",
  "anya-e0903n4:129_1": "tiracchānakathaṁ katheyyātha. Seyyathidaṁ, rājakathaṁ corakathaṁ mahāmattakathaṁ",
  "anya-e0903n4:129_2": "senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ",
  "anya-e0903n4:129_3": "evamādinā bhante bhagavatā bhāsitaṁ.",
  "anya-e0903n4:130": "Idaṁ dukkhanti katheyyātha.",
  "anya-e0903n4:131": "Tasmātiha bhikkhave idaṁ dukkhanti yogo karaṇīyo…pe… ayaṁ dukkhanirodhagāminī paṭipadāti yogo karaṇīyo.",
  "anya-e0903n4:132": "Dhammacakkapavattanasutta",
  "anya-e0903n4:133_0": "Pucchā – tattheva āvuso dhammacakkappavattanavagge porāṇakehi dhammasaṁgāhakamahātherehi",
  "anya-e0903n4:133_1": "paṭhamaṁ saṁgītaṁ dhammacakkapavattanasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:134_0": "Vissajjanā – bārāṇasiyaṁ bhante isipatane migadāye pañcavaggiye bhikkhū ārabbha ‘‘dve",
  "anya-e0903n4:134_1": "me bhikkhave antā pabbajitena nasevitabbā. Katame dve, yo cāyaṁ kāmesu kāmasukhallikānuyogo",
  "anya-e0903n4:134_2": "hīno gammo pothujjaniko anariyo anatthasaṁhito, yo cāyaṁ attakilamathānuyogo dukkho",
  "anya-e0903n4:134_3": "anariyo anatthasaṁhito, ete kho bhikkhave ubho ante anupagamma majjhimāpaṭipadā tathāgatena",
  "anya-e0903n4:134_4": "abhisambuddhā’’ti evamādinā bhagavatā bhāsitaṁ.",
  "anya-e0903n4:135": "Āsavakkhayasutta",
  "anya-e0903n4:136": "Pucchā – tattheva āvuso koṭigāmavagge porāṇakehi dhammasaṁgāhakamahātherehi pañcamaṁ saṁgītaṁ āsavakkhayasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:137_0": "Vissajjanā – sāvatthiyaṁ bhante sambahule bhikkhū ārabbha ‘‘jānatohaṁ bhikkhave passato",
  "anya-e0903n4:137_1": "āsavānaṁ khayaṁ vadāmi, no ajānato apassato. Kiñca bhikkhave jānato passato āsavānaṁ",
  "anya-e0903n4:137_2": "khayo hoti, idaṁ dukkhanti bhikkhave jānato passato āsavānaṁ khayo hoti, ayaṁ dukkhasamudayoti,",
  "anya-e0903n4:137_3": "ayaṁ dukkhanirodhoti, ayaṁ dukkhanirodhagāminīpaṭipadāti jānato passato āsavānaṁ",
  "anya-e0903n4:137_4": "khayo hoti. Evaṁ kho bhikkhave jānato evaṁ passato āsavānaṁ khayo hoti. Tasmātiha",
  "anya-e0903n4:137_5": "bhikkhave ‘‘idaṁ dukkha’’nti yogo karaṇīyo, ayaṁ dukkhasamudayoti, ayaṁ dukkhanirodhoti,",
  "anya-e0903n4:137_6": "ayaṁ dukkhanirodhagāminīpaṭipadāti yogo karaṇīyo’’ti evaṁ kho bhagavatā bhāsitaṁ.",
  "anya-e0903n4:138": "Sīsapāvanasutta",
  "anya-e0903n4:139": "Pucchā – tattheva āvuso sīsapāvanavagge porāṇakehi dhammasaṁgāhakamahātherehi paṭhamaṁ saṁgītaṁ sīsapāvanasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:140_0": "Vissajjanā – kosambiyaṁ bhante sīsapāvane sambahule bhikkhū ārabbha ‘‘taṁ kiṁ maññatha",
  "anya-e0903n4:140_1": "bhikkhave, katamaṁ nukho bahutaraṁ yāni vā mayā parittāni sīsapāpaṇṇāni pāṇinā gahitāni",
  "anya-e0903n4:140_2": "yadidaṁ upari sīsapāvane’’ti evamādinā bhagavatā bhāsitaṁ.",
  "anya-e0903n4:141": "Pañcagatipeyyālavagga",
  "anya-e0903n4:142": "Pucchā – tattheva āvuso porāṇakehi dhammasaṁgāhakamahātherehi pariyosānabhāvena saṁgīto pañcagatipeyyālavagge, bhagavatā kattha kaṁ ārabbha kathañca bhāsito.",
  "anya-e0903n4:143_0": "Vissajjanā – vesāliyaṁ bhante sambahule bhikkhū ārabbha ‘‘taṁ kiṁ maññatha bhikkhave,",
  "anya-e0903n4:143_1": "katamaṁ nu kho bahutaraṁ, yo vāyaṁ mayā paritto nakhasikhāyaṁ paṁsu āropito, ayaṁ",
  "anya-e0903n4:143_2": "vā mahāpathavī’’ti evamādinā bhagavatā bhāsito.",
  "anya-e0903n4:144": "Pucchā – ke āvuso sikkhanti.",
  "anya-e0903n4:145": "Vissajjanā – sekkhā ca bhante puthujjanakalyāṇakā ca sikkhanti.",
  "anya-e0903n4:146": "Pucchā – ke āvuso sikkhitasikkhā.",
  "anya-e0903n4:147": "Vissajjanā – arahanto bhante sikkhitasikkhā.",
  "anya-e0903n4:148": "Pucchā – kattha āvuso ṭhitaṁ.",
  "anya-e0903n4:149": "Vissajjanā – sikkhākāmesu bhante ṭhitaṁ.",
  "anya-e0903n4:150": "Pucchā – ke āvuso dhārenti.",
  "anya-e0903n4:151": "Vissajjanā – yesaṁ bhante vattati te dhārenti.",
  "anya-e0903n4:152": "Pucchā – kassa āvuso vacanaṁ.",
  "anya-e0903n4:153": "Vissajjanā – bhagavato bhante vacanaṁ arahato sammāsambuddhassa.",
  "anya-e0903n4:154": "Pucchā – kena āvuso ābhataṁ.",
  "anya-e0903n4:155": "Vissajjanā – paramparāya bhante ābhataṁ."
}