{
  "tika-s0402t3:0": "4. Samacittavaggavaṇṇanā",
  "tika-s0402t3:1_0": "33. Catutthassa paṭhame bhavanti ettha patiṭṭhahantīti bhūmi, asappurisānaṁ bhūmi",
  "tika-s0402t3:1_1": "asappurisabhūmi. Sappurisabhūmiyampi eseva nayo. Kataṁ na jānātīti akataññū, asamatthasamāsoyaṁ",
  "tika-s0402t3:1_2": "gamakattā ‘‘asūriyapassā’’tiādīsu viya. Tenāha ‘‘kataṁ na jānātī’’ti. Akatavedīti",
  "tika-s0402t3:1_3": "etthāpi eseva nayo. Pākaṭaṁ katvā na jānātīti ‘‘idañcidañca mayhaṁ iminā kata’’nti",
  "tika-s0402t3:1_4": "saṅghamajjhagaṇamajjhādīsu pākaṭaṁ katvā na jānāti, na pakāsetīti vuttaṁ hoti. Upaññātanti",
  "tika-s0402t3:1_5": "thomanāvasena upagantvā ñātaṁ. Tenāha ‘‘vaṇṇita’’ntiādi.",
  "tika-s0402t3:2_0": "34. Dutiye vassasataparimāṇamāyu assāti vassasatāyuko, vassasatāyukatañca vassasatāyukakāle",
  "tika-s0402t3:2_1": "jātasseva hoti, nāññassāti āha ‘‘vassasatāyukakāle jāto’’ti. Vassasataṁ jīvati sīlenāti",
  "tika-s0402t3:2_2": "vassasatajīvī. Vassasatanti ca accantasaṁyoge upayogavacanaṁ. Tenāha ‘‘sakalaṁ vassasataṁ",
  "tika-s0402t3:2_3": "jīvanto’’ti. Mātāpitūnaṁ mātāva bahūpakāratarāti tassāyeva padhānabhāvena paṭikātabbattā",
  "tika-s0402t3:2_4": "dakkhiṇaṁ aṁsakūṭaṁ vadanti. Hadayalohitaṁ pāyetvāti khīraṁ sandhāya vadati. Lohitañhi",
  "tika-s0402t3:2_5": "khīrabhāvena pariṇāmaṁ gacchati. Tyāssāti te assa. Sesamettha uttānameva.",
  "tika-s0402t3:3_0": "35. Tatiye tenupasaṅkamīti ettha yenādhippāyena so brāhmaṇo bhagavantaṁ upasaṅkami,",
  "tika-s0402t3:3_1": "taṁ pākaṭaṁ katvā dassetuṁ ‘‘so hi brāhmaṇo’’tiādimāha. Virajjhanapañhanti yaṁ pañhaṁ",
  "tika-s0402t3:3_2": "puṭṭho virajjhitvā kathesi, aviparītaṁ katvā sampādetuṁ na sakkoti, tādisaṁ pañhanti",
  "tika-s0402t3:3_3": "attho. Ubhatokoṭikaṁ pañhanti ubhohi koṭīhi yuttaṁ pañhaṁ. ‘‘Kiṁvādī bhavaṁ gotamo’’ti",
  "tika-s0402t3:3_4": "hi puṭṭho ‘‘kiriyavādimhī’’ti vā vadeyya ‘‘akiriyavādimhī’’ti vā, tasmā imassa pañhassa",
  "tika-s0402t3:3_5": "vissajjane ‘‘kiriyavādimhī’’ti ekā koṭi, ‘‘akiriyavādimhī’’ti dutiyāti koṭidvayayutto",
  "tika-s0402t3:3_6": "ayaṁ pañho. Uggilitunti dve koṭiyo mocetvā kathetuṁ asakkonto bahi nīharituṁ atthato",
  "tika-s0402t3:3_7": "apanetuṁ na sakkhissati. Dve koṭiyo mocento hi taṁ bahi nīharati nāma. Niggilitunti",
  "tika-s0402t3:3_8": "pucchāya dosaṁ datvā hāretuṁ asakkonto pavesetuṁ na sakkhissati. Tattha dosaṁ datvā",
  "tika-s0402t3:3_9": "hārento hi gilitvā viya adassanaṁ gamento paveseti nāma. Kiṁladdhikoti kiṁddiṭṭhiko.",
  "tika-s0402t3:3_10": "Vadanti etenāti vādo, diṭṭhi. Ko vādo etassāti kiṁvādī. Kimakkhāyīti kimabhidhāyī,",
  "tika-s0402t3:3_11": "kīdisī dhammakathā. Tenāha ‘‘kiṁ nāma…pe… pucchatī’’ti. Sesamettha uttānameva.",
  "tika-s0402t3:4": "36. Catutthe dakkhiṇaṁ arahantīti dakkhiṇeyyā. Āhunaṁ vuccati dānaṁ, taṁ arahantīti āhuneyyā.",
  "tika-s0402t3:5_0": "37. Pañcame kathamayaṁ migāramātā nāma jātāti āha ‘‘sā hī’’tiādi. Sabbajeṭṭhakassa",
  "tika-s0402t3:5_1": "puttassāti attano puttesu sabbapaṭhamaṁ jātassa puttassa. Ayyakaseṭṭhinova samānanāmakattāti",
  "tika-s0402t3:5_2": "migāraseṭṭhinā eva sadisanāmakattā. Tassā kira sabbajeṭṭhassa puttassa nāmaggahaṇadivase",
  "tika-s0402t3:5_3": "ayyakassa migāraseṭṭhisseva nāmaṁ akaṁsu. Anibaddhavāso hutvāti ekasmiṁyeva vihāre",
  "tika-s0402t3:5_4": "nibaddhavāso ahutvā. Dhuvaparibhogānīti niyataparibhogāni. Nanu bhagavā kadāci cārikampi",
  "tika-s0402t3:5_5": "pakkamati, kathaṁ tāni senāsanāni dhuvaparibhogena paribhuñjīti āha ‘‘utuvassaṁ cārikaṁ",
  "tika-s0402t3:5_6": "caritvāpī’’tiādi. Tattha utuvassanti hemantagimhe sandhāya vadati. Maggaṁ ṭhapetvāti",
  "tika-s0402t3:5_7": "therassa āgamanamaggaṁ ṭhapetvā. Uṇhavalāhakāti uṇhautuno paccayabhūtameghamālāsamuṭṭhāpakā",
  "tika-s0402t3:5_8": "devaputtā. Tesaṁ kira tathācittuppādasamakālameva yathicchitaṁ ṭhānaṁ uṇhaṁ pharamānā,",
  "tika-s0402t3:5_9": "valāhakamālā nātibahalā ito cito nabhaṁ chādentī vidhāvati. Esa nayo sītavalāhakavassavalāhakāsu.",
  "tika-s0402t3:5_10": "Abbhavalāhakā pana devatā sītuṇhavassehi vinā kevalaṁ abbhapaṭalasseva samuṭṭhāpakā",
  "tika-s0402t3:5_11": "veditabbā. Kevalaṁ vā vātasseva, teneva devatā vātavalāhakā.",
  "tika-s0402t3:6_0": "Ettha ca yaṁ vassāne ca sisire ca abbhaṁ uppajjati, taṁ utusamuṭṭhānaṁ pākatikameva.",
  "tika-s0402t3:6_1": "Yaṁ pana abbhamhiyeva atiabbhaṁ sattāhampi candasūriye chādetvā ekandhakāraṁ karoti,",
  "tika-s0402t3:6_2": "yañca cittavesākhamāsesu abbhaṁ, taṁ devatānubhāvena uppannaṁ abbhanti veditabbaṁ.",
  "tika-s0402t3:6_3": "Yo ca tasmiṁ tasmiṁ utumhi uttaradakkhiṇādipakativāto hoti, ayaṁ utusamuṭṭhāno. Vātepi",
  "tika-s0402t3:6_4": "vanarukkhakkhandhādippadālano ativāto nāma atthi. Ayañceva, yo ca aññopi akālavāto,",
  "tika-s0402t3:6_5": "ayañca devatānubhāvena nibbatto. Yaṁ gimhāne uṇhaṁ, taṁ utusamuṭṭhānikaṁ pākatimeva.",
  "tika-s0402t3:6_6": "Yaṁ pana uṇhepi atiuṇhaṁ sītakāle ca uppannaṁ uṇhaṁ, taṁ devatānubhāvena nibbattaṁ.",
  "tika-s0402t3:6_7": "Yaṁ vassāne ca hemante ca sītaṁ hoti, taṁ utusamuṭṭhānameva. Yaṁ pana sītepi atisītaṁ,",
  "tika-s0402t3:6_8": "gimhe ca uppannaṁ sītaṁ, taṁ devatānubhāvena nibbattaṁ. Yaṁ vassike cattāro māse",
  "tika-s0402t3:6_9": "vassaṁ, taṁ utusamuṭṭhānameva, yaṁ pana vasseyeva ativassaṁ, yañca cittavesākhamāsesu",
  "tika-s0402t3:6_10": "vassaṁ, taṁ devatānubhāvena nibbattaṁ.",
  "tika-s0402t3:7_0": "Tatridaṁ vatthu – eko kira vassavalāhakadevaputto tagarakūṭavāsikhīṇāsavattherassa",
  "tika-s0402t3:7_1": "santikaṁ gantvā vanditvā aṭṭhāsi. Thero – ‘‘kosi tva’’nti pucchi. Ahaṁ, bhante, vassavalāhako",
  "tika-s0402t3:7_2": "devaputtoti . Tumhākaṁ kira cittena devo vassatīti? Āma, bhanteti. Passitukāmā mayanti.",
  "tika-s0402t3:7_3": "Temissatha, bhanteti. Meghasīsaṁ vā gajjitaṁ vā na paññāyati, kathaṁ temissāmāti?",
  "tika-s0402t3:7_4": "Bhante, amhākaṁ cittena devo vassati, tumhe paṇṇasālaṁ pavisathāti. Sādhu devaputtāti",
  "tika-s0402t3:7_5": "pāde dhovitvā paṇṇasālaṁ pāvisi. Devaputto tasmiṁ pavisanteyeva ekaṁ gītaṁ gāyitvā",
  "tika-s0402t3:7_6": "hatthaṁ ukkhipi, samantā tiyojanaṭṭhānaṁ ekameghaṁ ahosi. Thero aḍḍhatinto paṇṇasālaṁ paviṭṭhoti.",
  "tika-s0402t3:8_0": "Kāmaṁ heṭṭhā vuttāpi devatā cātumahārājikāva, tā pana tena tena visesena vatvā idāni",
  "tika-s0402t3:8_1": "tadaññe paṭhamabhūmike kāmāvacaradeve sāmaññato gaṇhanto ‘‘cātumahārājikā’’ti āha.",
  "tika-s0402t3:8_2": "Dhataraṭṭhavirūḷhakavirūpakkhakuverasaṅkhātā cattāro mahārājāno etesanti cātumahārājikā,",
  "tika-s0402t3:8_3": "te sinerussa pabbatassa vemajjhe honti. Tesu pabbataṭṭhakāpi atthi ākāsaṭṭhakāpi.",
  "tika-s0402t3:8_4": "Tesaṁ paramparā cakkavāḷapabbataṁ pattā. Khiḍḍāpadosikā manopadosikā candimā devaputto",
  "tika-s0402t3:8_5": "sūriyo devaputtoti ete sabbepi cātumahārājikadevalokaṭṭhā eva.",
  "tika-s0402t3:9_0": "Tāvatiṁsāti tāvatiṁsānaṁ devānaṁ nāmaṁ, tepi atthi pabbataṭṭhakā, atthi ākāsaṭṭhakā,",
  "tika-s0402t3:9_1": "tesaṁ paramparā cakkavāḷapabbataṁ pattā. Tathā yāmādīnaṁ. Ekadevalokepi hi devānaṁ",
  "tika-s0402t3:9_2": "paramparā cakkavāḷapabbataṁ appattā nāma natthi. Tattha maghena māṇavena saddhiṁ",
  "tika-s0402t3:9_3": "macalagāme kālaṁ katvā tettiṁsa sahapuññakārino ettha nibbattāti taṁ sahacāritaṁ",
  "tika-s0402t3:9_4": "ṭhānaṁ tettiṁsaṁ, tadeva tāvatiṁsaṁ, taṁ nivāso etesanti tāvatiṁsāti vadanti. Yasmā",
  "tika-s0402t3:9_5": "pana sesacakkavāḷesupi chakāmāvacaradevalokā atthi. Vuttampi cetaṁ ‘‘sahassaṁ cātumahārājikānaṁ",
  "tika-s0402t3:9_6": "sahassaṁ tāvatiṁsāna’’nti (a. ni. 3.81). Tasmā nāmapaṇṇattiyevesā tassa devalokassāti",
  "tika-s0402t3:9_7": "veditabbā. Dukkhato yātā apayātāti yāmā. Attano sirisampattiyā tusaṁ itā gatāti tusitā.",
  "tika-s0402t3:9_8": "Nimmāne rati etesanti nimmānaratino. Vasavattī devatāti paranimmitavasavattino devā.",
  "tika-s0402t3:9_9": "Paranimmitesu bhogesu vasaṁ vattentīti paranimmitavasavattino.",
  "tika-s0402t3:10_0": "Brūhito parivuddho tehi tehi jhānādīhi visiṭṭhehi guṇehīti brahmā. Vaṇṇavantatāya",
  "tika-s0402t3:10_1": "ceva dīghāyukatāya ca brahmapārisajjādīhi mahanto brahmāti mahābrahmā. Tassa parisāyaṁ",
  "tika-s0402t3:10_2": "bhavā paricārikāti brahmapārisajjā. Tasseva purohitaṭṭhāne ṭhitāti brahmapurohitā.",
  "tika-s0402t3:10_3": "Ābhassarehi parittā ābhā etesanti parittābhā. Appamāṇā ābhā etesanti appamāṇābhā.",
  "tika-s0402t3:10_4": "Dīpikāya acci viya etesaṁ sarīrato ābhā chijjitvā chijjitvā patantī viya sarati vissaratīti",
  "tika-s0402t3:10_5": "ābhassarā, yathāvuttappabhāya ābhāsanasīlā vā ābhassarā. Subhāti sobhanā pabhā. Subhāti",
  "tika-s0402t3:10_6": "hi ekagghanā niccalā sarīrābhā vuccati , sā parittā subhā etesanti parittasubhā.",
  "tika-s0402t3:10_7": "Appamāṇā subhā etesanti appamāṇasubhā. Subhena okiṇṇā vikiṇṇā, subhena sarīrappabhāvaṇṇena",
  "tika-s0402t3:10_8": "ekagghanā suvaṇṇamañjūsāya ṭhapitasampajjalitakañcanapiṇḍasassirikāti subhakiṇṇā.",
  "tika-s0402t3:10_9": "Tattha sobhanāya pabhāya kiṇṇā subhākiṇṇāti vattabbe bhā-saddassa rassattaṁ antima",
  "tika-s0402t3:10_10": "ṇa-kārassa ha-kārañca katvā ‘‘subhakiṇhā’’ti vuttaṁ. Vipulaphalā vehapphalā. Vipulaphalāti",
  "tika-s0402t3:10_11": "ca vipulasantasukhavaṇṇādiphalā. Appakena kālena attano ṭhānaṁ na vijahantīti avihā.",
  "tika-s0402t3:10_12": "Kenaci na tapanīyāti atappā. Akicchena sukhena passitabbā manuññarūpatāyāti sudassā.",
  "tika-s0402t3:10_13": "Suparisuddhadassanatāya sammā passanti sīlenāti sudassī. Ukkaṭṭhasampattīhi yogato",
  "tika-s0402t3:10_14": "natthi etesaṁ kaniṭṭhā sampattīti akaniṭṭhā.",
  "tika-s0402t3:11": "Kāyasakkhīhīti nāmakāyena desanāya sampaṭicchanavasena sakkhibhūtehi. Halāhalanti kolāhalaṁ. Mahaggatacittenāti catutthajjhānapādakena abhiññācittena.",
  "tika-s0402t3:12_0": "Nanu ca ‘‘ajjhattanti kāmabhavo, bahiddhāti rūpārūpabhavo’’ti ca ayuttametaṁ? Yasmiñhi",
  "tika-s0402t3:12_1": "bhave sattā bahutaraṁ kālaṁ vasanti, so nesaṁ ajjhattaṁ. Yasmiñca appataraṁ kālaṁ",
  "tika-s0402t3:12_2": "vasanti, so nesaṁ bahiddhāti vattuṁ yuttaṁ. Rūpārūpabhave ca sattā cirataraṁ vasanti,",
  "tika-s0402t3:12_3": "appataraṁ kāmabhave, tasmā ‘‘ajjhattanti kāmabhavo, bahiddhāti rūpārūpabhavo’’ti",
  "tika-s0402t3:12_4": "kasmā vuttanti āha ‘‘kiñcāpī’’tiādi. Catutthameva koṭṭhāsanti vivaṭṭaṭṭhāyisaṅkhātaṁ",
  "tika-s0402t3:12_5": "catutthaṁ asaṅkhyeyyakappaṁ. Itaresūti saṁvaṭṭasaṁvaṭṭaṭṭhāyivivaṭṭasaṅkhātesu tīsu",
  "tika-s0402t3:12_6": "asaṅkhyeyyakappesu. Ālayoti saṅgo. Patthanāti ‘‘kathaṁ nāma tatrūpapannā bhavissāmā’’ti",
  "tika-s0402t3:12_7": "abhipatthanā. Abhilāsoti tatrūpapajjitukāmatā. Tasmātiādinā yathāvuttamatthaṁ nigameti.",
  "tika-s0402t3:13_0": "Etthāyaṁ adhippāyo – kassacipi kilesassa avikkhambhitattā kenacipi pakārena vikkhambhanamattenapi",
  "tika-s0402t3:13_1": "avimutto kāmabhavo ajjhattaggahaṇassa attānaṁ adhikicca uddissa pavattaggāhassa visesapaccayoti",
  "tika-s0402t3:13_2": "ajjhattaṁ nāma. Tattha bandhanaṁ ajjhattasaṁyojanaṁ, tena saṁyutto ajjhattasaṁyojano.",
  "tika-s0402t3:13_3": "Tabbipariyāyato bahiddhāsaṁyojanoti.",
  "tika-s0402t3:14_0": "Chandarāgavaseneva ajjhattasaṁyojanaṁ bahiddhāsaṁyojanañca puggalaṁ dassetvā idāni",
  "tika-s0402t3:14_1": "orambhāgiyauddhambhāgiyasaṁyojanavasenapi dassetuṁ ‘‘orambhāgiyāni vā’’tiādimāha.",
  "tika-s0402t3:14_2": "Oraṁ vuccati kāmadhātu, paṭisandhiyā paccayabhāvena taṁ oraṁ bhajantīti orambhāgiyāni.",
  "tika-s0402t3:14_3": "Tattha ca kammunā vipākaṁ sattena ca dukkhaṁ saṁyojentīti saṁyojanāni, sakkāyadiṭṭhivicikicchāsīlabbataparāmāsakāmarāgapaṭighā.",
  "tika-s0402t3:14_4": "Uddhaṁ vuccati rūpārūpadhātu, vuttanayenetaṁ uddhaṁ bhajantīti uddhambhāgiyāni, saṁyojanāni.",
  "tika-s0402t3:14_5": "Rūparāgārūparāgamānuddhaccāvijjā. Atha vā orambhāgo vuccati kāmadhātu rūpārūpabhavato",
  "tika-s0402t3:14_6": "heṭṭhābhūtattā, tatrūpapattiyā paccayabhāvato orambhāgassa hitānīti orambhāgiyāni",
  "tika-s0402t3:14_7": "yathā ‘‘vacchāyogo duhako’’ti. Uddhambhāgo nāma mahaggatabhāvo, tassa hitāni uddhambhāgiyāni.",
  "tika-s0402t3:14_8": "Pādesu baddhapāsāṇo viya pañcorambhāgiyasaṁyojanāni heṭṭhā ākaḍḍhamānākārāni honti.",
  "tika-s0402t3:14_9": "Hatthehi gahitarukkhasākhā viya pañcuddhambhāgiyasaṁyojanāni upari ākaḍḍhamānākārāni.",
  "tika-s0402t3:14_10": "Yesañhi sakkāyadiṭṭhiādīni appahīnāni, te bhavaggepi nibbatte etāni ākaḍḍhitvā kāmabhaveyeva",
  "tika-s0402t3:14_11": "pātenti, tasmā etāni pañca gacchantaṁ vārenti, gataṁ puna ānenti. Rūparāgādīni pañca",
  "tika-s0402t3:14_12": "gacchantaṁ na vārenti, āgantuṁ pana na denti.",
  "tika-s0402t3:15_0": "Asamucchinnesu orambhāgiyasaṁyojanesu laddhapaccayesu uddhambhāgiyāni saṁyojanāni",
  "tika-s0402t3:15_1": "agaṇanūpagāni hontīti labbhamānānampi puthujjanānaṁ vasena avibhajitvā ariyānaṁ yogavasena",
  "tika-s0402t3:15_2": "vibhajitukāmo ‘‘ubhayampi ceta’’ntiādimāha. Tattha vaṭṭanissitamahājanassāti puthujjane",
  "tika-s0402t3:15_3": "sandhāya vadati. Dvedhā paricchinnoti kāmasugatirūpārūpabhavavasena dvīhi pakārehi paricchinno.",
  "tika-s0402t3:16_0": "Vacchakasālopamaṁ uttānatthameva. Opammasaṁsandane pana kassaci kilesassa avikkhambhitattā,",
  "tika-s0402t3:16_1": "kathañcipi avimutto kāmabhavo ajjhattaggahaṇassa visesapaccayattā, imesaṁ sattānaṁ",
  "tika-s0402t3:16_2": "abbhantaraṭṭhena anto nāma. Rūpārūpabhavo tabbipariyāyato bahi nāma. Tathā hi yassa",
  "tika-s0402t3:16_3": "orambhāgiyāni saṁyojanāni appahīnāni, so ajjhattasaṁyojano vutto. Yassa tāni pahīnāni,",
  "tika-s0402t3:16_4": "so bahiddhāsaṁyojano. Tasmā anto asamucchinnabandhanatāya bahi ca pavattamānabhavaṅgasantānatāya",
  "tika-s0402t3:16_5": "antobaddho bahisayito nāma. Nirantarappavattabhavaṅgasantānavasena hi sayitavohāro.",
  "tika-s0402t3:16_6": "Kāmaṁ nesaṁ bahibandhanampi asamucchinnaṁ, antobandhanassa pana mūlatāya evaṁ vuttaṁ.",
  "tika-s0402t3:16_7": "Tenāha ‘‘saṁyojanaṁ pana tesaṁ kāmāvacarūpanibaddhamevā’’ti. Iminā nayena sesattayepi attho veditabbo.",
  "tika-s0402t3:17_0": "Ettāvatā ca kirāti kira-saddo arucisaṁsūcanattho. Tenettha ācariyavādassa attano",
  "tika-s0402t3:17_1": "aruccanabhāvaṁ dīpeti. ‘‘Sīlavā’’ti anāmaṭṭhavisesasāmaññato sīlasaṅkhepena gahitaṁ,",
  "tika-s0402t3:17_2": "tañca catubbidhanti ācariyatthero ‘‘catupārisuddhisīlaṁ uddisitvā’’ti āha. Tatthāti",
  "tika-s0402t3:17_3": "catupārisuddhisīlesu. Jeṭṭhakasīlanti padhānasīlaṁ. Ubhayatthāti uddesaniddesesu,",
  "tika-s0402t3:17_4": "niddese viya uddesepi pātimokkhasaṁvarova therena vutto ‘‘sīlavā’’ti vuttattāti adhippāyo.",
  "tika-s0402t3:17_5": "Sīlaggahaṇañhi pāḷiyaṁ pātimokkhasaṁvaravaseneva āgataṁ. Tenāha ‘‘pātimokkhasaṁvaroyevā’’tiādi.",
  "tika-s0402t3:17_6": "Tattha avadhāraṇena itaresaṁ tiṇṇaṁ ekadesena pātimokkhantogadhabhāvaṁ dīpeti. Tathā",
  "tika-s0402t3:17_7": "hi anolokiyolokane ājīvahetu ca sikkhāpadavītikkame gilānapaccayassa apaccavekkhitaparibhoge",
  "tika-s0402t3:17_8": "ca āpatti vihitāti. Tīṇīti indriyasaṁvarasīlādīni. Sīlanti vuttaṭṭhānaṁ nāma atthīti",
  "tika-s0402t3:17_9": "sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā ‘‘pātimokkhasaṁvaro’’ti?",
  "tika-s0402t3:17_10": "Ācariyassa sammukhatāya appaṭikkhipanto upacārena pucchanto viya vadati. Tenāha ‘‘ananujānanto’’ti.",
  "tika-s0402t3:17_11": "Chadvārarakkhāmattakamevāti tassa sallahukabhāvamāha cittādhiṭṭhānabhāvamattena paṭipākatikabhāvāpattito.",
  "tika-s0402t3:17_12": "Itaradvayepi eseva nayo. Paccayuppattimattakanti phalena hetuṁ dasseti. Uppādanahetukā",
  "tika-s0402t3:17_13": "hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti",
  "tika-s0402t3:17_14": "adhippāyo. Nippariyāyenāti iminā indriyasaṁvarādīni tīṇi padhānassa sīlassa paripālanavasena",
  "tika-s0402t3:17_15": "pavattiyā pariyāyasīlāni nāmāti dasseti. Idāni pātimokkhasaṁvarasseva padhānabhāvaṁ",
  "tika-s0402t3:17_16": "byatirekato anvayato ca upamāya vibhāvetuṁ ‘‘yassā’’tiādimāha. Tattha so pātimokkhasaṁvaro.",
  "tika-s0402t3:17_17": "Sesāni indriyasaṁvarādīni.",
  "tika-s0402t3:18_0": "Pātimokkhasaṁvarasaṁvutoti yo hi naṁ pāti rakkhati, taṁ mokkheti moceti āpāyikādīhi",
  "tika-s0402t3:18_1": "dukkhehīti pātimokkhanti laddhanāmena sikkhāpadasīlena pihitakāyavacīdvāro. So pana",
  "tika-s0402t3:18_2": "yasmā evaṁbhūto tena samannāgato nāma hoti, tasmā vuttaṁ ‘‘pātīmokkhasaṁvarena samannāgato’’ti.",
  "tika-s0402t3:19_0": "Aparo nayo – kilesānaṁ balavabhāvato, pāpakiriyāya ca sukarabhāvato, puññakiriyāya",
  "tika-s0402t3:19_1": "ca dukkarabhāvato bahukkhattuṁ apāyesu patanasīloti pātī, puthujjano. Aniccatāya",
  "tika-s0402t3:19_2": "vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanato",
  "tika-s0402t3:19_3": "gamanasīloti pātī, maraṇavasena tamhi tamhi sattanikāye attabhāvassa pātanasīlo vā",
  "tika-s0402t3:19_4": "pātī, sattasantāno, cittameva vā. Taṁ pātiṁ saṁsāradukkhato mokkhetīti pātimokkhaṁ.",
  "tika-s0402t3:19_5": "Cittassa hi vimokkhena satto vimuttoti vuccati. Vuttañhi ‘‘cittavodānā visujjhantī’’ti,",
  "tika-s0402t3:19_6": "‘‘anupādāya āsavehi cittaṁ vimutta’’nti (mahāva. 28) ca.",
  "tika-s0402t3:20_0": "Atha vā avijjādinā hetunā saṁsāre patati gacchati pavattatīti pāti, ‘‘avijjānīvaraṇānaṁ",
  "tika-s0402t3:20_1": "sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124) hi vuttaṁ,",
  "tika-s0402t3:20_2": "tassa pātino sattassa taṇhādisaṁkilesattayato mokkho etenāti pātimokkho. ‘‘Kaṇṭhekāḷo’’tiādīnaṁ",
  "tika-s0402t3:20_3": "viyassa samāsasiddhi veditabbā.",
  "tika-s0402t3:21": "Atha vā pāteti vinipāteti dukkheti pāti, cittaṁ. Vuttañhi –",
  "tika-s0402t3:22": "‘‘Cittena nīyate loko, cittena parikassatī’’ti; (Saṁ. ni. 1.62);",
  "tika-s0402t3:23": "Tassa pātino mokkho etenāti pātimokkho. Patati vā etena apāyadukkhe saṁsāradukkhe cāti pāti, taṇhādisaṁkileso. Vuttañhi –",
  "tika-s0402t3:24": "‘‘Taṇhā janehi purisaṁ, (saṁ. ni. 1.56-57) taṇhādutiyo puriso’’ti (itivu. 15, 105; a. ni. 4.9) ca ādi;",
  "tika-s0402t3:25": "Tato pātito mokkhoti pātimokkho.",
  "tika-s0402t3:26": "Atha vā patati etthāti pāti, cha ajjhattikabāhirāni āyatanāni. Vuttañhi –",
  "tika-s0402t3:27": "‘‘Chasu loko samuppanno, chasu kubbati santhava’’nti (saṁ. ni. 1.70; su. ni. 171);",
  "tika-s0402t3:28": "Tato chaajjhattikabāhirāyatanasaṅkhātato pātito mokkhoti pātimokkho.",
  "tika-s0402t3:29": "Atha vā pāto vinipāto assa atthīti pātī, saṁsāro. Tato mokkhoti pātimokkho.",
  "tika-s0402t3:30_0": "Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti",
  "tika-s0402t3:30_1": "mokkho, patino mokkho patimokkho tena paññattattāti, patimokkho eva pātimokkho. Sabbaguṇānaṁ",
  "tika-s0402t3:30_2": "vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho",
  "tika-s0402t3:30_3": "eva pātimokkho. Tathā hi vuttaṁ ‘‘pātimokkhanti ādimetaṁ mukhametaṁ pamukhameta’’nti",
  "tika-s0402t3:30_4": "(mahāva. 135) vitthāro.",
  "tika-s0402t3:31_0": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti",
  "tika-s0402t3:31_1": "pātimokkho. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena,",
  "tika-s0402t3:31_2": "samucchedavasena ca accantaṁ mokkheti mocetīti pātimokkho. Pati pati mokkhoti vā",
  "tika-s0402t3:31_3": "patimokkho, tamhā tamhā vītikkamadosato paccekaṁ mokkhoti attho. Patimokkho eva pātimokkho.",
  "tika-s0402t3:31_4": "Mokkho vā nibbānaṁ, tassa mokkhassa patibimbabhūtoti patimokkho. Sīlasaṁvaro hi sūriyassa",
  "tika-s0402t3:31_5": "aruṇuggamanaṁ viya nibbānassa udayabhūto tappaṭibhāgo viya yathārahaṁ kilesanibbāpanato",
  "tika-s0402t3:31_6": "patimokkhaṁ, patimokkhaṁyeva pātimokkhaṁ.",
  "tika-s0402t3:32": "Atha vā mokkhaṁ pati vattati, mokkhābhimukhanti vā patimokkhaṁ, patimokkhameva pātimokkhanti evamettha pātimokkhasaddassa attho veditabbo.",
  "tika-s0402t3:33_0": "Ācāragocarasampannoti kāyikavācasikaavītikkamasaṅkhātena ācārena, navesiyādigocaratādisaṅkhātena",
  "tika-s0402t3:33_1": "gocarena sampanno, sampannaācāragocaroti attho. Appamattakesūti parittakesu anāpattigamanīyesu.",
  "tika-s0402t3:33_2": "‘‘Dukkaṭadubbhāsitamattesū’’ti apare. Vajjesūti gārayhesu. Te pana ekantato akusalasabhāvā",
  "tika-s0402t3:33_3": "hontīti āha ‘‘akusaladhammesū’’ti. Bhayadassīti bhayato dassanasīlo, paramāṇumattampi",
  "tika-s0402t3:33_4": "vajjaṁ sineruppamāṇaṁ viya katvā bhāyanasīlo. Sammā ādiyitvāti sammadeva sakkaccaṁ",
  "tika-s0402t3:33_5": "sabbasova ādiyitvā. Sikkhāpadesūti niddhāraṇe bhummanti samudāyato avayavaniddhāraṇaṁ",
  "tika-s0402t3:33_6": "dassento ‘‘sikkhāpadesu taṁ taṁ sikkhāpadaṁ samādiyitvā sikkhatī’’ti atthamāha, sikkhāpadameva",
  "tika-s0402t3:33_7": "hi samādātabbaṁ sikkhitabbañcāti adhippāyo. Yaṁ kiñci sikkhāpadesūti sikkhākoṭṭhāsesu",
  "tika-s0402t3:33_8": "mūlapaññattianupaññattisabbatthapaññattipadesapaññattiādibhedaṁ yaṁ kiñci sikkhitabbaṁ.",
  "tika-s0402t3:33_9": "Yaṁ paṭipajjitabbaṁ pūretabbaṁ sīlaṁ, taṁ pana dvāravasena duvidhamevāti āha ‘‘kāyikaṁ",
  "tika-s0402t3:33_10": "vā vācasikaṁ vā’’ti. Imasmiṁ atthavikappe sikkhāpadesūti ādhāre bhummaṁ sikkhābhāgesu",
  "tika-s0402t3:33_11": "kassaci visuṁ aggahaṇato. Tenāha ‘‘taṁ sabba’’nti.",
  "tika-s0402t3:34": "Aññataraṁ devaghaṭanti aññataraṁ devanikāyaṁ. Āgāmī hotīti paṭisandhivasena āgamanasīlo hoti. Āgantāti etthāpi eseva nayo. Iminā aṅgenāti iminā kāraṇena.",
  "tika-s0402t3:35_0": "Sukkhavipassako yebhuyyena catudhātuvavatthānamukhena kammaṭṭhānābhinivesī hotīti",
  "tika-s0402t3:35_1": "āha ‘‘sukkhavipassakassa dhātukammaṭṭhānikabhikkhuno’’ti. Vuttamevatthaṁ sampiṇḍetvā",
  "tika-s0402t3:35_2": "nigamento ‘‘paṭhamena aṅgenā’’tiādimāha.",
  "tika-s0402t3:36_0": "Cittassa sukhumabhāvo idha sukhamattabhāvamāpannena daṭṭhabboti āha ‘‘sabbāpi hi",
  "tika-s0402t3:36_1": "tā’’tiādi. Tantivasenāti kevalaṁ tantiṭṭhapanavasena, na pana therassa kassaci maggassa",
  "tika-s0402t3:36_2": "vā phalassa vā uppādanatthāya, nāpi sammāpaṭipattiyaṁ yojanatthāyāti adhippāyo.",
  "tika-s0402t3:37_0": "38. Chaṭṭhe mahākaccānoti gihikāle ujjenirañño purohitaputto abhirūpo dassanīyo pāsādiko",
  "tika-s0402t3:37_1": "suvaṇṇavaṇṇo ca. Varaṇā nāma rukkho, tassa avidūre bhavattā nagarampi varaṇasaddena",
  "tika-s0402t3:37_2": "vuccatīti āha ‘‘varaṇā nāma ekaṁ nagara’’nti. Dvandapadassa paccekaṁ abhisambandho",
  "tika-s0402t3:37_3": "hotīti hetusaddaṁ paccekaṁ yojetvā dassento ‘‘kāmarāgābhinivesahetū’’tiādimāha. Hetusaddena",
  "tika-s0402t3:37_4": "sambandhe sati yo attho sambhavati, taṁ dassetuṁ ‘‘idaṁ vuttaṁ hotī’’tiādimāha. Tattha",
  "tika-s0402t3:37_5": "kāmarāgena abhiniviṭṭhattāti etena kāmarāgābhinivesahetūti imassa atthaṁ dīpeti,",
  "tika-s0402t3:37_6": "tathā vinibaddhattātiādīhi kāmarāgavinibaddhahetūtiādīnaṁ. Tato mukhoti tadabhimukho.",
  "tika-s0402t3:37_7": "Mānanti āḷhakādimānabhaṇḍaṁ. Sesamettha uttānameva.",
  "tika-s0402t3:38_0": "39. Sattame madhurāyanti uttaramadhurāyaṁ. Gundāvaneti kaṇhagundāvane, kāḷapippalivaneti",
  "tika-s0402t3:38_1": "attho. Jarājiṇṇeti jarāya jiṇṇe, na byādhiādīnaṁ vasena jiṇṇasadise nāpi akālikena",
  "tika-s0402t3:38_2": "jarāya abhibhūte. Vayovuddheti jiṇṇattā eva cassa vayovuddhippattiyā vuddhena sīlādivuddhiyā.",
  "tika-s0402t3:38_3": "Jātimahallaketi jātiyā mahantatāya cirarattatāya mahallake, na bhogaparivārādīhīti",
  "tika-s0402t3:38_4": "attho. Addhagateti ettha addha-saddo dīghakālavācīti āha ‘‘dīghakāladdhānaṁ atikkante’’ti.",
  "tika-s0402t3:38_5": "Vayoti purimapadalopenāyaṁ niddesoti āha ‘‘pacchimavaya’’nti, vassasatassa tatiyakoṭṭhāsasaṅkhātaṁ",
  "tika-s0402t3:38_6": "pacchimavayaṁ anuppatteti attho.",
  "tika-s0402t3:39_0": "Bhavati ettha phalaṁ tadāyattavuttitāyāti bhūmi, kāraṇanti āha ‘‘yena kāraṇenā’’tiādi.",
  "tika-s0402t3:39_1": "Paripakkoti pariṇato, vuddhibhāvaṁ pattoti attho. Moghajiṇṇoti anto thirakaraṇānaṁ",
  "tika-s0402t3:39_2": "dhammānaṁ abhāvena tucchajiṇṇo nāma. Bāladārakopi daharoti vuccatīti tato visesanatthaṁ",
  "tika-s0402t3:39_3": "‘‘yuvā’’ti vuttaṁ. Atikkantapaṭhamavayā eva sattā sabhāvena palitasirā hontīti paṭhamavaye",
  "tika-s0402t3:39_4": "ṭhitabhāvaṁ dassetuṁ ‘‘susukāḷakeso’’ti vuttaṁ. Bhadrenāti laddhakena. Ekacco hi",
  "tika-s0402t3:39_5": "daharopi samāno kāṇo vā hoti kuṇiādīnaṁ vā aññataro, so na bhadrena yobbanena samannāgato",
  "tika-s0402t3:39_6": "nāma hoti. Yo pana abhirūpo hoti dassanīyo pāsādiko sabbasampattisampanno yaṁ yadeva",
  "tika-s0402t3:39_7": "alaṅkāraparihāraṁ icchati, tena tena alaṅkato devaputto viya carati, ayaṁ bhadrena",
  "tika-s0402t3:39_8": "yobbanena samannāgato nāma hoti. Tenevāha ‘‘yena yobbanena samannāgato’’tiādi.",
  "tika-s0402t3:40_0": "Yamhisaccañca dhammo cāti yamhi puggale soḷasahākārehi paṭividdhattā catubbidhaṁ",
  "tika-s0402t3:40_1": "saccaṁ, ñāṇena sacchikatattā navavidhalokuttaradhammo ca atthi. Ahiṁsāti desanāmattametaṁ,",
  "tika-s0402t3:40_2": "yamhi pana catubbidhāpi appamaññābhāvanā atthīti attho. Saṁyamo damoti sīlañceva",
  "tika-s0402t3:40_3": "indriyasaṁvaro ca. Vantamaloti maggañāṇena nīhaṭamalo. Dhīroti dhitisampanno. Theroti",
  "tika-s0402t3:40_4": "so imehi thirabhāvakāraṇehi samannāgatattā theroti pavuccatīti attho.",
  "tika-s0402t3:41_0": "40. Aṭṭhame ‘‘corā balavanto hontī’’ti padaṁ uddharitvā yehi kāraṇehi te balavanto",
  "tika-s0402t3:41_1": "honti, tesaṁ sabbhāvaṁ dassento ‘‘pakkhasampannā’’tiādimāha. Tattha nivāsaṭṭhānasampannatā",
  "tika-s0402t3:41_2": "giriduggādisabbhāvato. Atiyātunti anto yātuṁ, gantuṁ pavisitunti attho. Taṁ pana",
  "tika-s0402t3:41_3": "antopavisanaṁ kenaci kāraṇena bahigatassa hotīti āha ‘‘bahiddhā janapadacārikaṁ caritvā’’tiādi.",
  "tika-s0402t3:41_4": "Niyyātunti bahi nikkhamituṁ. Tañca bahinikkhamanaṁ bahiddhākaraṇīye sati sambhavatīti",
  "tika-s0402t3:41_5": "āha ‘‘corā janapadaṁ vilumpantī’’tiādi. Anusaññātunti anusañcarituṁ. Sesamettha uttānameva.",
  "tika-s0402t3:42_0": "41. Navame micchāpaṭipattādhikaraṇahetūti ettha adhi-saddo anatthakoti āha ‘‘micchāpaṭipattiyā",
  "tika-s0402t3:42_1": "karaṇahetū’’ti. Na ārādhakoti na sampādako na paripūrako. Ñāyati paṭivijjhanavasena",
  "tika-s0402t3:42_2": "nibbānaṁ gacchatīti ñāyo, so eva taṁsamaṅginaṁ vaṭṭadukkhapātato dhāraṇaṭṭhena dhammoti",
  "tika-s0402t3:42_3": "ñāyo dhammo, ariyamaggo. So panettha saha vipassanāya adhippetoti āha ‘‘sahavipassanakaṁ",
  "tika-s0402t3:42_4": "magga’’nti. Ārādhanaṁ nāma saṁsiddhi, sā pana yasmā sampādanena paripūraṇena icchitā,",
  "tika-s0402t3:42_5": "tasmā vuttaṁ ‘‘sampādetuṁ pūretu’’nti.",
  "tika-s0402t3:43_0": "42. Dasame duggahitehīti atthato byañjanato ca duṭṭhu gahitehi, ūnādhikaviparītapadapaccābhaṭṭhādivasena",
  "tika-s0402t3:43_1": "vilometvā gahitehīti attho. Uppaṭipāṭiyā gahitehīti idaṁ pana nidassanamattaṁ duggahassa",
  "tika-s0402t3:43_2": "ūnādhikādivasenapi sambhavato. Tenevāha ‘‘attano duggahitasuttantānaṁyeva atthañca",
  "tika-s0402t3:43_3": "pāḷiñca uttaritaraṁ katvā dassentī’’ti.",
  "tika-s0402t3:44": "Samacittavaggavaṇṇanā niṭṭhitā."
}