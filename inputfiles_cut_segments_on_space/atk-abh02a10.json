{
  "atk-abh02a10:0": "11. Maggaṅgavibhaṅgo",
  "atk-abh02a10:1": "1. Suttantabhājanīyavaṇṇanā",
  "atk-abh02a10:2_0": "486. Idāni tadanantare maggavibhaṅge ariyo aṭṭhaṅgiko maggotiādi sabbaṁ saccavibhaṅge",
  "atk-abh02a10:2_1": "dukkhanirodhagāminīpaṭipadāniddese vuttanayeneva veditabbaṁ. Bhāvanāvasena pāṭiyekkaṁ",
  "atk-abh02a10:2_2": "dassite dutiyanayepi sammādiṭṭhiṁ bhāveti vivekanissitantiādi sabbaṁ bojjhaṅgavibhaṅge",
  "atk-abh02a10:2_3": "vuttanayeneva veditabbaṁ. Evamidaṁ dvinnampi nayānaṁ vasena suttantabhājanīyaṁ lokiyalokuttaramissakameva kathitaṁ.",
  "atk-abh02a10:3": "2. Abhidhammabhājanīyavaṇṇanā",
  "atk-abh02a10:4_0": "490. Abhidhammabhājanīye ‘ariyo’ti avatvā aṭṭhaṅgiko maggoti vuttaṁ. Evaṁ avuttepi",
  "atk-abh02a10:4_1": "ayaṁ ariyo eva. Yathā hi muddhābhisittassa rañño muddhābhisittāya deviyā kucchismiṁ",
  "atk-abh02a10:4_2": "jāto putto rājaputtoti avuttepi rājaputtoyeva hoti, evamayampi ariyoti avuttepi ariyo",
  "atk-abh02a10:4_3": "evāti veditabbo. Sesamidhāpi saccavibhaṅge vuttanayeneva veditabbaṁ.",
  "atk-abh02a10:5_0": "493. Pañcaṅgikavārepi aṭṭhaṅgikoti avuttepi aṭṭhaṅgiko eva veditabbo. Lokuttaramaggo",
  "atk-abh02a10:5_1": "hi pañcaṅgiko nāma natthi. Ayamettha ācariyānaṁ samānatthakathā. Vitaṇḍavādī panāha",
  "atk-abh02a10:5_2": "– ‘‘lokuttaramaggo aṭṭhaṅgiko nāma natthi, pañcaṅgikoyeva hotī’’ti. So ‘‘suttaṁ āharāhī’’ti",
  "atk-abh02a10:5_3": "vutto addhā aññaṁ apassanto imaṁ mahāsaḷāyatanato suttappadesaṁ āharissati ‘‘yā tathābhūtassa",
  "atk-abh02a10:5_4": "diṭṭhi, sāssa hoti sammādiṭṭhi. Yo tathābhūtassa saṅkappo, vāyāmo, sati, yo tathābhūtassa",
  "atk-abh02a10:5_5": "samādhi, svāssa hoti sammāsamādhi. Pubbeva kho panassa kāyakammaṁ vacīkammaṁ ājīvo",
  "atk-abh02a10:5_6": "suparisuddho hotī’’ti.",
  "atk-abh02a10:6_0": "Tato ‘‘etassa anantaraṁ suttapadaṁ āharā’’ti vattabbo. Sace āharati iccetaṁ kusalaṁ,",
  "atk-abh02a10:6_1": "no ce āharati sayaṁ āharitvā ‘‘evamassāyaṁ ariyo aṭṭhaṅgiko maggo bhāvanāpāripūriṁ",
  "atk-abh02a10:6_2": "gacchatī’’ti (ma. ni. 3.431) ‘‘iminā te satthusāsanena vādo bhinno; lokuttaramaggo",
  "atk-abh02a10:6_3": "pañcaṅgiko nāma natthi, aṭṭhaṅgikova hotī’’ti vattabbo.",
  "atk-abh02a10:7_0": "Imāni pana tīṇi aṅgāni pubbe parisuddhāni vattanti, lokuttaramaggakkhaṇe parisuddhatarāni",
  "atk-abh02a10:7_1": "honti. Atha ‘pañcaṅgiko maggo’ti idaṁ kimatthaṁ gahitanti? Atirekakiccadassanatthaṁ.",
  "atk-abh02a10:7_2": "Yasmiñhi samaye micchāvācaṁ pajahati, sammāvācaṁ pūreti, tasmiṁ samaye sammākammantasammāājīvā",
  "atk-abh02a10:7_3": "natthi. Imāni pañcakārāpakaṅgāneva micchāvācaṁ pajahanti; sammāvācā pana sayaṁ virativasena",
  "atk-abh02a10:7_4": "pūreti. Yasmiṁ samaye micchākammantaṁ pajahati, sammākammantaṁ pūreti, tasmiṁ samaye",
  "atk-abh02a10:7_5": "sammāvācāsammāājīvā natthi. Imāni pañca kārāpakaṅgāneva micchākammantaṁ pajahanti;",
  "atk-abh02a10:7_6": "sammākammanto pana sayaṁ virativasena pūreti. Yasmiṁ samaye micchāājīvaṁ pajahati,",
  "atk-abh02a10:7_7": "sammāājīvaṁ pūreti, tasmiṁ samaye sammāvācāsammākammantā natthi. Imāni pañca kārāpakaṅgāneva",
  "atk-abh02a10:7_8": "micchāājīvaṁ pajahanti; sammāājīvo pana sayaṁ virativasena pūreti. Imaṁ etesaṁ pañcannaṁ",
  "atk-abh02a10:7_9": "kārāpakaṅgānaṁ kiccātirekataṁ dassetuṁ pañcaṅgiko maggoti gahitaṁ. Lokuttaramaggo",
  "atk-abh02a10:7_10": "pana aṭṭhaṅgikova hoti, pañcaṅgiko nāma natthi.",
  "atk-abh02a10:8_0": "‘‘Yadi sammāvācādīhi saddhiṁ aṭṭhaṅgikoti vadatha, catasso sammāvācācetanā, tisso",
  "atk-abh02a10:8_1": "sammākammantacetanā, satta sammāājīvacetanāti imamhā cetanābahuttā kathaṁ muccissatha?",
  "atk-abh02a10:8_2": "Tasmā pañcaṅgikova lokuttaramaggo’’ti. ‘‘Cetanābahuttā ca pamuccissāma; aṭṭhaṅgikova",
  "atk-abh02a10:8_3": "lokuttaramaggoti ca vakkhāma’’. ‘‘Tvaṁ tāva mahācattārīsakabhāṇako hosi, na hosī’’ti",
  "atk-abh02a10:8_4": "pucchitabbo. Sace ‘‘na homī’’ti vadati, ‘‘tvaṁ abhāṇakattā na jānāsī’’ti vattabbo.",
  "atk-abh02a10:8_5": "Sace ‘‘bhāṇakosmī’’ti vadati, ‘‘suttaṁ āharā’’ti vattabbo. Sace suttaṁ āharati iccetaṁ",
  "atk-abh02a10:8_6": "kusalaṁ, no ce āharati sayaṁ uparipaṇṇāsato āharitabbaṁ –",
  "atk-abh02a10:9_0": "‘‘Katamā ca, bhikkhave, sammāvācā? Sammāvācaṁpahaṁ, bhikkhave, dvāyaṁ vadāmi – atthi,",
  "atk-abh02a10:9_1": "bhikkhave, sammāvācā sāsavā puññabhāgiyā upadhivepakkā; atthi, bhikkhave, sammāvācā",
  "atk-abh02a10:9_2": "ariyā anāsavā lokuttarā maggaṅgā.",
  "atk-abh02a10:10_0": "‘‘Katamā ca, bhikkhave, sammāvācā sāsavā puññabhāgiyā upadhivepakkā? Musāvādā veramaṇī,",
  "atk-abh02a10:10_1": "pisuṇāya vācāya veramaṇī, pharusāya vācāya veramaṇī, samphappalāpā veramaṇī – ayaṁ,",
  "atk-abh02a10:10_2": "bhikkhave, sammāvācā sāsavā puññabhāgiyā upadhivepakkā.",
  "atk-abh02a10:11_0": "‘‘Katamā ca, bhikkhave, sammāvācā ariyā anāsavā lokuttarā maggaṅgā? Yā kho, bhikkhave,",
  "atk-abh02a10:11_1": "ariyacittassa anāsavacittassa ariyamaggasamaṅgino ariyamaggaṁ bhāvayato catūhi vacīduccaritehi",
  "atk-abh02a10:11_2": "ārati virati paṭivirati veramaṇī – ayaṁ, bhikkhave, sammāvācā ariyā anāsavā lokuttarā maggaṅgā…pe….",
  "atk-abh02a10:12": "‘‘Katamo ca, bhikkhave, sammākammanto? Sammākammantaṁpahaṁ, bhikkhave, dvayaṁ vadāmi…pe… upadhivepakko.",
  "atk-abh02a10:13": "‘‘Katamo ca, bhikkhave, sammākammanto ariyo anāsavo lokuttaro…pe….",
  "atk-abh02a10:14": "‘‘Katamo ca, bhikkhave, sammāājīvo? Sammāājīvaṁpahaṁ, bhikkhave, dvāyaṁ vadāmi…pe… upadhivepakko.",
  "atk-abh02a10:15_0": "‘‘Katamo ca, bhikkhave, sammāājīvo ariyo anāsavo lokuttaro maggaṅgo? Yā kho, bhikkhave,",
  "atk-abh02a10:15_1": "ariyacittassa anāsavacittassa ariyamaggasamaṅgino ariyamaggaṁ bhāvayato micchāājīvā",
  "atk-abh02a10:15_2": "ārati virati paṭivirati veramaṇī – ayaṁ, bhikkhave, sammāājīvo ariyo anāsavo lokuttaro",
  "atk-abh02a10:15_3": "maggaṅgo’’ti (ma. ni. 3.138 ādayo).",
  "atk-abh02a10:16_0": "Evamettha catūhi vacīduccaritehi, tīhi kāyaduccaritehi, micchājīvato cāti ekekāva",
  "atk-abh02a10:16_1": "virati ariyā anāsavā lokuttarā maggaṅgāti vuttā. ‘‘Kuto ettha cetanābahuttaṁ? Kuto",
  "atk-abh02a10:16_2": "pañcaṅgiko maggo? Idaṁ te suttaṁ akāmakassa lokuttaramaggo aṭṭhaṅgikoti dīpeti’’.",
  "atk-abh02a10:16_3": "Sace ettakena sallakkheti iccetaṁ kusalaṁ, no ce sallakkheti aññānipi kāraṇāni āharitvā",
  "atk-abh02a10:16_4": "saññāpetabbo. Vuttañhetaṁ bhagavatā –",
  "atk-abh02a10:17_0": "‘‘Yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi",
  "atk-abh02a10:17_1": "tattha na upalabbhati…pe… imasmiṁ kho, subhadda, dhammavinaye ariyo aṭṭhaṅgiko maggo",
  "atk-abh02a10:17_2": "upalabbhati; idheva , subhadda, samaṇo…pe… suññā parappavādā samaṇehi aññehīti (dī. ni. 2.214).",
  "atk-abh02a10:18": "Aññesupi anekesu suttasatesu aṭṭhaṅgikova maggo āgato. Kathāvatthuppakaraṇepi vuttaṁ –",
  "atk-abh02a10:19": "‘‘Maggānaṁ aṭṭhaṅgiko seṭṭho, saccānaṁ caturo padā;",
  "atk-abh02a10:20": "Virāgo seṭṭho dhammānaṁ, dvipadānañca cakkhumā’’ti (kathā. 872) –",
  "atk-abh02a10:21_0": "‘‘Attheva suttantoti’’? ‘‘Āmantā’’‘‘tena hi aṭṭhaṅgiko maggo’’ti. Sace pana ettakenāpi",
  "atk-abh02a10:21_1": "saññattiṁ na gacchati, ‘‘gaccha, vihāraṁ pavisitvā yāguṁ pivāhī’’ti uyyojetabbo.",
  "atk-abh02a10:21_2": "Uttarimpana kāraṇaṁ vakkhatīti aṭṭhānametaṁ. Sesamettha uttānatthameva.",
  "atk-abh02a10:22_0": "Nayā panettha gaṇetabbā. Aṭṭhaṅgikamaggasmiñhi ekato pucchitvā ekato vissajjane catūsu",
  "atk-abh02a10:22_1": "maggesu cattāri nayasahassāni vibhattāni. Pañcaṅgikamagge ekato pucchitvā ekato vissajjane",
  "atk-abh02a10:22_2": "cattāri; pāṭiyekkaṁ pucchitvā pāṭiyekkaṁ vissajjane cattāri cattārīti pañcasu aṅgesu",
  "atk-abh02a10:22_3": "vīsati. Iti purimāni aṭṭha imāni ca vīsatīti sabbānipi maggavibhaṅge aṭṭhavīsati",
  "atk-abh02a10:22_4": "nayasahassāni vibhattāni. Tāni ca kho nibbattitalokuttarāni kusalāneva. Vipāke pana",
  "atk-abh02a10:22_5": "kusalato tiguṇā nayā kātabbāti.",
  "atk-abh02a10:23": "Abhidhammabhājanīyavaṇṇanā.",
  "atk-abh02a10:24": "3. Pañhāpucchakavaṇṇanā",
  "atk-abh02a10:25_0": "504. Pañhāpucchake pāḷianusāreneva maggaṅgānaṁ kusalādibhāvo veditabbo. Ārammaṇattikesu",
  "atk-abh02a10:25_1": "pana sabbānipetāni appamāṇaṁ nibbānaṁ ārabbha pavattito appamāṇārammaṇāneva, na maggārammaṇāni.",
  "atk-abh02a10:25_2": "Neva hi maggo na phalaṁ maggaṁ ārammaṇaṁ karoti. Sahajātahetuvasena panettha kusalāni",
  "atk-abh02a10:25_3": "maggahetukāni; vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatīni;",
  "atk-abh02a10:25_4": "chandacittajeṭṭhikāya maggabhāvanāya na vattabbāni maggādhipatīnīti; phalakālepi na vattabbāneva.",
  "atk-abh02a10:26_0": "Atītādīsu ekārammaṇabhāvenapi na vattabbāni; nibbānassa pana bahiddhādhammattā bahiddhārammaṇāni",
  "atk-abh02a10:26_1": "nāma hontīti evametasmiṁ pañhāpucchakepi nibbattitalokuttarāneva maggaṅgāni kathitāni.",
  "atk-abh02a10:26_2": "Sammāsambuddhena hi suttantabhājanīyasmiṁyeva lokiyalokuttarāni maggaṅgāni kathitāni;",
  "atk-abh02a10:26_3": "abhidhammabhājanīye pana pañhāpucchake ca lokuttarānevāti evamayaṁ maggavibhaṅgopi",
  "atk-abh02a10:26_4": "teparivaṭṭaṁ nīharitvāva bhājetvā dassitoti.",
  "atk-abh02a10:27": "Sammohavinodaniyā vibhaṅgaṭṭhakathāya",
  "atk-abh02a10:28": "Maggaṅgavibhaṅgavaṇṇanā niṭṭhitā."
}