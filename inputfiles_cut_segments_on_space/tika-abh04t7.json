{
  "tika-abh04t7:0": "4. Aṭṭhakathākaṇḍaṁ",
  "tika-abh04t7:1": "Tikaatthuddhāravaṇṇanā",
  "tika-abh04t7:2_0": "1384.Nayagamananti nīyati, neti, nīyanti vā etenāti nayo, gammati etenāti gamanaṁ,",
  "tika-abh04t7:2_1": "nayova, nayassa vā gamanaṁ nayagamanaṁ. Gati eva vā gamanaṁ. Paṭhamena ādi-saddena",
  "tika-abh04t7:2_2": "abhidhammabhājanīyādisaṅgahāsaṅgahādiekakādisuddhikasacchi kaṭṭhādimūlamūlādikā pañcapakaraṇikā",
  "tika-abh04t7:2_3": "nayagati saṅgayhati. Anulomādīti pana paccanīyaanulomapaccanīyapaccanīyānulomapakārā",
  "tika-abh04t7:2_4": "ekamūlādippakārā ca. Ettha atthesu nicchitesūti etasmiṁ aṭṭhakathākaṇḍe cittuppādavasena",
  "tika-abh04t7:2_5": "bhūmantaravisesayogato sabbesaṁ mātikāpadānaṁ atthesu saṅkhepato vavatthāpitesu.",
  "tika-abh04t7:3_0": "Pañhuddhārantiādīsu “siyā kusalaṁ dhammaṁ paṭicca kusalo dhammo uppajjeyya hetupaccayā”tiādinā",
  "tika-abh04t7:3_1": "kusalapadaṁ ādiṁ katvā kusalākusalābyākatantā tisso kusalādikā, kusalābyākataakusalābyākatakusalākusalantā",
  "tika-abh04t7:3_2": "tisso, kusalākusalābyākatantā ekāti kusalādikā satta pucchā, tathā akusalādikā, abyākatādikā,",
  "tika-abh04t7:3_3": "kusalābyākatādikā, akusalābyākatādikā, kusalākusalādikā, kusalākusalābyākatādikāti",
  "tika-abh04t7:3_4": "sattannaṁ sattakānaṁ vasena dhammānulome kusalattikaṁ nissāya hetupaccaye ekūnapaññāsa",
  "tika-abh04t7:3_5": "pucchā, tathā sesapaccayesu sesatikesu dhammapaccanīyādīsu ca. Taṁ sandhāya “ekūnapaññāsāya",
  "tika-abh04t7:3_6": "ekūnapaññāsāyā”ti vuttaṁ. “Siyā hetuṁ dhammaṁ paṭicca hetudhammo uppajjeyya hetupaccayā”tiādinā",
  "tika-abh04t7:3_7": "“hetuṁ paṭicca hetu, hetuṁ paṭicca nahetu, hetuṁ paṭicca hetu ca nahetu ca. Nahetuṁ",
  "tika-abh04t7:3_8": "paṭicca nahetu, nahetuṁ paṭicca hetu, nahetuṁ paṭicca hetu ca nahetu ca. Hetuñca",
  "tika-abh04t7:3_9": "nahetuñca paṭicca hetu, hetuñca nahetuñca paṭicca nahetu, hetuñca nahetuñca paṭicca",
  "tika-abh04t7:3_10": "hetu ca nahetu cā”ti ekekasmiṁ duke hetupaccayādīsu ekamekasmiṁ paccaye nava nava",
  "tika-abh04t7:3_11": "pucchā honti. Tā sandhāya “navasu navasu pañhesū”ti vuttaṁ.",
  "tika-abh04t7:4_0": "Labbhamānassāti kusalattike tāva paṭiccavāre hetupaccaye “kusalaṁ dhammaṁ paṭicca",
  "tika-abh04t7:4_1": "kusalo dhammo uppajjati hetupaccayā, kusalaṁ ekaṁ khandhaṁ paṭicca tayo khandhā”tiādinā",
  "tika-abh04t7:4_2": "kusalena kusalaṁ, kusalena abyākataṁ, kusalena kusalābyākataṁ, akusalena akusalaṁ,",
  "tika-abh04t7:4_3": "akusalena abyākataṁ, akusalena akusalābyākataṁ, abyākatena abyākataṁ, kusalābyākatena",
  "tika-abh04t7:4_4": "abyākataṁ, akusalābyākatena abyākatanti navannaṁ navannaṁ pañhānaṁ atthato sambhavantassa",
  "tika-abh04t7:4_5": "pañhassa vissajjanavasena uddharaṇaṁ, tathā sesapaccayavārattikādīsu. Tesuyevāti",
  "tika-abh04t7:4_6": "yathāvuttesu eva pañhesu atthasambhavato yathāvibhattānaṁ pañhavissajjanānaṁ “hetuyā",
  "tika-abh04t7:4_7": "navā”tiādinā gaṇanāṭhapanaṁ. Pasaṭe dhammeti yathā heṭṭhā kaṇḍadvaye “yasmiṁ samaye",
  "tika-abh04t7:4_8": "kāmāvacaraṁ kusalaṁ citta”ntiādinā vippakiṇṇe muttapupphe viya phassādayo dhamme.",
  "tika-abh04t7:4_9": "Avisiṭṭhaniddeso sāmaññaniddeso. Viññātadhammassa puggalassāti adhippāyo.",
  "tika-abh04t7:5_0": "Yadi cittuppādarūpakaṇḍesu catubhūmicittuppādādivasena viññātadhammassa atthuddhāradesanā",
  "tika-abh04t7:5_1": "āraddhā, evaṁ sante idha kasmā kusalattikaniddeso vuttoti āha “yadipi kusalattikavitthāro”tiādi.",
  "tika-abh04t7:5_2": "Dhammavisesanabhāvatoti “dhammā”ti padassa padhānabhāvaṁ dasseti. Ato hi tadabhidheyyā",
  "tika-abh04t7:5_3": "pucchitabbā jātā. Viññātāhīti bhūmīnaṁ visesanalakkhaṇayogamāha. Ettha padhānanti",
  "tika-abh04t7:5_4": "kiñcāpi uddese kusalapadena dhammā visesitabbā, “catūsu bhūmīsu kusala”nti imasmiṁ",
  "tika-abh04t7:5_5": "pana niddese bhūmīhi visesitabbattā kusalapadaṁ padhānanti visesanabhāvena vacanicchāya",
  "tika-abh04t7:5_6": "abhāvato satipi visesitabbadhammānaṁ kāmāvacarādiphassādibhede tadanapekkhaṁ anavajjasukhavipākatāsaṅkhātaṁ",
  "tika-abh04t7:5_7": "attano kusalākārameva gahetvā pavattamānattā “ekattameva upādāya pavattatī”ti vuttaṁ.",
  "tika-abh04t7:5_8": "Sabbepi hi kusalā dhammā anavajjasukhavipākatāya ekasabhāvāyevāti.",
  "tika-abh04t7:6_0": "1385.Yathāyogaṁ yojetabbanti catūhi bhūmīhi ādhārabhūtāhi visesetvā samayaphassādibhedaṁ",
  "tika-abh04t7:6_1": "anāmasitvā vipākabhāvena ekattaṁ netvā “catūsu bhūmīsu vipāko”ti vuttanti yojetabbaṁ.",
  "tika-abh04t7:6_2": "Esa nayo “tīsu bhūmīsu kiriyābyākata”ntiādīsupi.",
  "tika-abh04t7:7_0": "Uppajjatietthāti uppādo, cetasikā. Te hi cittassa sabbathāpi nissayādipaccayabhāvato",
  "tika-abh04t7:7_1": "ettha ca uppattiyā ādhārabhāvena apekkhitā. Yathā ca cetasikā cittassa, evaṁ cittampi",
  "tika-abh04t7:7_2": "cetasikānaṁ nissayādipaccayabhāvato ādhārabhāvena vattabbataṁ arahatīti yathāvuttaṁ",
  "tika-abh04t7:7_3": "uppādasaddābhidheyyataṁ na vinivattati. Idaṁ vuttaṁ hoti – “cittuppādo”ti ettha uppādassa",
  "tika-abh04t7:7_4": "visesanabhāvena pavattamānampi cittaṁ attani yathāvuttauppādaatthasambhavato apariccattavisesitabbabhāvameva",
  "tika-abh04t7:7_5": "hutvā tassa visesanabhāvaṁ paṭipajjatīti. Yadāha “avayavena samudāyopalakkhaṇavasena",
  "tika-abh04t7:7_6": "attho sambhavatī”ti. Cittasamānagatikassa idha cittaggahaṇena gahetabbatāya “dvepañcaviññāṇānī”ti",
  "tika-abh04t7:7_7": "nidassanena vakkhamānattā “citta…pe… gahaṇaṁ kata”nti vuttaṁ. Tattha aññassāti rūpassa.",
  "tika-abh04t7:8_0": "1420.Pañcadvāre vattabbameva natthi ekantaparittārammaṇattā pañcadvārikacittānaṁ.",
  "tika-abh04t7:8_1": "Iṭṭhāniṭṭhārammaṇānubhavananti vipākassa pakappetvā ārammaṇaggahaṇābhāvamāha. Tato",
  "tika-abh04t7:8_2": "kammānurūpaṁ pavattamāno vipāko parittakammavipākatāya parittārammaṇeyeva pavattitumarahati,",
  "tika-abh04t7:8_3": "na mahaggatappamāṇārammaṇeti adhippāyo. Samādhippadhānassapi kassaci kammassa appanāappattassa",
  "tika-abh04t7:8_4": "ekantena sadisavipākatāabhāvato “appanāppattassā”ti kammaṁ visesitaṁ. Vaṇṇalakkhaṇādiṁ",
  "tika-abh04t7:8_5": "aggahetvā lokasaññānurodheneva gahite pathavādike parikammasaññāya samuppāditattā",
  "tika-abh04t7:8_6": "paṭibhāganimittasaṅkhātaṁ saññāvasaṁ ārammaṇaṁ assāti saññāvasārammaṇaṁ. Tādisenevāti",
  "tika-abh04t7:8_7": "samādhippadhānatāya appanāppattīhi viya saññāvasārammaṇatāya ca nibbiseseneva. Sopīti",
  "tika-abh04t7:8_8": "pi-saddo sampiṇḍanattho. Tenetaṁ dasseti “attano kammassa samānabhūmikadhammārammaṇatāya",
  "tika-abh04t7:8_9": "viya tassa ārammaṇārammaṇatāyapi vipāko kammānurūpoyeva nāma hotī”ti.",
  "tika-abh04t7:9_0": "Yadi evaṁ kasmā mahaggatappamāṇārammaṇassa parittakammassa vipāko tadārammaṇārammaṇo",
  "tika-abh04t7:9_1": "na hotīti? Appanāppattakammavipākassa viya tassa kammārammaṇārammaṇatāya niyamābhāvato",
  "tika-abh04t7:9_2": "kammānurūpatāya ca anekarūpattā. Yathā attano kammasadisassa mahaggatajavanassa parittārammaṇassapi",
  "tika-abh04t7:9_3": "tadārammaṇaṁ nānubandhakaṁ paricayābhāvato, evaṁ attano kammassa nimittabhūtepi tassa",
  "tika-abh04t7:9_4": "sahakārīkāraṇāhi apariyādinne mahaggatappamāṇe ārammaṇe paricayābhāvato parittavipāko",
  "tika-abh04t7:9_5": "na pavattati, kammanimittārammaṇo pana jāyamāno paritteneva tena hotīti āha “paṭisandhiādibhūto”tiādi.",
  "tika-abh04t7:9_6": "Yasmā panātiādinā pāḷiyāva yathāvuttamatthaṁ nicchinoti. Nānākkhaṇikakammapaccayo",
  "tika-abh04t7:9_7": "hi ettha adhippeto paccayapaccayuppannānaṁ bhinnārammaṇatāya vuttattā. Na cātiādinā",
  "tika-abh04t7:9_8": "parittavipākā eva idha paccayuppannabhāvena vuttāti dasseti. Idhāti imasmiṁ atthuddhārakaṇḍe.",
  "tika-abh04t7:10_0": "Sativepullappattānaṁ sativirahitassa kāyakammassa sambhavaṁ dassetuṁ “vāsanāvasenā”ti",
  "tika-abh04t7:10_1": "vuttaṁ. Avītarāgānaṁ aparittepi katthaci ārammaṇe siyā cetaso uppilāvitattanti “kilesavirahe”ti",
  "tika-abh04t7:10_2": "visesetvā vuttaṁ. Ādarākaraṇavasenevāti ādarākaraṇamattavasenevāti visesanivattiattho",
  "tika-abh04t7:10_3": "eva-saddo tameva nivattetabbaṁ visesaṁ dasseti, nāññathā. Kosajjādīti ādi-saddena",
  "tika-abh04t7:10_4": "dosādayo saṅgaṇhāti. Ādarākaraṇaṁ nirussukkatā evāti ādaraṁ karontā nirussukkabhāveneva",
  "tika-abh04t7:10_5": "na honti, na pana ādaraṁ na karontiyevāti daṭṭhabbaṁ. Ekacce pana “akammaññasarīratāya",
  "tika-abh04t7:10_6": "aññavihitatāya ca khīṇāsavānaṁ asakkaccadānādipavatti na anādaravasenā”ti vadanti.",
  "tika-abh04t7:11_0": "1421.Atipaguṇānanti subhāvitānaṁ suṭṭhutaraṁ vasippattānaṁ. Evaṁ paguṇajjhānesupi",
  "tika-abh04t7:11_1": "pavatti hoti tattha vicāraṇussāhassa mandabhāvatoti adhippāyo. Pubbe dassitanti “tīṇi",
  "tika-abh04t7:11_2": "lakkhaṇānīti ahanti vā”tiādinā pubbe dassitaṁ. “Avijjamāno aparamatthabhāvato, vijjamāno",
  "tika-abh04t7:11_3": "ca lokasaṅketasiddhiyā sammutisaccabhāvato attho arīyati cittena gammati ñāyatī”ti",
  "tika-abh04t7:11_4": "ācariyā vadanti. Yato tabbisayā cittuppādā navattabbaṁ ārammaṇaṁ etesanti navattabbārammaṇāti",
  "tika-abh04t7:11_5": "aññapadatthasamāsavasena vuccanti. Ayaṁ pana vādo hevatthikavādo viya hotīti tassa",
  "tika-abh04t7:11_6": "accantaṁ avijjamānataṁ maññanto ito ca aññathā avijjamānapaññattiṁ dassetuṁ “sammutisacce",
  "tika-abh04t7:11_7": "panā”tiādimāha. Kathaṁ pana tassa accantamavijjamānatte tabbisayānaṁ dhammānaṁ pavatti",
  "tika-abh04t7:11_8": "navattabbārammaṇabhāvo cāti āha “avijjamānampī”tiādi. Parittādiārammaṇāti na vattabbāti",
  "tika-abh04t7:11_9": "vuttāti parittādayo viya tassa visuṁ vavatthitabhāvaṁ nisedheti.",
  "tika-abh04t7:12_0": "Vikkhipanaṁ nānārammaṇesu cittassa pavattanaṁ. Anavaṭṭhānaṁ ekasmiṁyeva pavattituṁ",
  "tika-abh04t7:12_1": "appadānaṁ. Dutiyādimaggapurecārikaṁ phalasamāpattipurecārikañca kāmāvacarañāṇaṁ nibbānārammaṇatāya",
  "tika-abh04t7:12_2": "lokuttaracittassa āvajjanaṭṭhāniyatāya ca paṭhamamaggapurecārikañāṇena samānanti",
  "tika-abh04t7:12_3": "katvā vuttaṁ “gotrabhuvodāne gotrabhūti gahetvā”ti.",
  "tika-abh04t7:13_0": "Sabbatthapādakanti nipphādetabbe, payojane vā bhummaṁ “cetaso avūpasame”tiādīsu viya.",
  "tika-abh04t7:13_1": "Tena sabbesu vipassanādīsu nipphādetabbesūti attho. Tenevāha “sabbesū”tiādi. Atītaṁsañāṇassa",
  "tika-abh04t7:13_2": "kāmāvacarattā iddhividhādīsu tassa aggahaṇaṁ daṭṭhabbaṁ. Tassa pana atītasattadivasato",
  "tika-abh04t7:13_3": "heṭṭhā yāva paccuppannapaṭisandhi, tāva visayoti vadanti. Atītasattadivasesupi khandhapaṭibaddhānaṁ",
  "tika-abh04t7:13_4": "tassa visayabhāvo yutto viya dissati.",
  "tika-abh04t7:14_0": "Pādakajjhānacittaṁ parikammehi gahetvāti pādakajjhānaṁ samāpajjitvā vuṭṭhāya “idaṁ",
  "tika-abh04t7:14_1": "cittaṁ viya ayaṁ kāyo sīghagamano hotū”ti pubbabhāgaparikammehi rūpakāyassa viya",
  "tika-abh04t7:14_2": "pādakajjhānacittassapi gahetabbataṁ sandhāya vuttaṁ. Idaṁ pana adhiṭṭhānaṁ evaṁ pavattatīti",
  "tika-abh04t7:14_3": "veditabbaṁ. Adhippetaṭṭhānapāpuṇanatthaṁ gantukāmataṁ purakkhatvā pādakajjhānaṁ samāpajjitvā",
  "tika-abh04t7:14_4": "vuṭṭhāya “idaṁ cittaṁ viya ayaṁ kāyo sīghagamano hotū”ti karajakāyārammaṇaṁ parikammaṁ",
  "tika-abh04t7:14_5": "katvā bhavaṅgaṁ otaritvā vuṭṭhāya pādakajjhānaṁ samāpajjitvā puna bhavaṅge otiṇṇe",
  "tika-abh04t7:14_6": "manodvārāvajjanaṁ rūpakāyaṁ ārammaṇaṁ katvā uppajjati anulomāni ca. Tato adhiṭṭhānacittampi",
  "tika-abh04t7:14_7": "tamevārammaṇaṁ katvā uppajjati. Tassānubhāvena yathādhippetaṭṭhānaṁ gatoyeva hoti.",
  "tika-abh04t7:14_8": "Evaṁ adissamānena kāyena gacchanto panāyaṁ kiṁ tassa adhiṭṭhānacittassa uppādakkhaṇe",
  "tika-abh04t7:14_9": "gacchati, udāhu ṭhitikkhaṇe bhaṅgakkhaṇe vāti? Tīsu khaṇesu gacchatīti icchanti.",
  "tika-abh04t7:14_10": "Citteti pādakajjhānacitte. Samodahatīti cittānugatikaṁ cittaṁ viya sīghagamanaṁ karotīti",
  "tika-abh04t7:14_11": "attho. Yathā hi cittaṁ icchitakkhaṇe atidūrepi visayaṁ ārabbha pavattati, evaṁ rūpakāyassapi",
  "tika-abh04t7:14_12": "lahuparivattibhāvāpādanaṁ cittavasena kāyapariṇāmanaṁ. Na cettha rūpadhammānaṁ dandhaparivattibhāvato",
  "tika-abh04t7:14_13": "ekacittakkhaṇena desantaruppatti na yujjatīti vattabbā adhiṭṭhānacittena rūpakāyassa",
  "tika-abh04t7:14_14": "lahuparivattibhāvassa āpāditattā. Tenevāha “cittavasena kāyaṁ adhiṭṭhahitvā sukhasaññañca",
  "tika-abh04t7:14_15": "lahusaññañca okkamitvā adissamānena kāyena brahmalokaṁ gacchatī”ti. Acinteyyo hi",
  "tika-abh04t7:14_16": "iddhimantānaṁ iddhivisayoti.",
  "tika-abh04t7:15_0": "Cittasantānaṁrūpakāye samodahitanti yattakehi cittehi dissamānena kāyena yathādhippetaṭṭhānappatti,",
  "tika-abh04t7:15_1": "tattakānaṁ cittānaṁ pabandhassa dandhagamanakaraṇato imassa adhiṭṭhānassa karajakāye",
  "tika-abh04t7:15_2": "āropitaṁ tadanuguṇanti attho. Idampi adhiṭṭhānapādakajjhānaṁ samāpajjitvā vuṭṭhāya",
  "tika-abh04t7:15_3": "“ayaṁ kāyo viya idaṁ cittaṁ dandhagamanaṁ hotū”ti samāpajjitvā vuṭṭhitajjhānacittārammaṇaṁ",
  "tika-abh04t7:15_4": "parikammaṁ katvā bhavaṅgaṁ otaritvā bhavaṅgato vuṭṭhāya pādakajjhānaṁ samāpajjitvā",
  "tika-abh04t7:15_5": "puna bhavaṅge otiṇṇe manodvārāvajjanaṁ pādakajjhānaṁ ārammaṇaṁ katvā uppajjati anulomāni",
  "tika-abh04t7:15_6": "ca. Tato adhiṭṭhānacittampi tamevārammaṇaṁ katvā uppajjati. Tassānubhāvena antarā",
  "tika-abh04t7:15_7": "pañcaviññāṇādīsu uppannesupi apatanto icchitaṭṭhānaṁ gacchati. Evaṁ gacchanto ca",
  "tika-abh04t7:15_8": "sace icchati, pathavīkasiṇavasena ākāse maggaṁ nimminitvā padasā gacchati. Sace icchati,",
  "tika-abh04t7:15_9": "vāyokasiṇavasena vāyuṁ adhiṭṭhahitvā tūlapicu viya vāyunā gacchati. Apica gantukāmatāva",
  "tika-abh04t7:15_10": "ettha pamāṇaṁ. Sati hi gantukāmatāya evaṁ katādhiṭṭhāno adhiṭṭhānavegakkhittoveso",
  "tika-abh04t7:15_11": "issāsapakkhitto saro viya dissamāno gacchatīti. Tattha ākāse maggaṁ nimminitvā gacchanto",
  "tika-abh04t7:15_12": "vināpi abhiññāñāṇena pakatipathaviyaṁ viya gacchati. Teneva “padasā gacchatī”ti vuttaṁ.",
  "tika-abh04t7:15_13": "Vāyuṁ adhiṭṭhahitvā gacchanto abhiññāñāṇasamuṭṭhitavāyodhātuparamparāya gacchati.",
  "tika-abh04t7:15_14": "Ubhayatthāpi antarā vanarāmaṇīyakādīni pekkhamāno āpāthagate sadde ca suṇamāno gacchatīti",
  "tika-abh04t7:15_15": "vadanti. Keci pana “adissamānena kāyena ekacittakkhaṇeneva icchitaṭṭhānagamane dissamānena",
  "tika-abh04t7:15_16": "kāyena padasā vāyunā ca gamane abhiññācittasamuṭṭhitakāyaviññattivipphārena gamana”nti",
  "tika-abh04t7:15_17": "vadanti. Apare “abhiññācittassa viññattinibbattanakiccaṁ natthī”ti vadanti.",
  "tika-abh04t7:16_0": "Adhiṭṭhānadvayanti cittakāyavasena kāyacittapariṇāmanabhūtaṁ rūpakāyapādakajjhānacittārammaṇaṁ",
  "tika-abh04t7:16_1": "ubhayaṁ adhiṭṭhānaṁ. Taṁsampayuttāyāti yathāvuttaadhiṭṭhānadvayasampayuttāya. Sukhasaññālahusaññābhāvatoti",
  "tika-abh04t7:16_2": "sukhasaññālahusaññāsabbhāvato, tabbhāvaṁ āpajjanatoti attho. Sukhasaññāti cettha",
  "tika-abh04t7:16_3": "upekkhāsampayuttā saññā. Upekkhā hi “santaṁ sukha”nti vuttā. Sāyeva ca saññā nīvaraṇehi",
  "tika-abh04t7:16_4": "ceva vitakkādīhi paccanīkehi ca vimuttattā “lahusaññā”tipi veditabbā. Tāhi samokkantāhi",
  "tika-abh04t7:16_5": "rūpakāyopi tūlapicu viya sallahuko hoti. So evaṁ vātakkhittatūlapicunā viya sallahukena",
  "tika-abh04t7:16_6": "ekacittakkhaṇena adissamānena ca kāyena yathāruci gacchatīti.",
  "tika-abh04t7:17": "“Mutto vatamhi tāya anatthasaṁhitāya dukkarakārikāya, sādhu vatamhi sammāsambodhiṁ sambujjha”nti pavattaṁ bhagavato cetoparivitakkamaññāya māro “amuttabhāvamassa karissāmī”ti,",
  "tika-abh04t7:18": "“Tapokammā apakkamma, yaṁ na sujjhanti māṇavā;",
  "tika-abh04t7:19": "Asuddho maññasi suddho, suddhimaggā aparaddho”ti. –",
  "tika-abh04t7:20_0": "Āhāti evamādiṁ sandhāya “mārādīnampi bhagavato cittajānanaṁ vutta”nti vuttaṁ. Nibbānapaccavekkhaṇañca",
  "tika-abh04t7:20_1": "pubbenivāsānussatiñāṇena nibbānā…pe… ñātesu pavattatīti sambandho. Nibbānā…pe… ñātesūti",
  "tika-abh04t7:20_2": "idaṁ abhiññāñāṇassa parato pavattamānaṁ paccavekkhaṇaṁ abhiññāñāṇassa visaye viya",
  "tika-abh04t7:20_3": "abhiññāñāṇavisayavisayepi kadāci pavattituṁ arahatīti katvā vuttaṁ. Appamāṇārammaṇatanti",
  "tika-abh04t7:20_4": "appamāṇakhandhārammaṇatanti attho. Tasmāti yasmā pubbenivāsānussatiñāṇassa nibbānārammaṇabhāvadīpako",
  "tika-abh04t7:20_5": "koci pāṭho natthi, tasmā. Paccavekkhaṇakicce vuccamāneti ruḷhiṁ aggahetvā maggādīnaṁ",
  "tika-abh04t7:20_6": "atītānaṁ pati pati avekkhanaṁ anussaraṇaṁ paccavekkhaṇanti pubbenivāsānussatiñāṇassa",
  "tika-abh04t7:20_7": "kiccaṁyeva paccavekkhaṇanti vuccamāneti attho. Anuññātāti dissatīti “maggaphalanibbānapaccavekkhaṇato”ti",
  "tika-abh04t7:20_8": "idameva sandhāya vuttaṁ. Ayañhettha attho – pubbenivāsānussatiñāṇena nibbānārammaṇe",
  "tika-abh04t7:20_9": "khandhe disvā “ime dhammā kiṁ nu kho ārabbha pavattā”ti āvajjentassa pubbenivāsānussatiñāṇaṁ",
  "tika-abh04t7:20_10": "nibbānārammaṇe pavattatīti. Anāgataṁsañāṇepi eseva nayo.",
  "tika-abh04t7:21_0": "Yadi evaṁ kasmā parittattike “appamāṇo dhammo mahaggatassa dhammassa ārammaṇapaccayena",
  "tika-abh04t7:21_1": "paccayo”ti ettha “appamāṇā khandhā cetopariyañāṇassa pubbenivāsaanāgataṁsañāṇassa",
  "tika-abh04t7:21_2": "ārammaṇapaccayena paccayo”ti ajjhattattike ca “bahiddhādhammo bahiddhādhammassa,",
  "tika-abh04t7:21_3": "bahiddhādhammo ajjhattassa dhammassa ārammaṇapaccayena paccayo”ti etesaṁ vibhaṅgesu",
  "tika-abh04t7:21_4": "“bahiddhā khandhā iddhividhañāṇassa cetopariyapubbenivāsayathākammūpagaanāgataṁsaāvajjanāya",
  "tika-abh04t7:21_5": "ārammaṇapaccayena paccayo”ti ettakameva vuttaṁ, na vuttaṁ nibbānanti. Cetopariyaiddhividhādiñāṇehi",
  "tika-abh04t7:21_6": "saha vuttattāti ce, evampi visuṁ vibhajitabbaṁ siyā. Na hi visuṁ vibhajanārahaṁ saha",
  "tika-abh04t7:21_7": "vibhajatīti? Na, avacanassa aññakāraṇattā. Yāni hi puthujjanānaṁ pubbenivāsaanāgataṁsañāṇāni,",
  "tika-abh04t7:21_8": "tesaṁ avisayo eva nibbānaṁ. Ariyānaṁ pana maggaphalapaccavekkhaṇehi sacchikatanibbānānaṁ",
  "tika-abh04t7:21_9": "imehi ñāṇehi paccakkhakaraṇe payojanaṁ natthīti sādhāraṇena iddhividhañāṇādīnaṁ gahitattā",
  "tika-abh04t7:21_10": "nibbānaṁ na vuttanti daṭṭhabbaṁ. Nibbattakkhandhajānanamāha, na nibbattakakkhandhajānanaṁ.",
  "tika-abh04t7:21_11": "Yathākammūpagañāṇakiccañhi tanti. Attho sambhavatīti idaṁ anāgataṁsañāṇassapi anibbānārammaṇataṁ sandhāya vuttaṁ.",
  "tika-abh04t7:22_0": "1429. Maggārammaṇattike yasmā cittuppādakaṇḍe bodhitesu cittuppādesu ekantato maggārammaṇāyeva",
  "tika-abh04t7:22_1": "keci natthi, maggārammaṇāyeva pana kadāci maggādhipatino honti, tasmā “katame dhammā",
  "tika-abh04t7:22_2": "maggārammaṇā”ti ekameva pucchaṁ katvā tayopi koṭṭhāsā labbhamānavasena vibhattā.",
  "tika-abh04t7:22_3": "Iminā nayena paratopi evarūpesu ṭhānesu attho veditabbo. “Cittuppādā”ti, “maggārammaṇā”ti",
  "tika-abh04t7:22_4": "ca vuttadhammānaṁyeva maggahetukattābhāvaṁ sādhetuṁ “asahajātattā”ti idaṁ hetuvacananti",
  "tika-abh04t7:22_5": "“asampayuttattāti attho”ti vuttaṁ. Tenevāha “na hi arūpadhammāna”ntiādi. “Aññadhammārammaṇakāle",
  "tika-abh04t7:22_6": "evā”ti avadhāraṇassa aggahitattā garuṁ akatvā maggārammaṇakālepi maggādhipatibhāvena",
  "tika-abh04t7:22_7": "na vattabbāti ayampi attho aṭṭhakathāyaṁ pariggahitoyevāti daṭṭhabbaṁ. “Garuṁ katvā",
  "tika-abh04t7:22_8": "paccavekkhaṇakāle”ti hi vuttattā garuṁ akatvā paccavekkhaṇakālepi atthi eva. Tadā",
  "tika-abh04t7:22_9": "ca maggādhipatibhāvena na vattabbā te dhammāti bhiyyopi siddhovāyamattho.",
  "tika-abh04t7:23_0": "1434.Atītārammaṇāvāti uddhaṭaṁ, “atītārammaṇā”ti pana aṭṭhakathāpāṭho bahūsu potthakesu",
  "tika-abh04t7:23_1": "dissati. Tasmāti yasmā paṭiccasamuppādavibhaṅgavaṇṇanāyaṁ “maraṇasamaye ñātakā ‘ayaṁ,",
  "tika-abh04t7:23_2": "tāta, tavatthāya buddhapūjā karīyati, cittaṁ pasādehī’ti vatvā”tiādinā pañcadvāre",
  "tika-abh04t7:23_3": "rūpādiārammaṇūpasaṁharaṇaṁ tattha tadārammaṇapariyosānānaṁ cuddasannaṁ cittānaṁ pavattiñca",
  "tika-abh04t7:23_4": "vatvā tasmiṁyeva ekacittakkhaṇaṭṭhitike ārammaṇe paṭisandhicittaṁ uppajjatīti paccuppannārammaṇabhāvaṁ",
  "tika-abh04t7:23_5": "paṭisandhiyā vakkhati, tasmāti attho. Dve bhavaṅgāni āvajjanaṁ maraṇassāsannabhāvena",
  "tika-abh04t7:23_6": "mandībhūtavegattā pañca javanāni dve tadārammaṇāni cuticittanti ekādasa cittakkhaṇā",
  "tika-abh04t7:23_7": "atītāti āha “pañcacittakkhaṇāvasiṭṭhāyuke”ti. Itaratthāti aññatadārammaṇāya cutiyā.",
  "tika-abh04t7:23_8": "Idāni tameva “itaratthā”ti saṅkhepato vuttamatthaṁ vitthārato dassetuṁ “yadā hī”tiādimāha.",
  "tika-abh04t7:23_9": "Cutiyā tadārammaṇarahitattā paṭisandhiyā ca paccuppannārammaṇattā “rūpā…pe… jjantassā”ti",
  "tika-abh04t7:23_10": "udāhaṭaṁ. Cha bhavaṅgāni paccuppannārammaṇāni honti, nava cittakkhaṇā atītāti sattacittakkhaṇāvasiṭṭhāyuke",
  "tika-abh04t7:23_11": "gatinimitte paṭisandhiyā pavattattāti daṭṭhabbaṁ.",
  "tika-abh04t7:24": "Vijjamānamevakāyaṁ ārammaṇaṁ karotīti etena sukhalahusaññokkamanena paccuppannasseva bhūtupādāyarūpasaṅghātassa lahuparivattibhāvāpādanaṁ, na bhāvinoti dasseti.",
  "tika-abh04t7:25_0": "Etthantareti apākaṭakālato paṭṭhāya yāva pākaṭakālo, etasmiṁ antare. Yasmā pana kassaci",
  "tika-abh04t7:25_1": "kiñci sīghaṁ pākaṭaṁ hoti, kassaci dandhaṁ, tasmā “ekadvesantativārā”ti aniyametvā",
  "tika-abh04t7:25_2": "vuttaṁ. “Vacanasiliṭṭhatāvasena vutta”nti eke, keci pana “etthantare pavattā rūpadhammā",
  "tika-abh04t7:25_3": "arūpadhammā ca paccuppannāti gahite eko santativāro hoti, taṁ pana dvidhā vibhajitvā",
  "tika-abh04t7:25_4": "apākaṭakālaṁ ādiṁ katvā yebhuyyena pākaṭakālato orabhāvo eko koṭṭhāso yebhuyyena",
  "tika-abh04t7:25_5": "pākaṭakālaṁ ādiṁ katvā yāva supākaṭakālo ekoti ete dve santativārā. Iminā nayena",
  "tika-abh04t7:25_6": "sesasantativārabhedāpi veditabbā. Tattha kālavasena sabbesaṁ samānabhāvaṁ aggahetvā",
  "tika-abh04t7:25_7": "dhammānaṁ sadisappavattivasena santatiparicchedo dīpitabbo”ti vadanti. Kiñci kiñci",
  "tika-abh04t7:25_8": "kālaṁ sadisaṁ pavattamānāpi hi utucittādisamuṭṭhānā rūpadhammā santativārāti vuccanti.",
  "tika-abh04t7:25_9": "Yadāha “atiparittā”tiādinā, arūpasantatipi cettha yathāvuttarūpasantatiparicchinnā",
  "tika-abh04t7:25_10": "saṅgahitāyevāti daṭṭhabbaṁ. Paccuppannesu dhammesu saṁhīratīti taṇhādiṭṭhīhi ākaḍḍhanīyaṭṭhānabhāvena",
  "tika-abh04t7:25_11": "vuttaṁ. “Yo cāvuso, mano ye ca dhammā”ti visayivisayabhūtā ekabhavabhūtā ca ekasantatipariyāpannā",
  "tika-abh04t7:25_12": "dhammā vibhāgaṁ akatvā gayhamānā addhāpaccuppannaṁ hoti, sati pana vibhāgakaraṇe",
  "tika-abh04t7:25_13": "khaṇasantatipaccuppannatā labbhatīti āha “addhāpaccuppannaṁ hontaṁ etaṁ ubhayaṁ hotī”ti.",
  "tika-abh04t7:26_0": "Tassāti mahājanassa. Atītādivibhāgaṁ akatvāti āvajjanādīnaṁ samānākārappavattiyā",
  "tika-abh04t7:26_1": "upāyaṁ dasseti. Siddhaṁ hotīti khaṇapaccuppannārammaṇattepi parikammacetopariyañāṇānaṁ",
  "tika-abh04t7:26_2": "ayaṁ pāḷi suṭṭhu nītā hotīti attho. Atītattiko ca evaṁ abhinno hotīti evaṁ khaṇapaccuppanneyeva",
  "tika-abh04t7:26_3": "dhamme idha paccuppannoti gayhamāne aññapadasaṅgahitasseva anantarapaccayabhāvaṁ",
  "tika-abh04t7:26_4": "pakāsento atītattiko ca paṭṭhāne abhedato sammā atthassa uddhaṭattā avināsito hoti.",
  "tika-abh04t7:26_5": "Atha vā atītattikoti paṭṭhāne atītattikapāḷi, imāya atītattikapāḷiyā yathāvuttakāraṇatoyeva",
  "tika-abh04t7:26_6": "abhinno avisiṭṭho aññadatthu saṁsandati sametīti attho.",
  "tika-abh04t7:27_0": "Yathāsambhavanti āvajjanāya anāgatārammaṇatā, javanānaṁ paccuppannātītārammaṇatā",
  "tika-abh04t7:27_1": "anāgatapaccuppannātītārammaṇatāti yojetabbaṁ. Nānārammaṇatā na siyā addhāvasena paccuppannārammaṇattāti",
  "tika-abh04t7:27_2": "adhippāyo. Ayañca attho ekissā javanavīthiyā ekasmiṁyeva citte pavattiyaṁ āvajjanādīnaṁ",
  "tika-abh04t7:27_3": "anāgatādiārammaṇatā sambhavatīti sambhavadassanavasena vuttoti yathādhippetassa abhiññācittassa",
  "tika-abh04t7:27_4": "khaṇapaccuppanne pavattiṁ yojetvā dassetuṁ “tenā”tiādimāha. Tīṇīti “atītārammaṇo",
  "tika-abh04t7:27_5": "dhammo atītārammaṇassa dhammassa āsevanapaccayena paccayo, anāgatārammaṇo dhammo",
  "tika-abh04t7:27_6": "anāgatārammaṇassa dhammassa, paccuppannārammaṇo dhammo paccuppannārammaṇassa dhammassa",
  "tika-abh04t7:27_7": "āsevanapaccayena paccayo”ti padantarasaṅgahitadhammānapekkhā dhammā tīṇi pañhavissajjanānīti",
  "tika-abh04t7:27_8": "attho. Anāsevanaṁ natthīti āsevanalābhe sati yathādhammasāsane avacanassa kāraṇaṁ",
  "tika-abh04t7:27_9": "natthīti avacanena tattha itaresaṁ pañhānaṁ paṭisedho viññāyatīti adhippāyo.",
  "tika-abh04t7:28_0": "Etassa vādassāti “āvajjanajavanānaṁ anāgatapaccuppannārammaṇattepi cetopariyañāṇaṁ",
  "tika-abh04t7:28_1": "siddha”nti vādassa. Nissayabhāvoti atthasambhavato yathāvuttanayassa jotakabhāvo.",
  "tika-abh04t7:28_2": "Yanti cittaṁ. Tassāti āvajjanajavanānaṁ khaṇapaccuppannaniruddhārammaṇatāvacanassa.",
  "tika-abh04t7:28_3": "Ettha ca kālavisesaṁ āmasati, anāgatāyeva ca āvajjanā pavattatīti nayidaṁ yujjamānakaṁ.",
  "tika-abh04t7:28_4": "Atha “yaṁ imassa cittaṁ bhavissati, taṁ jānāmī”ti ābhogaṁ karoti, evaṁ sati parikammābhiññācittānampi",
  "tika-abh04t7:28_5": "anāgatārammaṇattamevāti sabbattha āvajjanajavanānaṁ anāgatapaccuppannārammaṇatā na",
  "tika-abh04t7:28_6": "sijjhatīti āha “pavatti…pe… vuttattā”ti. Dosāpattiyāti dosāpajjanena, dosāpattito",
  "tika-abh04t7:28_7": "vā. Rāsiekadesāvajjanapaṭivedheti yathārutavaseneva purimavādipakkhamāha, sampattasampattāvajjanajānaneti",
  "tika-abh04t7:28_8": "attanā niddhāritapakkhaṁ. Purimavādino nānujāneyyunti addhāsantatipaccuppannapadatthatā",
  "tika-abh04t7:28_9": "abhidhammamātikāyaṁ āgatapaccuppannapadassa natthīti adhippāye ṭhatvā nānujāneyyuṁ.",
  "tika-abh04t7:28_10": "Ettha ca satipi sabhāvabhede ākārabhedābhāvato ekattanayavasena āvajjanaparikammābhiññācittānaṁ",
  "tika-abh04t7:28_11": "nānārammaṇatādoso natthīti khaṇapaccuppannārammaṇatā cetopariyañāṇassa purimavādīnaṁ",
  "tika-abh04t7:28_12": "adhippāyavibhāvanamukhena dassitā. Aṭṭhakathāyaṁ pana “sabhāvabhede sati nānārammaṇatādosābhāvo",
  "tika-abh04t7:28_13": "natthi evāti ekasmiṁ eva citte addhāsantativasena paccuppannārammaṇatā vibhāvitā”ti",
  "tika-abh04t7:28_14": "dvīsupi vādesu yaṁ yuttaṁ, taṁ vicāretvā gahetabbaṁ.",
  "tika-abh04t7:29_0": "Tenevāti yasmā atītattike uppannattike ca cetopariyañāṇassa vattamānadhammārammaṇabhāvajotano",
  "tika-abh04t7:29_1": "pāṭho na dissati, teneva kāraṇena. Dvīsu ñāṇesūti pubbenivāsacetopariyañāṇesu. Kammamukhena",
  "tika-abh04t7:29_2": "gayhantīti satipi ārammaṇabhāve cattāro khandhā yathākammūpagañāṇena kammadvārena",
  "tika-abh04t7:29_3": "kusalākusalā icceva gayhanti, na pana vibhāgasoti dasseti. Lobhādisampayogavisesena",
  "tika-abh04t7:29_4": "duccaritabhāvo, alobhādisampayogavisesena ca sucaritabhāvo lakkhīyatīti duccaritasucaritāni",
  "tika-abh04t7:29_5": "vibhāventaṁ lobhādayopi vibhāvetiyeva nāma hotīti āha “duccarita…pe… bhāvanaṁ hotī”ti.",
  "tika-abh04t7:30_0": "1435. Asabhāvadhammassa “aha”ntiādipaññattiyā ajjhattadhammupādānatāya siyā koci",
  "tika-abh04t7:30_1": "ajjhattapariyāyo, na pana sabhāvadhammassa asattasantāneva tassāti vuttaṁ “sabhāva…pe…",
  "tika-abh04t7:30_2": "ahonta”nti. Tathā hi “attano khandhādīni paccavekkhantassā”ti ettha “ajjhattārammaṇā”ti",
  "tika-abh04t7:30_3": "padassa atthavivaraṇavasena “ajjhattaṁ gayhamānaṁ ahanti paññattiṁ ādi-saddena gaṇhātī”ti",
  "tika-abh04t7:30_4": "vakkhati. Yadi evaṁ tassa ajjhattattikepi ajjhattabhāvo vattabbo siyā? Na, bahiddhābhāvassa",
  "tika-abh04t7:30_5": "viya ajjhattabhāvassapi ajjhattattike nippariyāyavasena adhippetattāti. Yadāha “asabhā…pe…",
  "tika-abh04t7:30_6": "na vutta”nti. Ākiñcaññāyatanādīti ādi-saddena sāvajjanāni tassa purecārikaupacāracittāni",
  "tika-abh04t7:30_7": "tassa ārammaṇena pavattanakapaccavekkhaṇaassādanādicittāni ca saṅgaṇhāti.",
  "tika-abh04t7:31_0": "Ākiñcaññāyatanaṁ taṁ-saddena ākaḍḍhitvā vadati, na pana taṁ sabbanti vuttaṁ, yañca",
  "tika-abh04t7:31_1": "tassa purecārikanti attho. Lesavacananti ekadesasāruppena samānārammaṇabhāvena ekadesasseva",
  "tika-abh04t7:31_2": "vacanaṁ. Lissati silissati ekadesena allīyatīti hi leso. Yesanti kāmāvacarakusalākusalamahākiriyāvajjanacittānaṁ",
  "tika-abh04t7:31_3": "kusalakiriyābhedassa rūpāvacaracatutthassa ca. Evaṁ upekkhāsahagataniddesādīsūti",
  "tika-abh04t7:31_4": "yesaṁ adukkhamasukhāya vedanāya sampayuttatā vuttā, tesu ekameva upekkhāsahagataniddesaṁ",
  "tika-abh04t7:31_5": "vatvā itaraṁ na vattabbaṁ siyāti attho. Ādi-saddena hetusampayuttakāmāvacarādiniddese",
  "tika-abh04t7:31_6": "saṅgaṇhāti. Tatthāpi hi parittasahetukādibhāvena vuttesu dhammesu ekameva vatvā itaraṁ",
  "tika-abh04t7:31_7": "na vattabbaṁ siyāti. Abhāvanāniṭṭhappavattiyāti abhāvanāniṭṭhappavattiyā abhāvanākārassa",
  "tika-abh04t7:31_8": "ukkaṁsappavattiyāti attho, abhāvassa vā ukkaṁsappavattiyā. Navattabbaṁ jātaṁ ajjhattārammaṇādibhāvenāti",
  "tika-abh04t7:31_9": "adhippāyo. Tānīti ākiñcaññāyatanena samānārammaṇāni āvajjanādīni. Yadi evaṁ “abhāvanāsāmaññe”ti",
  "tika-abh04t7:31_10": "kasmā vuttaṁ. Na hi ākiñcaññāyatanārammaṇassa paccavekkhaṇaassādanādivasena pavattacittānaṁ",
  "tika-abh04t7:31_11": "abhāvanākārena pavatti atthīti? Na, abhāvetabbatāya adhippetattā. Na bhāvīyatīti",
  "tika-abh04t7:31_12": "hi abhāvanaṁ, na na bhāvetīti.",
  "tika-abh04t7:32_0": "Gahaṇavisesanimmitānītiādīsu ayamadhippāyo – yadipi bhāvanāñāṇanimmitākāramattesu",
  "tika-abh04t7:32_1": "sabhāvato avijjamānesu visayesu yebhuyyena mahaggatā dhammā pavattanti, bahiddhākāraggahaṇavasena",
  "tika-abh04t7:32_2": "pana kasiṇādīnaṁ bahiddhābhāvoti tadārammaṇadhammā bahiddhārammaṇāti vuttaṁ. Kasiṇānañhi",
  "tika-abh04t7:32_3": "santānaṁ muñcitvā upaṭṭhānaṁ visesato vaḍḍhitakasiṇavasena viññāyati, paṭhamāruppaviññāṇābhāvassa",
  "tika-abh04t7:32_4": "pana na bahiddhākāro, nāpi ajjhattākāroti ubhayākāravidhure tasmiṁ anaññasādhāraṇena",
  "tika-abh04t7:32_5": "pavattiyākārena pavattamānaṁ ākiñcaññāyatanameva navattabbārammaṇaṁ vuttaṁ, na itare",
  "tika-abh04t7:32_6": "itarākārappavattitoti. Kāmāvacarakusalānanti nidassanamattaṁ daṭṭhabbaṁ.",
  "tika-abh04t7:33_0": "Ākiñcaññāyatanavipākaṁ nevasaññānāsaññāyatanassa vipākādikassāti atthavasena vibhatti",
  "tika-abh04t7:33_1": "pariṇāmetabbā. Abhinīhārāsambhavatoti samāpatticittassa abhinīharaṇāsambhavato. Kusalameva",
  "tika-abh04t7:33_2": "vipākassa ārammaṇanti katvā “vipākassā”tiādi vuttaṁ.",
  "tika-abh04t7:34_0": "Asabhāvadhammattepi bahiddhākārena gahaṇīyabhāvato kasiṇānaṁ bahiddhābhāvo viya ekantato",
  "tika-abh04t7:34_1": "idha ajjhattadhammupādānatāya ahanti paññattiyā siyā ajjhattabhāvoti vuttaṁ “ajjhatta”ntiādi.",
  "tika-abh04t7:34_2": "“Khandhādīti ādi-saddena dhātuāyatanādi saṅgayhatī”ti ca vadanti. Esa nayoti “arūpakkhandhe",
  "tika-abh04t7:34_3": "khandhāti gahetvā”tiādikaṁ vaṇṇanānītiṁ āha. Paresaṁ khandhādiggahaṇeti paresaṁ khandhādīti",
  "tika-abh04t7:34_4": "imassa padassa kathane uccāraṇe. Sabbaṁ upādāpaññattiṁ āha ādisaddenāti sambandho.",
  "tika-abh04t7:35": "Tikaatthuddhāravaṇṇanā niṭṭhitā.",
  "tika-abh04t7:36": "Dukaatthuddhāravaṇṇanā",
  "tika-abh04t7:37_0": "1473.Aññathāti vuttappakārassa dassane. Vuttappakārassa dassanato eva hi aṭṭhakathāyaṁ",
  "tika-abh04t7:37_1": "sasaṅkhārikānaṁ thinamiddhavirahe asaṅkhārikasadisī yojanā na dassitā. Bhavarāgādīsūti",
  "tika-abh04t7:37_2": "bhavarāgamūlikādīsu yojanāsu.",
  "tika-abh04t7:38_0": "1511.Dveti uddhaccāvijjānīvaraṇāni. Tīṇīti kāmacchandabyāpādavicikicchāsu ekekena",
  "tika-abh04t7:38_1": "uddhaccāvijjānīvaraṇāni. Dve vā tīṇi vāti pāḷiyaṁ vā-saddassa luttaniddiṭṭhataṁ āha.",
  "tika-abh04t7:38_2": "Atha vā nipātasaddasannidhānepi nāmapadādīhi eva samuccayādiattho vuccati, na nipātapadehi",
  "tika-abh04t7:38_3": "tesaṁ avācakattāti antarenapi nipātapadaṁ ayamattho labbhati. Tathā vacanicchāya",
  "tika-abh04t7:38_4": "sambhavo eva hettha pamāṇanti pāḷiyaṁ “dve tīṇī”ti vuttaṁ. Yatthasahuppattītiādinā",
  "tika-abh04t7:38_5": "“dve tīṇī”ti lakkhaṇavacananti sabbasādhāraṇamatthamāha. Tathā hi “evañca katvā kilesagocchake",
  "tika-abh04t7:38_6": "cā”ti vuttaṁ. Tassāyamadhippāyo – kilesadvayasahitasseva cittuppādassa abhāvepi pāḷiyaṁ",
  "tika-abh04t7:38_7": "dviggahaṇaṁ kataṁ, kilesānañca sambhavantānaṁ sabbesaṁ sarūpena gahaṇaṁ na katanti",
  "tika-abh04t7:38_8": "dve tayoti lakkhaṇakaraṇanti viññāyatīti.",
  "tika-abh04t7:39_0": "Yadi sabbākusale uppajjanakassapi uddhaccassa eko eva cittuppādo visayabhāvena vuccati,",
  "tika-abh04t7:39_1": "avijjānīvaraṇassapi tathā vattabbanti adhippāyena “kasmā vutta”ntiādinā codeti. Itaro",
  "tika-abh04t7:39_2": "uddhaccanīvaraṇasseva tathā vattabbataṁ avijjānīvaraṇassa tathā vattabbatābhāvañca",
  "tika-abh04t7:39_3": "dassetuṁ “suttante”tiādimāha. Tattha suttante vuttesu pañcasu nīvaraṇesūti uddhaccasahagate",
  "tika-abh04t7:39_4": "uddhaccassa avijjānīvaraṇena nīvaraṇasahitataṁ āsaṅkitvā vuttaṁ. Nanu ca suttantepi",
  "tika-abh04t7:39_5": "“avijjānīvaraṇānaṁ sattāna”ntiādīsu avijjā “nīvaraṇa”nti vuttāti? Saccametaṁ, jhānaṅgānaṁ",
  "tika-abh04t7:39_6": "paṭipakkhabhāvena pana suttante bahulaṁ kāmacchandādayo pañceva nīvaraṇāni vuttānīti",
  "tika-abh04t7:39_7": "yebhuyyavuttivasena etaṁ vuttanti daṭṭhabbaṁ.",
  "tika-abh04t7:40_0": "Keci pana “yathā nikkhepakaṇḍe kusalapaṭipakkhabhūtāni dubbalānipi nīvaraṇāni paṭṭhāne",
  "tika-abh04t7:40_1": "viya dassitāni. Tathā hi paṭṭhāne ‘nīvaraṇaṁ dhammaṁ paṭicca nīvaraṇo dhammo uppajjati",
  "tika-abh04t7:40_2": "na purejātapaccayā. Arūpe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇa’ntiādi",
  "tika-abh04t7:40_3": "vuttaṁ, na evaṁ aṭṭhakathākaṇḍe. Aṭṭhakathākaṇḍe pana jhānapaṭipakkhabhūtāniyeva",
  "tika-abh04t7:40_4": "nīvaraṇāni niddiṭṭhānīti ‘uddhaccanīvaraṇaṁ uddhaccasahagate cittuppāde uppajjatī’ti",
  "tika-abh04t7:40_5": "vuttaṁ. Aṭṭhakathāyaṁ pana uddhaccanīvaraṇassa kāmacchandādīhi ekato uppattidassanaṁ",
  "tika-abh04t7:40_6": "nikkhepakaṇḍānusārena kataṁ ekato uppattiyā pabhedadassanatthaṁ. Tattha hi pāḷiyaṁyeva",
  "tika-abh04t7:40_7": "tāni vitthārato vuttānī”ti vadanti. Ayañca vādo “uddhaccanīvaraṇaṁ uddhaccasahagate",
  "tika-abh04t7:40_8": "cittuppāde uppajjatī”ti idameva vacanaṁ ñāpakanti katvā vutto. Aññathā avijjānīvaraṇaṁ",
  "tika-abh04t7:40_9": "viya vattabbaṁ siyā. Na ti ito aññaṁ pariyuṭṭhānapaṭṭhāyīniyeva nīvaraṇāni atthuddhārakaṇḍe",
  "tika-abh04t7:40_10": "adhippetānīti imassa atthassa sādhakaṁ vacanaṁ atthi, idaṁ vacanaṁ dvetīṇivacanassa",
  "tika-abh04t7:40_11": "sāmaññena sabbanīvaraṇasaṅgāhakattā yathāvuttavacanassa visayavisesappakāsanasaṅkhātena",
  "tika-abh04t7:40_12": "payojanantarena vuttabhāvassa dassitattā ca ñāpakaṁ na bhavatīti dissati, tasmā vicāretvā gahetabbaṁ.",
  "tika-abh04t7:41": "Aggahetvāti yathārutavaseneva atthaṁ aggahetvā yathā nikkhepakaṇḍapaṭṭhānādīhi na imissā pāḷiyā virodho hoti, evaṁ adhippāyo gavesitabboti yathāvuttamevatthaṁ nigameti.",
  "tika-abh04t7:42_0": "1577.Tesanti lobhādito aññesaṁ. Dassitāti kathaṁ dassitā? Māno tāva lobhamohauddhaccaahirikānottappehi,",
  "tika-abh04t7:42_1": "lobhamohathinauddhaccaahirikānottappehi, tathā diṭṭhi, vicikicchā mohauddhaccaahirikānottappehi,",
  "tika-abh04t7:42_2": "thinaṁ lobhamohadiṭṭhiuddhaccaahirikānottappehi, lobhamohamānauddhaccaahirikānottappehi,",
  "tika-abh04t7:42_3": "lobhamohauddhaccaahirikānottappehi, dosamohauddhaccaahirikānottappehi, uddhaccaṁ",
  "tika-abh04t7:42_4": "lobhamohadiṭṭhiahirikānottappehi, lobhamohadiṭṭhithinaahirikānottappehi, lobhamohamānaahirikānottappehi,",
  "tika-abh04t7:42_5": "lobhamohamānathinaahirikānottappehi, lobhamohathinaahirikānottappehi, lobhamohaahirikānottappehi,",
  "tika-abh04t7:42_6": "dosamohaahirikānottappehi, dosamohathinaahirikānottappehi, mohavicikicchāahirikānottappehi,",
  "tika-abh04t7:42_7": "mohaahirikānottappehi ekato uppajjati.",
  "tika-abh04t7:43_0": "Yathā ca uddhaccaṁ, evaṁ ahirikānottappāni ca yojetvā veditabbāni. Kathaṁ? Ahirikaṁ",
  "tika-abh04t7:43_1": "lobhamohadiṭṭhiuddhaccānottappehi, lobhamohadiṭṭhithinauddhaccānottappehi, lobhamohamānauddhaccānottappehi,",
  "tika-abh04t7:43_2": "lobhamohamānathinauddhaccānottappehi, lobhamohathinauddhaccānottappehi, lobhamohauddhaccānottappehi,",
  "tika-abh04t7:43_3": "dosamohauddhaccānottappehi, dosamohathinauddhaccānottappehi, mohavicikicchāuddhaccānottappehi,",
  "tika-abh04t7:43_4": "mohauddhaccānottappehi ca ekato uppajjati. Anottappaṁ lobhamohadiṭṭhiuddhaccāhirikehi,",
  "tika-abh04t7:43_5": "lobhamohadiṭṭhithinauddhaccāhirikehi, lobhamohamānauddhaccāhirikehi, lobhamohamānathinauddhaccāhirikehi,",
  "tika-abh04t7:43_6": "lobhamohathinauddhaccāhirikehi, lobhamohauddhaccāhirikehi, dosamohauddhaccāhirikehi,",
  "tika-abh04t7:43_7": "dosamohathinauddhaccāhirikehi, mohavicikicchāuddhaccāhirikehi, mohauddhaccāhirikehi",
  "tika-abh04t7:43_8": "ca ekato uppajjatīti evamettha mānādīnampi ekato uppatti veditabbā. Sesaṁ uttānatthameva.",
  "tika-abh04t7:44": "Aṭṭhakathākaṇḍavaṇṇanā niṭṭhitā.",
  "tika-abh04t7:45": "Iti dhammasaṅgaṇīmūlaṭīkāya līnatthapadavaṇṇanā",
  "tika-abh04t7:46": "Dhammasaṅgaṇī-anuṭīkā samattā."
}