{
  "atk-s0510a20:0": "20. Tamālapupphiyavaggo",
  "atk-s0510a20:1": "1-10. Tamālapupphiyattheraapadānādivaṇṇanā",
  "atk-s0510a20:2": "Vīsatime vagge paṭhamattherāpadānaṁ uttānameva.",
  "atk-s0510a20:3_0": "6. Dutiyattherāpadāne yaṁ dāyavāsiko isīti isipabbajjaṁ pabbajitvā vane vasanabhāvena",
  "atk-s0510a20:3_1": "dāyavāsiko isīti saṅkhaṁ gato, attano anukampāya taṁ vanaṁ upagatassa siddhatthassa",
  "atk-s0510a20:3_2": "satthuno vasanamaṇḍapacchādanatthāya yaṁ tiṇaṁ, taṁ lāyati chindatīti attho. Dabbachadanaṁ",
  "atk-s0510a20:3_3": "katvā anekehi khuddakadaṇḍakehi maṇḍapaṁ katvā taṁ tiṇena chādetvā siddhatthassa",
  "atk-s0510a20:3_4": "bhagavato ahaṁ adāsiṁ pūjesinti attho.",
  "atk-s0510a20:4": "8.Sattāhaṁ dhārayuṁ tatthāti taṁ maṇḍapaṁ tattha ṭhitā devamanussā sattāhaṁ nirodhasamāpattiṁ samāpajjitvā nisinnassa satthuno dhārayuṁ dhāresunti attho. Sesaṁ uttānatthamevāti.",
  "atk-s0510a20:5_0": "Tatiyattherassa apadāne khaṇḍaphulliyattheroti ettha khaṇḍanti kaṭṭhānaṁ jiṇṇattā",
  "atk-s0510a20:5_1": "chinnabhinnaṭṭhānaṁ, phullanti kaṭṭhānaṁ jiṇṇaṭṭhāne kaṇṇakitamahicchattakādipupphanaṁ,",
  "atk-s0510a20:5_2": "khaṇḍañca phullañca khaṇḍaphullāni, khaṇḍaphullānaṁ paṭisaṅkharaṇaṁ punappunaṁ thirakaraṇanti",
  "atk-s0510a20:5_3": "khaṇḍaphullapaṭisaṅkharaṇaṁ. Imassa pana therassa sambhārapūraṇakāle phussassa bhagavato",
  "atk-s0510a20:5_4": "cetiye chinnabhinnaṭṭhāne sudhāpiṇḍaṁ makkhetvā thirakaraṇaṁ khaṇḍaphullapaṭisaṅkharaṇaṁ",
  "atk-s0510a20:5_5": "nāma. Tasmā so khaṇḍaphulliyo theroti pākaṭo ahosi. Tatiyaṁ.",
  "atk-s0510a20:6": "17. Catutthattherassāpadāne rañño baddhacaro ahanti rañño paricārako kammakārako ahosinti attho.",
  "atk-s0510a20:7": "19.Jalajuttamanāminoti jale udake jātaṁ jalajaṁ, kiṁ taṁ padumaṁ, padumena samānanāmattā padumuttarassa bhagavatoti attho. Uttamapadumanāmassa bhagavatoti vā attho. Catutthaṁ.",
  "atk-s0510a20:8": "Pañcamaṁ uttānatthameva.",
  "atk-s0510a20:9_0": "28. Chaṭṭhe nagare dvāravatiyāti mahādvāravātapānakavāṭaphalakāhi vatipākāraṭṭālagopurakaddamodakaparikhāhi",
  "atk-s0510a20:9_1": "ca sampannaṁ nagaranti dvāravatīnagaraṁ, dvāraṁ vatiñca padhānaṁ katvā nagarassa",
  "atk-s0510a20:9_2": "upalakkhitattā “dvāravatī nagara”nti voharantīti nagare dvāravatiyāti vuttaṁ. Mālāvaccho",
  "atk-s0510a20:9_3": "pupphārāmo mama ahosīti attho.",
  "atk-s0510a20:10": "31.Te kisalayāti te asokapallavā. Chaṭṭhaṁ.",
  "atk-s0510a20:11": "Sattamaṭṭhamanavamāni uttānatthāneva. Dasamepi apubbaṁ natthīti.",
  "atk-s0510a20:12": "Vīsatimavaṇṇanā samattā."
}