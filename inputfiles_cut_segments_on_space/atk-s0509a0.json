{
  "atk-s0509a0:0": "Namo tassa bhagavato arahato sammāsambuddhassa",
  "atk-s0509a0:1": "Khuddakanikāye",
  "atk-s0509a0:2": "Therīgāthā-aṭṭhakathā",
  "atk-s0509a0:3": "1. Ekakanipāto",
  "atk-s0509a0:4": "1. Aññatarātherīgāthāvaṇṇanā",
  "atk-s0509a0:5_0": "Idāni therīgāthānaṁ atthasaṁvaṇṇanāya okāso anuppatto. Tattha yasmā bhikkhunīnaṁ",
  "atk-s0509a0:5_1": "ādito yathā pabbajjā upasampadā ca paṭiladdhā, taṁ pakāsetvā atthasaṁvaṇṇanāya karīyamānāya",
  "atk-s0509a0:5_2": "tattha tattha gāthānaṁ aṭṭhuppattiṁ vibhāvetuṁ sukarā hoti supākaṭā ca, tasmā taṁ",
  "atk-s0509a0:5_3": "pakāsetuṁ ādito paṭṭhāya saṅkhepato ayaṁ anupubbikathā –",
  "atk-s0509a0:6_0": "Ayañhi lokanātho “manussattaṁ liṅgasampattī”tyādinā vuttāni aṭṭhaṅgāni samodhānetvā",
  "atk-s0509a0:6_1": "dīpaṅkarassa bhagavato pādamūle katamahābhinīhāro samatiṁsapāramiyo pūrento catuvīsatiyā",
  "atk-s0509a0:6_2": "buddhānaṁ santike laddhabyākaraṇo anukkamena pāramiyo pūretvā ñātatthacariyāya lokatthacariyāya",
  "atk-s0509a0:6_3": "buddhatthacariyāya ca koṭiṁ patvā tusitabhavane nibbattitvā tattha yāvatāyukaṁ ṭhatvā",
  "atk-s0509a0:6_4": "dasasahassacakkavāḷadevatāhi buddhabhāvāya –",
  "atk-s0509a0:7": "“Kālo kho te mahāvīra, uppajja mātukucchiyaṁ;",
  "atk-s0509a0:8": "Sadevakaṁ tārayanto, bujjhassu amataṁ pada”nti. –",
  "atk-s0509a0:9_0": "Āyācitamanussūpapattiko tāsaṁ devatānaṁ paṭiññaṁ datvā, katapañcamahāvilokano sakyarājakule",
  "atk-s0509a0:9_1": "suddhodanamahārājassa gehe sato sampajāno mātukucchiṁ okkanto dasamāse sato sampajāno",
  "atk-s0509a0:9_2": "tattha ṭhatvā, sato sampajāno tato nikkhanto lumbinīvane laddhābhijātiko vividhā",
  "atk-s0509a0:9_3": "dhātiyo ādiṁ katvā mahatā parihārena sammadeva parihariyamāno anukkamena vuḍḍhippatto",
  "atk-s0509a0:9_4": "tīsu pāsādesu vividhanāṭakajanaparivuto devo viya sampattiṁ anubhavanto jiṇṇabyādhimatadassanena",
  "atk-s0509a0:9_5": "jātasaṁvego ñāṇassa paripākataṁ gatattā, kāmesu ādīnavaṁ nekkhamme ca ānisaṁsaṁ disvā,",
  "atk-s0509a0:9_6": "rāhulakumārassa jātadivase channasahāyo kaṇḍakaṁ assarājaṁ āruyha, devatāhi vivaṭena",
  "atk-s0509a0:9_7": "dvārena aḍḍharattikasamaye mahābhinikkhamanaṁ nikkhamitvā, teneva rattāvasesena tīṇi",
  "atk-s0509a0:9_8": "rajjāni atikkamitvā anomānadītīraṁ patvā ghaṭikāramahābrahmunā ānīte arahattaddhaje",
  "atk-s0509a0:9_9": "gahetvā pabbajito, tāvadeva vassasaṭṭhikatthero viya ākappasampanno hutvā, pāsādikena",
  "atk-s0509a0:9_10": "iriyāpathena anukkamena rājagahaṁ patvā, tattha piṇḍāya caritvā paṇḍavapabbatapabbhāre",
  "atk-s0509a0:9_11": "piṇḍapātaṁ paribhuñjitvā, māgadharājena rajjena nimantiyamāno taṁ paṭikkhipitvā,",
  "atk-s0509a0:9_12": "bhaggavassārāmaṁ gantvā, tassa samayaṁ pariggaṇhitvā tato āḷārudakānaṁ samayaṁ pariggaṇhitvā,",
  "atk-s0509a0:9_13": "taṁ sabbaṁ analaṅkaritvā anukkamena uruvelaṁ gantvā tattha chabbassāni dukkarakārikaṁ",
  "atk-s0509a0:9_14": "katvā, tāya ariyadhammapaṭivedhassābhāvaṁ ñatvā “nāyaṁ maggo bodhāyā”ti oḷārikaṁ",
  "atk-s0509a0:9_15": "āhāraṁ āharanto katipāhena balaṁ gāhetvā visākhāpuṇṇamadivase sujātāya dinnaṁ varabhojanaṁ",
  "atk-s0509a0:9_16": "bhuñjitvā, suvaṇṇapātiṁ nadiyā paṭisotaṁ khipitvā, “ajja buddho bhavissāmī”ti katasanniṭṭhāno",
  "atk-s0509a0:9_17": "sāyanhasamaye kāḷena nāgarājena abhitthutiguṇo bodhimaṇḍaṁ āruyha acalaṭṭhāne pācīnalokadhātuabhimukho",
  "atk-s0509a0:9_18": "aparājitapallaṅke nisinno caturaṅgasamannāgataṁ vīriyaṁ adhiṭṭhāya, sūriye anatthaṅgateyeva",
  "atk-s0509a0:9_19": "mārabalaṁ vidhamitvā, paṭhamayāme pubbenivāsaṁ anussaritvā, majjhimayāme dibbacakkhuṁ",
  "atk-s0509a0:9_20": "visodhetvā, pacchimayāme paṭiccasamuppāde ñāṇaṁ otāretvā, anulomapaṭilomaṁ paccayākāraṁ",
  "atk-s0509a0:9_21": "sammasanto vipassanaṁ vaḍḍhetvā sabbabuddhehi adhigataṁ anaññasādhāraṇaṁ sammāsambodhiṁ",
  "atk-s0509a0:9_22": "adhigantvā, nibbānārammaṇāya phalasamāpattiyā tattheva sattāhaṁ vītināmetvā, teneva",
  "atk-s0509a0:9_23": "nayena itarasattāhepi bodhimaṇḍeyeva vītināmetvā, rājāyatanamūle madhupiṇḍikabhojanaṁ",
  "atk-s0509a0:9_24": "bhuñjitvā, puna ajapālanigrodhamūle nisinno dhammatāya dhammagambhīrataṁ paccavekkhitvā",
  "atk-s0509a0:9_25": "appossukkatāya citte namante mahābrahmunā āyācito buddhacakkhunā lokaṁ volokento",
  "atk-s0509a0:9_26": "tikkhindriyamudindriyādibhede satte disvā mahābrahmunā dhammadesanāya katapaṭiñño",
  "atk-s0509a0:9_27": "“kassa nu kho ahaṁ paṭhamaṁ dhammaṁ deseyya”nti āvajjento āḷārudakānaṁ kālaṅkatabhāvaṁ",
  "atk-s0509a0:9_28": "ñatvā, “bahupakārā kho me pañcavaggiyā bhikkhū, ye maṁ padhānapahitattaṁ upaṭṭhahiṁsu,",
  "atk-s0509a0:9_29": "yaṁnūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyya”nti cintetvā, āsāḷhipuṇṇamāyaṁ",
  "atk-s0509a0:9_30": "mahābodhito bārāṇasiṁ uddissa aṭṭhārasayojanaṁ maggaṁ paṭipanno antarāmagge upakena",
  "atk-s0509a0:9_31": "ājīvakena saddhiṁ mantetvā, anukkamena isipatanaṁ patvā tattha pañcavaggiye saññāpetvā",
  "atk-s0509a0:9_32": "“dveme, bhikkhave, antā pabbajitena na sevitabbā”tiādinā dhammacakkapavattanasuttantadesanāya",
  "atk-s0509a0:9_33": "aññāsikoṇḍaññappamukhā aṭṭhārasabrahmakoṭiyo dhammāmataṁ pāyetvā pāṭipade bhaddiyattheraṁ,",
  "atk-s0509a0:9_34": "pakkhassa dutiyāyaṁ vappattheraṁ, pakkhassa tatiyāyaṁ mahānāmattheraṁ, catutthiyaṁ",
  "atk-s0509a0:9_35": "assajittheraṁ, sotāpattiphale patiṭṭhāpetvā, pañcamiyaṁ pana pakkhassa anattalakkhaṇasuttantadesanāya",
  "atk-s0509a0:9_36": "sabbepi arahatte patiṭṭhāpetvā tato paraṁ yasadārakappamukhe pañcapaṇṇāsapurise,",
  "atk-s0509a0:9_37": "kappāsikavanasaṇḍe tiṁsamatte bhaddavaggiye, gayāsīse piṭṭhipāsāṇe sahassamatte purāṇajaṭileti",
  "atk-s0509a0:9_38": "evaṁ mahājanaṁ ariyabhūmiṁ otāretvā bimbisārappamukhāni ekādasanahutāni sotāpattiphale",
  "atk-s0509a0:9_39": "nahutaṁ saraṇattaye patiṭṭhāpetvā veḷuvanaṁ paṭiggahetvā tattha viharanto assajittherassa",
  "atk-s0509a0:9_40": "vāhasā adhigatapaṭhamamagge sañcayaṁ āpucchitvā, saddhiṁ parisāya attano santikaṁ",
  "atk-s0509a0:9_41": "upagate sāriputtamoggallāne aggaphalaṁ sacchikatvā sāvakapāramiyā matthakaṁ patte",
  "atk-s0509a0:9_42": "aggasāvakaṭṭhāne ṭhapetvā kāḷudāyittherassa abhiyācanāya kapilavatthuṁ gantvā, mānatthaddhe",
  "atk-s0509a0:9_43": "ñātake yamakapāṭihāriyena dametvā, pitaraṁ anāgāmiphale, mahāpajāpatiṁ sotāpattiphale",
  "atk-s0509a0:9_44": "paṭiṭṭhāpetvā, nandakumāraṁ rāhulakumārañca pabbājetvā, satthā punadeva rājagahaṁ paccāgacchi.",
  "atk-s0509a0:10_0": "Athāparena samayena satthari vesāliṁ upanissāya kūṭāgārasālāyaṁ viharante suddhodanamahārājā",
  "atk-s0509a0:10_1": "setacchattassa heṭṭhāva arahattaṁ sacchikatvā parinibbāyi. Atha mahāpajāpatiyā gotamiyā",
  "atk-s0509a0:10_2": "pabbajjāya cittaṁ uppajji, tato rohinīnadītīre kalahavivādasuttantadesanāya pariyosāne",
  "atk-s0509a0:10_3": "nikkhamitvā, pabbajitānaṁ pañcannaṁ kumārasatānaṁ pādaparicārikā ekajjhāsayāva hutvā",
  "atk-s0509a0:10_4": "mahāpajāpatiyā santikaṁ gantvā, sabbāva “satthu santike pabbajissāmā”ti mahāpajāpatiṁ",
  "atk-s0509a0:10_5": "jeṭṭhikaṁ katvā satthu santikaṁ gantukāmā ahesuṁ. Ayañca mahāpajāpati pubbepi ekavāraṁ",
  "atk-s0509a0:10_6": "satthāraṁ pabbajjaṁ yācitvā nālattha, tasmā kappakaṁ pakkosāpetvā kese chindāpetvā",
  "atk-s0509a0:10_7": "kāsāyāni acchādetvā sabbā tā sākiyāniyo ādāya vesāliṁ gantvā ānandattherena dasabalaṁ",
  "atk-s0509a0:10_8": "yācāpetvā, aṭṭhagarudhammapaṭiggahaṇena pabbajjaṁ upasampadañca alattha. Itarā pana",
  "atk-s0509a0:10_9": "sabbāpi ekato upasampannā ahesuṁ. Ayamettha saṅkhepo. Vitthārato panetaṁ vatthu tattha",
  "atk-s0509a0:10_10": "tattha pāḷiyaṁ āgatameva.",
  "atk-s0509a0:11_0": "Evaṁ upasampannā pana mahāpajāpati satthāraṁ upasaṅkamitvā abhivādetvā ekamantaṁ",
  "atk-s0509a0:11_1": "aṭṭhāsi. Athassā satthā dhammaṁ desesi. Sā satthu santike kammaṭṭhānaṁ gahetvā arahattaṁ",
  "atk-s0509a0:11_2": "pāpuṇi. Sesā ca pañcasatabhikkhuniyo nandakovādapariyosāne arahattaṁ pāpuṇiṁsu. Evaṁ",
  "atk-s0509a0:11_3": "bhikkhunisaṅghe suppatiṭṭhite puthubhūte tattha tattha gāmanigamajanapadarājadhānīsu",
  "atk-s0509a0:11_4": "kulitthiyo kulasuṇhāyo kulakumārikāyo buddhasubuddhataṁ dhammasudhammataṁ saṅghasuppaṭipattitañca",
  "atk-s0509a0:11_5": "sutvā, sāsane abhippasannā saṁsāre ca jātasaṁvegā attano sāmike mātāpitaro ñātake",
  "atk-s0509a0:11_6": "ca anujānāpetvā, sāsane uraṁ datvā pabbajiṁsu. Pabbajitvā ca sīlācārasampannā satthuno",
  "atk-s0509a0:11_7": "ca tesaṁ therānañca santike ovādaṁ labhitvā ghaṭentiyo vāyamantiyo nacirasseva arahattaṁ",
  "atk-s0509a0:11_8": "sacchākaṁsu. Tāhi udānādivasena tattha tattha bhāsitā gāthā pacchā saṅgītikārakehi",
  "atk-s0509a0:11_9": "ekajjhaṁ katvā ekakanipātādivasena saṅgītiṁ āropayiṁsu “imā therīgāthā nāmā”ti. Tāsaṁ",
  "atk-s0509a0:11_10": "nipātādivibhāgo heṭṭhā vuttoyeva. Tattha nipātesu ekakanipāto ādi. Tatthapi –",
  "atk-s0509a0:12": "1.",
  "atk-s0509a0:13": "“Sukhaṁ supāhi therike, katvā coḷena pārutā;",
  "atk-s0509a0:14": "Upasanto hi te rāgo, sukkhaḍākaṁva kumbhiya”nti. –",
  "atk-s0509a0:15_0": "Ayaṁ gāthā ādi. Tassā kā uppatti? Atīte kira aññatarā kuladhītā koṇāgamanassa bhagavato",
  "atk-s0509a0:15_1": "kāle sāsane abhippasannā hutvā satthāraṁ nimantetvā dutiyadivase sākhāmaṇḍapaṁ kāretvā",
  "atk-s0509a0:15_2": "vālikaṁ attharitvā upari vitānaṁ bandhitvā gandhapupphādīhi pūjaṁ katvā satthu kālaṁ",
  "atk-s0509a0:15_3": "ārocāpesi. Satthā tattha gantvā paññatte āsane nisīdi. Sā bhagavantaṁ vanditvā paṇītena",
  "atk-s0509a0:15_4": "khādanīyena bhojanīyena parivisitvā, bhagavantaṁ bhuttāviṁ onītapattapāṇiṁ ticīvarena",
  "atk-s0509a0:15_5": "acchādesi. Tassā bhagavā anumodanaṁ katvā pakkāmi. Sā yāvatāyukaṁ puññāni katvā āyupariyosāne",
  "atk-s0509a0:15_6": "devaloke nibbattitvā ekaṁ buddhantaraṁ sugatīsu eva saṁsarantī kassapassa bhagavato",
  "atk-s0509a0:15_7": "kāle gahapatikule nibbattitvā viññutaṁ patvā, saṁsāre jātasaṁvegā sāsane pabbajitvā",
  "atk-s0509a0:15_8": "upasampajjitvā vīsativassahassāni bhikkhunisīlaṁ pūretvā, puthujjanakālakiriyaṁ katvā,",
  "atk-s0509a0:15_9": "sagge nibbattā ekaṁ buddhantaraṁ saggasampattiṁ anubhavitvā imasmiṁ buddhuppāde vesāliyaṁ",
  "atk-s0509a0:15_10": "khattiyamahāsālakule nibbatti. Taṁ thirasantasarīratāya therikāti vohariṁsu. Sā vayappattā",
  "atk-s0509a0:15_11": "kulappadesādinā samānajātikassa khattiyakumārassa mātāpitūhi dinnā patidevatā hutvā",
  "atk-s0509a0:15_12": "vasantī satthu vesāligamane sāsane paṭiladdhasaddhā upāsikā hutvā, aparabhāge mahāpajāpatigotamītheriyā",
  "atk-s0509a0:15_13": "santike dhammaṁ sutvā pabbajjāya ruciṁ uppādetvā “ahaṁ pabbajissāmī”ti sāmikassārocesi.",
  "atk-s0509a0:15_14": "Sāmiko nānujānāti. Sā pana katādhikāratāya yathāsutaṁ dhammaṁ paccavekkhitvā rūpārūpadhamme",
  "atk-s0509a0:15_15": "pariggahetvā vipassanaṁ anuyuttā viharati.",
  "atk-s0509a0:16_0": "Athekadivasaṁ mahānase byañjane paccamāne mahatī aggijālā uṭṭhahi. Sā aggijālā sakalabhājanaṁ",
  "atk-s0509a0:16_1": "taṭataṭāyantaṁ jhāyati. Sā taṁ disvā tadevārammaṇaṁ katvā suṭṭhutaraṁ aniccataṁ upaṭṭhahantaṁ",
  "atk-s0509a0:16_2": "upadhāretvā tato tattha dukkhāniccānattatañca āropetvā vipassanaṁ vaḍḍhetvā anukkamena",
  "atk-s0509a0:16_3": "ussukkāpetvā maggapaṭipāṭiyā anāgāmiphale patiṭṭhahi. Sā tato paṭṭhāya ābharaṇaṁ",
  "atk-s0509a0:16_4": "vā alaṅkāraṁ vā na dhāreti. Sā sāmikena “kasmā tvaṁ, bhadde, idāni pubbe viya ābharaṇaṁ",
  "atk-s0509a0:16_5": "vā alaṅkāraṁ vā na dhāresī”ti vuttā attano gihibhāve abhabbabhāvaṁ ārocetvā pabbajjaṁ",
  "atk-s0509a0:16_6": "anujānāpesi. So visākho upāsako viya dhammadinnaṁ mahatā parihārena mahāpajāpatigotamiyā",
  "atk-s0509a0:16_7": "santikaṁ netvā “imaṁ, ayye, pabbājethā”ti āha. Atha mahāpajāpatigotamī taṁ pabbājetvā",
  "atk-s0509a0:16_8": "upasampādetvā vihāraṁ netvā satthāraṁ dassesi. Satthāpissā pakatiyā diṭṭhārammaṇameva",
  "atk-s0509a0:16_9": "vibhāvento “sukhaṁ supāhī”ti gāthamāha.",
  "atk-s0509a0:17_0": "Tattha sukhanti bhāvanapuṁsakaniddeso. Supāhīti āṇattivacanaṁ. Theriketi āmantanavacanaṁ.",
  "atk-s0509a0:17_1": "Katvā coḷena pārutāti appicchatāya niyojanaṁ. Upasanto hi te rāgoti paṭipattikittanaṁ.",
  "atk-s0509a0:17_2": "Sukkhaḍākaṁvāti upasametabbassa kilesassa asārabhāvanidassanaṁ. Kumbhiyanti tadādhārassa",
  "atk-s0509a0:17_3": "aniccatucchādibhāvanidassanaṁ.",
  "atk-s0509a0:18_0": "Sukhanti cetaṁ iṭṭhādhivacanaṁ. Sukhena nidukkhā hutvāti attho. Supāhīti nipajjanidassanañcetaṁ",
  "atk-s0509a0:18_1": "catunnaṁ iriyāpathānaṁ, tasmā cattāropi iriyāpathe sukheneva kappehi sukhaṁ viharāti",
  "atk-s0509a0:18_2": "attho. Theriketi idaṁ yadipi tassā nāmakittanaṁ, pacurena anvatthasaññābhāvato pana",
  "atk-s0509a0:18_3": "thire sāsane thirabhāvappatte, thirehi sīlādidhammehi samannāgateti attho. Katvā",
  "atk-s0509a0:18_4": "coḷena pārutāti paṁsukūlacoḷehi cīvaraṁ katvā acchāditasarīrā taṁ nivatthā ceva pārutā",
  "atk-s0509a0:18_5": "ca. Upasanto hi te rāgoti hi-saddo hetvattho. Yasmā tava santāne uppajjanakakāmarāgo",
  "atk-s0509a0:18_6": "upasanto anāgāmimaggañāṇagginā daḍḍho, idāni tadavasesaṁ rāgaṁ aggamaggañāṇagginā",
  "atk-s0509a0:18_7": "dahetvā sukhaṁ supāhīti adhippāyo. Sukkhaḍākaṁva kumbhiyanti yathā taṁ pakke bhājane",
  "atk-s0509a0:18_8": "appakaṁ ḍākabyañjanaṁ mahatiyā aggijālāya paccamānaṁ jhāyitvā sussantaṁ vūpasammati,",
  "atk-s0509a0:18_9": "yathā vā udakamisse ḍākabyañjane uddhanaṁ āropetvā paccamāne udake vijjamāne taṁ",
  "atk-s0509a0:18_10": "cicciṭāyati ciṭiciṭāyati, udake pana chinne upasantameva hoti, evaṁ tava santāne",
  "atk-s0509a0:18_11": "kāmarāgo upasanto, itarampi vūpasametvā sukhaṁ supāhīti.",
  "atk-s0509a0:19": "Therī indriyānaṁ paripākaṁ gatattā satthu desanāvilāsena ca gāthāpariyosāne saha paṭisambhidāhi arahattaṁ pāpuṇi. Tena vuttaṁ apadāne.",
  "atk-s0509a0:20": "“Koṇāgamanabuddhassa, maṇḍapo kārito mayā;",
  "atk-s0509a0:21": "Dhuvaṁ ticīvaraṁdāsiṁ, buddhassa lokabandhuno.",
  "atk-s0509a0:22": "“Yaṁ yaṁ janapadaṁ yāmi, nigame rājadhāniyo;",
  "atk-s0509a0:23": "Sabbattha pūjito homi, puññakammassidaṁ phalaṁ.",
  "atk-s0509a0:24": "“Kilesā jhāpitā mayhaṁ, bhavā sabbe samūhatā;",
  "atk-s0509a0:25": "Nāgīva bandhanaṁ chetvā, viharāmi anāsavā.",
  "atk-s0509a0:26": "“Svāgataṁ vata me āsi, buddhaseṭṭhassa santike;",
  "atk-s0509a0:27": "Tisso vijjā anuppattā, kataṁ buddhassa sāsanaṁ.",
  "atk-s0509a0:28": "“Paṭisambhidā catasso, vimokkhāpi ca aṭṭhime;",
  "atk-s0509a0:29": "Chaḷabhiññā sacchikatā, kataṁ buddhassa sāsana”nti.",
  "atk-s0509a0:30_0": "Arahattaṁ pana patvā therī udānentī tameva gāthaṁ abhāsi, tenāyaṁ gāthā tassā theriyā",
  "atk-s0509a0:30_1": "gāthā ahosi. Tattha theriyā vuttagāthāya anavaseso rāgo pariggahito aggamaggena tassa",
  "atk-s0509a0:30_2": "vūpasamassa adhippetattā. Rāgavūpasameneva cettha sabbesampi kilesānaṁ vūpasamo vuttoti",
  "atk-s0509a0:30_3": "daṭṭhabbaṁ tadekaṭṭhatāya sabbesaṁ kilesadhammānaṁ vūpasamasiddhito. Tathā hi vuccati –",
  "atk-s0509a0:31": "“Uddhaccavicikicchāhi, yo moho sahajo mato;",
  "atk-s0509a0:32": "Pahānekaṭṭhabhāvena, rāgena saraṇo hi so”ti.",
  "atk-s0509a0:33_0": "Yathā cettha sabbesaṁ saṁkilesānaṁ vūpasamo vutto, evaṁ sabbatthāpi tesaṁ vūpasamo",
  "atk-s0509a0:33_1": "vuttoti veditabbaṁ. Pubbabhāge tadaṅgavasena, samathavipassanākkhaṇe vikkhambhanavasena,",
  "atk-s0509a0:33_2": "maggakkhaṇe samucchedavasena, phalakkhaṇe paṭippassaddhivasena vūpasamasiddhito.",
  "atk-s0509a0:33_3": "Tena catubbidhassāpi pahānassa siddhi veditabbā. Tattha tadaṅgappahānena sīlasampadāsiddhi,",
  "atk-s0509a0:33_4": "vikkhambhanapahānena samādhisampadāsiddhi, itarehi paññāsampadāsiddhi dassitā hoti",
  "atk-s0509a0:33_5": "pahānābhisamayopasijjhanato. Yathā bhāvanābhisamayaṁ sādheti tasmiṁ asati tadabhāvato,",
  "atk-s0509a0:33_6": "tathā sacchikiriyābhisamayaṁ pariññābhisamayañca sādheti evāti. Caturābhisamayasiddhiyā",
  "atk-s0509a0:33_7": "tisso sikkhā, paṭipattiyā tividhakalyāṇatā, sattavisuddhiyo ca paripuṇṇā imāya gāthāya",
  "atk-s0509a0:33_8": "pakāsitā hontīti veditabbaṁ. Aññatarātherī apaññātā nāmagottādivasena apākaṭā, ekā",
  "atk-s0509a0:33_9": "therī lakkhaṇasampannā bhikkhunī imaṁ gāthaṁ abhāsīti adhippāyo.",
  "atk-s0509a0:34": "Aññatarātherīgāthāvaṇṇanā niṭṭhitā.",
  "atk-s0509a0:35": "2. Muttātherīgāthāvaṇṇanā",
  "atk-s0509a0:36": "2.",
  "atk-s0509a0:37": "“Mutte muccassu yogehi, cando rāhuggahā iva;",
  "atk-s0509a0:38": "Vippamuttena cittena, anaṇā bhuñja piṇḍaka”nti. –",
  "atk-s0509a0:39_0": "Ayaṁ muttāya nāma sikkhamānāya gāthā. Ayampi purimabuddhesu katādhikārā tattha tattha",
  "atk-s0509a0:39_1": "bhave vivaṭṭūpanissayaṁ kusalaṁ upacinantī vipassissa bhagavato kāle kulagehe nibbattitvā",
  "atk-s0509a0:39_2": "viññutaṁ patvā ekadivasaṁ satthāraṁ rathiyaṁ gacchantaṁ disvā pasannamānasā pañcapatiṭṭhitena",
  "atk-s0509a0:39_3": "vanditvā pītivegena satthu pādamūle avakujjā nipajji. Sā tena puññakammena devaloke",
  "atk-s0509a0:39_4": "nibbattitvā aparāparaṁ sugatīsuyeva saṁsarantī imasmiṁ buddhuppāde sāvatthiyaṁ brāhmaṇamahāsālakule",
  "atk-s0509a0:39_5": "nibbatti, muttātissā nāmaṁ ahosi. Sā upanissayasampannatāya vīsativassakāle mahāpajāpatigotamiyā",
  "atk-s0509a0:39_6": "santike pabbajitvā sikkhamānāva hutvā kammaṭṭhānaṁ kathāpetvā vipassanāya kammaṁ",
  "atk-s0509a0:39_7": "karoti. Sā ekadivasaṁ bhattakiccaṁ katvā piṇḍapātapaṭikkantā therīnaṁ bhikkhunīnaṁ",
  "atk-s0509a0:39_8": "vattaṁ dassetvā divāṭṭhānaṁ gantvā raho nisinnā vipassanāya manasikāraṁ ārabhi. Satthā",
  "atk-s0509a0:39_9": "surabhigandhakuṭiyā nisinnova obhāsaṁ vissajjetvā tassā purato nisinno viya attānaṁ",
  "atk-s0509a0:39_10": "dassetvā “mutte muccassu yogehī”ti imaṁ gāthamāha.",
  "atk-s0509a0:40_0": "Tattha mutteti tassā ālapanaṁ. Muccassu yogehīti maggapaṭipāṭiyā kāmayogādīhi catūhi",
  "atk-s0509a0:40_1": "yogehi mucca, tehi vimuttacittā hohi. Yathā kiṁ? Cando rāhuggahā ivāti rāhusaṅkhāto",
  "atk-s0509a0:40_2": "gahato cando viya upakkilesato muccassu. Vippamuttena cittenāti ariyamaggena samucchedavimuttiyā",
  "atk-s0509a0:40_3": "suṭṭhu vimuttena cittena, itthaṁ bhūtalakkhaṇe cetaṁ karaṇavacanaṁ. Anaṇā bhuñja",
  "atk-s0509a0:40_4": "piṇḍakanti kilesaiṇaṁ pahāya anaṇā hutvā raṭṭhapiṇḍaṁ bhuñjeyyāsi. Yo hi kilese appahāya",
  "atk-s0509a0:40_5": "satthārā anuññātapaccaye paribhuñjati, so sāṇo paribhuñjati nāma. Yathāha āyasmā",
  "atk-s0509a0:40_6": "bākulo – “sattāhameva kho ahaṁ, āvuso, sāṇo raṭṭhapiṇḍaṁ bhuñji”nti. Tasmā sāsane",
  "atk-s0509a0:40_7": "pabbajitena kāmacchandādiiṇaṁ pahānāya anaṇena hutvā saddhādeyyaṁ paribhuñjitabbaṁ.",
  "atk-s0509a0:40_8": "Piṇḍakanti desanāsīsameva, cattāropi paccayeti attho. Abhiṇhaṁ ovadatīti ariyamaggappattiyā",
  "atk-s0509a0:40_9": "upakkilese visodhento bahuso ovādaṁ deti.",
  "atk-s0509a0:41": "Sā tasmiṁ ovāde ṭhatvā nacirasseva arahattaṁ pāpuṇi. Tena vuttaṁ apadāne –",
  "atk-s0509a0:42": "“Vipassissa bhagavato, lokajeṭṭhassa tādino;",
  "atk-s0509a0:43": "Rathiyaṁ paṭipannassa, tārayantassa pāṇino.",
  "atk-s0509a0:44": "“Gharato nikkhamitvāna, avakujjā nipajjahaṁ;",
  "atk-s0509a0:45": "Anukampako lokanātho, sirasi akkamī mama.",
  "atk-s0509a0:46": "“Akkamitvāna sirasi, agamā lokanāyako;",
  "atk-s0509a0:47": "Tena cittappasādena, tusitaṁ agamāsahaṁ.",
  "atk-s0509a0:48": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a0:49": "Arahattaṁ pana patvā sā tameva gāthaṁ udānesi. Paripuṇṇasikkhā upasampajjitvā aparabhāge parinibbānakālepi tameva gāthaṁ paccabhāsīti.",
  "atk-s0509a0:50": "Muttātherīgāthāvaṇṇanā niṭṭhitā.",
  "atk-s0509a0:51": "3. Puṇṇātherīgāthāvaṇṇanā",
  "atk-s0509a0:52_0": "Puṇṇepūrassu dhammehīti puṇṇāya nāma sikkhamānāya gāthā. Ayampi purimabuddhesu katādhikārā",
  "atk-s0509a0:52_1": "tattha tattha bhave vivaṭṭūpanissayaṁ kusalaṁ upacinantī buddhasuññe loke candabhāgāya",
  "atk-s0509a0:52_2": "nadiyā tīre kinnarayoniyaṁ nibbattā. Ekadivasaṁ tattha aññataraṁ paccekabuddhaṁ disvā",
  "atk-s0509a0:52_3": "pasannamānasā naḷamālāya taṁ pūjetvā añjaliṁ paggayha aṭṭhāsi. Sā tena puññakammena",
  "atk-s0509a0:52_4": "sugatīsuyeva saṁsarantī imasmiṁ buddhuppāde sāvatthiyaṁ gahapatimahāsālakule nibbatti.",
  "atk-s0509a0:52_5": "Puṇṇātissā nāmaṁ ahosi. Sā upanissayasampannatāya vīsativassāni vasamānā mahāpajāpatigotamiyā",
  "atk-s0509a0:52_6": "santike dhammaṁ sutvā paṭiladdhasaddhā pabbajitvā sikkhamānā eva hutvā vipassanaṁ",
  "atk-s0509a0:52_7": "ārabhi. Satthā tassā gandhakuṭiyaṁ nisinno eva obhāsaṁ vissajjetvā –",
  "atk-s0509a0:53": "3.",
  "atk-s0509a0:54": "“Puṇṇe pūrassu dhammehi, cando pannaraseriva;",
  "atk-s0509a0:55": "Paripuṇṇāya paññāya, tamokhandhaṁ padālayā”ti. – imaṁ gāthamāha;",
  "atk-s0509a0:56_0": "Tattha puṇṇeti tassā ālapanaṁ. Pūrassu dhammehīti sattatiṁsabodhipakkhiyadhammehi",
  "atk-s0509a0:56_1": "paripuṇṇā hohi. Cando pannaraserivāti ra-kāro padasandhikaro. Pannarase puṇṇamāsiyaṁ",
  "atk-s0509a0:56_2": "sabbāhi kalāhi paripuṇṇo cando viya. Paripuṇṇāya paññāyāti soḷasannaṁ kiccānaṁ pāripūriyā",
  "atk-s0509a0:56_3": "paripuṇṇāya arahattamaggapaññāya. Tamokhandhaṁ padālayāti mohakkhandhaṁ anavasesato",
  "atk-s0509a0:56_4": "bhinda samucchinda. Mohakkhandhapadālanena saheva sabbepi kilesā padālitā hontīti.",
  "atk-s0509a0:57": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇi. Tena vuttaṁ apadāne –",
  "atk-s0509a0:58": "“Candabhāgānadītīre, ahosiṁ kinnarī tadā;",
  "atk-s0509a0:59": "Addasaṁ virajaṁ buddhaṁ, sayambhuṁ aparājitaṁ.",
  "atk-s0509a0:60": "“Pasannacittā sumanā, vedajātā katañjalī;",
  "atk-s0509a0:61": "Naḷamālaṁ gahetvāna, sayambhuṁ abhipūjayiṁ.",
  "atk-s0509a0:62": "“Tena kammena sukatena, cetanāpaṇidhīhi ca;",
  "atk-s0509a0:63": "Jahitvā kinnarīdehaṁ, agacchiṁ tidasaṁ gatiṁ.",
  "atk-s0509a0:64": "“Chattiṁsadevarājūnaṁ, mahesittamakārayiṁ;",
  "atk-s0509a0:65": "Dasannaṁ cakkavattīnaṁ, mahesittamakārayiṁ;",
  "atk-s0509a0:66": "Saṁvejetvāna me cittaṁ, pabbajiṁ anagāriyaṁ.",
  "atk-s0509a0:67": "“Kilesā jhāpitā mayhaṁ, bhavā sabbe samūhatā;",
  "atk-s0509a0:68": "Sabbāsavaparikkhīṇā, natthi dāni punabbhavo.",
  "atk-s0509a0:69": "“Catunnavutito kappe, yaṁ pupphamabhipūjayiṁ;",
  "atk-s0509a0:70": "Duggatiṁ nābhijānāmi, pupphapūjāyidaṁ phalaṁ.",
  "atk-s0509a0:71": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a0:72": "Arahattaṁ pana patvā sā therī tameva gāthaṁ udānesi. Ayameva cassā aññābyākaraṇagāthā ahosīti.",
  "atk-s0509a0:73": "Puṇṇātherīgāthāvaṇṇanā niṭṭhitā.",
  "atk-s0509a0:74": "4. Tissātherīgāthāvaṇṇanā",
  "atk-s0509a0:75_0": "Tisse sikkhassu sikkhāyāti tissāya sikkhamānāya gāthā. Ayampi purimabuddhesu katādhikārā",
  "atk-s0509a0:75_1": "tattha tattha bhave vivaṭṭūpanissayaṁ kusalaṁ upacinitvā sambhatakusalapaccayā imasmiṁ",
  "atk-s0509a0:75_2": "buddhuppāde kapilavatthusmiṁ sakyarājakule nibbattitvā vayappattā bodhisattassa orodhabhūtā",
  "atk-s0509a0:75_3": "pacchā mahāpajāpatigotamiyā saddhiṁ nikkhamitvā pabbajitvā vipassanāya kammaṁ karoti.",
  "atk-s0509a0:75_4": "Tassā satthā heṭṭhā vuttanayeneva obhāsaṁ vissajjetvā –",
  "atk-s0509a0:76": "4.",
  "atk-s0509a0:77": "“Tisse sikkhassu sikkhāya, mā taṁ yogā upaccaguṁ;",
  "atk-s0509a0:78": "Sabbayogavisaṁyuttā, cara loke anāsavā”ti. – gāthaṁ abhāsi;",
  "atk-s0509a0:79_0": "Tattha tisseti tassā ālapanaṁ. Sikkhassu sikkhāyāti adhisīlasikkhādikāya tividhāya",
  "atk-s0509a0:79_1": "sikkhāya sikkha, maggasampayuttā tisso sikkhāyo sampādehīti attho. Idāni tāsaṁ sampādane",
  "atk-s0509a0:79_2": "kāraṇamāha “mā taṁ yogā upaccagu”nti manussattaṁ, indriyāvekallaṁ, buddhuppādo, saddhāpaṭilābhoti",
  "atk-s0509a0:79_3": "ime yogā samayā dullabhakkhaṇā taṁ mā atikkamuṁ. Kāmayogādayo eva vā cattāro yogā",
  "atk-s0509a0:79_4": "taṁ mā upaccaguṁ mā abhibhaveyyuṁ. Sabbayogavisaṁyuttāti sabbehi kāmayogādīhi yogehi",
  "atk-s0509a0:79_5": "vimuttā tato eva anāsavā hutvā loke cara, diṭṭhasukhavihārena viharāhīti attho.",
  "atk-s0509a0:80": "Sā taṁ gāthaṁ sutvā vipassanaṁ vaḍḍhetvā arahattaṁ pāpuṇīti ādinayo heṭṭhā vuttanayeneva veditabbo.",
  "atk-s0509a0:81": "Tissātherīgāthāvaṇṇanā niṭṭhitā.",
  "atk-s0509a0:82": "5-10. Tissāditherīgāthāvaṇṇanā",
  "atk-s0509a0:83_0": "Tisseyuñjassu dhammehīti tissāya theriyā gāthā. Tassā vatthu tissāsikkhamānāya vatthusadisaṁ.",
  "atk-s0509a0:83_1": "Ayaṁ pana therī hutvā arahattaṁ pāpuṇi. Yathā ca ayaṁ, evaṁ ito paraṁ dhīrā, vīrā,",
  "atk-s0509a0:83_2": "mittā, bhadrā, upasamāti pañcannaṁ therīnaṁ vatthu ekasadisameva. Sabbāpi imā kapilavatthuvāsiniyo",
  "atk-s0509a0:83_3": "bodhisattassa orodhabhūtā mahāpajāpatigotamiyā saddhiṁ nikkhantā obhāsagāthāya ca",
  "atk-s0509a0:83_4": "arahattaṁ pattā ṭhapetvā sattamiṁ. Sā pana obhāsagāthāya vinā pageva satthu santike",
  "atk-s0509a0:83_5": "laddhaṁ ovādaṁ nissāya vipassanaṁ ussukkāpetvā arahattaṁ pāpuṇitvā udānavasena “vīrā",
  "atk-s0509a0:83_6": "vīrehī”ti gāthaṁ abhāsi. Itarāpi arahattaṁ patvā –",
  "atk-s0509a0:84": "5.",
  "atk-s0509a0:85": "“Tisse yuñjassu dhammehi, khaṇo taṁ mā upaccagā;",
  "atk-s0509a0:86": "Khaṇātītā hi socanti, nirayamhi samappitā.",
  "atk-s0509a0:87": "6.",
  "atk-s0509a0:88": "“Dhīre nirodhaṁ phusehi, saññāvūpasamaṁ sukhaṁ;",
  "atk-s0509a0:89": "Ārādhayāhi nibbānaṁ, yogakkhemamanuttaraṁ.",
  "atk-s0509a0:90": "7.",
  "atk-s0509a0:91": "“Vīrā vīrehi dhammehi, bhikkhunī bhāvitindriyā;",
  "atk-s0509a0:92": "Dhāreti antimaṁ dehaṁ, jetvā māraṁ savāhanaṁ.",
  "atk-s0509a0:93": "8.",
  "atk-s0509a0:94": "“Saddhāya pabbajitvāna, mitte mittaratā bhava;",
  "atk-s0509a0:95": "Bhāvehi kusale dhamme, yogakkhemassa pattiyā.",
  "atk-s0509a0:96": "9.",
  "atk-s0509a0:97": "“Saddhāya pabbajitvāna, bhadre bhadraratā bhava;",
  "atk-s0509a0:98": "Bhāvehi kusale dhamme, yogakkhemamanuttaraṁ.",
  "atk-s0509a0:99": "10.",
  "atk-s0509a0:100": "“Upasame tare oghaṁ, maccudheyyaṁ suduttaraṁ;",
  "atk-s0509a0:101": "Dhārehi antimaṁ dehaṁ, jetvā māraṁ savāhana”nti. – gāthāyo abhāsiṁsu;",
  "atk-s0509a0:102_0": "Tattha yuñjassu dhammehīti samathavipassanādhammehi ariyehi bodhipakkhiyadhammehi",
  "atk-s0509a0:102_1": "ca yuñja yogaṁ karohi. Khaṇo taṁ mā upaccagāti yo evaṁ yogabhāvanaṁ na karoti, taṁ",
  "atk-s0509a0:102_2": "puggalaṁ patirūpadese uppattikkhaṇo, channaṁ āyatanānaṁ avekallakkhaṇo, buddhuppādakkhaṇo,",
  "atk-s0509a0:102_3": "saddhāya paṭiladdhakkhaṇo, sabbopi ayaṁ khaṇo atikkamati nāma. So khaṇo taṁ mā atikkami.",
  "atk-s0509a0:102_4": "Khaṇātītāti ye hi khaṇaṁ atītā, ye ca puggale so khaṇo abhīto, te nirayamhi samappitā",
  "atk-s0509a0:102_5": "hutvā socanti, tattha nibbattitvā mahādukkhaṁ paccanubhavantīti attho.",
  "atk-s0509a0:103": "Nirodhaṁ phusehīti kilesanirodhaṁ phussa paṭilabha. Saññāvūpasamaṁ sukhaṁ, ārādhayāhi nibbānanti kāmasaññādīnaṁ pāpasaññānaṁ upasamanimittaṁ accantasukhaṁ nibbānaṁ ārādhehi.",
  "atk-s0509a0:104_0": "Vīrā vīrehi dhammehīti vīriyapadhānatāya vīrehi tejussadehi ariyamaggadhammehi bhāvitindriyā",
  "atk-s0509a0:104_1": "vaḍḍhitasaddhādiindriyā vīrā bhikkhunī vatthukāmehi savāhanaṁ kilesamāraṁ jinitvā",
  "atk-s0509a0:104_2": "āyatiṁ punabbhavābhāvato antimaṁ dehaṁ dhāretīti therī aññaṁ viya katvā attānaṁ dasseti.",
  "atk-s0509a0:105_0": "Mitteti taṁ ālapati. Mittaratāti kalyāṇamittesu abhiratā. Tattha sakkārasammānakaraṇatā",
  "atk-s0509a0:105_1": "hohi. Bhāvehi kusale dhammeti ariyamaggadhamme vaḍḍhehi. Yogakkhemassāti arahattassa",
  "atk-s0509a0:105_2": "nibbānassa ca pattiyā adhigamāya.",
  "atk-s0509a0:106_0": "Bhadreti taṁ ālapati. Bhadraratāti bhadresu sīlādidhammesu ratā abhiratā hohi. Yogakkhemamanuttaranti",
  "atk-s0509a0:106_1": "catūhi yogehi khemaṁ anupaddavaṁ anuttaraṁ nibbānaṁ, tassa pattiyā kusale bodhipakkhiyadhamme bhāvehīti attho.",
  "atk-s0509a0:107_0": "Upasameti taṁ ālapati. Tare oghaṁ maccudheyyaṁ suduttaranti maccu ettha dhīyatīti",
  "atk-s0509a0:107_1": "maccudheyyaṁ, anupacitakusalasambhārehi suṭṭhu duttaranti suduttaraṁ, saṁsāramahoghaṁ",
  "atk-s0509a0:107_2": "tare ariyamagganāvāya tareyyāsi. Dhārehi antimaṁ dehanti tassa taraṇeneva antimadehadharā hohīti attho.",
  "atk-s0509a0:108": "Tissāditherīgāthāvaṇṇanā niṭṭhitā.",
  "atk-s0509a0:109": "Niṭṭhitā paṭhamavaggavaṇṇanā.",
  "atk-s0509a0:110": "11. Muttātherīgāthāvaṇṇanā",
  "atk-s0509a0:111_0": "Sumuttāsādhumuttāmhītiādikā muttātheriyā gāthā. Ayampi purimabuddhesu katādhikārā",
  "atk-s0509a0:111_1": "tattha tattha bhave kusalaṁ upacinitvā imasmiṁ buddhuppāde kosalajanapade oghātakassa",
  "atk-s0509a0:111_2": "nāma daliddabrāhmaṇassa dhītā hutvā nibbatti, taṁ vayappattakāle mātāpitaro ekassa",
  "atk-s0509a0:111_3": "khujjabrāhmaṇassa adaṁsu. Sā tena gharāvāsaṁ arocantī taṁ anujānāpetvā pabbajitvā",
  "atk-s0509a0:111_4": "vipassanāya kammaṁ karoti. Tassā bahiddhārammaṇesu cittaṁ vidhāvati, sā taṁ niggaṇhantī",
  "atk-s0509a0:111_5": "“sumuttā sādhumuttāmhī”ti gāthaṁ vadantīyeva vipassanaṁ ussukkāpetvā saha paṭisambhidāhi",
  "atk-s0509a0:111_6": "arahattaṁ pāpuṇi. Tena vuttaṁ apadāne –",
  "atk-s0509a0:112": "“Padumuttaro nāma jino, sabbadhammesu cakkhumā;",
  "atk-s0509a0:113": "Pāṇine anugaṇhanto, piṇḍāya pāvisī puraṁ.",
  "atk-s0509a0:114": "“Tassa āgacchato satthu, sabbe nagaravāsino;",
  "atk-s0509a0:115": "Haṭṭhatuṭṭhā samāgantvā, vālikā ākiriṁsu te.",
  "atk-s0509a0:116": "“Vīthisammajjanaṁ katvā, kadalipuṇṇakaddhaje;",
  "atk-s0509a0:117": "Dhūmaṁ cuṇṇañca māsañca, sakkāraṁ kacca satthuno.",
  "atk-s0509a0:118": "“Maṇḍapaṁ paṭiyādetvā, nimantetvā vināyakaṁ;",
  "atk-s0509a0:119": "Mahādānaṁ daditvāna, sambodhiṁ abhipatthayi.",
  "atk-s0509a0:120": "“Padumuttaro mahāvīro, hārako sabbapāṇinaṁ;",
  "atk-s0509a0:121": "Anumodaniyaṁ katvā, byākāsi aggapuggalo.",
  "atk-s0509a0:122": "“Satasahasse atikkante, kappo hessati bhaddako;",
  "atk-s0509a0:123": "Bhavābhave sukhaṁ laddhā, pāpuṇissasi bodhiyaṁ.",
  "atk-s0509a0:124": "“Hatthakammañca ye keci, katāvī naranāriyo;",
  "atk-s0509a0:125": "Anāgatamhi addhāne, sabbā hessanti sammukhā.",
  "atk-s0509a0:126": "“Tena kammavipākena, cetanāpaṇidhīhi ca;",
  "atk-s0509a0:127": "Uppannadevabhavane, tuyhaṁ tā paricārikā.",
  "atk-s0509a0:128": "“Dibbaṁ sukhamasaṅkhyeyyaṁ, mānusañca asaṅkhiyaṁ;",
  "atk-s0509a0:129": "Anubhonti ciraṁ kālaṁ, saṁsarimha bhavābhave.",
  "atk-s0509a0:130": "“Satasahassito kappe, yaṁ kammamakariṁ tadā;",
  "atk-s0509a0:131": "Sukhumālā manussesu, atho devapuresu ca.",
  "atk-s0509a0:132": "“Rūpaṁ bhogaṁ yasaṁ āyuṁ, atho kittisukhaṁ piyaṁ;",
  "atk-s0509a0:133": "Labhāmi satataṁ sabbaṁ, sukataṁ kammasampadaṁ.",
  "atk-s0509a0:134": "“Pacchime bhave sampatte, jātāhaṁ brāhmaṇe kule;",
  "atk-s0509a0:135": "Sukhumālahatthapādā, ramaṇiye nivesane.",
  "atk-s0509a0:136": "“Sabbakālampi pathavī, na passāmanalaṅkataṁ;",
  "atk-s0509a0:137": "Cikkhallabhūmiṁ asuciṁ, na passāmi kudācanaṁ.",
  "atk-s0509a0:138": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0509a0:139": "Arahattaṁ pana patvā udānentī –",
  "atk-s0509a0:140": "11.",
  "atk-s0509a0:141": "“Sumuttā sādhumuttāmhi, tīhi khujjehi muttiyā;",
  "atk-s0509a0:142": "Udukkhalena musalena, patinā khujjakena ca;",
  "atk-s0509a0:143": "Muttāmhi jātimaraṇā, bhavanetti samūhatā”ti. – imaṁ gāthaṁ abhāsi;",
  "atk-s0509a0:144_0": "Tattha sumuttāti suṭṭhu muttā. Sādhumuttāmhīti sādhu sammadeva muttā amhi. Kuto pana",
  "atk-s0509a0:144_1": "sumuttā sādhumuttāti āha “tīhi khujjehi muttiyā”ti, tīhi vaṅkakehi parimuttiyāti",
  "atk-s0509a0:144_2": "attho. Idāni tāni sarūpato dassentī “udukkhalena musalena, patinā khujjakena cā”ti",
  "atk-s0509a0:144_3": "āha. Udukkhale hi dhaññaṁ pakkhipantiyā parivattentiyā musalena koṭṭentiyā ca piṭṭhi",
  "atk-s0509a0:144_4": "onāmetabbā hotīti khujjakaraṇahetutāya tadubhayaṁ “khujja”nti vuttaṁ. Sāmiko panassā",
  "atk-s0509a0:144_5": "khujjo eva. Idāni yassā muttiyā nidassanavasena tīhi khujjehi mutti vuttā. Tameva",
  "atk-s0509a0:144_6": "dassentī “muttāmhi jātimaraṇā”ti vatvā tattha kāraṇamāha “bhavanetti samūhatā”ti.",
  "atk-s0509a0:144_7": "Tassattho – na kevalamahaṁ tīhi khujjehi eva muttā, atha kho sabbasmā jātimaraṇāpi,",
  "atk-s0509a0:144_8": "yasmā sabbassāpi bhavassa netti nāyikā taṇhā aggamaggena mayā samugghāṭitāti.",
  "atk-s0509a0:145": "Muttātherīgāthāvaṇṇanā niṭṭhitā.",
  "atk-s0509a0:146": "12. Dhammadinnātherīgāthāvaṇṇanā",
  "atk-s0509a0:147_0": "Chandajātā avasāyīti dhammadinnātheriyā gāthā. Sā kira padumuttarabuddhakāle haṁsavatīnagare",
  "atk-s0509a0:147_1": "parādhīnavuttikā hutvā jīvantī nirodhato vuṭṭhitassa aggasāvakassa pūjāsakkārapubbakaṁ",
  "atk-s0509a0:147_2": "dānaṁ datvā devaloke nibbattā. Tato cavitvā devamanussesu saṁsarantī phussassa bhagavato",
  "atk-s0509a0:147_3": "kāle satthu vemātikabhātikānaṁ kammikassa gehe vasamānā dānaṁ paṭicca “ekaṁ dehī”ti",
  "atk-s0509a0:147_4": "sāmikena vutte dve dentī, bahuṁ puññaṁ katvā kassapabuddhakāle kikissa kāsikarañño",
  "atk-s0509a0:147_5": "gehe paṭisandhiṁ gahetvā sattannaṁ bhaginīnaṁ abbhantarā hutvā vīsativassasahassāni",
  "atk-s0509a0:147_6": "brahmacariyaṁ caritvā ekaṁ buddhantaraṁ devamanussesu saṁsarantī imasmiṁ buddhuppāde",
  "atk-s0509a0:147_7": "rājagahe kulagehe nibbattitvā vayappattā visākhassa seṭṭhino gehaṁ gatā.",
  "atk-s0509a0:148_0": "Athekadivasaṁ visākho seṭṭhi satthu santike dhammaṁ sutvā anāgāmī hutvā gharaṁ gantvā",
  "atk-s0509a0:148_1": "pāsādaṁ abhiruhanto sopānamatthake ṭhitāya dhammadinnāya pasāritahatthaṁ anālambitvāva",
  "atk-s0509a0:148_2": "pāsādaṁ abhiruhitvā bhuñjamānopi tuṇhībhūtova bhuñji. Dhammadinnā taṁ upadhāretvā,",
  "atk-s0509a0:148_3": "“ayyaputta, kasmā tvaṁ ajja mama hatthaṁ nālambi, bhuñjamānopi na kiñci kathesi,",
  "atk-s0509a0:148_4": "atthi nu kho koci mayhaṁ doso”ti āha. Visākho “dhammadinne, na te doso atthi, ahaṁ",
  "atk-s0509a0:148_5": "pana ajja paṭṭhāya itthisarīraṁ phusituṁ āhāre ca lolabhāvaṁ kātuṁ anaraho, tādiso",
  "atk-s0509a0:148_6": "mayā dhammo paṭividdho. Tvaṁ pana sace icchasi, imasmiṁyeva gehe vasa. No ce icchasi,",
  "atk-s0509a0:148_7": "yattakena dhanena te attho, tattakaṁ gahetvā kulagharaṁ gacchāhī”ti āha. “Nāhaṁ,",
  "atk-s0509a0:148_8": "ayyaputta, tayā vantavamanaṁ ācamissāmi, pabbajjaṁ me anujānāhī”ti. Visākho “sādhu,",
  "atk-s0509a0:148_9": "dhammadinne”ti taṁ suvaṇṇasivikāya bhikkhuniupassayaṁ pesesi. Sā pabbajitvā kammaṭṭhānaṁ",
  "atk-s0509a0:148_10": "gahetvā katipāhaṁ tattha vasitvā vivekavāsaṁ vasitukāmā ācariyupajjhāyānaṁ santikaṁ",
  "atk-s0509a0:148_11": "gantvā, “ayyā, ākiṇṇaṭṭhāne mayhaṁ cittaṁ na ramati, gāmakāvāsaṁ gacchāmī”ti āha.",
  "atk-s0509a0:148_12": "Bhikkhuniyo taṁ gāmakāvāsaṁ nayiṁsu. Sā tattha vasantī atīte madditasaṅkhāratāya",
  "atk-s0509a0:148_13": "na cirasseva saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a0:149": "“Padumuttaro nāma jino, sabbadhammāna pāragū;",
  "atk-s0509a0:150": "Ito satasahassamhi, kappe uppajji nāyako.",
  "atk-s0509a0:151": "“Tadāhaṁ haṁsavatiyaṁ, kule aññatare ahuṁ;",
  "atk-s0509a0:152": "Parakammakārī āsiṁ, nipakā sīlasaṁvutā.",
  "atk-s0509a0:153": "“Padumuttarabuddhassa, sujāto aggasāvako;",
  "atk-s0509a0:154": "Vihārā abhinikkhamma, piṇḍapātāya gacchati.",
  "atk-s0509a0:155": "“Ghaṭaṁ gahetvā gacchantī, tadā udakahārikā;",
  "atk-s0509a0:156": "Taṁ disvā adadaṁ pūpaṁ, pasannā sehi pāṇibhi.",
  "atk-s0509a0:157": "“Paṭiggahetvā tattheva, nisinno paribhuñji so;",
  "atk-s0509a0:158": "Tato netvāna taṁ gehaṁ, adāsiṁ tassa bhojanaṁ.",
  "atk-s0509a0:159": "“Tato me ayyako tuṭṭho, akarī suṇisaṁ sakaṁ;",
  "atk-s0509a0:160": "Sassuyā saha gantvāna, sambuddhaṁ abhivādayiṁ.",
  "atk-s0509a0:161": "“Tadā so dhammakathikaṁ, bhikkhuniṁ parikittayaṁ;",
  "atk-s0509a0:162": "Ṭhapesi etadaggamhi, taṁ sutvā muditā ahaṁ.",
  "atk-s0509a0:163": "“Nimantayitvā sugataṁ, sasaṅghaṁ lokanāyakaṁ;",
  "atk-s0509a0:164": "Mahādānaṁ daditvāna, taṁ ṭhānamabhipatthayiṁ.",
  "atk-s0509a0:165": "“Tato maṁ sugato āha, ghananinnādasussaro;",
  "atk-s0509a0:166": "Mamupaṭṭhānanirate, sasaṅghaparivesike.",
  "atk-s0509a0:167": "“Saddhammassavane yutte, guṇavaddhitamānase;",
  "atk-s0509a0:168": "Bhadde bhavassu muditā, lacchase paṇidhīphalaṁ.",
  "atk-s0509a0:169": "“Satasahassito kappe, okkākakulasambhavo;",
  "atk-s0509a0:170": "Gotamo nāma gottena, satthā loke bhavissati.",
  "atk-s0509a0:171": "“Tassa dhammesu dāyādā, orasā dhammanimmitā;",
  "atk-s0509a0:172": "Dhammadinnāti nāmena, hessati satthu sāvikā.",
  "atk-s0509a0:173": "“Taṁ sutvā muditā hutvā, yāvajīvaṁ mahāmuniṁ;",
  "atk-s0509a0:174": "Mettacittā paricariṁ, paccayehi vināyakaṁ.",
  "atk-s0509a0:175": "“Tena kammena sukatena, cetanāpaṇidhīhi ca;",
  "atk-s0509a0:176": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:177": "“Imamhi bhaddake kappe, brahmabandhu mahāyaso;",
  "atk-s0509a0:178": "Kassapo nāma gottena, uppajji vadataṁ varo.",
  "atk-s0509a0:179": "“Upaṭṭhāko mahesissa, tadā āsi narissaro;",
  "atk-s0509a0:180": "Kāsirājā kikī nāma, bārāṇasipuruttame.",
  "atk-s0509a0:181": "“Chaṭṭhā tassāsahaṁ dhītā, sudhammā iti vissutā;",
  "atk-s0509a0:182": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a0:183": "“Anujāni na no tāto, agāreva tadā mayaṁ;",
  "atk-s0509a0:184": "Vīsavassasahassāni, vicarimha atanditā.",
  "atk-s0509a0:185": "“Komāribrahmacariyaṁ, rājakaññā sukhedhitā;",
  "atk-s0509a0:186": "Buddhopaṭṭhānaniratā, muditā satta dhītaro.",
  "atk-s0509a0:187": "“Samaṇī samaṇaguttā ca, bhikkhunī bhikkhudāyikā;",
  "atk-s0509a0:188": "Dhammā ceva sudhammā ca, sattamī saṅghadāyikā.",
  "atk-s0509a0:189": "“Khemā uppalavaṇṇā ca, paṭācārā ca kuṇḍalā;",
  "atk-s0509a0:190": "Gotamī ca ahañceva, visākhā hoti sattamī.",
  "atk-s0509a0:191": "“Tehi kammehi sukatehi, cetanāpaṇidhīhi ca;",
  "atk-s0509a0:192": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a0:193": "“Pacchime ca bhave dāni, giribbajapuruttame;",
  "atk-s0509a0:194": "Jātā seṭṭhikule phīte, sabbakāmasamiddhine.",
  "atk-s0509a0:195": "“Yadā rūpaguṇūpetā, paṭhame yobbane ṭhitā;",
  "atk-s0509a0:196": "Tadā parakulaṁ gantvā, vasiṁ sukhasamappitā.",
  "atk-s0509a0:197": "“Upetvā lokasaraṇaṁ, suṇitvā dhammadesanaṁ;",
  "atk-s0509a0:198": "Anāgāmiphalaṁ patto, sāmiko me subuddhimā.",
  "atk-s0509a0:199": "“Tadāhaṁ anujānetvā, pabbajiṁ anagāriyaṁ;",
  "atk-s0509a0:200": "Nacireneva kālena, arahattamapāpuṇiṁ.",
  "atk-s0509a0:201": "“Tadā upāsako so maṁ, upagantvā apucchatha;",
  "atk-s0509a0:202": "Gambhīre nipuṇe pañhe, te sabbe byākariṁ ahaṁ.",
  "atk-s0509a0:203": "“Jino tasmiṁ guṇe tuṭṭho, etadagge ṭhapesi maṁ;",
  "atk-s0509a0:204": "Bhikkhuniṁ dhammakathikaṁ, nāññaṁ passāmi edisiṁ.",
  "atk-s0509a0:205": "“Dhammadinnā yathā dhīrā, evaṁ dhāretha bhikkhavo;",
  "atk-s0509a0:206": "Evāhaṁ paṇḍitā homi, nāyakenānukampitā.",
  "atk-s0509a0:207": "“Pariciṇṇo mayā satthā, kataṁ buddhassa sāsanaṁ;",
  "atk-s0509a0:208": "Ohito garuko bhāro, bhavanetti samūhatā.",
  "atk-s0509a0:209": "“Yassatthāya pabbajitā, agārasmānagāriyaṁ;",
  "atk-s0509a0:210": "So me attho anuppatto, sabbasaṁyojanakkhayo.",
  "atk-s0509a0:211": "“Iddhīsu ca vasī homi, dibbāya sotadhātuyā;",
  "atk-s0509a0:212": "Paracittāni jānāmi, satthusāsanakārikā.",
  "atk-s0509a0:213": "“Pubbenivāsaṁ jānāmi, dibbacakkhu visodhitaṁ;",
  "atk-s0509a0:214": "Khepetvā āsave sabbe, visuddhāsiṁ sunimmalā.",
  "atk-s0509a0:215": "“Kilesā jhāpitā mayhaṁ…pe… kataṁ buddhassa sāsana”nti. ;",
  "atk-s0509a0:216_0": "Arahattaṁ pana patvā “mayhaṁ manaṁ matthakaṁ pattaṁ, idāni idha vasitvā kiṁ karissāmi,",
  "atk-s0509a0:216_1": "rājagahameva gantvā satthārañca vandissāmi, bahū ca me ñātakā puññāni karissantī”ti",
  "atk-s0509a0:216_2": "bhikkhunīhi saddhiṁ rājagahameva paccāgatā. Visākho tassā āgatabhāvaṁ sutvā tassā",
  "atk-s0509a0:216_3": "adhigamaṁ vīmaṁsanto pañcakkhandhādivasena pañhaṁ pucchi. Dhammadinnā sunisitena",
  "atk-s0509a0:216_4": "satthena kumudanāḷe chindantī viya pucchitaṁ pucchitaṁ pañhaṁ vissajjesi. Visākho",
  "atk-s0509a0:216_5": "sabbaṁ pucchāvissajjananayaṁ satthu ārocesi. Satthā “paṇḍitā, visākha, dhammadinnā",
  "atk-s0509a0:216_6": "bhikkhunī”tiādinā taṁ pasaṁsanto sabbaññutaññāṇena saddhiṁ saṁsandetvā byākatabhāvaṁ",
  "atk-s0509a0:216_7": "pavedetvā tameva cūḷavedallasuttaṁ aṭṭhuppattiṁ katvā taṁ dhammakathikānaṁ bhikkhunīnaṁ",
  "atk-s0509a0:216_8": "aggaṭṭhāne ṭhapesi. Yadā pana sā tasmiṁ gāmakāvāse vasantī heṭṭhimamagge adhigantvā",
  "atk-s0509a0:216_9": "aggamaggatthāya vipassanaṁ paṭṭhapesi, tadā –",
  "atk-s0509a0:217": "12.",
  "atk-s0509a0:218": "“Chandajātā avasāyī, manasā ca phuṭā siyā;",
  "atk-s0509a0:219": "Kāmesu appaṭibaddhacittā, uddhaṁsotāti vuccatī”ti. –",
  "atk-s0509a0:220": "Imaṁ gāthaṁ abhāsi.",
  "atk-s0509a0:221_0": "Tattha chandajātāti aggaphalatthaṁ jātacchandā. Avasāyīti avasāyo vuccati avasānaṁ",
  "atk-s0509a0:221_1": "niṭṭhānaṁ, tampi kāmesu appaṭibaddhacittatāya “uddhaṁsotā”ti vakkhamānattā samaṇakiccassa",
  "atk-s0509a0:221_2": "niṭṭhānaṁ veditabbaṁ, na yassa kassaci, tasmā padadvayenāpi appattamānasā anuttaraṁ",
  "atk-s0509a0:221_3": "yogakkhemaṁ patthayamānāti ayamattho vutto hoti. Manasā ca phuṭā siyāti heṭṭhimehi",
  "atk-s0509a0:221_4": "tīhi maggacittehi nibbānaṁ phuṭā phusitā bhaveyya. Kāmesu appaṭibaddhacittāti anāgāmimaggavasena",
  "atk-s0509a0:221_5": "kāmesu na paṭibaddhacittā. Uddhaṁsotāti uddhameva maggasoto saṁsārasoto ca etissāti",
  "atk-s0509a0:221_6": "uddhaṁsotā. Anāgāmino hi yathā aggamaggo uppajjati, na añño, evaṁ avihādīsu uppannassa",
  "atk-s0509a0:221_7": "yāva akaniṭṭhā uddhameva uppatti hotīti.",
  "atk-s0509a0:222": "Dhammadinnātherīgāthāvaṇṇanā niṭṭhitā.",
  "atk-s0509a0:223": "13. Visākhātherīgāthāvaṇṇanā",
  "atk-s0509a0:224": "Karothabuddhasāsananti visākhāya theriyā gāthā. Tassā vatthu dhīrātheriyāvatthusadisameva. Sā arahattaṁ patvā vimuttisukhena vītināmentī –",
  "atk-s0509a0:225": "13.",
  "atk-s0509a0:226": "“Karotha buddhasāsanaṁ, yaṁ katvā nānutappati;",
  "atk-s0509a0:227": "Khippaṁ pādāni dhovitvā, ekamante nisīdathā”ti. –",
  "atk-s0509a0:228": "Imāya gāthāya aññaṁ byākāsi.",
  "atk-s0509a0:229_0": "Tattha karotha buddhasāsananti buddhasāsanaṁ ovādaanusiṭṭhiṁ karotha, yathānusiṭṭhaṁ",
  "atk-s0509a0:229_1": "paṭipajjathāti attho. Yaṁ katvā nānutappatīti anusiṭṭhiṁ katvā karaṇahetu na anutappati",
  "atk-s0509a0:229_2": "takkarassa sammadeva adhippāyānaṁ samijjhanato. Khippaṁ pādāni dhovitvā, ekamante",
  "atk-s0509a0:229_3": "nisīdathāti idaṁ yasmā sayaṁ pacchābhattaṁ piṇḍapātapaṭikkantā ācariyupajjhāyānaṁ",
  "atk-s0509a0:229_4": "vattaṁ dassetvā attano divāṭṭhāne pāde dhovitvā raho nisinnā sadatthaṁ matthakaṁ",
  "atk-s0509a0:229_5": "pāpesi, tasmā tattha aññepi niyojentī avoca.",
  "atk-s0509a0:230": "Visākhātherīgāthāvaṇṇanā niṭṭhitā.",
  "atk-s0509a0:231": "14. Sumanātherīgāthāvaṇṇanā",
  "atk-s0509a0:232": "Dhātuyodukkhato disvāti sumanāya theriyā gāthā. Tassā vatthu tissātheriyā vatthusadisaṁ. Imissāpi hi satthā obhāsaṁ vissajjetvā purato nisinno viya attānaṁ dassetvā –",
  "atk-s0509a0:233": "14.",
  "atk-s0509a0:234": "“Dhātuyo dukkhato disvā, mā jātiṁ punarāgami;",
  "atk-s0509a0:235": "Bhave chandaṁ virājetvā, upasantā carissasī”ti. –",
  "atk-s0509a0:236": "Imaṁ gāthamāha. Sā gāthāpariyosāne arahattaṁ pāpuṇi.",
  "atk-s0509a0:237_0": "Tattha dhātuyo dukkhato disvāti sasantatipariyāpannā cakkhādidhātuyo itarāpi ca udayabbayapaṭipīḷanādinā",
  "atk-s0509a0:237_1": "“dukkhā”ti ñāṇacakkhunā disvā. Mā jātiṁ punarāgamīti puna jātiṁ āyatiṁ punabbhavaṁ",
  "atk-s0509a0:237_2": "mā upagacchi. Bhave chandaṁ virājetvāti kāmabhavādike sabbasmiṁ bhave taṇhāchandaṁ",
  "atk-s0509a0:237_3": "virāgasaṅkhātena maggena pajahitvā. Upasantā carissasīti sabbaso pahīnakilesatāya",
  "atk-s0509a0:237_4": "nibbutā viharissasi.",
  "atk-s0509a0:238_0": "Ettha ca “dhātuyo dukkhato disvā”ti iminā dukkhānupassanāmukhena vipassanā dassitā.",
  "atk-s0509a0:238_1": "“Bhave chandaṁ virājetvā”ti iminā maggo, “upasantā carissasī”ti iminā saupādisesā",
  "atk-s0509a0:238_2": "nibbānadhātu, “mā jātiṁ punarāgamī”ti iminā anupādisesā nibbānadhātu dassitāti daṭṭhabbaṁ.",
  "atk-s0509a0:239": "Sumanātherīgāthāvaṇṇanā niṭṭhitā.",
  "atk-s0509a0:240": "15. Uttarātherīgāthāvaṇṇanā",
  "atk-s0509a0:241_0": "Kāyena saṁvutā āsinti uttarāya theriyā gāthā. Tassāpi vatthu tissātheriyā vatthusadisaṁ.",
  "atk-s0509a0:241_1": "Sāpi hi sakyakulappasutā bodhisattassa orodhabhūtā mahāpajāpatigotamiyā saddhiṁ nikkhantā",
  "atk-s0509a0:241_2": "obhāsagāthāya arahattaṁ patvā pana –",
  "atk-s0509a0:242": "15.",
  "atk-s0509a0:243": "“Kāyena saṁvutā āsiṁ, vācāya uda cetasā;",
  "atk-s0509a0:244": "Samūlaṁ taṇhamabbuyha, sītibhūtāmhi nibbutā”ti. –",
  "atk-s0509a0:245": "Udānavasena tameva gāthaṁ abhāsi.",
  "atk-s0509a0:246_0": "Tattha kāyena saṁvutā āsinti kāyikena saṁvarena saṁvutā ahosiṁ. Vācāyāti vācasikena",
  "atk-s0509a0:246_1": "saṁvarena saṁvutā āsinti yojanā, padadvayenāpi sīlasaṁvaramāha. Udāti atha. Cetasāti",
  "atk-s0509a0:246_2": "samādhicittena, etena vipassanābhāvanamāha. Samūlaṁ taṇhamabbuyhāti sānusayaṁ, saha",
  "atk-s0509a0:246_3": "vā avijjāya taṇhaṁ uddharitvā. Avijjāya hi paṭicchāditādīnave bhavattaye taṇhā uppajjati.",
  "atk-s0509a0:247_0": "Aparo nayo – kāyena saṁvutāti sammākammantena sabbaso micchākammantassa pahānā maggasaṁvareneva",
  "atk-s0509a0:247_1": "kāyena saṁvutā āsiṁ. Vācāyāti sammāvācāya sabbaso micchāvācāya pahānā maggasaṁvareneva",
  "atk-s0509a0:247_2": "vācāya saṁvutā āsinti attho. Cetasāti samādhinā. Cetosīsena hettha sammāsamādhi vutto,",
  "atk-s0509a0:247_3": "sammāsamādhiggahaṇeneva maggalakkhaṇena ekalakkhaṇā sammādiṭṭhiādayo maggadhammā",
  "atk-s0509a0:247_4": "gahitāva hontīti, maggasaṁvarena abhijjhādikassa asaṁvarassa anavasesato pahānaṁ",
  "atk-s0509a0:247_5": "dassitaṁ hoti. Tenevāha “samūlaṁ taṇhamabbuyhā”ti. Sītibhūtāmhi nibbutāti sabbaso",
  "atk-s0509a0:247_6": "kilesapariḷāhābhāvena sītibhāvappattā anupādisesāya nibbānadhātuyā nibbutā amhīti.",
  "atk-s0509a0:248": "Uttarātherīgāthāvaṇṇanā niṭṭhitā.",
  "atk-s0509a0:249": "16. Vuḍḍhapabbajitasumanātherīgāthāvaṇṇanā",
  "atk-s0509a0:250_0": "Sukhaṁ tvaṁ vuḍḍhike sehīti sumanāya vuḍḍhapabbajitāya gāthā. Ayampi purimabuddhesu",
  "atk-s0509a0:250_1": "katādhikārā tattha tattha bhave kusalaṁ upacinitvā imasmiṁ buddhuppāde sāvatthiyaṁ",
  "atk-s0509a0:250_2": "mahākosalarañño bhaginī hutvā nibbatti. Sā satthārā rañño pasenadissa kosalassa “cattāro",
  "atk-s0509a0:250_3": "kho me, mahārāja, daharāti na uññātabbā”tiādinā desitaṁ dhammaṁ sutvā laddhappasādā",
  "atk-s0509a0:250_4": "saraṇesu ca sīlesu ca patiṭṭhāya pabbajitukāmāpi “ayyikaṁ paṭijaggissāmī”ti cirakālaṁ",
  "atk-s0509a0:250_5": "vītināmetvā aparabhāge ayyikāya kālaṅkatāya raññā saddhiṁ mahagghāni attharaṇapāvuraṇāni",
  "atk-s0509a0:250_6": "gāhāpetvā vihāraṁ gantvā saṅghassa dāpetvā satthu santike dhammaṁ sutvā anāgāmiphale",
  "atk-s0509a0:250_7": "patiṭṭhitā pabbajjaṁ yāci. Satthā tassā ñāṇaparipākaṁ disvā –",
  "atk-s0509a0:251": "16.",
  "atk-s0509a0:252": "“Sukhaṁ tvaṁ vuḍḍhike sehi, katvā coḷena pārutā;",
  "atk-s0509a0:253": "Upasanto hi te rāgo, sītibhūtāsi nibbutā”ti. –",
  "atk-s0509a0:254_0": "Imaṁ gāthaṁ abhāsi. Sā gāthāpariyosāne saha paṭisambhidāhi arahattaṁ patvā udānavasena",
  "atk-s0509a0:254_1": "tameva gāthaṁ abhāsi. Idameva cassā aññābyākaraṇaṁ ahosi, sā tāvadeva pabbaji. Gāthāya",
  "atk-s0509a0:254_2": "pana vuḍḍhiketi vuḍḍhe, vayovuḍḍheti attho. Ayaṁ pana sīlādiguṇehipi vuḍḍhā, theriyā",
  "atk-s0509a0:254_3": "vuttagāthāya catutthapāde sītibhūtāsi nibbutāti yojetabbaṁ. Sesaṁ vuttanayameva.",
  "atk-s0509a0:255": "Vuḍḍhapabbajitasumanātherīgāthāvaṇṇanā niṭṭhitā.",
  "atk-s0509a0:256": "17. Dhammātherīgāthāvaṇṇanā",
  "atk-s0509a0:257_0": "Piṇḍapātaṁcaritvānāti dhammāya theriyā gāthā. Ayampi purimabuddhesu katādhikārā tattha",
  "atk-s0509a0:257_1": "tattha bhave vivaṭṭūpanissayaṁ kusalaṁ upacinitvā sambhatapuññasambhārā imasmiṁ buddhuppāde",
  "atk-s0509a0:257_2": "sāvatthiyaṁ kulaghare nibbattitvā vayappattā patirūpassa sāmikassa gehaṁ gantvā sāsane",
  "atk-s0509a0:257_3": "paṭiladdhasaddhā pabbajitukāmā hutvā sāmikena ananuññātā pacchā sāmike kālaṅkate",
  "atk-s0509a0:257_4": "pabbajitvā vipassanāya kammaṁ karontī ekadivasaṁ bhikkhāya caritvā vihāraṁ āgacchantī",
  "atk-s0509a0:257_5": "paripatitvā tameva ārammaṇaṁ katvā vipassanaṁ vaḍḍhetvā saha paṭisambhidāhi arahattaṁ patvā –",
  "atk-s0509a0:258": "17.",
  "atk-s0509a0:259": "“Piṇḍapātaṁ caritvāna, daṇḍamolubbha dubbalā;",
  "atk-s0509a0:260": "Vedhamānehi gattehi, tattheva nipatiṁ chamā;",
  "atk-s0509a0:261": "Disvā ādīnavaṁ kāye, atha cittaṁ vimucci me”ti. –",
  "atk-s0509a0:262": "Udānavasena imaṁ gāthaṁ abhāsi.",
  "atk-s0509a0:263_0": "Tattha piṇḍapātaṁ caritvāna, daṇḍamolubbhāti piṇḍapātatthāya yaṭṭhiṁ upatthambhena",
  "atk-s0509a0:263_1": "nagare vicaritvā bhikkhāya āhiṇḍitvā. Chamāti chamāyaṁ bhūmiyaṁ, pādānaṁ avasena",
  "atk-s0509a0:263_2": "bhūmiyaṁ nipatinti attho. Disvā ādīnavaṁ kāyeti asubhāniccadukkhānattatādīhi nānappakārehi",
  "atk-s0509a0:263_3": "sarīre dosaṁ paññācakkhunā disvā. Atha cittaṁ vimucci meti ādīnavānupassanāya parato",
  "atk-s0509a0:263_4": "pavattehi nibbidānupassanādīhi vikkhambhanavasena mama cittaṁ kilesehi vimuccitvā",
  "atk-s0509a0:263_5": "puna maggaphalehi yathākkamaṁ samucchedavasena ceva paṭippassaddhivasena ca sabbaso",
  "atk-s0509a0:263_6": "vimucci vimuttaṁ, na dānissā vimocetabbaṁ atthīti. Idameva cassā aññābyākaraṇaṁ ahosīti.",
  "atk-s0509a0:264": "Dhammātherīgāthāvaṇṇanā niṭṭhitā.",
  "atk-s0509a0:265": "18. Saṅghātherīgāthāvaṇṇanā",
  "atk-s0509a0:266": "Hitvā ghare pabbajitvāti saṅghāya theriyā gāthā. Tassā vatthu dhīrātheriyā vatthusadisaṁ. Gāthā pana –",
  "atk-s0509a0:267": "18.",
  "atk-s0509a0:268": "“Hitvā ghare pabbajitvā, hitvā puttaṁ pasuṁ piyaṁ;",
  "atk-s0509a0:269": "Hitvā rāgañca dosañca, avijjañca virājiya;",
  "atk-s0509a0:270": "Samūlaṁ taṇhamabbuyha, upasantāmhi nibbutā”ti. – gāthaṁ abhāsi;",
  "atk-s0509a0:271_0": "Tattha hitvāti chaḍḍetvā. Ghareti gehaṁ. Gharasaddo hi ekasmimpi abhidheyye kadāci",
  "atk-s0509a0:271_1": "bahūsu bījaṁ viya rūḷhivasena voharīyati. Hitvā puttaṁ pasuṁ piyanti piyāyitabbe",
  "atk-s0509a0:271_2": "putte ceva gomahiṁsādike pasū ca tappaṭibaddhachandarāgappahānena pahāya. Hitvā rāgañca",
  "atk-s0509a0:271_3": "dosañcāti rajjanasabhāvaṁ rāgaṁ, dussanasabhāvaṁ dosañca ariyamaggena samucchinditvā.",
  "atk-s0509a0:271_4": "Avijjañca virājiyāti sabbākusalesu pubbaṅgamaṁ mohañca virājetvā maggena samugghāṭetvā",
  "atk-s0509a0:271_5": "icceva attho. Sesaṁ vuttanayameva.",
  "atk-s0509a0:272": "Saṅghātherīgāthāvaṇṇanā niṭṭhitā.",
  "atk-s0509a0:273": "Ekakanipātavaṇṇanā niṭṭhitā."
}