{
  "atk-vin01a0:0": " Namo tassa bhagavato arahato sammāsambuddhassa",
  "atk-vin01a0:1": "Vinayapiṭake",
  "atk-vin01a0:2": "Pārājikakaṇḍa-aṭṭhakathā (paṭhamo bhāgo)",
  "atk-vin01a0:3": "Ganthārambhakathā",
  "atk-vin01a0:4": "Yo kappakoṭīhipi appameyyaṁ;",
  "atk-vin01a0:5": "Kālaṁ karonto atidukkarāni;",
  "atk-vin01a0:6": "Khedaṁ gato lokahitāya nātho;",
  "atk-vin01a0:7": "Namo mahākāruṇikassa tassa.",
  "atk-vin01a0:8": "Asambudhaṁ buddhanisevitaṁ yaṁ;",
  "atk-vin01a0:9": "Bhavābhavaṁ gacchati jīvaloko;",
  "atk-vin01a0:10": "Namo avijjādikilesajāla-",
  "atk-vin01a0:11": "Viddhaṁsino dhammavarassa tassa.",
  "atk-vin01a0:12": "Guṇehi yo sīlasamādhipaññā-",
  "atk-vin01a0:13": "Vimuttiñāṇappabhutīhi yutto;",
  "atk-vin01a0:14": "Khettaṁ janānaṁ kusalatthikānaṁ;",
  "atk-vin01a0:15": "Tamariyasaṅghaṁ sirasā namāmi.",
  "atk-vin01a0:16": "Iccevamaccantanamassaneyyaṁ;",
  "atk-vin01a0:17": "Namassamāno ratanattayaṁ yaṁ;",
  "atk-vin01a0:18": "Puññābhisandaṁ vipulaṁ alatthaṁ;",
  "atk-vin01a0:19": "Tassānubhāvena hatantarāyo.",
  "atk-vin01a0:20": "Yasmiṁ ṭhite sāsanamaṭṭhitassa;",
  "atk-vin01a0:21": "Patiṭṭhitaṁ hoti susaṇṭhitassa;",
  "atk-vin01a0:22": "Taṁ vaṇṇayissaṁ vinayaṁ amissaṁ;",
  "atk-vin01a0:23": "Nissāya pubbācariyānubhāvaṁ.",
  "atk-vin01a0:24": "Kāmañca pubbācariyāsabhehi;",
  "atk-vin01a0:25": "Ñāṇambuniddhotamalāsavehi;",
  "atk-vin01a0:26": "Visuddhavijjāpaṭisambhidehi ;",
  "atk-vin01a0:27": "Saddhammasaṁvaṇṇanakovidehi.",
  "atk-vin01a0:28": "Sallekhiye nosulabhūpamehi;",
  "atk-vin01a0:29": "Mahāvihārassa dhajūpamehi;",
  "atk-vin01a0:30": "Saṁvaṇṇitoyaṁ vinayo nayehi;",
  "atk-vin01a0:31": "Cittehi sambuddhavaranvayehi.",
  "atk-vin01a0:32": "Saṁvaṇṇanā sīhaḷadīpakena;",
  "atk-vin01a0:33": "Vākyena esā pana saṅkhatattā;",
  "atk-vin01a0:34": "Na kiñci atthaṁ abhisambhuṇāti;",
  "atk-vin01a0:35": "Dīpantare bhikkhujanassa yasmā.",
  "atk-vin01a0:36": "Tasmā imaṁ pāḷinayānurūpaṁ;",
  "atk-vin01a0:37": "Saṁvaṇṇanaṁ dāni samārabhissaṁ;",
  "atk-vin01a0:38": "Ajjhesanaṁ buddhasirivhayassa;",
  "atk-vin01a0:39": "Therassa sammā samanussaranto.",
  "atk-vin01a0:40": "Saṁvaṇṇanaṁ tañca samārabhanto;",
  "atk-vin01a0:41": "Tassā mahāaṭṭhakathaṁ sarīraṁ;",
  "atk-vin01a0:42": "Katvā mahāpaccariyaṁ tatheva;",
  "atk-vin01a0:43": "Kurundināmādisu vissutāsu.",
  "atk-vin01a0:44": "Vinicchayo aṭṭhakathāsu vutto;",
  "atk-vin01a0:45": "Yo yuttamatthaṁ apariccajanto;",
  "atk-vin01a0:46": "Tatopi antogadhatheravādaṁ;",
  "atk-vin01a0:47": "Saṁvaṇṇanaṁ samma samārabhissaṁ.",
  "atk-vin01a0:48": "Taṁ me nisāmentu pasannacittā;",
  "atk-vin01a0:49": "Therā ca bhikkhū navamajjhimā ca;",
  "atk-vin01a0:50": "Dhammappadīpassa tathāgatassa;",
  "atk-vin01a0:51": "Sakkacca dhammaṁ patimānayantā.",
  "atk-vin01a0:52": "Buddhena dhammo vinayo ca vutto;",
  "atk-vin01a0:53": "Yo tassa puttehi tatheva ñāto;",
  "atk-vin01a0:54": "So yehi tesaṁ matimaccajantā;",
  "atk-vin01a0:55": "Yasmā pure aṭṭhakathā akaṁsu.",
  "atk-vin01a0:56": "Tasmā hi yaṁ aṭṭhakathāsu vuttaṁ;",
  "atk-vin01a0:57": "Taṁ vajjayitvāna pamādalekhaṁ;",
  "atk-vin01a0:58": "Sabbampi sikkhāsu sagāravānaṁ;",
  "atk-vin01a0:59": "Yasmā pamāṇaṁ idha paṇḍitānaṁ.",
  "atk-vin01a0:60": "Tato ca bhāsantarameva hitvā;",
  "atk-vin01a0:61": "Vitthāramaggañca samāsayitvā;",
  "atk-vin01a0:62": "Vinicchayaṁ sabbamasesayitvā;",
  "atk-vin01a0:63": "Tantikkamaṁ kiñci avokkamitvā.",
  "atk-vin01a0:64": "Suttantikānaṁ vacanānamatthaṁ;",
  "atk-vin01a0:65": "Suttānurūpaṁ paridīpayantī;",
  "atk-vin01a0:66": "Yasmā ayaṁ hessati vaṇṇanāpi;",
  "atk-vin01a0:67": "Sakkacca tasmā anusikkhitabbāti.",
  "atk-vin01a0:68": "Bāhiranidānakathā",
  "atk-vin01a0:69_0": "Tattha taṁ vaṇṇayissaṁ vinayanti vuttattā vinayo tāva vavatthapetabbo. Tenetaṁ vuccati",
  "atk-vin01a0:69_1": "– ‘‘vinayo nāma idha sakalaṁ vinayapiṭakaṁ adhippeta’’nti. Saṁvaṇṇanatthaṁ panassa ayaṁ mātikā –",
  "atk-vin01a0:70": "Vuttaṁ yena yadā yasmā, dhāritaṁ yena cābhataṁ;",
  "atk-vin01a0:71": "Yatthappatiṭṭhitacetametaṁ vatvā vidhiṁ tato.",
  "atk-vin01a0:72": "Tenātiādipāṭhassa, atthaṁ nānappakārato;",
  "atk-vin01a0:73": "Dassayanto karissāmi, vinayassatthavaṇṇananti.",
  "atk-vin01a0:74_0": "Tattha vuttaṁ yena yadā yasmāti idaṁ tāva vacanaṁ ‘‘tena samayena buddho bhagavā",
  "atk-vin01a0:74_1": "verañjāyaṁ viharatī’’ti evamādivacanaṁ sandhāya vuttaṁ. Idañhi buddhassa bhagavato",
  "atk-vin01a0:74_2": "attapaccakkhavacanaṁ na hoti, tasmā vattabbametaṁ ‘‘idaṁ vacanaṁ kena vuttaṁ, kadā",
  "atk-vin01a0:74_3": "vuttaṁ, kasmā ca vutta’’nti? Āyasmatā upālittherena vuttaṁ, tañca pana paṭhamamahāsaṅgītikāle.",
  "atk-vin01a0:75": "Paṭhamamahāsaṅgītikathā",
  "atk-vin01a0:76_0": "Paṭhamamahāsaṅgīti nāma cesā kiñcāpi pañcasatikasaṅgītikkhandhake vuttā, nidānakosallatthaṁ",
  "atk-vin01a0:76_1": "pana idhāpi iminā nayena veditabbā. Dhammacakkappavattanañhi ādiṁ katvā yāva subhaddaparibbājakavinayanā",
  "atk-vin01a0:76_2": "katabuddhakicce kusinārāyaṁ upavattane mallānaṁ sālavane yamakasālānamantare visākhapuṇṇamadivase",
  "atk-vin01a0:76_3": "paccūsasamaye anupādisesāya nibbānadhātuyā parinibbute bhagavati lokanāthe, bhagavato",
  "atk-vin01a0:76_4": "parinibbāne sannipatitānaṁ sattannaṁ bhikkhusatasahassānaṁ saṅghatthero āyasmā mahākassapo",
  "atk-vin01a0:76_5": "sattāhaparinibbute bhagavati, subhaddena vuḍḍhapabbajitena ‘‘alaṁ, āvuso, mā socittha,",
  "atk-vin01a0:76_6": "mā paridevittha, sumuttā mayaṁ tena mahāsamaṇena; upaddutā ca homa – ‘idaṁ vo kappati,",
  "atk-vin01a0:76_7": "idaṁ vo na kappatī’ti! Idāni pana mayaṁ yaṁ icchissāma taṁ karissāma, yaṁ na icchissāma",
  "atk-vin01a0:76_8": "na taṁ karissāmā’’ti (cūḷava. 437; dī. ni. 2.232) vuttavacanamanussaranto ‘‘ṭhānaṁ",
  "atk-vin01a0:76_9": "kho panetaṁ vijjati yaṁ pāpabhikkhū atītasatthukaṁ pāvacananti maññamānā pakkhaṁ",
  "atk-vin01a0:76_10": "labhitvā nacirasseva saddhammaṁ antaradhāpeyyuṁ, yāva ca dhammavinayo tiṭṭhati tāva",
  "atk-vin01a0:76_11": "anatītasatthukameva pāvacanaṁ hoti. Vuttañhetaṁ bhagavatā –",
  "atk-vin01a0:77": "‘Yo vo, ānanda, mayā dhammo ca vinayo ca desito paññatto , so vo mamaccayena satthā’ti (dī. ni. 2.216).",
  "atk-vin01a0:78": "‘‘Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ.",
  "atk-vin01a0:79": "Yaṁ cāhaṁ bhagavatā –",
  "atk-vin01a0:80": "‘Dhāressasi pana me tvaṁ, kassapa, sāṇāni paṁsukūlāni nibbasanānī’ti vatvā cīvare sādhāraṇaparibhogena ceva,",
  "atk-vin01a0:81_0": "‘Ahaṁ, bhikkhave, yāvade ākaṅkhāmi vivicceva kāmehi…pe… paṭhamaṁ jhānaṁ upasampajja",
  "atk-vin01a0:81_1": "viharāmi; kassapopi, bhikkhave, yāvade ākaṅkhati vivicceva kāmehi…pe… paṭhamaṁ jhānaṁ",
  "atk-vin01a0:81_2": "upasampajja viharatī’ti –",
  "atk-vin01a0:82_0": "Evamādinā nayena navānupubbavihārachaḷabhiññāppabhede uttarimanussadhamme attanā",
  "atk-vin01a0:82_1": "samasamaṭṭhapanena ca anuggahito, tassa kimaññaṁ āṇaṇyaṁ bhavissati; nanu maṁ bhagavā",
  "atk-vin01a0:82_2": "rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako",
  "atk-vin01a0:82_3": "me ayaṁ bhavissatī’ti mantvā iminā asādhāraṇena anuggahena anuggahesī’’ti cintayanto",
  "atk-vin01a0:82_4": "dhammavinayasaṅgāyanatthaṁ bhikkhūnaṁ ussāhaṁ janesi. Yathāha –",
  "atk-vin01a0:83_0": "‘‘Atha kho āyasmā mahākassapo bhikkhū āmantesi – ‘ekamidāhaṁ, āvuso, samayaṁ pāvāya",
  "atk-vin01a0:83_1": "kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī’’ti",
  "atk-vin01a0:83_2": "(dī. ni. 2.231) sabbaṁ subhaddakaṇḍaṁ vitthārato veditabbaṁ.",
  "atk-vin01a0:84": "Tato paraṁ āha –",
  "atk-vin01a0:85_0": "‘‘Handa mayaṁ, āvuso, dhammañca vinayañca saṅgāyeyyāma. Pure adhammo dippati, dhammo",
  "atk-vin01a0:85_1": "paṭibāhiyyati; avinayo dippati, vinayo paṭibāhiyyati. Pure adhammavādino balavanto",
  "atk-vin01a0:85_2": "honti, dhammavādino dubbalā honti; avinayavādino balavanto honti, vinayavādino dubbalā",
  "atk-vin01a0:85_3": "hontī’’ti (cūḷava. 437).",
  "atk-vin01a0:86_0": "Bhikkhū āhaṁsu – ‘‘tena hi, bhante, thero bhikkhū uccinatū’’ti. Thero sakalanavaṅgasatthusāsanapariyattidhare",
  "atk-vin01a0:86_1": "puthujjana-sotāpanna-sakadāgāmi-anāgāmi-sukkhavipassakakhīṇāsavabhikkhū anekasate",
  "atk-vin01a0:86_2": "anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve",
  "atk-vin01a0:86_3": "yebhuyyena bhagavatā etadaggaṁ āropite tevijjādibhede khīṇāsavabhikkhūyeva ekūnapañcasate",
  "atk-vin01a0:86_4": "pariggahesi. Ye sandhāya idaṁ vuttaṁ – ‘‘atha kho āyasmā mahākassapo ekenūnāpañcaarahantasatāni",
  "atk-vin01a0:86_5": "uccinī’’ti (cūḷava. 437).",
  "atk-vin01a0:87_0": "Kissa pana thero ekenūnamakāsīti? Āyasmato ānandattherassa okāsakaraṇatthaṁ. Tena",
  "atk-vin01a0:87_1": "hāyasmatā sahāpi vināpi na sakkā dhammasaṅgīti kātuṁ, so hāyasmā sekkho sakaraṇīyo,",
  "atk-vin01a0:87_2": "tasmā sahāpi na sakkā; yasmā panassa kiñci dasabaladesitaṁ suttageyyādikaṁ bhagavato",
  "atk-vin01a0:87_3": "asammukhā paṭiggahitaṁ nāma natthi, tasmā vināpi na sakkā. Yadi evaṁ sekkhopi samāno",
  "atk-vin01a0:87_4": "dhammasaṅgītiyā bahukārattā therena uccinitabbo assa. Atha kasmā na uccinitoti ?",
  "atk-vin01a0:87_5": "Parūpavādavivajjanato. Thero hi āyasmante ānande ativiya vissattho ahosi, tathā hi",
  "atk-vin01a0:87_6": "naṁ sirasmiṁ palitesu jātesupi ‘‘na vāyaṁ kumārako mattamaññāsī’’ti (saṁ. ni. 2.154)",
  "atk-vin01a0:87_7": "kumārakavādena ovadati. Sakyakulappasuto cāyaṁ āyasmā tathāgatassa bhātā cūḷapituputto.",
  "atk-vin01a0:87_8": "Tatra hi bhikkhū chandāgamanaṁ viya maññamānā ‘‘bahū asekkhapaṭisambhidāppatte bhikkhū",
  "atk-vin01a0:87_9": "ṭhapetvā ānandaṁ sekkhapaṭisambhidāppattaṁ thero uccinī’’ti upavadeyyuṁ, taṁ parūpavādaṁ",
  "atk-vin01a0:87_10": "parivajjento ‘‘ānandaṁ vinā saṅgīti na sakkā kātuṁ, bhikkhūnaṁyeva anumatiyā gahessāmī’’ti na uccini.",
  "atk-vin01a0:88": "Atha sayameva bhikkhū ānandassatthāya theraṁ yāciṁsu. Yathāha –",
  "atk-vin01a0:89_0": "‘‘Bhikkhū āyasmantaṁ mahākassapaṁ etadavocuṁ – ‘ayaṁ, bhante, āyasmā ānando kiñcāpi",
  "atk-vin01a0:89_1": "sekkho abhabbo chandā dosā mohā bhayā agatiṁ gantuṁ, bahu cānena bhagavato santike",
  "atk-vin01a0:89_2": "dhammo ca vinayo ca pariyatto; tena hi, bhante, thero āyasmantampi ānandaṁ uccinatū’ti.",
  "atk-vin01a0:89_3": "Atha kho āyasmā mahākassapo āyasmantampi ānandaṁ uccinī’’ti (cūḷava. 437).",
  "atk-vin01a0:90": "Evaṁ bhikkhūnaṁ anumatiyā uccinitena tenāyasmatā saddhiṁ pañca therasatāni ahesuṁ.",
  "atk-vin01a0:91_0": "Atha kho therānaṁ bhikkhūnaṁ etadahosi – ‘‘kattha nu kho mayaṁ dhammañca vinayañca",
  "atk-vin01a0:91_1": "saṅgāyeyyāmā’’ti. Atha kho therānaṁ bhikkhūnaṁ etadahosi – ‘‘rājagahaṁ kho mahāgocaraṁ",
  "atk-vin01a0:91_2": "pahūtasenāsanaṁ, yaṁnūna mayaṁ rājagahe vassaṁ vasantā dhammañca vinayañca saṅgāyeyyāma,",
  "atk-vin01a0:91_3": "na aññe bhikkhū rājagahe vassaṁ upagaccheyyu’’nti. Kasmā pana nesaṁ etadahosi? Idaṁ",
  "atk-vin01a0:91_4": "amhākaṁ thāvarakammaṁ, koci visabhāgapuggalo saṅghamajjhaṁ pavisitvā ukkoṭeyyāti.",
  "atk-vin01a0:91_5": "Athāyasmā mahākassapo ñattidutiyena kammena sāvesi, taṁ saṅgītikkhandhake vuttanayeneva ñātabbaṁ.",
  "atk-vin01a0:92_0": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu",
  "atk-vin01a0:92_1": "vītivattesu ‘‘aḍḍhamāso atikkanto, idāni gimhānaṁ diyaḍḍho māso seso, upakaṭṭhā vassūpanāyikā’’ti",
  "atk-vin01a0:92_2": "mantvā mahākassapatthero ‘‘rājagahaṁ, āvuso, gacchāmā’’ti upaḍḍhaṁ bhikkhusaṅghaṁ",
  "atk-vin01a0:92_3": "gahetvā ekaṁ maggaṁ gato. Anuruddhattheropi upaḍḍhaṁ gahetvā ekaṁ maggaṁ gato. Ānandatthero",
  "atk-vin01a0:92_4": "pana bhagavato pattacīvaraṁ gahetvā bhikkhusaṅghaparivuto sāvatthiṁ gantvā rājagahaṁ",
  "atk-vin01a0:92_5": "gantukāmo yena sāvatthi tena cārikaṁ pakkāmi. Ānandattherena gatagataṭṭhāne mahāparidevo",
  "atk-vin01a0:92_6": "ahosi – ‘‘bhante ānanda, kuhiṁ satthāraṁ ṭhapetvā āgatosī’’ti . Anupubbena pana sāvatthiṁ",
  "atk-vin01a0:92_7": "anuppatte there bhagavato parinibbānadivase viya mahāparidevo ahosi.",
  "atk-vin01a0:93_0": "Tatra sudaṁ āyasmā ānando aniccatādipaṭisaṁyuttāya dhammiyā kathāya taṁ mahājanaṁ",
  "atk-vin01a0:93_1": "saññāpetvā jetavanaṁ pavisitvā dasabalena vasitagandhakuṭiyā dvāraṁ vivaritvā mañcapīṭhaṁ",
  "atk-vin01a0:93_2": "nīharitvā papphoṭetvā gandhakuṭiṁ sammajjitvā milātamālākacavaraṁ chaḍḍetvā mañcapīṭhaṁ",
  "atk-vin01a0:93_3": "atiharitvā puna yathāṭhāne ṭhapetvā bhagavato ṭhitakāle karaṇīyaṁ vattaṁ sabbamakāsi.",
  "atk-vin01a0:93_4": "Atha thero bhagavato parinibbānato pabhuti ṭhānanisajjabahulattā ussannadhātukaṁ",
  "atk-vin01a0:93_5": "kāyaṁ samassāsetuṁ dutiyadivase khīravirecanaṁ pivitvā vihāreyeva nisīdi. Yaṁ sandhāya",
  "atk-vin01a0:93_6": "subhena māṇavena pahitaṁ māṇavakaṁ etadavoca –",
  "atk-vin01a0:94": "‘‘Akālo kho, māṇavaka, atthi me ajja bhesajjamattā pītā, appeva nāma svepi upasaṅkameyyāmā’’ti (dī. ni. 1.447).",
  "atk-vin01a0:95": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṁnāma dasamaṁ suttamabhāsi.",
  "atk-vin01a0:96_0": "Atha thero jetavanavihāre khaṇḍaphullappaṭisaṅkharaṇaṁ kārāpetvā upakaṭṭhāya vassūpanāyikāya",
  "atk-vin01a0:96_1": "rājagahaṁ gato. Tathā mahākassapatthero anuruddhatthero ca sabbaṁ bhikkhusaṅghaṁ",
  "atk-vin01a0:96_2": "gahetvā rājagahameva gato.",
  "atk-vin01a0:97_0": "Tena kho pana samayena rājagahe aṭṭhārasa mahāvihārā honti. Te sabbepi chaḍḍitapatitauklāpā",
  "atk-vin01a0:97_1": "ahesuṁ. Bhagavato hi parinibbāne sabbe bhikkhū attano attano pattacīvaraṁ gahetvā",
  "atk-vin01a0:97_2": "vihāre ca pariveṇe ca chaḍḍetvā agamaṁsu. Tattha therā bhagavato vacanapūjanatthaṁ",
  "atk-vin01a0:97_3": "titthiyavādaparimocanatthañca ‘‘paṭhamaṁ māsaṁ khaṇḍaphullappaṭisaṅkharaṇaṁ karomā’’ti",
  "atk-vin01a0:97_4": "cintesuṁ. Titthiyā hi evaṁ vadeyyuṁ – ‘‘samaṇassa gotamassa sāvakā satthari ṭhiteyeva",
  "atk-vin01a0:97_5": "vihāre paṭijaggiṁsu, parinibbute chaḍḍesu’’nti. Tesaṁ vādaparimocanatthañca cintesunti",
  "atk-vin01a0:97_6": "vuttaṁ hoti. Vuttampi hetaṁ –",
  "atk-vin01a0:98_0": "‘‘Atha kho therānaṁ bhikkhūnaṁ etadahosi – ‘bhagavatā kho, āvuso, khaṇḍaphullappaṭisaṅkharaṇaṁ",
  "atk-vin01a0:98_1": "vaṇṇitaṁ. Handa mayaṁ, āvuso, paṭhamaṁ māsaṁ khaṇḍaphullappaṭisaṅkharaṇaṁ karoma,",
  "atk-vin01a0:98_2": "majjhimaṁ māsaṁ sannipatitvā dhammañca vinayañca saṅgāyissāmā’’ti (cūḷava. 438).",
  "atk-vin01a0:99_0": "Te dutiyadivase gantvā rājadvāre aṭṭhaṁsu. Ajātasattu rājā āgantvā vanditvā ‘‘kiṁ,",
  "atk-vin01a0:99_1": "bhante, āgatatthā’’ti attanā kattabbakiccaṁ paṭipucchi. Therā aṭṭhārasa mahāvihārapaṭisaṅkharaṇatthāya",
  "atk-vin01a0:99_2": "hatthakammaṁ paṭivedesuṁ. ‘‘Sādhu, bhante’’ti rājā hatthakammakārake manusse adāsi.",
  "atk-vin01a0:99_3": "Therā paṭhamaṁ māsaṁ sabbavihāre paṭisaṅkharāpetvā rañño ārocesuṁ – ‘‘niṭṭhitaṁ,",
  "atk-vin01a0:99_4": "mahārāja, vihārapaṭisaṅkharaṇaṁ. Idāni dhammavinayasaṅgahaṁ karomā’’ti. ‘‘Sādhu,",
  "atk-vin01a0:99_5": "bhante, vissatthā karotha. Mayhaṁ āṇācakkaṁ, tumhākaṁ dhammacakkaṁ hotu. Āṇāpetha,",
  "atk-vin01a0:99_6": "bhante, kiṁ karomī’’ti? ‘‘Saṅgahaṁ karontānaṁ bhikkhūnaṁ sannisajjaṭṭhānaṁ, mahārājā’’ti.",
  "atk-vin01a0:99_7": "‘‘Kattha karomi, bhante’’ti? ‘‘Vebhārapabbatapasse sattapaṇṇiguhādvāre kātuṁ yuttaṁ,",
  "atk-vin01a0:99_8": "mahārājā’’ti. ‘‘Sādhu, bhante’’ti kho rājā ajātasattu vissakammunā nimmitasadisaṁ",
  "atk-vin01a0:99_9": "suvibhattabhittitthambhasopānaṁ nānāvidhamālākammalataākammavicittaṁ abhibhavantamiva",
  "atk-vin01a0:99_10": "rājabhavanavibhūtiṁ avahasantamiva devavimānasiriṁ siriyā niketamiva ekanipātatitthamiva",
  "atk-vin01a0:99_11": "ca devamanussanayanavihaṅgānaṁ lokarāmaṇeyyakamiva sampiṇḍitaṁ daṭṭhabbasāramaṇḍaṁ",
  "atk-vin01a0:99_12": "maṇḍapaṁ kārāpetvā vividhakusumadāma-olambaka-viniggalantacāruvitānaṁ ratanavicittamaṇikoṭṭimatalamiva",
  "atk-vin01a0:99_13": "ca naṁ nānāpupphūpahāravicittasupariniṭṭhitabhūmikammaṁ brahmavimānasadisaṁ alaṅkaritvā",
  "atk-vin01a0:99_14": "tasmiṁ mahāmaṇḍape pañcasatānaṁ bhikkhūnaṁ anagghāni pañca kappiyapaccattharaṇasatāni",
  "atk-vin01a0:99_15": "paññāpetvā dakkhiṇabhāgaṁ nissāya uttarābhimukhaṁ therāsanaṁ maṇḍapamajjhe puratthābhimukhaṁ",
  "atk-vin01a0:99_16": "buddhassa bhagavato āsanārahaṁ dhammāsanaṁ paññāpetvā dantakhacitaṁ bījaniñcettha",
  "atk-vin01a0:99_17": "ṭhapetvā bhikkhusaṅghassa ārocāpesi – ‘‘niṭṭhitaṁ, bhante, mama kicca’’nti.",
  "atk-vin01a0:100_0": "Tasmiṁ kho pana samaye ekacce bhikkhū āyasmantaṁ ānandaṁ sandhāya evamāhaṁsu – ‘‘imasmiṁ",
  "atk-vin01a0:100_1": "bhikkhusaṅghe eko bhikkhu vissagandhaṁ vāyanto vicaratī’’ti. Thero taṁ sutvā ‘‘imasmiṁ",
  "atk-vin01a0:100_2": "bhikkhusaṅghe añño vissagandhaṁ vāyanto vicaraṇakabhikkhu nāma natthi, addhā ete",
  "atk-vin01a0:100_3": "maṁ sandhāya vadantī’’ti saṁvegaṁ āpajji. Ekacce bhikkhū āyasmantaṁ ānandaṁ āhaṁsu",
  "atk-vin01a0:100_4": "– ‘‘sve, āvuso, sannipāto tvañca sekkho sakaraṇīyo, tena te na yuttaṁ sannipātaṁ",
  "atk-vin01a0:100_5": "gantuṁ, appamatto hohī’’ti.",
  "atk-vin01a0:101_0": "Atha kho āyasmā ānando – ‘‘sve sannipāto, na kho pana metaṁ patirūpaṁ yvāhaṁ sekkho",
  "atk-vin01a0:101_1": "samāno sannipātaṁ gaccheyya’’nti bahudeva rattiṁ kāyagatāyasatiyā vītināmetvā rattiyā",
  "atk-vin01a0:101_2": "paccūsasamayaṁ caṅkamā orohitvā vihāraṁ pavisitvā ‘‘nipajjissāmī’’ti kāyaṁ āvajjesi.",
  "atk-vin01a0:101_3": "Dve pādā bhūmito muttā, appattañca sīsaṁ bimbohanaṁ, etasmiṁ antare anupādāya āsavehi",
  "atk-vin01a0:101_4": "cittaṁ vimucci. Ayañhi āyasmā caṅkamena bahi vītināmetvā visesaṁ nibbattetuṁ asakkonto",
  "atk-vin01a0:101_5": "cintesi – ‘‘nanu maṁ bhagavā etadavoca – ‘katapuññosi tvaṁ, ānanda, padhānamanuyuñja;",
  "atk-vin01a0:101_6": "khippaṁ hohisi anāsavo’ti (dī. ni. 2.207). Buddhānañca kathādoso nāma natthi. Mama",
  "atk-vin01a0:101_7": "accāraddhaṁ vīriyaṁ tena me cittaṁ uddhaccāya saṁvattati. Handāhaṁ vīriyasamathaṁ",
  "atk-vin01a0:101_8": "yojemī’’ti caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā",
  "atk-vin01a0:101_9": "mañcake nisīditvā ‘‘thokaṁ vissamissāmī’’ti kāyaṁ mañcake upanāmesi. Dve pādā bhūmito",
  "atk-vin01a0:101_10": "muttā, sīsañca bimbohanaṁ asampattaṁ. Etasmiṁ antare anupādāya āsavehi cittaṁ vimuttaṁ,",
  "atk-vin01a0:101_11": "catuiriyāpathavirahitaṁ therassa arahattaṁ ahosi. Tena imasmiṁ sāsane anipanno anisinno",
  "atk-vin01a0:101_12": "aṭṭhito acaṅkamanto ‘‘ko bhikkhu arahattaṁ patto’’ti vutte ‘‘ānandatthero’’ti vattuṁ vaṭṭati.",
  "atk-vin01a0:102_0": "Atha kho therā bhikkhū dutiyadivase katabhattakiccā pattacīvaraṁ paṭisāmetvā dhammasabhāyaṁ",
  "atk-vin01a0:102_1": "sannipatitā. Ānandatthero pana attano arahattappattiṁ ñāpetukāmo bhikkhūhi saddhiṁ",
  "atk-vin01a0:102_2": "na gato. Bhikkhū yathāvuḍḍhaṁ attano attano pattāsane nisīdantā ānandattherassa āsanaṁ",
  "atk-vin01a0:102_3": "ṭhapetvā nisinnā. Tattha kehici ‘‘etamāsanaṁ kassā’’ti vutte ‘‘ānandattherassā’’ti.",
  "atk-vin01a0:102_4": "‘‘Ānando pana kuhiṁ gato’’ti? Tasmiṁ samaye thero cintesi – ‘‘idāni mayhaṁ gamanakālo’’ti.",
  "atk-vin01a0:102_5": "Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesi.",
  "atk-vin01a0:102_6": "Ākāsenāgantvā nisīdītipi eke.",
  "atk-vin01a0:103_0": "Evaṁ nisinne tasmiṁ āyasmante mahākassapatthero bhikkhū āmantesi – ‘‘āvuso, kiṁ paṭhamaṁ",
  "atk-vin01a0:103_1": "saṅgāyāma, dhammaṁ vā vinayaṁ vā’’ti? Bhikkhū āhaṁsu – ‘‘bhante mahākassapa, vinayo",
  "atk-vin01a0:103_2": "nāma buddhasāsanassa āyu, vinaye ṭhite sāsanaṁ ṭhitaṁ hoti; tasmā paṭhamaṁ vinayaṁ",
  "atk-vin01a0:103_3": "saṅgāyāmā’’ti,. ‘‘Kaṁ dhuraṁ katvā’’ti? ‘‘Āyasmantaṁ upāli’’nti. ‘‘Kiṁ ānando nappahotī’’ti?",
  "atk-vin01a0:103_4": "‘‘No nappahoti; api ca kho pana sammāsambuddho dharamānoyeva vinayapariyattiṁ nissāya",
  "atk-vin01a0:103_5": "āyasmantaṁ upāliṁ etadagge ṭhapesi – ‘etadaggaṁ, bhikkhave, mama sāvakānaṁ bhikkhūnaṁ",
  "atk-vin01a0:103_6": "vinayadharānaṁ yadidaṁ upālī’ti (a. ni. 1.219, 228). Tasmā upālittheraṁ pucchitvā",
  "atk-vin01a0:103_7": "vinayaṁ saṅgāyāmā’’ti. Tato thero vinayaṁ pucchanatthāya attanāva attānaṁ sammanni.",
  "atk-vin01a0:103_8": "Upālittheropi vissajjanatthāya sammanni. Tatrāyaṁ pāḷi –",
  "atk-vin01a0:104": "‘‘Atha kho āyasmā mahākassapo saṅghaṁ ñāpesi –",
  "atk-vin01a0:105": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ upāliṁ vinayaṁ puccheyya’nti.",
  "atk-vin01a0:106": "‘‘Āyasmāpi upāli saṅghaṁ ñāpesi –",
  "atk-vin01a0:107": "‘‘Suṇātu me, bhante, saṅgho. Yadi saṅghassa pattakallaṁ, ahaṁ āyasmatā mahākassapena vinayaṁ puṭṭho vissajjeyya’’nti.",
  "atk-vin01a0:108_0": "Evaṁ attanāva attānaṁ sammannitvā āyasmā upāli uṭṭhāyāsanā ekaṁsaṁ cīvaraṁ katvā",
  "atk-vin01a0:108_1": "there bhikkhū vanditvā dhammāsane nisīdi, dantakhacitaṁ bījaniṁ gahetvā. Tato āyasmā",
  "atk-vin01a0:108_2": "mahākassapo therāsane nisīditvā āyasmantaṁ upāliṁ vinayaṁ pucchi – ‘‘paṭhamaṁ, āvuso",
  "atk-vin01a0:108_3": "upāli, pārājikaṁ kattha paññatta’’nti ? ‘‘Vesāliyaṁ, bhante’’ti. ‘‘Kaṁ ārabbhā’’ti?",
  "atk-vin01a0:108_4": "‘‘Sudinnaṁ kalandaputtaṁ ārabbhā’’ti. ‘‘Kismiṁ vatthusmi’’nti? ‘‘Methunadhamme’’ti.",
  "atk-vin01a0:109_0": "Atha kho āyasmā mahākassapo āyasmantaṁ upāliṁ paṭhamassa pārājikassa vatthumpi pucchi,",
  "atk-vin01a0:109_1": "nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi",
  "atk-vin01a0:109_2": "pucchi, anāpattimpi pucchi; yathā ca paṭhamassa tathā dutiyassa tathā tatiyassa tathā",
  "atk-vin01a0:109_3": "catutthassa pārājikassa vatthumpi pucchi…pe… anāpattimpi pucchi. Puṭṭho puṭṭho upālitthero",
  "atk-vin01a0:109_4": "vissajjesi. Tato imāni cattāri pārājikāni ‘‘pārājikakaṇḍaṁ nāma ida’’nti saṅgahaṁ",
  "atk-vin01a0:109_5": "āropetvā ṭhapesuṁ. Terasa saṅghādisesāni ‘‘terasaka’’nti ṭhapesuṁ. Dve sikkhāpadāni",
  "atk-vin01a0:109_6": "‘‘aniyatānī’’ti ṭhapesuṁ. Tiṁsa sikkhāpadāni ‘‘nissaggiyapācittiyānī’’ti ṭhapesuṁ.",
  "atk-vin01a0:109_7": "Dvenavuti sikkhāpadāni ‘‘pācittiyānī’’ti ṭhapesuṁ. Cattāri sikkhāpadāni ‘‘pāṭidesanīyānī’’ti",
  "atk-vin01a0:109_8": "ṭhapesuṁ. Pañcasattati sikkhāpadāni ‘‘sekhiyānī’’ti ṭhapesuṁ. Satta dhamme ‘‘adhikaraṇasamathā’’ti ṭhapesuṁ.",
  "atk-vin01a0:110_0": "Evaṁ mahāvibhaṅgaṁ saṅgahaṁ āropetvā bhikkhunīvibhaṅge aṭṭha sikkhāpadāni ‘‘pārājikakaṇḍaṁ",
  "atk-vin01a0:110_1": "nāma ida’’nti ṭhapesuṁ. Sattarasa sikkhāpadāni ‘‘sattarasaka’’nti ṭhapesuṁ. Tiṁsa",
  "atk-vin01a0:110_2": "sikkhāpadāni ‘‘nissaggiyapācittiyānī’’ti ṭhapesuṁ. Chasaṭṭhisatasikkhāpadāni ‘‘pācittiyānī’’ti",
  "atk-vin01a0:110_3": "ṭhapesuṁ. Aṭṭha sikkhāpadāni ‘‘pāṭidesanīyānī’’ti ṭhapesuṁ. Pañcasattati sikkhāpadāni",
  "atk-vin01a0:110_4": "‘‘sekhiyānī’’ti ṭhapesuṁ. Satta dhamme ‘‘adhikaraṇasamathā’’ti ṭhapesuṁ. Evaṁ bhikkhunīvibhaṅgaṁ",
  "atk-vin01a0:110_5": "saṅgahaṁ āropetvā eteneva upāyena khandhakaparivārepi āropesuṁ. Evametaṁ saubhatovibhaṅgakhandhakaparivāraṁ",
  "atk-vin01a0:110_6": "vinayapiṭakaṁ saṅgahamārūḷhaṁ sabbaṁ mahākassapatthero pucchi, upālitthero vissajjesi.",
  "atk-vin01a0:110_7": "Pucchāvissajjanapariyosāne pañca arahantasatāni saṅgahaṁ āropitanayeneva gaṇasajjhāyamakaṁsu.",
  "atk-vin01a0:110_8": "Vinayasaṅgahāvasāne upālitthero dantakhacitaṁ bījaniṁ nikkhipitvā dhammāsanā orohitvā",
  "atk-vin01a0:110_9": "vuḍḍhe bhikkhū vanditvā attano pattāsane nisīdi.",
  "atk-vin01a0:111_0": "Vinayaṁ saṅgāyitvā dhammaṁ saṅgāyitukāmo āyasmā mahākassapo bhikkhū pucchi – ‘‘dhammaṁ",
  "atk-vin01a0:111_1": "saṅgāyantehi kaṁ puggalaṁ dhuraṁ katvā dhammo saṅgāyitabbo’’ti? Bhikkhū ‘‘ānandattheraṁ",
  "atk-vin01a0:111_2": "dhuraṁ katvā’’ti āhaṁsu.",
  "atk-vin01a0:112": "Atha kho āyasmā mahākassapo saṅghaṁ ñāpesi –",
  "atk-vin01a0:113": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ ānandaṁ dhammaṁ puccheyya’’nti.",
  "atk-vin01a0:114": "Atha kho āyasmā ānando saṅghaṁ ñāpesi –",
  "atk-vin01a0:115": "‘‘Suṇātu me, bhante, saṅgho yadi saṅghassa pattakallaṁ, ahaṁ āyasmatā mahākassapena dhammaṁ puṭṭho vissajjeyya’’nti.",
  "atk-vin01a0:116_0": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane",
  "atk-vin01a0:116_1": "nisīdi dantakhacitaṁ bījaniṁ gahetvā. Atha mahākassapatthero ānandattheraṁ dhammaṁ",
  "atk-vin01a0:116_2": "pucchi – ‘‘brahmajālaṁ, āvuso ānanda, kattha bhāsita’’nti? ‘‘Antarā ca, bhante, rājagahaṁ",
  "atk-vin01a0:116_3": "antarā ca nāḷandaṁ rājāgārake ambalaṭṭhikāya’’nti. ‘‘Kaṁ ārabbhā’’ti? ‘‘Suppiyañca",
  "atk-vin01a0:116_4": "paribbājakaṁ, brahmadattañca māṇava’’nti. ‘‘Kismiṁ vatthusmi’’nti? ‘‘Vaṇṇāvaṇṇe’’ti.",
  "atk-vin01a0:116_5": "Atha kho āyasmā mahākassapo āyasmantaṁ ānandaṁ brahmajālassa nidānampi pucchi, puggalampi",
  "atk-vin01a0:116_6": "pucchi, vatthumpi pucchi. ‘‘Sāmaññaphalaṁ panāvuso ānanda, kattha bhāsita’’nti? ‘Rājagahe,",
  "atk-vin01a0:116_7": "bhante, jīvakambavane’’ti. ‘‘Kena saddhi’’nti? ‘‘Ajātasattunā vedehiputtena saddhi’’nti.",
  "atk-vin01a0:116_8": "Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi,",
  "atk-vin01a0:116_9": "puggalampi pucchi. Eteneva upāyena pañca nikāye pucchi.",
  "atk-vin01a0:117_0": "Pañcanikāyā nāma – dīghanikāyo, majjhimanikāyo, saṁyuttanikāyo, aṅguttaranikāyo,",
  "atk-vin01a0:117_1": "khuddakanikāyoti. Tattha khuddakanikāyo nāma – cattāro nikāye ṭhapetvā, avasesaṁ",
  "atk-vin01a0:117_2": "buddhavacanaṁ. Tattha vinayo āyasmatā upālittherena vissajjito, sesakhuddakanikāyo",
  "atk-vin01a0:117_3": "cattāro ca nikāyā ānandattherena. Tadetaṁ sabbampi buddhavacanaṁ rasavasena ekavidhaṁ,",
  "atk-vin01a0:117_4": "dhammavinayavasena duvidhaṁ, paṭhamamajjhimapacchimavasena tividhaṁ; tathā piṭakavasena,",
  "atk-vin01a0:117_5": "nikāyavasena pañcavidhaṁ, aṅgavasena navavidhaṁ, dhammakkhandhavasena caturāsītisahassavidhanti veditabbaṁ.",
  "atk-vin01a0:118_0": "Kathaṁ rasavasena ekavidhaṁ? Yañhi bhagavatā anuttaraṁ sammāsambodhiṁ abhisambujjhitvā",
  "atk-vin01a0:118_1": "yāva anupādisesāya nibbānadhātuyā parinibbāyati, etthantare pañcacattālīsavassāni",
  "atk-vin01a0:118_2": "devamanussanāgayakkhādayo anusāsantena paccavekkhantena vā vuttaṁ, sabbaṁ taṁ ekarasaṁ",
  "atk-vin01a0:118_3": "vimuttirasameva hoti. Evaṁ rasavasena ekavidhaṁ.",
  "atk-vin01a0:119_0": "Kathaṁ dhammavinayavasena duvidhaṁ? Sabbameva cetaṁ dhammo ceva vinayo cāti saṅkhyaṁ",
  "atk-vin01a0:119_1": "gacchati. Tattha vinayapiṭakaṁ vinayo, avasesaṁ buddhavacanaṁ dhammo; tenevāha –",
  "atk-vin01a0:119_2": "‘‘yaṁnūna mayaṁ, āvuso, dhammañca vinayañca saṅgāyeyyāmā’’ti. ‘‘Ahaṁ upāliṁ vinayaṁ",
  "atk-vin01a0:119_3": "puccheyyaṁ, ānandaṁ dhammaṁ puccheyya’’nti ca evaṁ dhammavinayavasena duvidhaṁ.",
  "atk-vin01a0:120": "Kathaṁ paṭhamamajjhimapacchimavasena tividhaṁ? Sabbameva hidaṁ paṭhamabuddhavacanaṁ, majjhimabuddhavacanaṁ, pacchimabuddhavacananti tippabhedaṁ hoti. Tattha –",
  "atk-vin01a0:121": "‘‘Anekajātisaṁsāraṁ, sandhāvissaṁ anibbisaṁ;",
  "atk-vin01a0:122": "Gahakāraṁ gavesanto, dukkhā jāti punappunaṁ.",
  "atk-vin01a0:123": "‘‘Gahakāraka diṭṭhosi, puna gehaṁ na kāhasi;",
  "atk-vin01a0:124": "Sabbā te phāsukā bhaggā, gahakūṭaṁ visaṅkhataṁ;",
  "atk-vin01a0:125": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154);",
  "atk-vin01a0:126": "Idaṁ paṭhamabuddhavacanaṁ.",
  "atk-vin01a0:127_0": "Keci ‘‘yadā have pātubhavanti dhammā’’ti khandhake udānagāthaṁ āhu. Esā pana pāṭipadadivase",
  "atk-vin01a0:127_1": "sabbaññubhāvappattassa somanassamayañāṇena paccayākāraṁ paccavekkhantassa uppannā",
  "atk-vin01a0:127_2": "udānagāthāti veditabbā.",
  "atk-vin01a0:128": "Yaṁ pana parinibbānakāle abhāsi – ‘‘handa dāni, bhikkhave, āmantayāmi vo, vayadhammā saṅkhārā, appamādena sampādethā’’ti (dī. ni. 2.218) idaṁ pacchimabuddhavacanaṁ.",
  "atk-vin01a0:129": "Ubhinnamantare yaṁ vuttaṁ etaṁ majjhimabuddhavacananti. Evaṁ paṭhamamajjhimapacchimavasena tividhaṁ.",
  "atk-vin01a0:130_0": "Kathaṁ piṭakavasena tividhaṁ? Sabbampi hetaṁ vinayapiṭakaṁ suttantapiṭakaṁ abhidhammapiṭakanti",
  "atk-vin01a0:130_1": "tippabhedameva hoti. Tattha paṭhamasaṅgītiyaṁ saṅgītañca asaṅgītañca sabbampi samodhānetvā",
  "atk-vin01a0:130_2": "ubhayāni pātimokkhāni, dve vibhaṅgāni, dvāvīsati khandhakāni, soḷasaparivārāti idaṁ vinayapiṭakaṁ nāma.",
  "atk-vin01a0:131_0": "Brahmajālādi catuttiṁsasuttasaṅgaho dīghanikāyo, mūlapariyāyasuttādi diyaḍḍhasatadvesuttasaṅgaho",
  "atk-vin01a0:131_1": "majjhimanikāyo, oghataraṇasuttādi sattasuttasahassa sattasata dvāsaṭṭhisuttasaṅgaho",
  "atk-vin01a0:131_2": "saṁyuttanikāyo, cittapariyādānasuttādi navasuttasahassa pañcasata sattapaññāsasuttasaṅgaho",
  "atk-vin01a0:131_3": "aṅguttaranikāyo, khuddakapāṭha-dhammapada-udāna-itivuttaka-suttanipāta-vimānavatthu-petavatthu-theragāthā-therīgāthā-jātakaniddesa-paṭisambhidā-apadāna-buddhavaṁsa-cariyāpiṭakavasena",
  "atk-vin01a0:131_4": "pannarasappabhedo khuddakanikāyoti idaṁ suttantapiṭakaṁ nāma.",
  "atk-vin01a0:132": "Dhammasaṅgaho, vibhaṅgo, dhātukathā, puggalapaññatti, kathāvatthu, yamakaṁ, paṭṭhānanti idaṁ abhidhammapiṭakaṁ nāma. Tattha –",
  "atk-vin01a0:133": "Vividhavisesanayattā , vinayanato ceva kāyavācānaṁ;",
  "atk-vin01a0:134": "Vinayatthavidūhi ayaṁ, vinayo vinayoti akkhāto.",
  "atk-vin01a0:135_0": "Vividhā hi ettha pañcavidha pātimokkhuddesa pārājikādi sattaāpattikkhandhamātikā",
  "atk-vin01a0:135_1": "vibhaṅgādippabhedā nayā, visesabhūtā ca daḷhīkammasithilakaraṇappayojanā anupaññattinayā",
  "atk-vin01a0:135_2": ", kāyikavācasikaajjhācāranisedhanato cesa kāyaṁ vācañca vineti, tasmā vividhanayattā",
  "atk-vin01a0:135_3": "visesanayattā kāyavācānañca vinayanato ‘‘vinayo’’ti akkhāto. Tenetametassa vacanatthakosallatthaṁ vuttaṁ –",
  "atk-vin01a0:136": "‘‘Vividhavisesanayattā, vinayanato ceva kāyavācānaṁ;",
  "atk-vin01a0:137": "Vinayatthavidūhi ayaṁ, vinayo vinayoti akkhāto’’ti.",
  "atk-vin01a0:138": "Itaraṁ pana –",
  "atk-vin01a0:139": "Atthānaṁ sūcanato, suvuttato savanatotha sūdanato;",
  "atk-vin01a0:140": "Suttāṇā suttasabhāgato ca, suttanti akkhātaṁ.",
  "atk-vin01a0:141_0": "Tañhi attatthaparatthādibhede atthe sūceti, suvuttā cettha atthā veneyyajjhāsayānulomena",
  "atk-vin01a0:141_1": "vuttattā. Savati cetaṁ atthe sassamiva phalaṁ pasavatīti vuttaṁ hoti. Sūdati cetaṁ",
  "atk-vin01a0:141_2": "dhenuviya khīraṁ, paggharatīti vuttaṁ hoti. Suṭṭhu ca ne tāyati rakkhatīti vuttaṁ",
  "atk-vin01a0:141_3": "hoti. Suttasabhāgañcetaṁ, yathā hi tacchakānaṁ suttaṁ pamāṇaṁ hoti; evametampi viññūnaṁ.",
  "atk-vin01a0:141_4": "Yathā ca suttena saṅgahitāni pupphāni na vikiriyanti na viddhaṁsiyanti; evametena",
  "atk-vin01a0:141_5": "saṅgahitā atthā. Tenetametassa vacanatthakosallatthaṁ vuttaṁ –",
  "atk-vin01a0:142": "‘‘Atthānaṁ sūcanato, suvuttato savanatotha sūdanato;",
  "atk-vin01a0:143": "Suttāṇā suttasabhāgato ca, suttanti akkhāta’’nti.",
  "atk-vin01a0:144": "Itaro pana –",
  "atk-vin01a0:145": "Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:146": "Vuttādhikā ca dhammā, abhidhammo tena akkhāto.",
  "atk-vin01a0:147_0": "Ayañhi abhisaddo vuḍḍhilakkhaṇapūjitaparicchinnādhikesu dissati. Tathāhesa – ‘‘bāḷhā",
  "atk-vin01a0:147_1": "me āvuso dukkhā vedanā abhikkamanti no paṭikkamantī’’tiādīsu (ma. ni. 3.389; saṁ.",
  "atk-vin01a0:147_2": "ni. 5.195) vuḍḍhiyaṁ āgato. ‘‘Yā tā rattiyo abhiññātā abhilakkhitā’’tiādīsu (ma.",
  "atk-vin01a0:147_3": "ni. 1.49) lakkhaṇe. ‘‘Rājābhirājā manujindo’’tiādīsu (ma. ni. 2.399; su. ni. 558)",
  "atk-vin01a0:147_4": "pūjite. ‘‘Paṭibalo vinetuṁ abhidhamme abhivinaye’’tiādīsu (mahāva. 85) paricchinne.",
  "atk-vin01a0:147_5": "Aññamaññasaṅkaravirahite dhamme ca vinaye cāti vuttaṁ hoti. ‘‘Abhikkantena vaṇṇenā’’tiādīsu",
  "atk-vin01a0:147_6": "(vi. va. 75) adhike.",
  "atk-vin01a0:148_0": "Ettha ca ‘‘rūpūpapattiyā maggaṁ bhāveti, mettāsahagatena cetasā ekaṁ disaṁ pharitvā",
  "atk-vin01a0:148_1": "viharatī’’tiādinā (dha. sa. 160 ādayo) nayena vuḍḍhimantopi dhammā vuttā. ‘‘Rūpārammaṇaṁ",
  "atk-vin01a0:148_2": "vā saddārammaṇaṁ vā’’tiādinā nayena ārammaṇādīhi lakkhaṇīyattā salakkhaṇāpi. ‘‘Sekkhā",
  "atk-vin01a0:148_3": "dhammā, asekkhā dhammā, lokuttarā dhammā’’tiādinā nayena pūjitāpi pūjārahāti adhippāyo.",
  "atk-vin01a0:148_4": "‘‘Phasso hoti vedanā hotī’’tiādinā nayena sabhāvaparicchinnattā paricchinnāpi. ‘‘Mahaggatā",
  "atk-vin01a0:148_5": "dhammā, appamāṇā dhammā, anuttarā dhammā’’tiādinā nayena adhikāpi dhammā vuttā. Tenetametassa",
  "atk-vin01a0:148_6": "vacanatthakosallatthaṁ vuttaṁ –",
  "atk-vin01a0:149": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:150": "Vuttādhikā ca dhammā, abhidhammo tena akkhāto’’ti.",
  "atk-vin01a0:151": "Yaṁ panettha avisiṭṭhaṁ, taṁ –",
  "atk-vin01a0:152": "Piṭakaṁ piṭakatthavidū, pariyattibbhājanatthato āhu;",
  "atk-vin01a0:153": "Tena samodhānetvā, tayopi vinayādayo ñeyyā.",
  "atk-vin01a0:154_0": "Pariyattipi hi ‘‘mā piṭakasampadānenā’’tiādīsu (a. ni. 3.66) piṭakanti vuccati. ‘‘Atha",
  "atk-vin01a0:154_1": "puriso āgaccheyya kudālapiṭakaṁ ādāyā’’tiādīsu (ma. ni. 1.228; a. ni. 3.70) yaṁ kiñci",
  "atk-vin01a0:154_2": "bhājanampi. Tasmā piṭakaṁ piṭakatthavidū, pariyattibbhājanatthato āhu.",
  "atk-vin01a0:155_0": "Idāni tena samodhānetvā tayopi vinayādayo ñeyyāti. Tena evaṁ duvidhatthena piṭakasaddena",
  "atk-vin01a0:155_1": "saha samāsaṁ katvā vinayo ca so piṭakañca pariyattibhāvato tassa tassa atthassa bhājanato",
  "atk-vin01a0:155_2": "cāti vinayapiṭakaṁ, yathāvutteneva nayena suttantañca taṁ piṭakañcāti suttantapiṭakaṁ,",
  "atk-vin01a0:155_3": "abhidhammo ca so piṭakañcāti abhidhammapiṭakanti evamete tayopi vinayādayo ñeyyā.",
  "atk-vin01a0:156": "Evaṁ ñatvā ca punapi tesveva piṭakesu nānappakārakosallatthaṁ –",
  "atk-vin01a0:157": "Desanāsāsanakathā, bhedaṁ tesu yathārahaṁ;",
  "atk-vin01a0:158": "Sikkhāpahānagambhīra, bhāvañca paridīpaye.",
  "atk-vin01a0:159": "Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:160": "Pāpuṇāti yathā bhikkhu, tampi sabbaṁ vibhāvaye.",
  "atk-vin01a0:161_0": "Tatrāyaṁ paridīpanā vibhāvanā ca, etāni hi tīṇi piṭakāni yathākkamaṁ āṇā vohāra paramatthadesanā",
  "atk-vin01a0:161_1": "yathāparādha-yathānuloma-yathādhammasāsanāni, saṁvarāsaṁvaradiṭṭhiviniveṭhanāmarūpaparicchedakathāti ca vuccanti.",
  "atk-vin01a0:162_0": "Ettha hi vinayapiṭakaṁ āṇārahena bhagavatā āṇābāhullato desitattā āṇādesanā, suttantapiṭakaṁ",
  "atk-vin01a0:162_1": "vohārakusalena bhagavatā vohārabāhullato desitattā vohāradesanā, abhidhammapiṭakaṁ",
  "atk-vin01a0:162_2": "paramatthakusalena bhagavatā paramatthabāhullato desitattā paramatthadesanāti vuccati.",
  "atk-vin01a0:163_0": "Tathā paṭhamaṁ ye te pacurāparādhā sattā te yathāparādhaṁ ettha sāsitāti yathāparādhasāsanaṁ,",
  "atk-vin01a0:163_1": "dutiyaṁ anekajjhāsayānusayacariyādhimuttikā sattā yathānulomaṁ ettha sāsitāti yathānulomasāsanaṁ,",
  "atk-vin01a0:163_2": "tatiyaṁ dhammapuñjamatte ‘‘ahaṁ mamā’’ti saññino sattā yathādhammaṁ ettha sāsitāti",
  "atk-vin01a0:163_3": "yathādhammasāsananti vuccati.",
  "atk-vin01a0:164_0": "Tathā paṭhamaṁ ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā,",
  "atk-vin01a0:164_1": "dutiyaṁ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti diṭṭhiviniveṭhanakathā,",
  "atk-vin01a0:164_2": "tatiyaṁ rāgādipaṭipakkhabhūto nāmarūpaparicchedo ettha kathitoti nāmarūpaparicchedakathāti vuccati.",
  "atk-vin01a0:165_0": "Tīsupi ca cetesu tisso sikkhā, tīṇi pahānāni, catubbidho ca gambhīrabhāvo veditabbo",
  "atk-vin01a0:165_1": ". Tathā hi – vinayapiṭake visesena adhisīlasikkhā vuttā, suttantapiṭake adhicittasikkhā,",
  "atk-vin01a0:165_2": "abhidhammapiṭake adhipaññāsikkhā.",
  "atk-vin01a0:166_0": "Vinayapiṭake ca vītikkamappahānaṁ kilesānaṁ, vītikkamapaṭipakkhattā sīlassa. Suttantapiṭake",
  "atk-vin01a0:166_1": "pariyuṭṭhānappahānaṁ, pariyuṭṭhānapaṭipakkhattā samādhissa. Abhidhammapiṭake anusayappahānaṁ",
  "atk-vin01a0:166_2": "anusayapaṭipakkhattā paññāya.",
  "atk-vin01a0:167": "Paṭhame ca tadaṅgappahānaṁ kilesānaṁ, itaresu vikkhambhanasamucchedappahānāni. Paṭhame ca duccaritasaṁkilesassa pahānaṁ, itaresu taṇhādiṭṭhisaṁkilesānaṁ.",
  "atk-vin01a0:168_0": "Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo.",
  "atk-vin01a0:168_1": "Tattha dhammoti pāḷi. Atthoti tassāyevattho. Desanāti tassā manasāvavatthāpitāya",
  "atk-vin01a0:168_2": "pāḷiyā desanā. Paṭivedhoti pāḷiyā pāḷiatthassa ca yathābhūtāvabodho. Tīsupi cetesu",
  "atk-vin01a0:168_3": "ete dhammatthadesanāpaṭivedhā yasmā sasādīhi viya mahāsamuddo mandabuddhīhi dukkhogāhā",
  "atk-vin01a0:168_4": "alabbhaneyyapatiṭṭhā ca, tasmā gambhīrā. Evaṁ ekamekasmiṁ ettha catubbidhopi gambhīrabhāvo veditabbo.",
  "atk-vin01a0:169_0": "Aparo nayo – dhammoti hetu. Vuttaṁ hetaṁ – ‘‘hetumhi ñāṇaṁ dhammapaṭisambhidā’’ti.",
  "atk-vin01a0:169_1": "Atthoti hetuphalaṁ. Vuttaṁ hetaṁ – ‘‘hetuphale ñāṇaṁ atthapaṭisambhidā’’ti. Desanāti",
  "atk-vin01a0:169_2": "paññatti, yathādhammaṁ dhammābhilāpoti adhippāyo. Paṭivedhoti abhisamayo, so ca lokiyalokuttaro",
  "atk-vin01a0:169_3": "visayato asammohato ca atthānurūpaṁ dhammesu, dhammānurūpaṁ atthesu, paññattipathānurūpaṁ",
  "atk-vin01a0:169_4": "paññattīsu avabodho.",
  "atk-vin01a0:170_0": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā, yā cāyaṁ yathā yathā",
  "atk-vin01a0:170_1": "ñāpetabbo attho sotūnaṁ ñāṇassa abhimukho hoti, tathā tathā tadatthajotikā desanā,",
  "atk-vin01a0:170_2": "yo cettha aviparītāvabodhasaṅkhāto paṭivedho sabbametaṁ anupacitakusalasambhārehi",
  "atk-vin01a0:170_3": "duppaññehi sasādīhi viya mahāsamuddo dukkhogāhaṁ alabbhaneyyapatiṭṭhañca, tasmā gambhīraṁ.",
  "atk-vin01a0:170_4": "Evampi ekamekasmiṁ ettha catubbidhopi gambhīrabhāvo veditabbo.",
  "atk-vin01a0:171": "Ettāvatā ca –",
  "atk-vin01a0:172": "‘‘Desanā-sāsanakathā , bhedaṁ tesu yathārahaṁ;",
  "atk-vin01a0:173": "Sikkhāpahānagambhīrabhāvañca paridīpaye’’ti.",
  "atk-vin01a0:174": "Ayaṁ gāthā vuttatthā hoti.",
  "atk-vin01a0:175": "‘‘Pariyattibhedaṁ sampattiṁ, vipattiñcāpi yaṁ yahiṁ;",
  "atk-vin01a0:176": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:177": "Ettha pana tīsu piṭakesu tividho pariyattibhedo daṭṭhabbo. Tisso hi pariyattiyo – alagaddūpamā, nissaraṇatthā, bhaṇḍāgārikapariyattīti.",
  "atk-vin01a0:178_0": "Tattha yā duggahitā upārambhādihetu pariyāpuṭā, ayaṁ alagaddūpamā. Yaṁ sandhāya vuttaṁ",
  "atk-vin01a0:178_1": "– ‘‘seyyathāpi, bhikkhave, puriso alagaddatthiko alagaddagavesī alagaddapariyesanaṁ",
  "atk-vin01a0:178_2": "caramāno, so passeyya mahantaṁ alagaddaṁ. Tamenaṁ bhoge vā naṅguṭṭhe vā gaṇheyya.",
  "atk-vin01a0:178_3": "Tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge",
  "atk-vin01a0:178_4": "ḍaṁseyya. So tatonidānaṁ maraṇaṁ vā nigaccheyya, maraṇamattaṁ vā dukkhaṁ. Taṁ kissa",
  "atk-vin01a0:178_5": "hetu? Duggahitattā, bhikkhave, alagaddassa. Evameva kho, bhikkhave, idhekacce moghapurisā",
  "atk-vin01a0:178_6": "dhammaṁ pariyāpuṇanti suttaṁ…pe… vedallaṁ. Te taṁ dhammaṁ pariyāpuṇitvā tesaṁ dhammānaṁ",
  "atk-vin01a0:178_7": "paññāya atthaṁ na upaparikkhanti. Tesaṁ te dhammā paññāya atthaṁ anupaparikkhataṁ",
  "atk-vin01a0:178_8": "na nijjhānaṁ khamanti. Te upārambhānisaṁsā ceva dhammaṁ pariyāpuṇanti itivādappamokkhānisaṁsā",
  "atk-vin01a0:178_9": "ca. Yassa catthāya dhammaṁ pariyāpuṇanti, tañcassa atthaṁ nānubhonti. Tesaṁ te dhammā",
  "atk-vin01a0:178_10": "duggahitā dīgharattaṁ ahitāya dukkhāya saṁvattanti. Taṁ kissa hetu? Duggahitattā,",
  "atk-vin01a0:178_11": "bhikkhave, dhammāna’’nti (ma. ni. 1.238).",
  "atk-vin01a0:179_0": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā na upārambhādi",
  "atk-vin01a0:179_1": "hetu, ayaṁ nissaraṇatthā. Yaṁ sandhāya vuttaṁ – ‘‘tesaṁ te dhammā suggahitā dīgharattaṁ",
  "atk-vin01a0:179_2": "hitāya sukhāya saṁvattanti. Taṁ kissa hetu? Suggahitattā, bhikkhave, dhammāna’’nti (ma. ni. 1.239).",
  "atk-vin01a0:180_0": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho",
  "atk-vin01a0:180_1": "khīṇāsavo kevalaṁ paveṇīpālanatthāya vaṁsānurakkhaṇatthāya pariyāpuṇāti, ayaṁ bhaṇḍāgārikapaayattīti.",
  "atk-vin01a0:181_0": "Vinaye pana suppaṭipanno bhikkhu sīlasampattiṁ nissāya tisso vijjā pāpuṇāti, tāsaṁyeva",
  "atk-vin01a0:181_1": "ca tattha pabhedavacanato. Sutte suppaṭipanno samādhisampadaṁ nissāya cha abhiññā",
  "atk-vin01a0:181_2": "pāpuṇāti, tāsaṁyeva ca tattha pabhedavacanato. Abhidhamme suppaṭipanno paññāsampadaṁ",
  "atk-vin01a0:181_3": "nissāya catasso paṭisambhidā pāpuṇāti, tāsañca tattheva pabhedavacanato. Evametesu",
  "atk-vin01a0:181_4": "suppaṭipanno yathākkamena imaṁ vijjāttayachaḷabhiññācatupaṭisambhidābhedaṁ sampattiṁ pāpuṇāti.",
  "atk-vin01a0:182_0": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato",
  "atk-vin01a0:182_1": "paṭikkhittesu upādinnaphassādīsu anavajjasaññī hoti. Vuttampi hetaṁ – ‘‘tathāhaṁ",
  "atk-vin01a0:182_2": "bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā,",
  "atk-vin01a0:182_3": "te paṭisevato nālaṁ antarāyāyā’’ti (pāci. 417; ma. ni. 1.234) tato dussīlabhāvaṁ",
  "atk-vin01a0:182_4": "pāpuṇāti. Sutte duppaṭipanno ‘‘cattārome, bhikkhave, puggalā santo saṁvijjamānā’’tiādīsu",
  "atk-vin01a0:182_5": "(a. ni. 4.5) adhippāyaṁ ajānanto duggahitaṁ gaṇhāti. Yaṁ sandhāya vuttaṁ – ‘‘attanā",
  "atk-vin01a0:182_6": "duggahitena amhe ceva abbhācikkhati, attānañca khanati, bahuñca apuññaṁ pasavatī’’ti",
  "atk-vin01a0:182_7": "(pāci. 417; ma. ni. 1.236) tato micchādiṭṭhitaṁ pāpuṇāti. Abhidhamme duppaṭipanno",
  "atk-vin01a0:182_8": "dhammacintaṁ atidhāvanto acinteyyānipi cinteti, tato cittakkhepaṁ pāpuṇāti. Vuttaṁ",
  "atk-vin01a0:182_9": "hetaṁ – ‘‘cattārimāni, bhikkhave, acinteyyāni na cintetabbāni, yāni cintento ummādassa",
  "atk-vin01a0:182_10": "vighātassa bhāgī assā’’ti (a. ni. 4.77). Evametesu duppaṭipanno yathākkamena imaṁ",
  "atk-vin01a0:182_11": "dussīlabhāvamicchādiṭṭhitā cittakkhepabhedaṁ vipattiṁ pāpuṇātīti.",
  "atk-vin01a0:183": "Ettāvatā ca –",
  "atk-vin01a0:184": "‘‘Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:185": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:186": "Ayampi gāthā vuttatthā hoti. Evaṁ nānappakārato piṭakāni ñatvā tesaṁ vasenetaṁ buddhavacanaṁ tividhanti ñātabbaṁ.",
  "atk-vin01a0:187_0": "Kathaṁ nikāyavasena pañcavidhaṁ? Sabbameva cetaṁ dīghanikāyo, majjhimanikāyo, saṁyuttanikāyo,",
  "atk-vin01a0:187_1": "aṅguttaranikāyo, khuddakanikāyoti pañcappabhedaṁ hoti. Tattha katamo dīghanikāyo?",
  "atk-vin01a0:187_2": "Tivaggasaṅgahāni brahmajālādīni catuttiṁsa suttāni.",
  "atk-vin01a0:188": "Catuttiṁseva suttantā, tivaggo yassa saṅgaho;",
  "atk-vin01a0:189": "Esa dīghanikāyoti, paṭhamo anulomiko.",
  "atk-vin01a0:190_0": "Kasmā panesa dīghanikāyoti vuccati? Dīghappamāṇānaṁ suttānaṁ samūhato nivāsato ca,",
  "atk-vin01a0:190_1": "samūhanivāsā hi nikāyoti vuccanti. ‘‘Nāhaṁ, bhikkhave, aññaṁ ekanikāyampi samanupassāmi",
  "atk-vin01a0:190_2": "evaṁ cittaṁ; yathayidaṁ, bhikkhave, tiracchānagatā pāṇā; poṇikanikāyo, cikkhallikanikāyo’’ti",
  "atk-vin01a0:190_3": "(saṁ. ni. 3.100) evamādīni cettha sādhakāni sāsanato ca lokato ca. Evaṁ sesānampi",
  "atk-vin01a0:190_4": "nikāyabhāve vacanattho veditabbo.",
  "atk-vin01a0:191": "Katamo majjhimanikāyo? Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-vin01a0:192": "Diyaḍḍhasataṁ suttantā, dve ca suttāni yattha so;",
  "atk-vin01a0:193": "Nikāyo majjhimo pañca-dasavaggapariggaho.",
  "atk-vin01a0:194": "Katamo saṁyuttanikāyo? Devatāsaṁyuttādivasena ṭhitāni oghataraṇādīni satta suttasahassāni satta ca suttasatāni dvāsaṭṭhi ca suttāni.",
  "atk-vin01a0:195": "Satta suttasahassāni, satta suttasatāni ca;",
  "atk-vin01a0:196": "Dvāsaṭṭhi ceva suttantā, eso saṁyuttasaṅgaho.",
  "atk-vin01a0:197": "Katamo aṅguttaranikāyo? Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-vin01a0:198": "Nava suttasahassāni, pañca suttasatāni ca;",
  "atk-vin01a0:199": "Sattapaññāsa suttāni, saṅkhyā aṅguttare ayaṁ.",
  "atk-vin01a0:200": "Katamo khuddakanikāyo? Sakalaṁ vinayapiṭakaṁ abhidhammapiṭakaṁ khuddakapāṭhādayo ca pubbe nidassitā pannarasabhedā ṭhapetvā cattāro nikāye avasesaṁ buddhavacananti.",
  "atk-vin01a0:201": "Ṭhapetvā caturopete, nikāye dīghaādike;",
  "atk-vin01a0:202": "Tadaññaṁ buddhavacanaṁ, nikāyo khuddako matoti.",
  "atk-vin01a0:203": "Evaṁ nikāyavasena pañcavidhaṁ.",
  "atk-vin01a0:204_0": "Kathaṁ aṅgavasena navavidhaṁ? Sabbameva hidaṁ suttaṁ, geyyaṁ, veyyākaraṇaṁ, gāthā,",
  "atk-vin01a0:204_1": "udānaṁ, itivuttakaṁ, jātakaṁ, abbhutadhammaṁ, vedallanti navappabhedaṁ hoti. Tattha",
  "atk-vin01a0:204_2": "ubhatovibhaṅganiddesakhandhakaparivārā suttanipāte maṅgalasutta-ratanasutta-nālakasutta-tuvaṭṭakasuttāni",
  "atk-vin01a0:204_3": "aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ",
  "atk-vin01a0:204_4": "suttaṁ geyyanti veditabbaṁ. Visesena saṁyuttake sakalopi sagāthāvaggo, sakalaṁ abhidhammapiṭakaṁ,",
  "atk-vin01a0:204_5": "niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ taṁ veyyākaraṇanti",
  "atk-vin01a0:204_6": "veditabbaṁ. Dhammapadaṁ, theragāthā, therīgāthā, suttanipāte nosuttanāmikā suddhikagāthā",
  "atk-vin01a0:204_7": "ca gāthāti veditabbā. Somanassañāṇamayikagāthāpaṭisaṁyuttā dvāsīti suttantā udānanti",
  "atk-vin01a0:204_8": "veditabbaṁ. ‘‘Vuttañhetaṁ bhagavatā’’tiādinayappavattā dasuttarasatasuttantā itivuttakanti",
  "atk-vin01a0:204_9": "veditabbaṁ. Apaṇṇakajātakādīni paññāsādhikāni pañca jātakasatāni jātakanti veditabbaṁ.",
  "atk-vin01a0:204_10": "‘‘Cattārome, bhikkhave, acchariyā abbhutā dhammā ānande’’ti (dī. ni. 2.209) -ādinayappavattā",
  "atk-vin01a0:204_11": "sabbepi acchariyaabbhutadhammapaṭisaṁyuttā suttantā abbhutadhammanti veditabbaṁ.",
  "atk-vin01a0:204_12": "Cūḷavedalla-mahāvedalla-sammādiṭṭhi-sakkapañha-saṅkhārabhājaniya-mahāpuṇṇamasuttādayo",
  "atk-vin01a0:204_13": "sabbepi vedañca tuṭṭhiñca laddhā laddhā pucchitasuttantā vedallanti veditabbaṁ. Evaṁ",
  "atk-vin01a0:204_14": "aṅgavasena navavidhaṁ.",
  "atk-vin01a0:205": "Kathaṁ dhammakkhandhavasena caturāsītisahassavidhaṁ? Sabbameva cetaṁ buddhavacanaṁ –",
  "atk-vin01a0:206": "‘‘Dvāsīti buddhato gaṇhiṁ, dve sahassāni bhikkhuto;",
  "atk-vin01a0:207": "Caturāsīti sahassāni, ye me dhammā pavattino’’ti. (theragā. 1027);",
  "atk-vin01a0:208_0": "Evaṁ paridīpitadhammakkhandhavasena caturāsītisahassappabhedaṁ hoti. Tattha ekānusandhikaṁ",
  "atk-vin01a0:208_1": "suttaṁ eko dhammakkhandho. Yaṁ anekānusandhikaṁ tattha anusandhivasena dhammakkhandhagaṇanā.",
  "atk-vin01a0:208_2": "Gāthābandhesu pañhāpucchanaṁ eko dhammakkhandho, vissajjanaṁ eko. Abhidhamme ekamekaṁ",
  "atk-vin01a0:208_3": "tika-duka-bhājanaṁ, ekamekañca cittavārabhājanaṁ, eko dhammakkhandho. Vinaye atthi",
  "atk-vin01a0:208_4": "vatthu, atthi mātikā, atthi padabhājanīyaṁ, atthi antarāpatti, atthi āpatti, atthi",
  "atk-vin01a0:208_5": "anāpatti, atthi paricchedo; tattha ekameko koṭṭhāso, ekameko dhammakkhandhoti veditabbo.",
  "atk-vin01a0:208_6": "Evaṁ dhammakkhandhavasena caturāsītisahassavidhaṁ.",
  "atk-vin01a0:209_0": "Evametaṁ abhedato rasavasena ekavidhaṁ, bhedato dhammavinayādivasena duvidhādibhedaṁ",
  "atk-vin01a0:209_1": "buddhavacanaṁ saṅgāyantena mahākassapappamukhena vasīgaṇena ‘‘ayaṁ dhammo, ayaṁ vinayo;",
  "atk-vin01a0:209_2": "idaṁ paṭhamabuddhavacanaṁ, idaṁ majjhimabuddhavacanaṁ, idaṁ pacchimabuddhavacanaṁ;",
  "atk-vin01a0:209_3": "idaṁ vinayapiṭakaṁ, idaṁ suttantapiṭakaṁ, idaṁ abhidhammapiṭakaṁ; ayaṁ dīghanikāyo…pe…",
  "atk-vin01a0:209_4": "ayaṁ khuddakanikāyo; imāni suttādīni navaṅgāni, imāni caturāsītidhammakkhandhasahassānī’’ti",
  "atk-vin01a0:209_5": "imaṁ pabhedaṁ vavatthapetvāva saṅgītaṁ. Na kevalañca ettakameva, aññampi uddānasaṅgaha-vaggasaṅgahapeyyālasaṅgaha-ekakanipāta-dukanipātādinipātasaṅgaha-saṁyuttasaṅgaha-paṇṇāsasaṅgahādianekavidhaṁ",
  "atk-vin01a0:209_6": "tīsu piṭakesu sandissamānaṁ saṅgahappabhedaṁ vavatthapetvāeva sattahi māsehi saṅgītaṁ.",
  "atk-vin01a0:209_7": "Saṅgītipariyosāne cassa – ‘‘idaṁ mahākassapattherena dasabalassa sāsanaṁ pañcavassasahassaparimāṇaṁ",
  "atk-vin01a0:209_8": "kālaṁ pavattanasamatthaṁ kata’’nti sañjātappamodā sādhukāraṁ viya dadamānā ayaṁ mahāpathavī",
  "atk-vin01a0:209_9": "udakapariyantaṁ katvā anekappakāraṁ kampi saṅkampi sampakampi sampavedhi, anekāni",
  "atk-vin01a0:209_10": "ca acchariyāni pāturahesunti ayaṁ paṭhamamahāsaṅgītināma. Yā loke –",
  "atk-vin01a0:210": "Satehi pañcahi katā, tena pañcasatāti ca;",
  "atk-vin01a0:211": "Thereheva katattā ca, therikāti pavuccatīti.",
  "atk-vin01a0:212_0": "Imissā pana paṭhamamahāsaṅgītiyā pavattamānāya vinayaṁ pucchantena āyasmatā mahākassapena",
  "atk-vin01a0:212_1": "‘‘paṭhamaṁ, āvuso upāli, pārājikaṁ kattha paññatta’’nti evamādivacanapariyosāne ‘‘vatthumpi",
  "atk-vin01a0:212_2": "pucchi, nidānampi pucchi, puggalampi pucchī’’ti ettha nidāne pucchite taṁ nidānaṁ",
  "atk-vin01a0:212_3": "ādito pabhuti vitthāretvā yena ca paññattaṁ, yasmā ca paññattaṁ, sabbametaṁ kathetukāmena",
  "atk-vin01a0:212_4": "āyasmatā upālittherena vuttaṁ ‘‘tena samayena buddho bhagavā verañjāyaṁ viharatī’’ti",
  "atk-vin01a0:212_5": "sabbaṁ vattabbaṁ. Evamidaṁ āyasmatā upālittherena vuttaṁ, tañca pana ‘‘paṭhamamahāsaṅgītikāle",
  "atk-vin01a0:212_6": "vutta’’nti veditabbaṁ. Ettāvatā ca ‘‘idaṁ vacanaṁ kena vuttaṁ, kadā vutta’’nti etesaṁ",
  "atk-vin01a0:212_7": "padānaṁ attho pakāsito hoti.",
  "atk-vin01a0:213_0": "Idāni kasmā vuttanti ettha vuccate, yasmā ayamāyasmatā mahākassapattherena nidānaṁ",
  "atk-vin01a0:213_1": "puṭṭho tasmānena taṁ nidānaṁ ādito pabhuti vitthāretuṁ vuttanti. Evamidaṁ āyasmatā",
  "atk-vin01a0:213_2": "upālittherena paṭhamamahāsaṅgītikāle vadantenāpi iminā kāraṇena vuttanti veditabbaṁ.",
  "atk-vin01a0:213_3": "Ettāvatā ca vuttaṁ yena yadā yasmāti imesaṁ mātikāpadānaṁ attho pakāsito hoti.",
  "atk-vin01a0:214_0": "Idāni dhāritaṁ yena cābhataṁ, yatthappatiṭṭhitaṁ cetametaṁ vatvā vidhiṁ tatoti etesaṁ",
  "atk-vin01a0:214_1": "atthappakāsanatthaṁ idaṁ vuccati. Taṁ panetaṁ ‘‘tena samayena buddho bhagavā verañjāyaṁ",
  "atk-vin01a0:214_2": "viharatī’’ti evamādivacanapaṭimaṇḍitanidānaṁ vinayapiṭakaṁ kena dhāritaṁ, kenābhataṁ,",
  "atk-vin01a0:214_3": "kattha patiṭṭhitanti? Vuccate – ādito tāva idaṁ bhagavato sammukhā āyasmatā upālittherena",
  "atk-vin01a0:214_4": "dhāritaṁ, tassa sammukhato aparinibbute tathāgate chaḷabhiññādibhedehi anekehi bhikkhusahassehi",
  "atk-vin01a0:214_5": "parinibbute tathāgate mahākassapappamukhehi dhammasaṅgāhakattherehi. Kenābhatanti?",
  "atk-vin01a0:214_6": "Jambudīpe tāva upālittheramādiṁ katvā ācariyaparamparāya yāva tatiyasaṅgīti tāva",
  "atk-vin01a0:214_7": "ābhataṁ. Tatrāyaṁ ācariyaparamparā –",
  "atk-vin01a0:215": "Upāli dāsako ceva, soṇako siggavo tathā;",
  "atk-vin01a0:216": "Tisso moggaliputto ca, pañcete vijitāvino.",
  "atk-vin01a0:217": "Paramparāya vinayaṁ, dīpe jambusirivhaye;",
  "atk-vin01a0:218": "Acchijjamānamānesuṁ, tatiyo yāva saṅgaho.",
  "atk-vin01a0:219": "Āyasmā hi upāli imaṁ vinayavaṁsaṁ vinayatantiṁ vinayapaveṇiṁ bhagavato",
  "atk-vin01a0:220_0": "Sammukhā uggahetvā bahūnaṁ bhikkhūnaṁ hadaye patiṭṭhāpesi. Tassa hāyasmato santike",
  "atk-vin01a0:220_1": "vinayavaṁsaṁ uggahetvā vinaye pakataññutaṁ pattesu puggalesu puthujjana-sotāpanna-sakadāgāmi-anāgāmino",
  "atk-vin01a0:220_2": "gaṇanapathaṁ vītivattā, khīṇāsavānaṁ sahassamekaṁ ahosi. Dāsakattheropi tasseva saddhivihāriko",
  "atk-vin01a0:220_3": "ahosi, so upālittherassa sammukhā uggahetvā tatheva vinayaṁ vācesi. Tassāpi āyasmato",
  "atk-vin01a0:220_4": "santike uggahetvā vinaye pakataññutaṁ pattā puthujjanādayo gaṇanapathaṁ vītivattā,",
  "atk-vin01a0:220_5": "khīṇāsavānaṁ sahassameva ahosi. Soṇakattheropi dāsakattherassa saddhivihāriko ahosi,",
  "atk-vin01a0:220_6": "sopi attano upajjhāyassa dāsakattherassa sammukhā uggahetvā tatheva vinayaṁ vācesi.",
  "atk-vin01a0:220_7": "Tassāpi āyasmato santike uggahetvā vinaye pakataññutaṁ pattā puthujjanādayo gaṇanapathaṁ",
  "atk-vin01a0:220_8": "vītivattā, khīṇāsavānaṁ sahassameva ahosi. Siggavattheropi soṇakattherassa saddhivihāriko",
  "atk-vin01a0:220_9": "ahosi, sopi attano upajjhāyassa soṇakattherassa santike vinayaṁ uggahetvā arahantasahassassa",
  "atk-vin01a0:220_10": "dhuraggāho ahosi. Tassa panāyasmato santike uggahetvā vinaye pakataññutaṁ pattā puthujjana-sotāpannasakadāgāmi-anāgāminopi",
  "atk-vin01a0:220_11": "khīṇāsavāpi ettakāni satānīti vā ettakāni sahassānīti vā aparicchinnā ahesuṁ. Tadā",
  "atk-vin01a0:220_12": "kira jambudīpe atimahābhikkhusamudāyo ahosi. Moggaliputtatissattherassa pana ānubhāvo",
  "atk-vin01a0:220_13": "tatiyasaṅgītiyaṁ pākaṭo bhavissati. Evamidaṁ vinayapiṭakaṁ jambudīpe tāva imāya ācariyaparamparāya",
  "atk-vin01a0:220_14": "yāva tatiyasaṅgīti tāva ābhatanti veditabbaṁ.",
  "atk-vin01a0:221": "Paṭhamamahāsaṅgītikathā niṭṭhitā.",
  "atk-vin01a0:222": "Dutiyasaṅgītikathā",
  "atk-vin01a0:223": "Dutiyasaṅgītivijānanatthaṁ pana ayamanukkamo veditabbo. Yadā hi –",
  "atk-vin01a0:224": "Saṅgāyitvāna saddhammaṁ, jotayitvā ca sabbadhi;",
  "atk-vin01a0:225": "Yāva jīvitapariyantaṁ, ṭhatvā pañcasatāpi te.",
  "atk-vin01a0:226": "Khīṇāsavā jutīmanto, therā kassapaādayo;",
  "atk-vin01a0:227": "Khīṇasnehapadīpāva, nibbāyiṁsu anālayā.",
  "atk-vin01a0:228_0": "Athānukkamena gacchantesu rattindivesu vassasataparinibbute bhagavati vesālikā vajjiputtakā",
  "atk-vin01a0:228_1": "bhikkhū vesāliyaṁ ‘‘kappati siṅgīloṇakappo, kappati dvaṅgulakappo, kappati gāmantarakappo,",
  "atk-vin01a0:228_2": "kappati āvāsakappo, kappati anumatikappo, kappati āciṇṇakappo, kappati amathitakappo,",
  "atk-vin01a0:228_3": "kappati jaḷogiṁ pātuṁ, kappati adasakaṁ nisīdanaṁ, kappati jātarūparajata’’nti imāni",
  "atk-vin01a0:228_4": "dasa vatthūni dīpesuṁ. Tesaṁ susunāgaputto kāḷāsoko nāma rājā pakkho ahosi.",
  "atk-vin01a0:229_0": "Tena kho pana samayena āyasmā yaso kākaṇḍakaputto vajjīsu cārikaṁ caramāno ‘‘vesālikā",
  "atk-vin01a0:229_1": "kira vajjiputtakā bhikkhū vesāliyaṁ dasa vatthūni dīpentī’’ti sutvā ‘‘na kho panetaṁ",
  "atk-vin01a0:229_2": "patirūpaṁ yvāhaṁ dasabalassa sāsanavipattiṁ sutvā appossukko bhaveyyaṁ. Handāhaṁ",
  "atk-vin01a0:229_3": "adhammavādino niggahetvā dhammaṁ dīpemī’’ti cintento yena vesālī tadavasari. Tatra",
  "atk-vin01a0:229_4": "sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ.",
  "atk-vin01a0:230_0": "Tena kho pana samayena vesālikā vajjiputtakā bhikkhū tadahuposathe kaṁsapātiṁ udakena",
  "atk-vin01a0:230_1": "pūretvā majjhe bhikkhusaṅghassa ṭhapetvā āgatāgate vesālike upāsake evaṁ vadanti",
  "atk-vin01a0:230_2": "– ‘‘dethāvuso, saṅghassa kahāpaṇampi aḍḍhampi pādampi māsakarūpampi, bhavissati saṅghassa",
  "atk-vin01a0:230_3": "parikkhārena karaṇīya’’nti sabbaṁ tāva vattabbaṁ, yāva ‘‘imāya pana vinayasaṅgītiyā",
  "atk-vin01a0:230_4": "satta bhikkhusatāni anūnāni anadhikāni ahesuṁ, tasmā ayaṁ dutiyasaṅgīti sattasatikāti vuccatī’’ti.",
  "atk-vin01a0:231_0": "Evaṁ tasmiñca sannipāte dvādasa bhikkhusatasahassāni sannipatiṁsu āyasmatā yasena",
  "atk-vin01a0:231_1": "samussāhitā. Tesaṁ majjhe āyasmatā revatena puṭṭhena sabbakāmittherena vinayaṁ vissajjentena",
  "atk-vin01a0:231_2": "tāni dasa vatthūni vinicchitāni, adhikaraṇaṁ vūpasamitaṁ. Atha therā ‘‘puna dhammañca",
  "atk-vin01a0:231_3": "vinayañca saṅgāyissāmā’’ti tipiṭakadhare pattapaṭisambhide sattasate bhikkhū uccinitvā",
  "atk-vin01a0:231_4": "vesāliyaṁ vālikārāme sannipatitvā mahākassapattherena saṅgāyitasadisameva sabbaṁ",
  "atk-vin01a0:231_5": "sāsanamalaṁ sodhetvā puna piṭakavasena nikāyavasena aṅgavasena dhammakkhandhavasena",
  "atk-vin01a0:231_6": "ca sabbaṁ dhammañca vinayañca saṅgāyiṁsu. Ayaṁ saṅgīti aṭṭhahi māsehi niṭṭhitā. Yā loke –",
  "atk-vin01a0:232": "Satehi sattahi katā, tena sattasatāti ca;",
  "atk-vin01a0:233": "Pubbe kataṁ upādāya, dutiyāti ca vuccatīti.",
  "atk-vin01a0:234": "Sā panāyaṁ –",
  "atk-vin01a0:235": "Yehi therehi saṅgītā, saṅgīti tesu vissutā;",
  "atk-vin01a0:236": "Sabbakāmī ca sāḷho ca, revato khujjasobhito.",
  "atk-vin01a0:237": "Yaso ca sāṇasambhūto, ete saddhivihārikā;",
  "atk-vin01a0:238": "Therā ānandatherassa, diṭṭhapubbā tathāgataṁ.",
  "atk-vin01a0:239": "Sumano vāsabhagāmī ca, ñeyyā saddhivihārikā;",
  "atk-vin01a0:240": "Dve ime anuruddhassa, diṭṭhapubbā tathāgataṁ.",
  "atk-vin01a0:241": "Dutiyo pana saṅgīto, yehi therehi saṅgaho;",
  "atk-vin01a0:242": "Sabbepi pannabhārā te, katakiccā anāsavāti.",
  "atk-vin01a0:243": "Ayaṁ dutiyasaṅgīti.",
  "atk-vin01a0:244_0": "Evamimaṁ dutiyasaṅgītiṁ saṅgāyitvā therā ‘‘uppajjissati nu kho anāgatepi sāsanassa",
  "atk-vin01a0:244_1": "evarūpaṁ abbuda’’nti olokayamānā imaṁ addasaṁsu – ‘‘ito vassasatassa upari aṭṭhārasame",
  "atk-vin01a0:244_2": "vasse pāṭaliputte dhammāsoko nāma rājā uppajjitvā sakalajambudīpe rajjaṁ kāressati.",
  "atk-vin01a0:244_3": "So buddhasāsane pasīditvā mahantaṁ lābhasakkāraṁ pavattayissati. Tato titthiyā lābhasakkāraṁ",
  "atk-vin01a0:244_4": "patthayamānā sāsane pabbajitvā sakaṁ sakaṁ diṭṭhiṁ paridīpessanti. Evaṁ sāsane mahantaṁ",
  "atk-vin01a0:244_5": "abbudaṁ uppajjissatī’’ti. Atha nesaṁ etadahosi – ‘‘kinnu kho mayaṁ etasmiṁ abbude",
  "atk-vin01a0:244_6": "uppanne sammukhā bhavissāma, na bhavissāmā’’ti. Atha te sabbeva tadā attano asammukhabhāvaṁ",
  "atk-vin01a0:244_7": "ñatvā ‘‘ko nu kho taṁ adhikaraṇaṁ vūpasametuṁ samattho bhavissatī’’ti sakalaṁ manussalokaṁ",
  "atk-vin01a0:244_8": "chakāmāvacaradevalokañca olokentā na kañci disvā brahmaloke tissaṁ nāma mahābrahmānaṁ",
  "atk-vin01a0:244_9": "addasaṁsu parittāyukaṁ uparibrahmalokūpapattiyā bhāvitamaggaṁ. Disvāna nesaṁ etadahosi",
  "atk-vin01a0:244_10": "– ‘‘sace mayaṁ etassa brahmuno manussaloke nibbattanatthāya ussāhaṁ kareyyāma, addhā",
  "atk-vin01a0:244_11": "esa moggalibrāhmaṇassa gehe paṭisandhiṁ gahessati. Tato ca mantehi palobhito nikkhamitvā",
  "atk-vin01a0:244_12": "pabbajissati. So evaṁ pabbajitvā sakalaṁ buddhavacanaṁ uggahetvā adhigatapaṭisambhido",
  "atk-vin01a0:244_13": "hutvā titthiye madditvā taṁ adhikaraṇaṁ vinicchitvā sāsanaṁ paggaṇhissatī’’ti.",
  "atk-vin01a0:245_0": "Te brahmalokaṁ gantvā tissaṁ mahābrahmānaṁ etadavocuṁ – ‘‘ito vassasatassa upari",
  "atk-vin01a0:245_1": "aṭṭhārasame vasse sāsane mahantaṁ abbudaṁ uppajjissati. Mayañca sakalaṁ manussalokaṁ",
  "atk-vin01a0:245_2": "chakāmāvacaradevalokañca olokayamānā kañci sāsanaṁ paggahetuṁ samatthaṁ adisvā brahmalokaṁ",
  "atk-vin01a0:245_3": "vicinantā bhavantameva addasāma. Sādhu, sappurisa, manussaloke nibbattitvā dasabalassa",
  "atk-vin01a0:245_4": "sāsanaṁ paggaṇhituṁ paṭiññaṁ dehī’’ti.",
  "atk-vin01a0:246_0": "Evaṁ vutte mahābrahmā, ‘‘ahaṁ kira sāsane uppannaṁ abbudaṁ sodhetvā sāsanaṁ paggahetuṁ",
  "atk-vin01a0:246_1": "samattho bhavissāmī’’ti haṭṭhapahaṭṭho udaggudaggo hutvā, ‘‘sādhū’’ti paṭissuṇitvā",
  "atk-vin01a0:246_2": "paṭiññaṁ adāsi. Therā brahmaloke taṁ karaṇīyaṁ tīretvā puna paccāgamiṁsu.",
  "atk-vin01a0:247_0": "Tena kho pana samayena siggavatthero ca caṇḍavajjitthero ca dvepi navakā honti daharabhikkhū",
  "atk-vin01a0:247_1": "tipiṭakadharā pattapaṭisambhidā khīṇāsavā, te taṁ adhikaraṇaṁ na sampāpuṇiṁsu. Therā",
  "atk-vin01a0:247_2": "‘‘tumhe, āvuso, amhākaṁ imasmiṁ adhikaraṇe no sahāyakā ahuvattha, tena vo idaṁ daṇḍakammaṁ",
  "atk-vin01a0:247_3": "hotu – ‘tisso nāma brahmā moggalibrāhmaṇassa gehe paṭisandhiṁ gaṇhissati, taṁ tumhākaṁ",
  "atk-vin01a0:247_4": "eko nīharitvā pabbājetu, eko buddhavacanaṁ uggaṇhāpetū’’’ti vatvā sabbepi yāvatāyukaṁ ṭhatvā –",
  "atk-vin01a0:248": "Sabbakāmippabhutayo, tepi therā mahiddhikā;",
  "atk-vin01a0:249": "Aggikkhandhāva lokamhi, jalitvā parinibbutā.",
  "atk-vin01a0:250": "Dutiyaṁ saṅgahaṁ katvā, visodhetvāna sāsanaṁ;",
  "atk-vin01a0:251": "Anāgatepi katvāna, hetuṁ saddhammasuddhiyā.",
  "atk-vin01a0:252": "Khīṇāsavā vasippatthā, pabhinnapaṭisambhidā;",
  "atk-vin01a0:253": "Aniccatāvasaṁ therā, tepi nāma upāgatā.",
  "atk-vin01a0:254": "Evaṁ aniccataṁ jammiṁ, ñatvā durabhisambhavaṁ;",
  "atk-vin01a0:255": "Taṁ pattuṁ vāyame dhīro, yaṁ niccaṁ amataṁ padanti.",
  "atk-vin01a0:256": "Ettāvatā sabbākārena dutiyasaṅgītivaṇṇanā niṭṭhitā hoti.",
  "atk-vin01a0:257": "Dutiyasaṅgītikathā niṭṭhitā",
  "atk-vin01a0:258": "Tatiyasaṅgītikathā",
  "atk-vin01a0:259_0": "Tissopi kho mahābrahmā brahmalokato cavitvā moggalibrāhmaṇassa gehe paṭisandhiṁ aggahesi.",
  "atk-vin01a0:259_1": "Siggavattheropi tassa paṭisandhiggahaṇato pabhuti satta vassāni brāhmaṇassa gehaṁ",
  "atk-vin01a0:259_2": "piṇḍāya pāvisi. Ekadivasampi uḷuṅkamattaṁ vā yāguṁ kaṭacchumattaṁ vā bhattaṁ nālattha.",
  "atk-vin01a0:259_3": "Sattannaṁ pana vassānaṁ accayena ekadivasaṁ ‘‘aticchatha, bhante’’ti vacanamattaṁ",
  "atk-vin01a0:259_4": "alattha. Taṁdivasameva brāhmaṇopi bahiddhā kiñci karaṇīyaṁ katvā āgacchanto paṭipathe",
  "atk-vin01a0:259_5": "theraṁ disvā, ‘‘bho pabbajita, amhākaṁ gehaṁ agamitthā’’ti āha. ‘‘Āma, brāhmaṇa,",
  "atk-vin01a0:259_6": "agamimhā’’ti. ‘‘Api kiñci labhitthā’’ti? ‘‘Āma, brāhmaṇa, labhimhā’’ti. So gehaṁ",
  "atk-vin01a0:259_7": "gantvā pucchi – ‘‘tassa pabbajitassa kiñci adatthā’’ti? ‘‘Na kiñci adamhā’’ti. Brāhmaṇo",
  "atk-vin01a0:259_8": "dutiyadivase gharadvāreyeva nisīdi ‘‘ajja pabbajitaṁ musāvādena niggahessāmī’’ti.",
  "atk-vin01a0:259_9": "Thero dutiyadivase brāhmaṇassa gharadvāraṁ sampatto. Brāhmaṇo theraṁ disvāva evamāha",
  "atk-vin01a0:259_10": "– ‘‘tumhe hiyyo amhākaṁ gehe kiñci aladdhāyeva ‘labhimhā’ti avocuttha. Vaṭṭati nu",
  "atk-vin01a0:259_11": "kho tumhākaṁ musāvādo’’ti! Thero āha – ‘‘mayaṁ, brāhmaṇa, tumhākaṁ gehe satta vassāni",
  "atk-vin01a0:259_12": "‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimha;",
  "atk-vin01a0:259_13": "athetaṁ paṭisanthāraṁ upādāya evamavocumhā’’ti.",
  "atk-vin01a0:260_0": "Brāhmaṇo cintesi – ‘‘ime paṭisanthāramattampi labhitvā ‘labhimhā’ti pasaṁsanti, aññaṁ",
  "atk-vin01a0:260_1": "kiñci khādanīyaṁ bhojanīyaṁ labhitvā kasmā na pasaṁsantī’’ti pasīditvā attano atthāya",
  "atk-vin01a0:260_2": "paṭiyāditabhattato kaṭacchumattaṁ bhikkhaṁ tadupiyañca byañjanaṁ dāpetvā ‘‘imaṁ bhikkhaṁ",
  "atk-vin01a0:260_3": "sabbakālaṁ tumhe labhissathā’’ti āha . So punadivasato pabhuti upasaṅkamantassa therassa",
  "atk-vin01a0:260_4": "upasamaṁ disvā bhiyyosomattāya pasīditvā theraṁ niccakālaṁ attano ghare bhattavissaggakaraṇatthāya",
  "atk-vin01a0:260_5": "yāci. Thero adhivāsetvā divase divase bhattakiccaṁ katvā gacchanto thokaṁ thokaṁ",
  "atk-vin01a0:260_6": "buddhavacanaṁ kathetvā gacchati. Sopi kho māṇavako soḷasavassuddesikoyeva tiṇṇaṁ",
  "atk-vin01a0:260_7": "vedānaṁ pāragū ahosi. Brahmalokato āgatasuddhasattassa āsane vā sayane vā añño koci",
  "atk-vin01a0:260_8": "nisajjitā vā nipajjitā vā natthi. So yadā ācariyagharaṁ gacchati, tadāssa mañcapīṭhaṁ",
  "atk-vin01a0:260_9": "setena vatthena paṭicchādetvā laggetvā ṭhapenti. Thero cintesi – ‘‘samayo dāni māṇavakaṁ",
  "atk-vin01a0:260_10": "pabbājetuṁ, cirañca me idhāgacchantassa, na ca kāci māṇavakena saddhiṁ kathā uppajjati.",
  "atk-vin01a0:260_11": "Handa dāni iminā upāyena pallaṅkaṁ nissāya uppajjissatī’’ti gehaṁ gantvā yathā tasmiṁ",
  "atk-vin01a0:260_12": "gehe ṭhapetvā māṇavakassa pallaṅkaṁ aññaṁ na kiñci āsanaṁ dissati tathā adhiṭṭhāsi.",
  "atk-vin01a0:260_13": "Brāhmaṇassa gehajano theraṁ disvā aññaṁ kiñci āsanaṁ apassanto māṇavakassa pallaṅkaṁ",
  "atk-vin01a0:260_14": "attharitvā therassa adāsi. Nisīdi thero pallaṅke. Māṇavakopi kho taṅkhaṇaññeva ācariyagharā",
  "atk-vin01a0:260_15": "āgamma theraṁ attano pallaṅke nisinnaṁ disvā kupito anattamano ‘‘ko mama pallaṅkaṁ",
  "atk-vin01a0:260_16": "samaṇassa paññapesī’’ti āha.",
  "atk-vin01a0:261_0": "Thero bhattakiccaṁ katvā vūpasante māṇavakassa caṇḍikkabhāve evamāha – ‘‘kiṁ pana",
  "atk-vin01a0:261_1": "tvaṁ, māṇavaka, kiñci mantaṁ jānāsī’’ti? Māṇavako ‘‘bho pabbajita, mayi dāni mante",
  "atk-vin01a0:261_2": "ajānante aññe ke jānissantī’’ti vatvā, theraṁ pucchi – ‘‘tumhe pana mantaṁ jānāthā’’ti?",
  "atk-vin01a0:261_3": "‘‘Puccha, māṇavaka, pucchitvā sakkā jānitu’’nti. Atha kho māṇavako tīsu vedesu sanighaṇḍukeṭubhesu",
  "atk-vin01a0:261_4": "sākkharappabhedesu itihāsapañcamesu yāni yāni gaṇṭhiṭṭhānāni, yesaṁ yesaṁ nayaṁ neva",
  "atk-vin01a0:261_5": "attanā passati nāpissa ācariyo addasa, tesu tesu theraṁ pucchi. Thero ‘‘pakatiyāpi",
  "atk-vin01a0:261_6": "tiṇṇaṁ vedānaṁ pāragū, idāni pana paṭisambhidāppatto, tenassa natthi tesaṁ pañhānaṁ",
  "atk-vin01a0:261_7": "vissajjane bhāro’’ti tāvadeva te pañhe vissajjetvā māṇavakaṁ āha – ‘‘māṇavaka, ahaṁ",
  "atk-vin01a0:261_8": "tayā bahuṁ pucchito; ahampi dāni taṁ ekaṁ pañhaṁ pucchāmi, byākarissasi me’’ti? ‘‘Āma,",
  "atk-vin01a0:261_9": "bho pabbajita, puccha byākarissāmī’’ti. Thero cittayamake imaṁ pañhaṁ pucchi –",
  "atk-vin01a0:262": "‘‘Yassa cittaṁ uppajjati na nirujjhati tassa cittaṁ nirujjhissati nuppajjissati; yassa vā pana cittaṁ nirujjhissati nuppajjissati tassa cittaṁ uppajjati na nirujjhatī’’ti?",
  "atk-vin01a0:263_0": "Māṇavo uddhaṁ vā adho vā harituṁ asakkonto ‘‘kiṁ nāma, bho pabbajita, ida’’nti āha.",
  "atk-vin01a0:263_1": "‘‘Buddhamanto nāmāyaṁ, māṇavā’’ti. ‘‘Sakkā panāyaṁ, bho, mayhampi dātu’’nti. ‘‘Sakkā",
  "atk-vin01a0:263_2": "māṇava, amhehi gahitapabbajjaṁ gaṇhantassa dātu’’nti. Tato māṇavo mātāpitaro upasaṅkamitvā",
  "atk-vin01a0:263_3": "āha – ‘‘ayaṁ pabbajito buddhamantaṁ nāma jānāti, na ca attano santike apabbajitassa",
  "atk-vin01a0:263_4": "deti, ahaṁ etassa santike pabbajitvā mantaṁ uggaṇhissāmī’’ti.",
  "atk-vin01a0:264_0": "Athassa mātāpitaro ‘‘pabbajitvāpi no putto mante gaṇhatu, gahetvā punāgamissatī’’ti",
  "atk-vin01a0:264_1": "maññamānā ‘‘uggaṇha, puttā’’ti anujāniṁsu. Thero dārakaṁ pabbājetvā dvattiṁsākārakammaṭṭhānaṁ",
  "atk-vin01a0:264_2": "tāva ācikkhi. So tattha parikammaṁ karonto nacirasseva sotāpattiphale patiṭṭhahi.",
  "atk-vin01a0:264_3": "Tato thero cintesi – ‘‘sāmaṇero sotāpattiphale patiṭṭhito, abhabbo dāni sāsanato",
  "atk-vin01a0:264_4": "nivattituṁ. Sace panassāhaṁ kammaṭṭhānaṁ vaḍḍhetvā katheyyaṁ, arahattaṁ pāpuṇeyya,",
  "atk-vin01a0:264_5": "appossukko bhaveyya buddhavacanaṁ gahetuṁ, samayo dāni naṁ caṇḍavajjittherassa santikaṁ",
  "atk-vin01a0:264_6": "pesetu’’nti. Tato āha – ‘‘ehi tvaṁ, sāmaṇera, therassa santikaṁ gantvā buddhavacanaṁ",
  "atk-vin01a0:264_7": "uggaṇha. Mama vacanena tañca ārogyaṁ puccha; evañca vadehi – ‘upajjhāyo maṁ, bhante,",
  "atk-vin01a0:264_8": "tumhākaṁ santikaṁ pahiṇī’ti. ‘Ko nāma te upajjhāyo’ti ca vutte ‘siggavatthero nāma,",
  "atk-vin01a0:264_9": "bhante’ti vadeyyāsi. ‘Ahaṁ ko nāmā’ti vutte evaṁ vadeyyāsi – ‘mama upajjhāyo, bhante,",
  "atk-vin01a0:264_10": "tumhākaṁ nāmaṁ jānātī’’’ti.",
  "atk-vin01a0:265_0": "‘‘Evaṁ, bhante’’ti kho tisso sāmaṇero theraṁ abhivādetvā padakkhiṇaṁ katvā anupubbena",
  "atk-vin01a0:265_1": "caṇḍavajjittherassa santikaṁ gantvā vanditvā ekamantaṁ aṭṭhāsi. Thero sāmaṇeraṁ pucchi",
  "atk-vin01a0:265_2": "– ‘‘kuto āgatosī’’ti? ‘‘Upajjhāyo maṁ, bhante, tumhākaṁ santikaṁ pahiṇī’’ti. ‘‘Ko",
  "atk-vin01a0:265_3": "nāma te upajjhāyo’’ti? ‘‘Siggavatthero nāma, bhante’’ti. ‘‘Ahaṁ ko nāmā’’ti? ‘‘Mama",
  "atk-vin01a0:265_4": "upajjhāyo, bhante, tumhākaṁ nāmaṁ jānātī’’ti. ‘‘Pattacīvaraṁ dāni paṭisāmehī’’ti.",
  "atk-vin01a0:265_5": "‘‘Sādhu, bhante’’ti sāmaṇero pattacīvaraṁ paṭisāmetvā punadivase pariveṇaṁ sammajjitvā",
  "atk-vin01a0:265_6": "udakadantaponaṁ upaṭṭhāpesi. Thero tassa sammajjitaṭṭhānaṁ puna sammajji . Taṁ udakaṁ",
  "atk-vin01a0:265_7": "chaḍḍetvā aññaṁ udakaṁ āhari. Tañca dantakaṭṭhaṁ apanetvā aññaṁ dantakaṭṭhaṁ gaṇhi.",
  "atk-vin01a0:265_8": "Evaṁ satta divasāni katvā sattame divase puna pucchi. Sāmaṇero punapi pubbe kathitasadisameva",
  "atk-vin01a0:265_9": "kathesi. Thero ‘‘so vatāyaṁ brāhmaṇo’’ti sañjānitvā ‘‘kimatthaṁ āgatosī’’ti āha.",
  "atk-vin01a0:265_10": "‘‘Buddhavacanaṁ uggaṇhatthāya, bhante’’ti. Thero ‘‘uggaṇha dāni, sāmaṇerā’’ti vatvā",
  "atk-vin01a0:265_11": "puna divasato pabhuti buddhavacanaṁ paṭṭhapesi. Tisso sāmaṇerova hutvā, ṭhapetvā",
  "atk-vin01a0:265_12": "vinayapiṭakaṁ sabbaṁ buddhavacanaṁ uggaṇhi saddhiṁ aṭṭhakathāya. Upasampannakāle",
  "atk-vin01a0:265_13": "pana avassikova samāno tipiṭakadharo ahosi. Ācariyupajjhāyā moggaliputtatissattherassa",
  "atk-vin01a0:265_14": "hatthe sakalaṁ buddhavacanaṁ patiṭṭhāpetvā yāvatāyukaṁ ṭhatvā parinibbāyiṁsu. Moggaliputtatissattheropi",
  "atk-vin01a0:265_15": "aparena samayena kammaṭṭhānaṁ vaḍḍhetvā arahattappatto bahūnaṁ dhammavinayaṁ vācesi.",
  "atk-vin01a0:266_0": "Tena kho pana samayena bindusārassa rañño ekasataputtā ahesuṁ. Te sabbe asoko attanā",
  "atk-vin01a0:266_1": "saddhiṁ ekamātikaṁ tissakumāraṁ ṭhapetvā ghātesi. Ghātento ca cattāri vassāni anabhisittova",
  "atk-vin01a0:266_2": "rajjaṁ kāretvā catunnaṁ vassānaṁ accayena tathāgatassa parinibbānato dvinnaṁ vassasatānaṁ",
  "atk-vin01a0:266_3": "upari aṭṭhārasame vasse sakalajambudīpe ekarajjābhisekaṁ pāpuṇi . Abhisekānubhāvena",
  "atk-vin01a0:266_4": "cassa imā rājiddhiyo āgatā – mahāpathaviyā heṭṭhā yojanappamāṇe āṇā pavattati; tathā",
  "atk-vin01a0:266_5": "upari ākāse anotattadahato aṭṭhahi kājehi soḷasa pānīyaghaṭe divase divase devatā",
  "atk-vin01a0:266_6": "āharanti, yato sāsane uppannasaddho hutvā aṭṭha ghaṭe bhikkhusaṅghassa adāsi, dve",
  "atk-vin01a0:266_7": "ghaṭe saṭṭhimattānaṁ tipiṭakadharabhikkhūnaṁ, dve ghaṭe aggamahesiyā asandhimittāya,",
  "atk-vin01a0:266_8": "cattāro ghaṭe attanā paribhuñji; devatāeva himavante nāgalatādantakaṭṭhaṁ nāma atthi",
  "atk-vin01a0:266_9": "siniddhaṁ mudukaṁ rasavantaṁ taṁ divase divase āharanti, yena rañño ca mahesiyā ca",
  "atk-vin01a0:266_10": "soḷasannañca nāṭakitthisahassānaṁ saṭṭhimattānañca bhikkhusahassānaṁ devasikaṁ dantaponakiccaṁ",
  "atk-vin01a0:266_11": "nippajjati. Devasikameva cassa devatā agadāmalakaṁ agadaharītakaṁ suvaṇṇavaṇṇañca",
  "atk-vin01a0:266_12": "gandharasasampannaṁ ambapakkaṁ āharanti. Tathā chaddantadahato pañcavaṇṇanivāsanapāvuraṇaṁ",
  "atk-vin01a0:266_13": "pītakavaṇṇahatthapucchanapaṭakaṁ dibbañca pānakaṁ āharanti. Devasikameva panassa",
  "atk-vin01a0:266_14": "nhānagandhaṁ anuvilepanagandhaṁ pārupanatthāya asuttamayikaṁ sumanapupphapaṭaṁ mahārahañca",
  "atk-vin01a0:266_15": "añjanaṁ nāgabhavanato nāgarājāno āharanti. Chaddantadaheva uṭṭhitassa sālino nava",
  "atk-vin01a0:266_16": "vāhasahassāni divase divase sukā āharanti. Mūsikā nitthusakaṇe karonti, ekopi khaṇḍataṇḍulo",
  "atk-vin01a0:266_17": "na hoti, rañño sabbaṭṭhānesu ayameva taṇḍulo paribhogaṁ gacchati. Madhumakkhikā madhuṁ",
  "atk-vin01a0:266_18": "karonti. Kammārasālāsu acchā kūṭaṁ paharanti. Karavīkasakuṇā āgantvā madhurassaraṁ",
  "atk-vin01a0:266_19": "vikūjantā rañño balikammaṁ karonti.",
  "atk-vin01a0:267_0": "Imāhi iddhīhi samannāgato rājā ekadivasaṁ suvaṇṇasaṅkhalikabandhanaṁ pesetvā catunnaṁ",
  "atk-vin01a0:267_1": "buddhānaṁ adhigatarūpadassanaṁ kappāyukaṁ kāḷaṁ nāma nāgarājānaṁ ānayitvā setacchattassa",
  "atk-vin01a0:267_2": "heṭṭhā mahārahe pallaṅke nisīdāpetvā anekasatavaṇṇehi jalaja thalajapupphehi suvaṇṇapupphehi",
  "atk-vin01a0:267_3": "ca pūjaṁ katvā sabbālaṅkārapaṭimaṇḍitehi soḷasahi nāṭakitthisahassehi samantato parikkhipitvā",
  "atk-vin01a0:267_4": "‘‘anantañāṇassa tāva me saddhammavaracakkavattino sammāsambuddhassa rūpaṁ imesaṁ",
  "atk-vin01a0:267_5": "akkhīnaṁ āpāthaṁ karohī’’ti vatvā tena nimmitaṁ sakalasarīravippakiṇṇapuññappabhāvanibbattāsītānubyañjanapaṭimaṇḍitadvattiṁsamahāpurisalakkhaṇasassirīkatāya",
  "atk-vin01a0:267_6": "vikasitakamaluppalapuṇḍarīkapaṭimaṇḍitamiva salilatalaṁ tārāgaṇarasmijālavisadavipphuritasobhāsamujjalitamiva",
  "atk-vin01a0:267_7": "gaganatalaṁ nīlapītalohitādibhedavicitravaṇṇaraṁsivinaddhabyāmappabhāparikkhepavilāsitāya",
  "atk-vin01a0:267_8": "sañcāppabhānurāgaindadhanuvijjulatāparikkhittamiva kanakagirisikharaṁ nānāvirāgavimalaketumālāsamujjalitacārumatthakasobhaṁ",
  "atk-vin01a0:267_9": "nayanarasāyatanamiva brahmadevamanujanāgayakkhagaṇānaṁ buddharūpaṁ passanto satta",
  "atk-vin01a0:267_10": "divasāni akkhipūjaṁ nāma akāsi.",
  "atk-vin01a0:268_0": "Rājā kira abhisekaṁ pāpuṇitvā tīṇiyeva saṁvaccharāni bāhirakapāsaṇḍaṁ pariggaṇhi.",
  "atk-vin01a0:268_1": "Catutthe saṁvacchare buddhasāsane pasīdi. Tassa kira pitā bindusāro brāhmaṇabhatto",
  "atk-vin01a0:268_2": "ahosi, so brāhmaṇānañca brāhmaṇajātiyapāsaṇḍānañca paṇḍaraṅgaparibbājakādīnaṁ saṭṭhisahassamattānaṁ",
  "atk-vin01a0:268_3": "niccabhattaṁ paṭṭhapesi. Asokopi pitarā pavattitaṁ dānaṁ attano antepure tatheva",
  "atk-vin01a0:268_4": "dadamāno ekadivasaṁ sīhapañjare ṭhito te upasamaparibāhirena ācārena bhuñjamāne asaṁyatindriye",
  "atk-vin01a0:268_5": "avinītairiyāpathe disvā cintesi – ‘‘īdisaṁ dānaṁ upaparikkhitvā yuttaṭṭhāne dātuṁ",
  "atk-vin01a0:268_6": "vaṭṭatī’’ti. Evaṁ cintetvā amacce āha – ‘‘gacchatha, bhaṇe, attano attano sādhusammate",
  "atk-vin01a0:268_7": "samaṇabrāhmaṇe antepuraṁ atiharatha, dānaṁ dassāmā’’ti. Amaccā ‘‘sādhu, devā’’ti",
  "atk-vin01a0:268_8": "rañño paṭissuṇitvā te te paṇḍaraṅgaparibbājakājīvakanigaṇṭhādayo ānetvā ‘‘ime, mahārāja,",
  "atk-vin01a0:268_9": "amhākaṁ arahanto’’ti āhaṁsu.",
  "atk-vin01a0:269_0": "Atha rājā antepure uccāvacāni āsanāni paññapetvā ‘‘āgacchantū’’ti vatvā āgatāgate",
  "atk-vin01a0:269_1": "āha – ‘‘attano attano patirūpe āsane nisīdathā’’ti . Tesu ekacce bhaddapīṭhakesu,",
  "atk-vin01a0:269_2": "ekacce phalakapīṭhakesu nisīdiṁsu. Te disvā rājā ‘‘natthi nesaṁ anto sāro’’ti ñatvā",
  "atk-vin01a0:269_3": "tesaṁ anurūpaṁ khādanīyaṁ bhojanīyaṁ datvā uyyojesi.",
  "atk-vin01a0:270_0": "Evaṁ gacchante kāle ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena",
  "atk-vin01a0:270_1": "gacchantaṁ dantaṁ guttaṁ santindriyaṁ iriyāpathasampannaṁ. Ko panāyaṁ nigrodho nāma?",
  "atk-vin01a0:270_2": "Bindusārarañño jeṭṭhaputtassa sumanarājakumārassa putto.",
  "atk-vin01a0:271": "Tatrāyaṁ anupubbikathā –",
  "atk-vin01a0:272_0": "Bindusārarañño kira dubbalakāleyeva asokakumāro attanā laddhaṁ ujjenīrajjaṁ pahāya",
  "atk-vin01a0:272_1": "āgantvā sabbanagaraṁ attano hatthagataṁ katvā sumanarājakumāraṁ aggahesi. Taṁdivasameva",
  "atk-vin01a0:272_2": "sumanassa rājakumārassa sumanā nāma devī paripuṇṇagabbhā ahosi. Sā aññātakavesena",
  "atk-vin01a0:272_3": "nikkhamitvā avidūre aññataraṁ caṇḍālagāmaṁ sandhāya gacchantī jeṭṭhakacaṇḍālassa",
  "atk-vin01a0:272_4": "gehato avidūre aññatarasmiṁ nigrodharukkhe adhivatthāya devatāya ‘‘ito ehi, sumane’’ti",
  "atk-vin01a0:272_5": "vadantiyā saddaṁ sutvā tassā samīpaṁ gatā. Devatā attano ānubhāvena ekaṁ sālaṁ nimminitvā",
  "atk-vin01a0:272_6": "‘‘ettha vasāhī’’ti adāsi. Sā taṁ sālaṁ pāvisi. Gatadivaseyeva ca puttaṁ vijāyi. Sā",
  "atk-vin01a0:272_7": "tassa nigrodhadevatāya pariggahitattā ‘‘nigrodho’’ tveva nāmaṁ akāsi. Jeṭṭhakacaṇḍālo",
  "atk-vin01a0:272_8": "diṭṭhadivasato pabhuti taṁ attano sāmidhītaraṁ viya maññamāno nibaddhavattaṁ paṭṭhapesi.",
  "atk-vin01a0:272_9": "Rājadhītā tattha satta vassāni vasi. Nigrodhakumāropi sattavassiko jāto. Tadā mahāvaruṇatthero",
  "atk-vin01a0:272_10": "nāma eko arahā dārakassa hetusampadaṁ disvā rakkhitvā tattha viharamāno ‘‘sattavassiko",
  "atk-vin01a0:272_11": "dāni dārako, kālo naṁ pabbājetu’’nti cintetvā rājadhītāya ārocāpetvā nigrodhakumāraṁ",
  "atk-vin01a0:272_12": "pabbājesi. Kumāro khuraggeyeva arahattaṁ pāpuṇi. So ekadivasaṁ pātova sarīraṁ jaggitvā",
  "atk-vin01a0:272_13": "ācariyupajjhāyavattaṁ katvā pattacīvaramādāya ‘‘mātuupāsikāya gehadvāraṁ gacchāmī’’ti",
  "atk-vin01a0:272_14": "nikkhami. Mātunivāsanaṭṭhānañcassa dakkhiṇadvārena nagaraṁ pavisitvā nagaramajjhena",
  "atk-vin01a0:272_15": "gantvā pācīnadvārena nikkhamitvā gantabbaṁ hoti.",
  "atk-vin01a0:273_0": "Tena ca samayena asoko dhammarājā pācīnadisābhimukho sīhapañjare caṅkamati. Taṅkhaṇaññeva",
  "atk-vin01a0:273_1": "nigrodho rājaṅgaṇaṁ sampāpuṇi santindriyo santamānaso yugamattaṁ pekkhamāno. Tena",
  "atk-vin01a0:273_2": "vuttaṁ – ‘‘ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena",
  "atk-vin01a0:273_3": "gacchantaṁ dantaṁ guttaṁ santindriyaṁ iriyāpathasampanna’’nti. Disvā panassa etadahosi",
  "atk-vin01a0:273_4": "– ‘‘ayaṁ jano sabbopi vikkhittacitto bhantamigappaṭibhāgo. Ayaṁ pana dārako avikkhittacitto",
  "atk-vin01a0:273_5": "ativiya cassa ālokitavilokitaṁ samiñjanapasāraṇañca sobhati. Addhā etassa abbhantare",
  "atk-vin01a0:273_6": "lokuttaradhammo bhavissatī’’ti rañño saha dassaneneva sāmaṇere cittaṁ pasīdi, pemaṁ",
  "atk-vin01a0:273_7": "saṇṭhahi. Kasmā? Pubbe hi kira puññakaraṇakāle esa rañño jeṭṭhabhātā vāṇijako ahosi. Vuttampi hetaṁ –",
  "atk-vin01a0:274": "‘‘Pubbe va sannivāsena, paccuppannahitena vā;",
  "atk-vin01a0:275": "Evaṁ taṁ jāyate pemaṁ, uppalaṁ va yathodake’’ti. (jā. 1.2.174);",
  "atk-vin01a0:276_0": "Atha rājā sañjātapemo sabahumāno ‘‘etaṁ sāmaṇeraṁ pakkosathā’’ti amacce pesesi. ‘‘Te",
  "atk-vin01a0:276_1": "aticirāyantī’’ti puna dve tayo pesesi – ‘‘turitaṁ āgacchatū’’ti. Sāmaṇero attano",
  "atk-vin01a0:276_2": "pakatiyā eva agamāsi. Rājā patirūpamāsanaṁ ñatvā ‘‘nisīdathā’’ti āha. So ito cito",
  "atk-vin01a0:276_3": "ca viloketvā ‘‘natthi dāni aññe bhikkhū’’ti samussitasetacchattaṁ rājapallaṅkaṁ upasaṅkamitvā",
  "atk-vin01a0:276_4": "pattaggahaṇatthāya rañño ākāraṁ dassesi. Rājā taṁ pallaṅkasamīpaṁ upagacchantaṁyeva",
  "atk-vin01a0:276_5": "disvā cintesi – ‘‘ajjeva dāni ayaṁ sāmaṇero imassa gehassa sāmiko bhavissatī’’ti",
  "atk-vin01a0:276_6": "sāmaṇero rañño hatthe pattaṁ datvā pallaṅkaṁ abhiruhitvā nisīdi. Rājā attano atthāya",
  "atk-vin01a0:276_7": "sampāditaṁ sabbaṁ yāgukhajjakabhattavikatiṁ upanāmesi. Sāmaṇero attano yāpanīyamattakameva",
  "atk-vin01a0:276_8": "sampaṭicchi. Bhattakiccāvasāne rājā āha – ‘‘satthārā tumhākaṁ dinnovādaṁ jānāthā’’ti?",
  "atk-vin01a0:276_9": "‘‘Jānāmi, mahārāja, ekadesenā’’ti. ‘‘Tāta, mayhampi naṁ kathehī’’ti. ‘‘Sādhu, mahārājā’’ti",
  "atk-vin01a0:276_10": "rañño anurūpaṁ dhammapade appamādavaggaṁ anumodanatthāya abhāsi.",
  "atk-vin01a0:277_0": "Rājā pana ‘‘appamādo amatapadaṁ, pamādo maccuno pada’’nti sutvāva ‘‘aññātaṁ, tāta,",
  "atk-vin01a0:277_1": "pariyosāpehī’’ti āha. Anumodanāvasāne ca ‘‘aṭṭha te, tāta, dhuvabhattāni dammī’’ti",
  "atk-vin01a0:277_2": "āha. Sāmaṇero āha – ‘‘etāni ahaṁ upajjhāyassa dammi, mahārājā’’ti. ‘‘Ko ayaṁ, tāta,",
  "atk-vin01a0:277_3": "upajjhāyo nāmā’’ti? ‘‘Vajjāvajjaṁ disvā codetā sāretā ca, mahārājā’’ti. ‘‘Aññānipi",
  "atk-vin01a0:277_4": "te, tāta, aṭṭha dammī’’ti. ‘‘Etāni ācariyassa dammi, mahārājā’’ti. ‘‘Ko ayaṁ, tāta,",
  "atk-vin01a0:277_5": "ācariyo nāmā’’ti? ‘‘Imasmiṁ sāsane sikkhitabbakadhammesu patiṭṭhāpetā, mahārājā’’ti.",
  "atk-vin01a0:277_6": "‘‘Sādhu, tāta, aññānipi te aṭṭha dammī’’ti. ‘‘Etānipi bhikkhusaṅghassa dammi, mahārājā’’ti.",
  "atk-vin01a0:277_7": "‘‘Ko ayaṁ, tāta, bhikkhusaṅgho nāmā’’ti? ‘‘Yaṁ nissāya , mahārāja, amhākaṁ ācariyupajjhāyānañca",
  "atk-vin01a0:277_8": "mama ca pabbajjā ca upasampadā cā’’ti. Rājā bhiyyoso mattāya tuṭṭhacitto āha – ‘‘aññānipi",
  "atk-vin01a0:277_9": "te, tāta, aṭṭha dammī’’ti. Sāmaṇero ‘‘sādhū’’ti sampaṭicchitvā punadivase dvattiṁsa",
  "atk-vin01a0:277_10": "bhikkhū gahetvā rājantepuraṁ pavisitvā bhattakiccamakāsi. Rājā ‘‘aññepi dvattiṁsa",
  "atk-vin01a0:277_11": "bhikkhū tumhehi saddhiṁ sve bhikkhaṁ gaṇhantū’’ti eteneva upāyena divase divase vaḍḍhāpento",
  "atk-vin01a0:277_12": "saṭṭhisahassānaṁ brāhmaṇaparibbājakādīnaṁ bhattaṁ upacchinditvā antonivesane saṭṭhisahassānaṁ",
  "atk-vin01a0:277_13": "bhikkhūnaṁ niccabhattaṁ paṭṭhapesi nigrodhatthere gateneva pasādena. Nigrodhattheropi",
  "atk-vin01a0:277_14": "rājānaṁ saparisaṁ tīsu saraṇesu pañcasu ca sīlesu patiṭṭhāpetvā buddhasāsane pothujjanikena",
  "atk-vin01a0:277_15": "pasādena acalappasādaṁ katvā patiṭṭhāpesi. Puna rājā asokārāmaṁ nāma mahāvihāraṁ",
  "atk-vin01a0:277_16": "kāretvā saṭṭhisahassānaṁ bhikkhūnaṁ niccabhattaṁ paṭṭhapesi. Sakalajambudīpe caturāsītiyā",
  "atk-vin01a0:277_17": "nagarasahassesu caturāsītivihārasahassāni kārāpesi caturāsītisahassacetiyapaṭimaṇḍitāni",
  "atk-vin01a0:277_18": "dhammeneva, no adhammena.",
  "atk-vin01a0:278_0": "Ekadivasaṁ kira rājā asokārāme mahādānaṁ datvā saṭṭhisahassabhikkhusaṅghassa majjhe",
  "atk-vin01a0:278_1": "nisajja saṅghaṁ catūhi paccayehi pavāretvā imaṁ pañhaṁ pucchi – ‘‘bhante, bhagavatā",
  "atk-vin01a0:278_2": "desitadhammo nāma kittako hotī’’ti? ‘‘Aṅgato, mahārāja, navaṅgāni, khandhato caturāsītidhammakkhandhasahassānī’’ti.",
  "atk-vin01a0:278_3": "Rājā dhamme pasīditvā ‘‘ekekaṁ dhammakkhandhaṁ ekekavihārena pūjessāmī’’ti ekadivasameva",
  "atk-vin01a0:278_4": "channavutikoṭidhanaṁ visajjetvā amacce āṇāpesi – ‘‘etha, bhaṇe, ekamekasmiṁ nagare",
  "atk-vin01a0:278_5": "ekamekaṁ vihāraṁ kārāpentā caturāsītiyā nagarasahassesu caturāsītivihārasahassāni",
  "atk-vin01a0:278_6": "kārāpethā’’ti. Sayañca asokārāme asokamahāvihāratthāya kammaṁ paṭṭhapesi. Saṅgho",
  "atk-vin01a0:278_7": "indaguttattheraṁ nāma mahiddhikaṁ mahānubhāvaṁ khīṇāsavaṁ navakammādhiṭṭhāyakaṁ adāsi.",
  "atk-vin01a0:278_8": "Thero yaṁ yaṁ na niṭṭhāti taṁ taṁ attano ānubhāvena niṭṭhāpesi. Evampi tīhi saṁvaccharehi",
  "atk-vin01a0:278_9": "vihārakammaṁ niṭṭhāpesi. Ekadivasameva sabbanagarehi paṇṇāni āgamiṁsu.",
  "atk-vin01a0:279_0": "Amaccā rañño ārocesuṁ – ‘‘niṭṭhitāni, deva, caturāsītivihārasahassānī’’ti. Rājā nagare",
  "atk-vin01a0:279_1": "bheriṁ carāpesi – ‘‘ito sattannaṁ divasānaṁ accayena vihāramaho bhavissati. Sabbe",
  "atk-vin01a0:279_2": "aṭṭha sīlaṅgāni samādiyitvā antonagare ca bahinagare ca vihāramahaṁ paṭiyādentū’’ti.",
  "atk-vin01a0:279_3": "Tato sattannaṁ divasānaṁ accayena sabbālaṅkāravibhūsitāya anekasatasahassasaṅkhyāya",
  "atk-vin01a0:279_4": "caturaṅginiyā senāya parivuto devaloke amaravatiyā rājadhāniyā sirito adhikatarasassirīkaṁ",
  "atk-vin01a0:279_5": "viya nagaraṁ kātukāmena ussāhajātena mahājanena alaṅkatapaṭiyattaṁ nagaraṁ anuvicaranto",
  "atk-vin01a0:279_6": "vihāraṁ gantvā bhikkhusaṅghassa majjhe aṭṭhāsi.",
  "atk-vin01a0:280_0": "Tasmiñca khaṇe sannipatitā asīti bhikkhukoṭiyo ahesuṁ, bhikkhunīnañca channavutisatasahassāni.",
  "atk-vin01a0:280_1": "Tattha khīṇāsavabhikkhūyeva satasahassasaṅkhyā ahesuṁ. Tesaṁ etadahosi – ‘‘sace rājā",
  "atk-vin01a0:280_2": "attano adhikāraṁ anavasesaṁ passeyya ativiya buddhasāsane pasīdeyyā’’ti. Tato lokavivaraṇaṁ",
  "atk-vin01a0:280_3": "nāma pāṭihāriyaṁ akaṁsu. Rājā asokārāme ṭhitova catuddisā anuvilokento samantato",
  "atk-vin01a0:280_4": "samuddapariyantaṁ jambudīpaṁ passati caturāsītiñca vihārasahassāni uḷārāya vihāramahapūjāya",
  "atk-vin01a0:280_5": "virocamānāni. So taṁ vibhūtiṁ passamāno uḷārena pītipāmojjena samannāgato ‘‘atthi",
  "atk-vin01a0:280_6": "pana aññassapi kassaci evarūpaṁ pītipāmojjaṁ uppannapubba’’nti cintento bhikkhusaṅghaṁ",
  "atk-vin01a0:280_7": "pucchi – ‘‘bhante, amhākaṁ lokanāthassa dasabalassa sāsane ko mahāpariccāgaṁ pariccaji.",
  "atk-vin01a0:280_8": "Kassa pariccāgo mahantoti? Bhikkhusaṅgho moggaliputtatissattherassa bhāraṁ akāsi.",
  "atk-vin01a0:280_9": "Thero āha – ‘‘mahārāja, dasabalassa sāsane paccayadāyako nāma tayā sadiso dharamānepi",
  "atk-vin01a0:280_10": "tathāgate na koci ahosi, taveva pariccāgo mahā’’ti. Rājā therassa vacanaṁ sutvā uḷārena",
  "atk-vin01a0:280_11": "pītipāmojjena nirantaraṁ phuṭṭhasarīro hutvā cintesi – ‘‘natthi kira mayā sadiso",
  "atk-vin01a0:280_12": "paccayadāyako, mayhaṁ kira pariccāgo mahā, ahaṁ kira deyyadhammena sāsanaṁ paggaṇhāmi.",
  "atk-vin01a0:280_13": "Kiṁ panāhaṁ evaṁ sati sāsanassa dāyādo homi, na homī’’ti. Tato bhikkhusaṅghaṁ pucchi",
  "atk-vin01a0:280_14": "– ‘‘bhavāmi nu kho ahaṁ, bhante, sāsanassa dāyādo’’ti?",
  "atk-vin01a0:281_0": "Tato moggaliputtatissatthero rañño idaṁ vacanaṁ sutvā rājaputtassa mahindassa upanissayasampattiṁ",
  "atk-vin01a0:281_1": "sampassamāno ‘‘sace ayaṁ kumāro pabbajissati sāsanassa ativiya vuḍḍhi bhavissatī’’ti",
  "atk-vin01a0:281_2": "cintetvā rājānaṁ etadavoca – ‘‘na kho, mahārāja, ettāvatā sāsanassa dāyādo hoti;",
  "atk-vin01a0:281_3": "apica kho paccayadāyakoti vā upaṭṭhākoti vā saṅkhyaṁ gacchati. Yopi hi, mahārāja,",
  "atk-vin01a0:281_4": "pathavito yāva brahmalokaparimāṇaṁ paccayarāsiṁ dadeyya sopi ‘sāsane dāyādo’ti saṅkhyaṁ",
  "atk-vin01a0:281_5": "na gacchatī’’ti. ‘‘Atha kathaṁ carahi, bhante, sāsanassa dāyādo hotī’’ti? ‘‘Yo hi",
  "atk-vin01a0:281_6": "koci, mahārāja, aḍḍho vā daliddo vā attano orasaṁ puttaṁ pabbājeti – ayaṁ vuccati,",
  "atk-vin01a0:281_7": "mahārāja, dāyādo sāsanassā’’ti.",
  "atk-vin01a0:282_0": "Evaṁ vutte asoko rājā ‘‘ahaṁ kira evarūpaṁ pariccāgaṁ katvāpi neva sāsanassa dāyādabhāvaṁ",
  "atk-vin01a0:282_1": "patto’’ti sāsane dāyādabhāvaṁ patthayamāno ito cito ca viloketvā addasa mahindakumāraṁ",
  "atk-vin01a0:282_2": "avidūre ṭhitaṁ. Disvānassa etadahosi – ‘‘kiñcāpi ahaṁ imaṁ kumāraṁ tissakumārassa",
  "atk-vin01a0:282_3": "pabbajitakālato pabhuti oparajje ṭhapetukāmo, atha kho oparajjatopi pabbajjāva uttamā’’ti.",
  "atk-vin01a0:282_4": "Tato kumāraṁ āha – ‘‘sakkhasi tvaṁ, tāta, pabbajitu’’nti? Kumāro pakatiyāpi tissakumārassa",
  "atk-vin01a0:282_5": "pabbajitakālato pabhuti pabbajitukāmova rañño vacanaṁ sutvā ativiya pāmojjajāto hutvā",
  "atk-vin01a0:282_6": "āha – ‘‘pabbajāmi, deva, maṁ pabbājetvā tumhe sāsanadāyādā hothā’’ti.",
  "atk-vin01a0:283_0": "Tena ca samayena rājadhītā saṅghamittāpi tasmiṁyeva ṭhāne ṭhitā hoti. Tassā ca sāmiko",
  "atk-vin01a0:283_1": "aggibrahmā nāma kumāro yuvarājena tissakumārena saddhiṁ pabbajito hoti. Rājā taṁ",
  "atk-vin01a0:283_2": "disvā āha – ‘‘tvampi, amma, pabbajituṁ sakkhasī’’ti? ‘‘Sādhu, tāta, sakkomī’’ti.",
  "atk-vin01a0:283_3": "Rājā puttānaṁ manaṁ labhitvā pahaṭṭhacitto bhikkhusaṅghaṁ etadavoca – ‘‘bhante, ime",
  "atk-vin01a0:283_4": "dārake pabbājetvā maṁ sāsane dāyādaṁ karothā’’ti. Saṅgho rañño vacanaṁ sampaṭicchitvā",
  "atk-vin01a0:283_5": "kumāraṁ moggaliputtatissattherena upajjhāyena mahādevattherena ca ācariyena pabbājesi.",
  "atk-vin01a0:283_6": "Majjhantikattherena ācariyena upasampādesi. Tadā kira kumāro paripuṇṇavīsativassova",
  "atk-vin01a0:283_7": "hoti. So tasmiṁyeva upasampadasīmamaṇḍale saha paṭisambhidāhi arahattaṁ pāpuṇi. Saṅghamittāyapi",
  "atk-vin01a0:283_8": "rājadhītāya ācariyā āyupālittherī nāma, upajjhāyā pana dhammapālittherī nāma ahosi.",
  "atk-vin01a0:283_9": "Tadā saṅghamittā aṭṭhārasavassā hoti. Taṁ pabbajitamattaṁ tasmiṁyeva sīmamaṇḍale",
  "atk-vin01a0:283_10": "sikkhāya patiṭṭhāpesuṁ. Ubhinnaṁ pabbajitakāle rājā chabbassābhiseko hoti.",
  "atk-vin01a0:284_0": "Atha mahindatthero upasampannakālato pabhuti attano upajjhāyasseva santike dhammañca",
  "atk-vin01a0:284_1": "vinayañca pariyāpuṇanto dvepi saṅgītiyo ārūḷhaṁ tipiṭakasaṅgahitaṁ sāṭṭhakathaṁ sabbaṁ",
  "atk-vin01a0:284_2": "theravādaṁ tiṇṇaṁ vassānaṁ abbhantare uggahetvā attano upajjhāyassa antevāsikānaṁ",
  "atk-vin01a0:284_3": "sahassamattānaṁ bhikkhūnaṁ pāmokkho ahosi. Tadā asoko dhammarājā navavassābhiseko",
  "atk-vin01a0:284_4": "hoti. Rañño pana aṭṭhavassābhisekakāleyeva kontaputtatissatthero byādhipaṭikammatthaṁ",
  "atk-vin01a0:284_5": "bhikkhācāravattena āhiṇḍanto pasatamattaṁ sappiṁ alabhitvā byādhibalena parikkhīṇāyusaṅkhāro",
  "atk-vin01a0:284_6": "bhikkhusaṅghaṁ appamādena ovaditvā ākāse pallaṅkena nisīditvā tejodhātuṁ samāpajjitvā",
  "atk-vin01a0:284_7": "parinibbāyi. Rājā taṁ pavattiṁ sutvā therassa sakkāraṁ katvā ‘‘mayi nāma rajjaṁ kārente",
  "atk-vin01a0:284_8": "evaṁ bhikkhūnaṁ paccayā dullabhā’’ti nagarassa catūsu dvāresu pokkharaṇiyo kārāpetvā",
  "atk-vin01a0:284_9": "bhesajjassa pūrāpetvā dāpesi.",
  "atk-vin01a0:285_0": "Tena kira samayena pāṭaliputtassa catūsu dvāresu cattāri satasahassāni, sabhāyaṁ",
  "atk-vin01a0:285_1": "satasahassanti divase divase pañcasatasahassāni rañño uppajjanti. Tato rājā nigrodhattherassa",
  "atk-vin01a0:285_2": "devasikaṁ satasahassaṁ visajjesi. Buddhassa cetiye gandhamālādīhi pūjanatthāya satasahassaṁ",
  "atk-vin01a0:285_3": ". Dhammassa satasahassaṁ, taṁ dhammadharānaṁ bahussutānaṁ catupaccayatthāya upanīyati.",
  "atk-vin01a0:285_4": "Saṅghassa satasahassaṁ, catūsu dvāresu bhesajjatthāya satasahassaṁ. Evaṁ sāsane uḷāro",
  "atk-vin01a0:285_5": "lābhasakkāro nibbatti.",
  "atk-vin01a0:286_0": "Titthiyā parihīnalābhasakkārā antamaso ghāsacchādanampi alabhantā lābhasakkāraṁ patthayamānā",
  "atk-vin01a0:286_1": "sāsane pabbajitvā sakāni sakāni diṭṭhigatāni ‘‘ayaṁ dhammo, ayaṁ vinayo’’ti dīpenti.",
  "atk-vin01a0:286_2": "Pabbajjaṁ alabhamānāpi sayameva muṇḍetvā kāsāyāni vatthāni acchādetvā vihāresu vicarantā",
  "atk-vin01a0:286_3": "uposathampi pavāraṇampi saṅghakammampi gaṇakammampi pavisanti. Bhikkhū tehi saddhiṁ",
  "atk-vin01a0:286_4": "uposathaṁ na karonti. Tadā moggaliputtatissatthero ‘‘uppannaṁ dāni idaṁ adhikaraṇaṁ,",
  "atk-vin01a0:286_5": "taṁ nacirasseva kakkhaḷaṁ bhavissati. Na kho panetaṁ sakkā imesaṁ majjhe vasantena",
  "atk-vin01a0:286_6": "vūpasametu’’nti mahindattherassa gaṇaṁ nīyyātetvā attanā phāsuvihārena viharitukāmo",
  "atk-vin01a0:286_7": "ahogaṅgapabbataṁ agamāsi. Tepi kho titthiyā bhikkhusaṅghena dhammena vinayena satthusāsanena",
  "atk-vin01a0:286_8": "niggayhamānāpi dhammavinayānulomāya paṭipattiyā asaṇṭhahantā anekarūpaṁ sāsanassa",
  "atk-vin01a0:286_9": "abbudañca malañca kaṇṭakañca samuṭṭhāpesuṁ. Keci aggiṁ paricaranti, keci pañcātapena",
  "atk-vin01a0:286_10": "tāpenti, keci ādiccaṁ anuparivattanti, keci ‘‘dhammañca vinayañca vobhindissāmā’’ti",
  "atk-vin01a0:286_11": "paggaṇhiṁsu. Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi.",
  "atk-vin01a0:286_12": "Asokārāme sattavassāni uposatho upacchijji. Raññopi etamatthaṁ ārocesuṁ. Rājā ekaṁ",
  "atk-vin01a0:286_13": "amaccaṁ āṇāpesi – ‘‘vihāraṁ gantvā adhikaraṇaṁ vūpasametvā uposathaṁ kārāpehī’’ti.",
  "atk-vin01a0:286_14": "Amacco rājānaṁ paṭipucchituṁ avisahanto aññe amacce upasaṅkamitvā āha – ‘‘rājā maṁ",
  "atk-vin01a0:286_15": "‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇi. Kathaṁ nu kho",
  "atk-vin01a0:286_16": "adhikaraṇaṁ vūpasammatī’’ti? Te āhaṁsu – ‘‘mayaṁ evaṁ sallakkhema – ‘yathā nāma paccantaṁ",
  "atk-vin01a0:286_17": "vūpasamentā core ghātenti, evameva ye uposathaṁ na karonti, te māretukāmo rājā bhavissatī’’’ti.",
  "atk-vin01a0:286_18": "Atha so amacco vihāraṁ gantvā bhikkhusaṅghaṁ sannipātetvā āha – ‘‘ahaṁ raññā ‘uposathaṁ",
  "atk-vin01a0:286_19": "kārāpehī’ti pesito. Karotha dāni, bhante, uposatha’’nti. Bhikkhū ‘‘na mayaṁ titthiyehi",
  "atk-vin01a0:286_20": "saddhiṁ uposathaṁ karomā’’ti āhaṁsu. Atha amacco therāsanato paṭṭhāya asinā sīsāni pātetuṁ āraddho.",
  "atk-vin01a0:287_0": "Addasā kho tissatthero taṁ amaccaṁ tathā vippaṭipannaṁ. Tissatthero nāma na yo vā",
  "atk-vin01a0:287_1": "so vā, rañño ekamātiko bhātā tissakumāro nāma, taṁ kira rājā pattābhiseko oparajje",
  "atk-vin01a0:287_2": "ṭhapesi. So ekadivasaṁ vanacāraṁ gato addasa mahantaṁ migasaṅghaṁ cittakīḷāya kīḷantaṁ.",
  "atk-vin01a0:287_3": "Disvānassa etadahosi – ‘‘ime tāva tiṇabhakkhā migā evaṁ kīḷanti, ime pana samaṇā",
  "atk-vin01a0:287_4": "rājakule paṇītāni bhojanāni bhuñjitvā mudukāsu seyyāsu sayamānā kiṁ nāma kīḷitaṁ",
  "atk-vin01a0:287_5": "na kīḷissantī’’ti! So tato āgantvā imaṁ attano vitakkaṁ rañño ārocesi. Rājā ‘‘aṭṭhāne",
  "atk-vin01a0:287_6": "kukkuccāyitaṁ kumārena! Handa, naṁ evaṁ saññāpessāmī’’ti ekadivasaṁ kenaci kāraṇena",
  "atk-vin01a0:287_7": "kuddho viya hutvā ‘‘ehi sattadivasena rajjaṁ sampaṭiccha, tato taṁ ghātessāmī’’ti",
  "atk-vin01a0:287_8": "maraṇabhayena tajjetvā tamatthaṁ saññāpesi. So kira kumāro ‘‘sattame maṁ divase māressatī’’ti",
  "atk-vin01a0:287_9": "na cittarūpaṁ nhāyi, na bhuñji, na supi, ativiya lūkhasarīro ahosi. Tato naṁ rājā",
  "atk-vin01a0:287_10": "pucchi – ‘‘kissa tvaṁ evarūpo jāto’’ti? ‘‘Maraṇabhayena, devā’’ti. ‘‘Are, tvaṁ nāma",
  "atk-vin01a0:287_11": "paricchinnamaraṇaṁ sampassamāno vissattho na kīḷasi? Bhikkhū assāsapassāsanibaddhaṁ",
  "atk-vin01a0:287_12": "maraṇaṁ pekkhamānā kathaṁ kīḷissantī’’ti! Tato pabhuti kumāro sāsane pasīdi.",
  "atk-vin01a0:288_0": "So puna ekadivasaṁ migavaṁ nikkhamitvā araññe anuvicaramāno addasa yonakamahādhammarakkhitattheraṁ",
  "atk-vin01a0:288_1": "aññatarena hatthināgena sālasākhaṁ gahetvā bījiyamānaṁ nisinnaṁ. Disvā pāmojjajāto",
  "atk-vin01a0:288_2": "cintesi – ‘‘kadā nu kho ahampi ayaṁ mahāthero viya pabbajeyyaṁ! Siyā nu kho so divaso’’ti.",
  "atk-vin01a0:288_3": "Thero tassāsayaṁ viditvā tassa passantasseva ākāse uppatitvā asokārāme pokkharaṇiyā",
  "atk-vin01a0:288_4": "udakatale ṭhatvā cīvarañca uttarāsaṅgañca ākāse laggetvā nhāyituṁ āraddho.",
  "atk-vin01a0:289_0": "Kumāro therassānubhāvaṁ disvā ativiya pasanno ‘‘ajjeva pabbajissāmī’’ti nivattitvā",
  "atk-vin01a0:289_1": "rañño ārocesi – ‘‘pabbajissāmahaṁ, devā’’ti. Rājā anekappakāraṁ yācitvāpi taṁ nivattetuṁ",
  "atk-vin01a0:289_2": "asakkonto asokārāmagamanīyamaggaṁ alaṅkārāpetvā kumāraṁ chaṇavesaṁ gāhāpetvā alaṅkatāya",
  "atk-vin01a0:289_3": "senāya parivārāpetvā vihāraṁ nesi. ‘‘Yuvarājā kira pabbajissatī’’ti sutvā bahū bhikkhū",
  "atk-vin01a0:289_4": "pattacīvarāni paṭiyādesuṁ. Kumāro padhānagharaṁ gantvā mahādhammarakkhitattherasseva",
  "atk-vin01a0:289_5": "santike pabbaji saddhiṁ purisasatasahassena. Kumārassa pana anupabbajitānaṁ gaṇanaparicchedo",
  "atk-vin01a0:289_6": "natthi. Kumāro rañño catuvassābhisekakāle pabbajito. Athaññopi rañño bhāgineyyo saṅghamittāya",
  "atk-vin01a0:289_7": "sāmiko aggibrahmā nāma kumāro atthi. Saṅghamittā taṁ paṭicca ekameva puttaṁ vijāyi.",
  "atk-vin01a0:289_8": "Sopi ‘‘yuvarājā pabbajito’’ti sutvā rājānaṁ upasaṅkamitvā – ‘‘ahampi, deva, pabbajissāmī’’ti",
  "atk-vin01a0:289_9": "yāci. ‘‘Pabbaja, tātā’’ti ca raññā anuññāto taṁdivasameva pabbaji.",
  "atk-vin01a0:290": "Evaṁ anupabbajito, uḷāravibhavena khattiyajanena;",
  "atk-vin01a0:291": "Rañño kaniṭṭhabhātā, tissattheroti viññeyyo.",
  "atk-vin01a0:292_0": "So taṁ amaccaṁ tathā vippaṭipannaṁ disvā cintesi – ‘‘na rājā there mārāpetuṁ pahiṇeyya;",
  "atk-vin01a0:292_1": "addhā imassevetaṁ amaccassa duggahitaṁ bhavissatī’’ti gantvā sayaṁ tassa āsanne āsane",
  "atk-vin01a0:292_2": "nisīdi. So theraṁ sañjānitvā satthaṁ nipātetuṁ avisahanto gantvā rañño ārocesi –",
  "atk-vin01a0:292_3": "‘‘ahaṁ, deva, uposathaṁ kātuṁ anicchantānaṁ ettakānaṁ nāma bhikkhūnaṁ sīsāni pātesiṁ;",
  "atk-vin01a0:292_4": "atha ayyassa tissattherassa paṭipāṭi sampattā, kinti karomī’’ti? Rājā sutvāva – ‘‘are!",
  "atk-vin01a0:292_5": "Kiṁ pana, tvaṁ, mayā bhikkhū ghātetuṁ pesito’’ti tāvadeva sarīre uppannadāho hutvā",
  "atk-vin01a0:292_6": "vihāraṁ gantvā there bhikkhū pucchi – ‘‘ayaṁ, bhante, amacco mayā anāṇattova evaṁ",
  "atk-vin01a0:292_7": "akāsi, kassa nu kho iminā pāpena bhavitabba’’nti? Ekacce therā, ‘‘ayaṁ tava vacanena",
  "atk-vin01a0:292_8": "akāsi, tuyhetaṁ pāpa’’nti āhaṁsu. Ekacce ‘‘ubhinnampi vo etaṁ pāpa’’nti āhaṁsu. Ekacce",
  "atk-vin01a0:292_9": "evamāhaṁsu – ‘‘kiṁ pana te, mahārāja, atthi cittaṁ ‘ayaṁ gantvā bhikkhū ghātetū’’’ti?",
  "atk-vin01a0:292_10": "‘‘Natthi, bhante, kusalādhippāyo ahaṁ pesesiṁ – ‘samaggo bhikkhusaṅgho uposathaṁ",
  "atk-vin01a0:292_11": "karotū’’’ti. ‘‘Sace tvaṁ kusalādhippāyo, natthi tuyhaṁ pāpaṁ, amaccassevetaṁ pāpa’’nti.",
  "atk-vin01a0:292_12": "Rājā dveḷhakajāto āha – ‘‘atthi nu kho, bhante, koci bhikkhu mametaṁ dveḷhakaṁ chinditvā",
  "atk-vin01a0:292_13": "sāsanaṁ paggahetuṁ samattho’’ti? ‘‘Atthi, mahārāja, moggaliputtatissatthero nāma,",
  "atk-vin01a0:292_14": "so te imaṁ dveḷhakaṁ chinditvā sāsanaṁ paggaṇhituṁ samattho’’ti. Rājā tadaheva cattāro",
  "atk-vin01a0:292_15": "dhammakathike ekekabhikkhusahassaparivāre, cattāro ca amacce ekekapurisasahassaparivāre",
  "atk-vin01a0:292_16": "‘‘theraṁ gaṇhitvā āgacchathā’’ti pesesi. Te gantvā ‘‘rājā pakkosatī’’ti āhaṁsu. Thero",
  "atk-vin01a0:292_17": "nāgacchi . Dutiyampi kho rājā aṭṭha dhammakathike, aṭṭha ca amacce sahassasahassaparivāreyeva",
  "atk-vin01a0:292_18": "pesesi – ‘‘‘rājā, bhante, pakkosatī’ti vatvā gaṇhitvāva āgacchathā’’ti. Te tatheva",
  "atk-vin01a0:292_19": "āhaṁsu. Dutiyampi thero nāgacchi. Rājā there pucchi – ‘‘ahaṁ, bhante, dvikkhattuṁ",
  "atk-vin01a0:292_20": "pahiṇiṁ; kasmā thero nāgacchatī’’ti? ‘‘‘Rājā pakkosatī’ti vuttattā, mahārāja, nāgacchati.",
  "atk-vin01a0:292_21": "Evaṁ pana vutte āgaccheyya ‘sāsanaṁ, bhante, osīdati, amhākaṁ sāsanaṁ paggahatthāya",
  "atk-vin01a0:292_22": "sahāyakā hothā’’’ti. Atha rājā tathā vatvā soḷasa dhammakathike, soḷasa ca amacce",
  "atk-vin01a0:292_23": "sahassasahassaparivāre pesesi. Bhikkhū ca paṭipucchi – ‘‘mahallako nu kho, bhante,",
  "atk-vin01a0:292_24": "thero daharo nu kho’’ti? ‘‘Mahallako, mahārājā’’ti. ‘‘Vayhaṁ vā sivikaṁ vā abhiruhissati,",
  "atk-vin01a0:292_25": "bhante’’ti? ‘‘Nābhiruhissati, mahārājā’’ti. ‘‘Kuhiṁ, bhante, thero vasatī’’ti? ‘‘Upari",
  "atk-vin01a0:292_26": "gaṅgāya, mahārājā’’ti. Rājā āha – ‘‘tena hi, bhaṇe, nāvāsaṅghāṭaṁ bandhitvā tattheva",
  "atk-vin01a0:292_27": "theraṁ nisīdāpetvā dvīsupi tīresu ārakkhaṁ saṁvidhāya theraṁ ānethā’’ti. Bhikkhū",
  "atk-vin01a0:292_28": "ca amaccā ca therassa santikaṁ gantvā rañño sāsanaṁ ārocesuṁ.",
  "atk-vin01a0:293_0": "Thero sutvā ‘‘yaṁ kho ahaṁ mūlato paṭṭhāya sāsanaṁ paggaṇhissāmīti pabbajitomhi.",
  "atk-vin01a0:293_1": "Ayaṁ dāni me so kālo anuppatto’’ti cammakhaṇḍaṁ gaṇhitvāva uṭṭhahi. Atha ‘‘thero",
  "atk-vin01a0:293_2": "sve pāṭaliputtaṁ sampāpuṇissatī’’ti rattibhāge rājā supinaṁ addasa. Evarūpo supino",
  "atk-vin01a0:293_3": "ahosi – ‘‘sabbaseto hatthināgo āgantvā rājānaṁ sīsato paṭṭhāya parāmasitvā dakkhiṇahatthe",
  "atk-vin01a0:293_4": "aggahesī’’ti. Punadivase rājā supinajjhāyake pucchi – ‘‘mayā evarūpo supino diṭṭho,",
  "atk-vin01a0:293_5": "kiṁ me bhavissatī’’ti? Eko taṁ, ‘‘mahārāja, samaṇanāgo dakkhiṇahatthe gaṇhissatī’’ti.",
  "atk-vin01a0:293_6": "Atha rājā tāvadeva ‘‘thero āgato’’ti sutvā gaṅgātīraṁ gantvā nadiṁ otaritvā abbhuggacchanto",
  "atk-vin01a0:293_7": "jāṇumatte udake theraṁ sampāpuṇitvā therassa nāvāto otarantassa hatthaṁ adāsi. Thero",
  "atk-vin01a0:293_8": "rājānaṁ dakkhiṇahatthe aggahesi. Taṁ disvā asiggāhā ‘‘therassa sīsaṁ pātessāmā’’ti",
  "atk-vin01a0:293_9": "kosato asiṁ abbāhiṁsu. Kasmā? Etaṁ kira cārittaṁ rājakulesu – ‘‘yo rājānaṁ hatthe",
  "atk-vin01a0:293_10": "gaṇhati tassa asinā sīsaṁ pātetabba’’nti. Rājā chāyaṁyeva disvā āha – ‘‘pubbepi ahaṁ",
  "atk-vin01a0:293_11": "bhikkhūsu viraddhakāraṇā assādaṁ na vindāmi, mā kho there virajjhitthā’’ti. Thero",
  "atk-vin01a0:293_12": "pana kasmā rājānaṁ hatthe aggahesīti? Yasmā raññā pañhaṁ pucchanatthāya pakkosāpito",
  "atk-vin01a0:293_13": "tasmā ‘‘antevāsiko me aya’’nti aggahesi.",
  "atk-vin01a0:294_0": "Rājā theraṁ attano uyyānaṁ netvā bāhirato tikkhattuṁ parivārāpetvā ārakkhaṁ ṭhapetvā",
  "atk-vin01a0:294_1": "sayameva therassa pāde dhovitvā telena makkhetvā therassa santike nisīditvā ‘‘paṭibalo",
  "atk-vin01a0:294_2": "nu kho thero mama kaṅkhaṁ chinditvā uppannaṁ adhikaraṇaṁ vūpasametvā sāsanaṁ paggaṇhitu’’nti",
  "atk-vin01a0:294_3": "vīmaṁsanatthāya ‘‘ahaṁ, bhante, ekaṁ pāṭihāriyaṁ daṭṭhukāmo’’ti āha. ‘‘Kataraṁ pāṭihāriyaṁ",
  "atk-vin01a0:294_4": "daṭṭhukāmosi, mahārājā’’ti? ‘‘Pathavīkampanaṁ, bhante’’ti. ‘‘Sakalapathavīkampanaṁ",
  "atk-vin01a0:294_5": "daṭṭhukāmosi, mahārāja, padesapathavīkampana’’nti? ‘‘Kataraṁ panettha, bhante, dukkara’’nti?",
  "atk-vin01a0:294_6": "‘‘Kiṁ nu kho, mahārāja, kaṁsapātiyā udakapuṇṇāya sabbaṁ udakaṁ kampetuṁ dukkaraṁ;",
  "atk-vin01a0:294_7": "udāhu upaḍḍha’’nti? ‘‘Upaḍḍhaṁ, bhante’’ti. ‘‘Evameva kho, mahārāja, padesapathavīkampanaṁ",
  "atk-vin01a0:294_8": "dukkara’’nti. ‘‘Tena hi, bhante, padesapathavīkampanaṁ passissāmī’’ti. ‘‘Tena hi,",
  "atk-vin01a0:294_9": "mahārāja, samantato yojane puratthimāya disāya ekena cakkena sīmaṁ akkamitvā ratho",
  "atk-vin01a0:294_10": "tiṭṭhatu; dakkhiṇāya disāya dvīhi pādehi sīmaṁ akkamitvā asso tiṭṭhatu; pacchimāya",
  "atk-vin01a0:294_11": "disāya ekena pādena sīmaṁ akkamitvā puriso tiṭṭhatu; uttarāya disāya upaḍḍhabhāgena",
  "atk-vin01a0:294_12": "sīmaṁ akkamitvā ekā udakapāti tiṭṭhatū’’ti. Rājā tathā kārāpesi. Thero abhiññāpādakaṁ",
  "atk-vin01a0:294_13": "catutthajjhānaṁ samāpajjitvā tato vuṭṭhāya ‘‘rājā passatū’’ti yojanappamāṇapathavīcalanaṁ",
  "atk-vin01a0:294_14": "adhiṭṭhahi. Puratthimāya disāya rathassa antosīmāya ṭhito pādova cali, itaro na cali.",
  "atk-vin01a0:294_15": "Evaṁ dakkhiṇapacchimadisāsu assapurisānaṁ antosīmāya ṭhitapādāyeva caliṁsu, upaḍḍhupaḍḍhaṁ",
  "atk-vin01a0:294_16": "sarīrañca. Uttaradisāya udakapātiyāpi antosīmāya ṭhitaṁ upaḍḍhabhāgagatameva udakaṁ",
  "atk-vin01a0:294_17": "cali, avasesaṁ niccalamahosīti. Rājā taṁ pāṭihāriyaṁ disvā ‘‘sakkhati dāni thero",
  "atk-vin01a0:294_18": "sāsanaṁ paggaṇhitu’’nti niṭṭhaṁ gantvā attano kukkuccaṁ pucchi – ‘‘ahaṁ, bhante,",
  "atk-vin01a0:294_19": "ekaṁ amaccaṁ ‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇiṁ,",
  "atk-vin01a0:294_20": "so vihāraṁ gantvā ettake bhikkhū jīvitā voropesi, etaṁ pāpaṁ kassa hotī’’ti?",
  "atk-vin01a0:295_0": "‘‘Kiṁ pana te, mahārāja, atthi cittaṁ ‘ayaṁ vihāraṁ gantvā bhikkhū ghātetū’’’ti?",
  "atk-vin01a0:295_1": "‘‘Natthi, bhante’’ti. ‘‘Sace te, mahārāja, natthi evarūpaṁ cittaṁ, natthi tuyhaṁ",
  "atk-vin01a0:295_2": "pāpa’’nti. Atha thero rājānaṁ etamatthaṁ iminā suttena saññāpesi – ‘‘cetanāhaṁ, bhikkhave,",
  "atk-vin01a0:295_3": "kammaṁ vadāmi. Cetayitvā kammaṁ karoti – kāyena vācāya manasā’’ti (a. ni. 6.63).",
  "atk-vin01a0:296": "Tamevatthaṁ paridīpetuṁ tittirajātakaṁ (jā. 1.4.75) āhari – ‘‘atīte, mahārāja, dīpakatittiro tāpasaṁ pucchi –",
  "atk-vin01a0:297": "‘Ñātako no nisinnoti, bahu āgacchatī jano;",
  "atk-vin01a0:298": "Paṭicca kammaṁ phusati, tasmiṁ me saṅkate mano’ti.",
  "atk-vin01a0:299_0": "Tāpaso āha – ‘atthi pana te cittaṁ mama saddena ca rūpadassanena ca āgantvā ete pakkhino",
  "atk-vin01a0:299_1": "bajjhantu vā haññantu vā’ti? ‘Natthi, bhante’ti tittiro āha. Tato naṁ tāpaso saññāpesi",
  "atk-vin01a0:299_2": "– ‘sace te natthi cittaṁ, natthi pāpaṁ; cetayantameva hi pāpaṁ phusati, nācetayantaṁ.",
  "atk-vin01a0:300": "‘Na paṭicca kammaṁ phusati, mano ce nappadussati;",
  "atk-vin01a0:301": "Appossukkassa bhadrassa, na pāpamupalimpatī’’’ti.",
  "atk-vin01a0:302_0": "Evaṁ thero rājānaṁ saññāpetvā tattheva rājuyyāne satta divasāni vasanto rājānaṁ samayaṁ",
  "atk-vin01a0:302_1": "uggaṇhāpesi. Rājā sattame divase asokārāme bhikkhusaṅghaṁ sannipātāpetvā sāṇipākāraṁ",
  "atk-vin01a0:302_2": "parikkhipāpetvā sāṇipākārantare nisinno ekaladdhike ekaladdhike bhikkhū ekato ekato",
  "atk-vin01a0:302_3": "kārāpetvā ekamekaṁ bhikkhusamūhaṁ pakkosāpetvā pucchi – ‘‘kiṁvādī sammāsambuddho’’ti?",
  "atk-vin01a0:302_4": "Tatosassatavādino ‘‘sassatavādī’’ti āhaṁsu. Ekaccasassatikā…pe… antānantikā… amarāvikkhepikā…",
  "atk-vin01a0:302_5": "adhiccasamuppannikā… saññīvādā… asaññīvādā… nevasaññīnāsaññīvādā … ucchedavādā… diṭṭhadhammanibbānavādā",
  "atk-vin01a0:302_6": "‘‘diṭṭhadhammanibbānavādī’’ti āhaṁsu. Rājā paṭhamameva samayassa uggahitattā ‘‘nayime",
  "atk-vin01a0:302_7": "bhikkhū, aññatitthiyā ime’’ti ñatvā tesaṁ setakāni vatthāni datvā uppabbājesi. Te",
  "atk-vin01a0:302_8": "sabbepi saṭṭhisahassā ahesuṁ.",
  "atk-vin01a0:303_0": "Athaññe bhikkhū pakkosāpetvā pucchi – ‘‘kiṁvādī, bhante, sammāsambuddho’’ti? ‘‘Vibhajjavādī,",
  "atk-vin01a0:303_1": "mahārājā’’ti. Evaṁ vutte rājā theraṁ pucchi – ‘‘vibhajjavādī, bhante, sammāsambuddho’’ti?",
  "atk-vin01a0:303_2": "‘‘Āma, mahārājā’’ti. Tato rājā ‘‘suddhaṁ dāni, bhante, sāsanaṁ; karotu bhikkhusaṅgho",
  "atk-vin01a0:303_3": "uposatha’’nti ārakkhaṁ datvā nagaraṁ pāvisi.",
  "atk-vin01a0:304_0": "Samaggo saṅgho sannipatitvā uposathaṁ akāsi. Tasmiṁ sannipāte saṭṭhi bhikkhusatasahassāni",
  "atk-vin01a0:304_1": "ahesuṁ. Tasmiṁ samāgame moggaliputtatissatthero parappavādaṁ maddamāno kathāvatthuppakaraṇaṁ",
  "atk-vin01a0:304_2": "abhāsi. Tato saṭṭhisatasahassasaṅkhyesu bhikkhūsu uccinitvā tipiṭakapariyattidharānaṁ",
  "atk-vin01a0:304_3": "pabhinnapaṭisambhidānaṁ tevijjādibhedānaṁ bhikkhūnaṁ sahassamekaṁ gahetvā yathā mahākassapatthero",
  "atk-vin01a0:304_4": "ca kākaṇḍakaputto yasatthero ca dhammañca vinayañca saṅgāyiṁsu; evameva dhammañca",
  "atk-vin01a0:304_5": "vinayañca saṅgāyanto sabbaṁ sāsanamalaṁ visodhetvā tatiyasaṅgītiṁ akāsi. Saṅgītipariyosāne",
  "atk-vin01a0:304_6": "anekappakāraṁ pathavī akampittha. Ayaṁ saṅgīti navahi māsehi niṭṭhitā. Yā loke –",
  "atk-vin01a0:305": "Katā bhikkhusahassena, tasmā sahassikāti ca;",
  "atk-vin01a0:306": "Purimā dve upādāya, tatiyāti ca vuccatīti.",
  "atk-vin01a0:307": "Ayaṁ tatiyasaṅgīti.",
  "atk-vin01a0:308_0": "Ettāvatā ca ‘‘kenābhata’’nti etassa pañhassa vissajjanatthaṁ yaṁ avocumha – ‘‘jambudīpe",
  "atk-vin01a0:308_1": "tāva upālittheramādiṁ katvā ācariyaparamparāya yāva tatiyasaṅgīti tāva ābhataṁ. Tatrāyaṁ ācariyaparamparā –",
  "atk-vin01a0:309": "‘‘Upāli dāsako ceva, soṇako siggavo tathā;",
  "atk-vin01a0:310": "Tisso moggaliputto ca, pañcete vijitāvino.",
  "atk-vin01a0:311": "‘‘Paramparāya vinayaṁ, dīpe jambusirivhaye;",
  "atk-vin01a0:312": "Acchijjamānamānesuṁ, tatiyo yāva saṅgaho’’ti.",
  "atk-vin01a0:313": "Tassattho pakāsitova hoti.",
  "atk-vin01a0:314_0": "Tatiyasaṅgahato pana uddhaṁ imaṁ dīpaṁ mahindādīhi ābhataṁ. Mahindato uggahetvā kañci",
  "atk-vin01a0:314_1": "kālaṁ ariṭṭhattherādīhi ābhataṁ. Tato yāvajjatanā tesaṁyeva antevāsikaparamparabhūtāya",
  "atk-vin01a0:314_2": "ācariyaparamparāya ābhatanti veditabbaṁ. Yathāhu porāṇā –",
  "atk-vin01a0:315": "‘‘Tato mahindo iṭṭiyo, uttiyo sambalo tathā;",
  "atk-vin01a0:316": "Bhaddanāmo ca paṇḍito.",
  "atk-vin01a0:317": "‘‘Ete nāgā mahāpaññā, jambudīpā idhāgatā;",
  "atk-vin01a0:318": "Vinayaṁ te vācayiṁsu, piṭakaṁ tambapaṇṇiyā.",
  "atk-vin01a0:319": "‘‘Nikāye pañca vācesuṁ, satta ceva pakaraṇe;",
  "atk-vin01a0:320": "Tato ariṭṭho medhāvī, tissadatto ca paṇḍito.",
  "atk-vin01a0:321": "‘‘Visārado kāḷasumano, thero ca dīghanāmako;",
  "atk-vin01a0:322": "Dīghasumano ca paṇḍito.",
  "atk-vin01a0:323": "‘‘Punadeva kāḷasumano, nāgatthero ca buddharakkhito;",
  "atk-vin01a0:324": "Tissatthero ca medhāvī, devatthero ca paṇḍito.",
  "atk-vin01a0:325": "‘‘Punadeva sumano medhāvī, vinaye ca visārado;",
  "atk-vin01a0:326": "Bahussuto cūḷanāgo, gajova duppadhaṁsiyo.",
  "atk-vin01a0:327": "‘‘Dhammapālitanāmo ca, rohaṇe sādhupūjito;",
  "atk-vin01a0:328": "Tassa sisso mahāpañño, khemanāmo tipeṭako.",
  "atk-vin01a0:329": "‘‘Dīpe tārakarājāva, paññāya atirocatha;",
  "atk-vin01a0:330": "Upatisso ca medhāvī, phussadevo mahākathī.",
  "atk-vin01a0:331": "‘‘Punadeva sumano medhāvī, pupphanāmo bahussuto;",
  "atk-vin01a0:332": "Mahākathī mahāsivo, piṭake sabbattha kovido.",
  "atk-vin01a0:333": "‘‘Punadeva upāli medhāvī, vinaye ca visārado;",
  "atk-vin01a0:334": "Mahānāgo mahāpañño, saddhammavaṁsakovido.",
  "atk-vin01a0:335": "‘‘Punadeva abhayo medhāvī, piṭake sabbattha kovido;",
  "atk-vin01a0:336": "Tissatthero ca medhāvī, vinaye ca visārado.",
  "atk-vin01a0:337": "‘‘Tassa sisso mahāpañño, pupphanāmo bahussuto;",
  "atk-vin01a0:338": "Sāsanaṁ anurakkhanto, jambudīpe patiṭṭhito.",
  "atk-vin01a0:339": "‘‘Cūḷābhayo ca medhāvī, vinaye ca visārado;",
  "atk-vin01a0:340": "Tissatthero ca medhāvī, saddhammavaṁsakovido.",
  "atk-vin01a0:341": "‘‘Cūḷadevo ca medhāvī, vinaye ca visārado;",
  "atk-vin01a0:342": "Sivatthero ca medhāvī, vinaye sabbattha kovido.",
  "atk-vin01a0:343": "‘‘Ete nāgā mahāpaññā, vinayaññū maggakovidā;",
  "atk-vin01a0:344": "Vinayaṁ dīpe pakāsesuṁ, piṭakaṁ tambapaṇṇiyā’’ti.",
  "atk-vin01a0:345_0": "Tatrāyaṁ anupubbikathā – moggaliputtatissatthero kira imaṁ tatiyadhammasaṅgītiṁ katvā",
  "atk-vin01a0:345_1": "evaṁ cintesi – ‘‘kattha nu kho anāgate sāsanaṁ suppatiṭṭhitaṁ bhaveyyā’’ti? Athassa",
  "atk-vin01a0:345_2": "upaparikkhato etadahosi – ‘‘paccantimesu kho janapadesu suppatiṭṭhitaṁ bhavissatī’’ti.",
  "atk-vin01a0:345_3": "So tesaṁ tesaṁ bhikkhūnaṁ bhāraṁ katvā te te bhikkhū tattha tattha pesesi. Majjhantikattheraṁ",
  "atk-vin01a0:345_4": "kasmīragandhāraraṭṭhaṁ pesesi – ‘‘tvaṁ etaṁ raṭṭhaṁ gantvā ettha sāsanaṁ patiṭṭhāpehī’’ti.",
  "atk-vin01a0:345_5": "Mahādevattheraṁ tatheva vatvā mahiṁsakamaṇḍalaṁ pesesi. Rakkhitattheraṁ vanavāsiṁ.",
  "atk-vin01a0:345_6": "Yonakadhammarakkhitattheraṁ aparantakaṁ. Mahādhammarakkhitattheraṁ mahāraṭṭhaṁ. Mahārakkhitattheraṁ",
  "atk-vin01a0:345_7": "yonakalokaṁ. Majjhimattheraṁ himavantadesabhāgaṁ. Soṇattherañca uttarattherañca suvaṇṇabhūmiṁ.",
  "atk-vin01a0:345_8": "Attano saddhivihārikaṁ mahindattheraṁ iṭṭiyattherena uttiyattherena sambalattherena",
  "atk-vin01a0:345_9": "bhaddasālattherena ca saddhiṁ tambapaṇṇidīpaṁ pesesi – ‘‘tumhe tambapaṇṇidīpaṁ gantvā",
  "atk-vin01a0:345_10": "ettha sāsanaṁ patiṭṭhāpethā’’ti. Sabbepi taṁ taṁ disābhāgaṁ gacchantā attapañcamā",
  "atk-vin01a0:345_11": "agamaṁsu ‘‘paccantimesu janapadesu pañcavaggo gaṇo alaṁ upasampadakammāyā’’ti maññamānā.",
  "atk-vin01a0:346_0": "Tena kho pana samayena kasmīragandhāraraṭṭhe sassapākasamaye aravāḷo nāma nāgarājā",
  "atk-vin01a0:346_1": "karakavassaṁ nāma vassāpetvā sassaṁ harāpetvā mahāsamuddaṁ pāpeti. Majjhantikatthero",
  "atk-vin01a0:346_2": "pana pāṭaliputtato vehāsaṁ abbhuggantvā himavati aravāḷadahassa upari otaritvā aravāḷadahapiṭṭhiyaṁ",
  "atk-vin01a0:346_3": "caṅkamatipi tiṭṭhatipi nisīdatipi seyyampi kappeti. Nāgamāṇavakā taṁ disvā aravāḷassa",
  "atk-vin01a0:346_4": "nāgarājassa ārocesuṁ – ‘‘mahārāja, eko chinnabhinnapaṭadharo bhaṇḍu kāsāvavasano",
  "atk-vin01a0:346_5": "amhākaṁ udakaṁ dūsetī’’ti. Nāgarājā tāvadeva kodhābhibhūto nikkhamitvā theraṁ disvā",
  "atk-vin01a0:346_6": "makkhaṁ asahamāno antalikkhe anekāni bhiṁsanakāni nimmini. Tato tato bhusā vātā vāyanti,",
  "atk-vin01a0:346_7": "rukkhā chijjanti, pabbatakūṭāni patanti, meghā gajjanti, vijjulatā niccharanti, asaniyo",
  "atk-vin01a0:346_8": "phalanti, bhinnaṁ viya gaganatalaṁ udakaṁ paggharati. Bhayānakarūpā nāgakumārā sannipatanti.",
  "atk-vin01a0:346_9": "Sayampi dhūmāyati, pajjalati, paharaṇavuṭṭhiyo vissajjeti. ‘‘Ko ayaṁ muṇḍako chinnabhinnapaṭadharo’’tiādīhi",
  "atk-vin01a0:346_10": "pharusavacanehi theraṁ santajjesi. ‘‘Etha gaṇhatha hanatha niddhamatha imaṁ samaṇa’’nti",
  "atk-vin01a0:346_11": "nāgabalaṁ āṇāpesi. Thero sabbaṁ taṁ bhiṁsanakaṁ attano iddhibalena paṭibāhitvā nāgarājānaṁ āha –",
  "atk-vin01a0:347": "‘‘Sadevakopi ce loko, āgantvā tāsayeyya maṁ;",
  "atk-vin01a0:348": "Na me paṭibalo assa, janetuṁ bhayabheravaṁ.",
  "atk-vin01a0:349": "‘‘Sacepi tvaṁ mahiṁ sabbaṁ, sasamuddaṁ sapabbataṁ;",
  "atk-vin01a0:350": "Ukkhipitvā mahānāga, khipeyyāsi mamūpari.",
  "atk-vin01a0:351": "‘‘Neva me sakkuṇeyyāsi, janetuṁ bhayabheravaṁ;",
  "atk-vin01a0:352": "Aññadatthu tavevassa, vighāto uragādhipā’’ti.",
  "atk-vin01a0:353_0": "Evaṁ vutte nāgarājā vihatānubhāvo nipphalavāyāmo dukkhī dummano ahosi. Taṁ thero",
  "atk-vin01a0:353_1": "taṅkhaṇānurūpāya dhammiyā kathāya sandassetvā samādapetvā samuttejetvā sampahaṁsetvā",
  "atk-vin01a0:353_2": "tīsu saraṇesu pañcasu ca sīlesu patiṭṭhāpesi saddhiṁ caturāsītiyā nāgasahassehi.",
  "atk-vin01a0:353_3": "Aññepi bahū himavantavāsino yakkhā ca gandhabbā ca kumbhaṇḍā ca therassa dhammakathaṁ",
  "atk-vin01a0:353_4": "sutvā saraṇesu ca sīlesu ca patiṭṭhahiṁsu. Pañcakopi yakkho saddhiṁ bhariyāya yakkhiniyā",
  "atk-vin01a0:353_5": "pañcahi ca puttasatehi paṭhame phale patiṭṭhito. Athāyasmā majjhantikatthero sabbepi",
  "atk-vin01a0:353_6": "nāgayakkharakkhase āmantetvā evamāha –",
  "atk-vin01a0:354": "‘‘Mā dāni kodhaṁ janayittha, ito uddhaṁ yathā pure;",
  "atk-vin01a0:355": "Sassaghātañca mā kattha, sukhakāmā hi pāṇino;",
  "atk-vin01a0:356": "Karotha mettaṁ sattesu, vasantu manujā sukha’’nti.",
  "atk-vin01a0:357_0": "Te sabbepi ‘‘sādhu bhante’’ti therassa paṭissuṇitvā yathānusiṭṭhaṁ paṭipajjiṁsu.",
  "atk-vin01a0:357_1": "Taṁdivasameva ca nāgarājassa pūjāsamayo hoti. Atha nāgarājā attano ratanamayaṁ pallaṅkaṁ",
  "atk-vin01a0:357_2": "āharāpetvā therassa paññapesi. Nisīdi thero pallaṅke. Nāgarājāpi theraṁ bījayamāno",
  "atk-vin01a0:357_3": "samīpe aṭṭhāsi. Tasmiṁ khaṇe kasmīragandhāraraṭṭhavāsino āgantvā theraṁ disvā ‘‘amhākaṁ",
  "atk-vin01a0:357_4": "nāgarājatopi thero mahiddhikataro’’ti therameva vanditvā nisinnā. Thero tesaṁ āsīvisopamasuttaṁ",
  "atk-vin01a0:357_5": "kathesi . Suttapariyosāne asītiyā pāṇasahassānaṁ dhammābhisamayo ahosi, kulasatasahassaṁ",
  "atk-vin01a0:357_6": "pabbaji. Tato pabhuti ca kasmīragandhārā yāvajjatanā kāsāvapajjotā isivātapaṭivātā eva.",
  "atk-vin01a0:358": "Gantvā kasmīragandhāraṁ, isi majjhantiko tadā;",
  "atk-vin01a0:359": "Duṭṭhaṁ nāgaṁ pasādetvā, mocesi bandhanā bahūti.",
  "atk-vin01a0:360": "Mahādevattheropi mahiṁsakamaṇḍalaṁ gantvā devadūtasuttaṁ kathesi. Suttapariyosāne cattālīsa pāṇasahassāni dhammacakkhuṁ paṭilabhiṁsu, cattālīsaṁyeva pāṇasahassāni pabbajiṁsu.",
  "atk-vin01a0:361": "Gantvāna raṭṭhaṁ mahiṁsaṁ, mahādevo mahiddhiko;",
  "atk-vin01a0:362": "Codetvā devadūtehi, mocesi bandhanā bahūti.",
  "atk-vin01a0:363_0": "Rakkhitatthero pana vanavāsiṁ gantvā ākāse ṭhatvā anamataggapariyāyakathāya vanavāsike",
  "atk-vin01a0:363_1": "pasādesi. Kathāpariyosāne panassa saṭṭhisahassānaṁ dhammābhisamayo ahosi. Sattatisahassamattā",
  "atk-vin01a0:363_2": "pabbajiṁsu, pañcavihārasatāni patiṭṭhahiṁsu. Evaṁ so tattha sāsanaṁ patiṭṭhāpesi.",
  "atk-vin01a0:364": "Gantvāna rakkhitatthero, vanavāsiṁ mahiddhiko;",
  "atk-vin01a0:365": "Antalikkhe ṭhito tattha, desesi anamataggiyanti.",
  "atk-vin01a0:366_0": "Yonakadhammarakkhitattheropi aparantakaṁ gantvā aggikkhandhopamasuttantakathāya aparantake",
  "atk-vin01a0:366_1": "pasādetvā sattati pāṇasahassāni dhammāmataṁ pāyesi. Khattiyakulato eva purisasahassāni",
  "atk-vin01a0:366_2": "pabbajiṁsu, samadhikāni ca cha itthisahassāni. Evaṁ so tattha sāsanaṁ patiṭṭhāpesi.",
  "atk-vin01a0:367": "Aparantaṁ vigāhitvā, yonako dhammarakkhito;",
  "atk-vin01a0:368": "Aggikkhandhopamenettha, pasādesi jane bahūti.",
  "atk-vin01a0:369_0": "Mahādhammarakkhitatthero pana mahāraṭṭhaṁ gantvā mahānāradakassapajātakakathāya mahāraṭṭhake",
  "atk-vin01a0:369_1": "pasādetvā caturāsīti pāṇasahassāni maggaphalesu patiṭṭhāpesi. Terasasahassāni pabbajiṁsu.",
  "atk-vin01a0:369_2": "Evaṁ so tattha sāsanaṁ patiṭṭhāpesi.",
  "atk-vin01a0:370": "Mahāraṭṭhaṁ isi gantvā, so mahādhammarakkhito;",
  "atk-vin01a0:371": "Jātakaṁ kathayitvāna, pasādesi mahājananti.",
  "atk-vin01a0:372_0": "Mahārakkhitattheropi yonakaraṭṭhaṁ gantvā kāḷakārāmasuttantakathāya yonakalokaṁ pasādetvā",
  "atk-vin01a0:372_1": "sattatisahassādhikassa pāṇasatasahassassa maggaphalālaṅkāraṁ adāsi. Santike cassa",
  "atk-vin01a0:372_2": "dasasahassāni pabbajiṁsu. Evaṁ sopi tattha sāsanaṁ patiṭṭhāpesi.",
  "atk-vin01a0:373": "Yonaraṭṭhaṁ tadā gantvā, so mahārakkhito isi;",
  "atk-vin01a0:374": "Kāḷakārāmasuttena te pasādesi yonaketi.",
  "atk-vin01a0:375_0": "Majjhimatthero pana kassapagottattherena aḷakadevattherena dundubhissarattherena",
  "atk-vin01a0:375_1": "mahādevattherena ca saddhiṁ himavantadesabhāgaṁ gantvā dhammacakkappavattanasuttantakathāya",
  "atk-vin01a0:375_2": "taṁ desaṁ pasādetvā asītipāṇakoṭiyo maggaphalaratanāni paṭilābhesi. Pañcapi ca therā",
  "atk-vin01a0:375_3": "pañca raṭṭhāni pasādesuṁ. Ekamekassa santike satasahassamattā pabbajiṁsu. Evaṁ te",
  "atk-vin01a0:375_4": "tattha sāsanaṁ patiṭṭhāpesuṁ.",
  "atk-vin01a0:376": "Gantvāna majjhimatthero, himavantaṁ pasādayi;",
  "atk-vin01a0:377": "Yakkhasenaṁ pakāsento, dhammacakkapavattananti.",
  "atk-vin01a0:378_0": "Soṇattheropi saddhiṁ uttarattherena suvaṇṇabhūmiṁ agamāsi. Tena ca samayena tattha",
  "atk-vin01a0:378_1": "ekā rakkhasī samuddato nikkhamitvā rājakule jāte jāte dārake khādati. Taṁdivasameva",
  "atk-vin01a0:378_2": "ca rājakule eko dārako jāto hoti. Manussā theraṁ disvā ‘‘rakkhasānaṁ sahāyako eso’’ti",
  "atk-vin01a0:378_3": "maññamānā āvudhāni gahetvā theraṁ paharitukāmā āgacchanti. Thero ‘‘kiṁ tumhe āvudhahatthā",
  "atk-vin01a0:378_4": "āgacchathā’’ti āha. Te āhaṁsu – ‘‘rājakule jāte jāte dārake rakkhasā khādanti, tesaṁ",
  "atk-vin01a0:378_5": "tumhe sahāyakā’’ti. Thero ‘‘na mayaṁ rakkhasānaṁ sahāyakā, samaṇā nāma mayaṁ viratā",
  "atk-vin01a0:378_6": "pāṇātipātā…pe… viratā majjapānā ekabhattikā sīlavanto kalyāṇadhammā’’ti āha. Tasmiṁyeva",
  "atk-vin01a0:378_7": "ca khaṇe sā rakkhasī saparivārā samuddato nikkhami ‘‘rājakule dārako jāto taṁ khādissāmī’’ti.",
  "atk-vin01a0:378_8": "Manussā taṁ disvā ‘‘esā, bhante, rakkhasī āgacchatī’’ti bhītā viraviṁsu. Thero rakkhasehi",
  "atk-vin01a0:378_9": "diguṇe attabhāve nimminitvā tehi attabhāvehi taṁ rakkhasiṁ saparisaṁ majjhe katvā",
  "atk-vin01a0:378_10": "ubhosu passesu parikkhipi . Tassā saparisāya etadahosi – ‘‘addhā imehi idaṁ ṭhānaṁ",
  "atk-vin01a0:378_11": "laddhaṁ bhavissati. Mayaṁ pana imesaṁ bhakkhā bhavissāmā’’ti. Sabbe rakkhasā bhītā",
  "atk-vin01a0:378_12": "vegasā palāyiṁsu. Theropi te yāva adassanaṁ tāva palāpetvā dīpassa samantato rakkhaṁ",
  "atk-vin01a0:378_13": "ṭhapesi. Tasmiñca samaye sannipatitaṁ mahājanakāyaṁ brahmajālasuttantakathāya pasādetvā",
  "atk-vin01a0:378_14": "saraṇesu ca sīlesu ca patiṭṭhāpesi. Saṭṭhisahassānaṁ panettha dhammābhisamayo ahosi.",
  "atk-vin01a0:378_15": "Kuladārakānaṁ aḍḍhuḍḍhāni sahassāni pabbajiṁsu, kuladhītānaṁ diyaḍḍhasahassaṁ. Evaṁ",
  "atk-vin01a0:378_16": "so tattha sāsanaṁ patiṭṭhāpesi. Tato pabhuti rājakule jātadārakānaṁ soṇuttaranāmameva karonti.",
  "atk-vin01a0:379": "Suvaṇṇabhūmiṁ gantvāna, soṇuttarā mahiddhikā;",
  "atk-vin01a0:380": "Pisāce niddhametvāna, brahmajālaṁ adesisunti.",
  "atk-vin01a0:381_0": "Mahindatthero pana ‘‘tambapaṇṇidīpaṁ gantvā sāsanaṁ patiṭṭhāpehī’’ti upajjhāyena",
  "atk-vin01a0:381_1": "ca bhikkhusaṅghena ca ajjhiṭṭho cintesi – ‘‘kālo nu kho me tambapaṇṇidīpaṁ gantuṁ",
  "atk-vin01a0:381_2": "no’’ti. Athassa vīmaṁsato ‘‘na tāva kālo’’ti ahosi. Kiṁ panassa disvā etadahosi?",
  "atk-vin01a0:381_3": "Muṭasivarañño mahallakabhāvaṁ. Tato cintesi – ‘‘ayaṁ rājā mahallako, na sakkā imaṁ",
  "atk-vin01a0:381_4": "gaṇhitvā sāsanaṁ paggahetuṁ. Idāni panassa putto devānaṁpiyatisso rajjaṁ kāressati.",
  "atk-vin01a0:381_5": "Taṁ gaṇhitvā sakkā bhavissati sāsanaṁ paggahetuṁ. Handa yāva so samayo āgacchati,",
  "atk-vin01a0:381_6": "tāva ñātake olokema. Puna dāni mayaṁ imaṁ janapadaṁ āgaccheyyāma vā na vā’’ti. So",
  "atk-vin01a0:381_7": "evaṁ cintetvā upajjhāyañca bhikkhusaṅghañca vanditvā asokārāmato nikkhamma tehi iṭṭiyādīhi",
  "atk-vin01a0:381_8": "catūhi therehi saṅghamittāya puttena sumanasāmaṇerena bhaṇḍukena ca upāsakena saddhiṁ",
  "atk-vin01a0:381_9": "rājagahanagaraparivattakena dakkhiṇāgirijanapade cārikaṁ caramāno ñātake olokento",
  "atk-vin01a0:381_10": "cha māse atikkāmesi. Athānupubbena mātu nivesanaṭṭhānaṁ vedisanagaraṁ nāma sampatto.",
  "atk-vin01a0:381_11": "Asoko kira kumārakāle janapadaṁ labhitvā ujjeniṁ gacchanto vedisanagaraṁ patvā vedisaseṭṭhissa",
  "atk-vin01a0:381_12": "dhītaraṁ aggahesi. Sā taṁdivasameva gabbhaṁ gaṇhitvā ujjeniyaṁ mahindakumāraṁ vijāyi.",
  "atk-vin01a0:381_13": "Kumārassa cuddasavassakāle rājā abhisekaṁ pāpuṇi. Sā tassa mātā tena samayena ñātighare",
  "atk-vin01a0:381_14": "vasati. Tena vuttaṁ – ‘‘athānupubbena mātu nivesanaṭṭhānaṁ veṭisanagaraṁ nāma sampatto’’ti.",
  "atk-vin01a0:382_0": "Sampattañca pana theraṁ disvā theramātā devī pādesu sirasā vanditvā bhikkhaṁ datvā",
  "atk-vin01a0:382_1": "theraṁ attanā kataṁ vedisagirimahāvihāraṁ nāma āropesi. Thero tasmiṁ vihāre nisinno",
  "atk-vin01a0:382_2": "cintesi – ‘‘amhākaṁ idha kattabbakiccaṁ niṭṭhitaṁ, samayo nu kho idāni laṅkādīpaṁ",
  "atk-vin01a0:382_3": "gantu’’nti. Tato cintesi – ‘‘anubhavatu tāva me pitarā pesitaṁ abhisekaṁ devānaṁpiyatisso,",
  "atk-vin01a0:382_4": "ratanattayaguṇañca suṇātu, chaṇatthañca nagarato nikkhamitvā missakapabbataṁ abhiruhatu,",
  "atk-vin01a0:382_5": "tadā taṁ tattha dakkhissāmā’’ti. Athāparaṁ ekamāsaṁ tattheva vāsaṁ kappesi. Māsātikkamena",
  "atk-vin01a0:382_6": "ca jeṭṭhamūlamāsapuṇṇamāyaṁ uposathadivase sannipatitā sabbepi – ‘‘kālo nu kho amhākaṁ",
  "atk-vin01a0:382_7": "tambapaṇṇidīpaṁ gamanāya, udāhu no’’ti mantayiṁsu. Tenāhu porāṇā –",
  "atk-vin01a0:383": "‘‘Mahindo nāma nāmena, saṅghatthero tadā ahu;",
  "atk-vin01a0:384": "Iṭṭiyo uttiyo thero, bhaddasālo ca sambalo.",
  "atk-vin01a0:385": "‘‘Sāmaṇero ca sumano, chaḷabhiñño mahiddhiko;",
  "atk-vin01a0:386": "Bhaṇḍuko sattamo tesaṁ, diṭṭhasacco upāsako;",
  "atk-vin01a0:387": "Iti hete mahānāgā, mantayiṁsu rahogatā’’ti.",
  "atk-vin01a0:388_0": "Tadā sakko devānamindo mahindattheraṁ upasaṅkamitvā etadavoca – ‘‘kālaṅkato, bhante,",
  "atk-vin01a0:388_1": "muṭasivarājā; idāni devānaṁpiyatissamahārājā rajjaṁ kāreti. Sammāsambuddhena ca tumhe",
  "atk-vin01a0:388_2": "byākatā – ‘anāgate mahindo nāma bhikkhu tambapaṇṇidīpaṁ pasādessatī’ti. Tasmātiha",
  "atk-vin01a0:388_3": "vo, bhante, kālo dīpavaraṁ gamanāya; ahampi vo sahāyo bhavissāmī’’ti. Kasmā pana",
  "atk-vin01a0:388_4": "sakko evamāha? Bhagavā kirassa bodhimūleyeva buddhacakkhunā lokaṁ voloketvā anāgate",
  "atk-vin01a0:388_5": "imassa dīpassa sampattiṁ disvā etamatthaṁ ārocesi – ‘‘tadā tvampi sahāyo bhaveyyāsī’’ti",
  "atk-vin01a0:388_6": "ca āṇāpesi. Tasmā evamāha. Thero tassa vacanaṁ sampaṭicchitvā attasattamo veṭisakapabbatā",
  "atk-vin01a0:388_7": "vehāsaṁ uppatitvā anurādhapurassa puratthimadisāya missakapabbate patiṭṭhahi. Yaṁ",
  "atk-vin01a0:388_8": "panetarahi ‘‘cetiyapabbato’’tipi sañjānanti. Tenāhu porāṇā –",
  "atk-vin01a0:389": "‘‘Veṭisagirimhi rājagahe, vasitvā tiṁsarattiyo;",
  "atk-vin01a0:390": "Kālova gamanassāti, gacchāma dīpamuttamaṁ.",
  "atk-vin01a0:391": "‘‘Paḷīnā jambudīpā te, haṁsarājāva ambare;",
  "atk-vin01a0:392": "Evamuppatitā therā, nipatiṁsu naguttame.",
  "atk-vin01a0:393": "‘‘Purato puraseṭṭhassa, pabbate meghasannibhe;",
  "atk-vin01a0:394": "Patiṁsu sīlakūṭamhi, haṁsāva nagamuddhanī’’ti.",
  "atk-vin01a0:395_0": "Evaṁ iṭṭiyādīhi saddhiṁ āgantvā patiṭṭhahanto ca āyasmā mahindatthero sammāsambuddhassa",
  "atk-vin01a0:395_1": "parinibbānato dvinnaṁ vassasatānaṁ upari chattiṁsatime vasse imasmiṁ dīpe patiṭṭhahīti",
  "atk-vin01a0:395_2": "veditabbo. Ajātasattussa hi aṭṭhame vasse sammāsambuddho parinibbāyi. Tasmiṁyeva",
  "atk-vin01a0:395_3": "vasse sīhakumārassa putto tambapaṇṇidīpassa ādirājā vijayakumāro imaṁ dīpamāgantvā",
  "atk-vin01a0:395_4": "manussāvāsaṁ akāsi. Jambudīpe udayabhaddassa cuddasame vasse idha vijayo kālamakāsi.",
  "atk-vin01a0:395_5": "Udayabhaddassa pañcadasame vasse paṇḍuvāsudevo nāma imasmiṁ dīpe rajjaṁ pāpuṇi. Tattha",
  "atk-vin01a0:395_6": "nāgadāsakarañño vīsatime vasse idha paṇḍuvāsudevo kālamakāsi. Tasmiṁyeva ca vasse",
  "atk-vin01a0:395_7": "abhayo nāma rājakumāro imasmiṁ dīpe rajjaṁ pāpuṇi. Tattha susunāgarañño sattarasame",
  "atk-vin01a0:395_8": "vasse idha abhayarañño vīsativassāni paripūriṁsu. Atha abhayassa vīsatime vasse paṇḍukābhayo",
  "atk-vin01a0:395_9": "nāma dāmariko rajjaṁ aggahesi. Tattha kāḷāsokassa soḷasame vasse idha paṇḍukassa",
  "atk-vin01a0:395_10": "sattarasavassāni paripūriṁsu. Tāni heṭṭhā ekena vassena saha aṭṭhārasa honti. Tattha",
  "atk-vin01a0:395_11": "candaguttassa cuddasame vasse idha paṇḍukābhayo kālamakāsi. Muṭasivarājā rajjaṁ pāpuṇi.",
  "atk-vin01a0:395_12": "Tattha asokadhammarājassa sattarasame vasse idha muṭasivarājā kālamakāsi. Devānampiyatisso",
  "atk-vin01a0:395_13": "rajjaṁ pāpuṇi. Parinibbute ca sammāsambuddhe ajātasattu catuvīsati vassāni rajjaṁ",
  "atk-vin01a0:395_14": "kāresi. Udayabhaddo soḷasa, anuruddho ca muṇḍo ca aṭṭha, nāgadāsako catuvīsati, susunāgo",
  "atk-vin01a0:395_15": "aṭṭhārasa, tasseva putto kāḷāsoko aṭṭhavīsati, tato tassa puttakā dasa bhātukarājāno",
  "atk-vin01a0:395_16": "dvevīsati vassāni rajjaṁ kāresuṁ. Tesaṁ pacchato nava nandā dvevīsatimeva, candagutto",
  "atk-vin01a0:395_17": "catuvīsati, bindusāro aṭṭhavīsati . Tassāvasāne asoko rajjaṁ pāpuṇi. Tassa pure abhisekā",
  "atk-vin01a0:395_18": "cattāri abhisekato aṭṭhārasame vasse imasmiṁ dīpe mahindatthero patiṭṭhito. Evametena",
  "atk-vin01a0:395_19": "rājavaṁsānusārena veditabbametaṁ – ‘‘sammāsambuddhassa parinibbānato dvinnaṁ vassasatānaṁ",
  "atk-vin01a0:395_20": "upari chattiṁsatime vasse imasmiṁ dīpe patiṭṭhahī’’ti.",
  "atk-vin01a0:396_0": "Tasmiñca divase tambapaṇṇidīpe jeṭṭhamūlanakkhattaṁ nāma hoti. Rājā nakkhattaṁ ghosāpetvā",
  "atk-vin01a0:396_1": "‘‘chaṇaṁ karothā’’ti amacce ca āṇāpetvā cattālīsapurisasahassaparivāro nagaramhā",
  "atk-vin01a0:396_2": "nikkhamitvā yena missakapabbato tena pāyāsi migavaṁ kīḷitukāmo. Atha tasmiṁ pabbate",
  "atk-vin01a0:396_3": "adhivatthā ekā devatā ‘‘rañño there dassessāmī’’ti rohitamigarūpaṁ gahetvā avidūre",
  "atk-vin01a0:396_4": "tiṇapaṇṇāni khādamānā viya carati. Rājā taṁ disvā ‘‘ayuttaṁ dāni pamattaṁ vijjhitu’’nti",
  "atk-vin01a0:396_5": "jiyaṁ phoṭesi. Migo ambatthalamaggaṁ gahetvā palāyituṁ ārabhi. Rājā piṭṭhito piṭṭhito",
  "atk-vin01a0:396_6": "anubandhanto ambatthalameva abhiruhi. Migopi therānaṁ avidūre antaradhāyi. Mahindatthero",
  "atk-vin01a0:396_7": "rājānaṁ avidūre āgacchantaṁ disvā ‘‘mamaṁyeva rājā passatu, mā itare’’ti adhiṭṭhahitvā",
  "atk-vin01a0:396_8": "‘‘tissa, tissa, ito ehī’’ti āha. Rājā sutvā cintesi – ‘‘imasmiṁ dīpe jāto maṁ ‘tissā’ti",
  "atk-vin01a0:396_9": "nāmaṁ gahetvā ālapituṁ samattho nāma natthi. Ayaṁ pana chinnabhinnapaṭadharo bhaṇḍu",
  "atk-vin01a0:396_10": "kāsāvavasano maṁ nāmena ālapati, ko nu kho ayaṁ bhavissati manusso vā amanusso vā’’ti? Thero āha –",
  "atk-vin01a0:397": "‘‘Samaṇā mayaṁ mahārāja, dhammarājassa sāvakā;",
  "atk-vin01a0:398": "Taveva anukampāya, jambudīpā idhāgatā’’ti.",
  "atk-vin01a0:399_0": "Tena ca samayena devānampiyatissamahārājā ca asokadhammarājā ca adiṭṭhasahāyakā honti.",
  "atk-vin01a0:399_1": "Devānampiyatissamahārājassa ca puññānubhāvena chātapabbatapāde ekamhi veḷugumbe tisso",
  "atk-vin01a0:399_2": "veḷuyaṭṭhiyo rathayaṭṭhippamāṇā uppajjiṁsu – ekā latāyaṭṭhi nāma, ekā pupphayaṭṭhi",
  "atk-vin01a0:399_3": "nāma, ekā sakuṇayaṭṭhi nāma. Tāsu latāyaṭṭhi rajatavaṇṇā hoti, taṁ alaṅkaritvā uppannalatā",
  "atk-vin01a0:399_4": "kañcanavaṇṇā khāyati. Pupphayaṭṭhiyaṁ pana nīlapītalohitodātakāḷavaṇṇāni pupphāni",
  "atk-vin01a0:399_5": "suvibhattavaṇṭapattakiñjakkhāni hutvā khāyanti. Sakuṇayaṭṭhiyaṁ haṁsakukkuṭajīvajīvakādayo",
  "atk-vin01a0:399_6": "sakuṇā nānappakārāni ca catuppadāni sajīvāni viya khāyanti. Vuttampi cetaṁ dīpavaṁse –",
  "atk-vin01a0:400": "‘‘Chātapabbatapādamhi , veḷuyaṭṭhī tayo ahu;",
  "atk-vin01a0:401": "Setā rajatayaṭṭhīva, latā kañcanasannibhā.",
  "atk-vin01a0:402": "‘‘Nīlādi yādisaṁ pupphaṁ, pupphayaṭṭhimhi tādisaṁ;",
  "atk-vin01a0:403": "Sakuṇā sakuṇayaṭṭhimhi, sarūpeneva saṇṭhitā’’ti.",
  "atk-vin01a0:404_0": "Samuddatopissa muttāmaṇiveḷuriyādi anekavihitaṁ ratanaṁ uppajji. Tambapaṇṇiyaṁ pana",
  "atk-vin01a0:404_1": "aṭṭha muttā uppajjiṁsu – hayamuttā, gajamuttā, rathamuttā, āmalakamuttā, valayamuttā,",
  "atk-vin01a0:404_2": "aṅguliveṭhakamuttā, kakudhaphalamuttā, pākatikamuttāti. So tā ca yaṭṭhiyo tā ca muttā",
  "atk-vin01a0:404_3": "aññañca bahuṁ ratanaṁ asokassa dhammarañño paṇṇākāratthāya pesesi. Asoko pasīditvā",
  "atk-vin01a0:404_4": "tassa pañca rājakakudhabhaṇḍāni pahiṇi – chattaṁ, cāmaraṁ, khaggaṁ, moḷiṁ, ratanapādukaṁ,",
  "atk-vin01a0:404_5": "aññañca abhisekatthāya bahuvidhaṁ paṇṇākāraṁ; seyyathidaṁ – saṅkhaṁ, gaṅgodakaṁ,",
  "atk-vin01a0:404_6": "vaḍḍhamānaṁ, vaṭaṁsakaṁ, bhiṅgāraṁ, nandiyāvaṭṭaṁ, sivikaṁ, kaññaṁ, kaṭacchuṁ, adhovimaṁ",
  "atk-vin01a0:404_7": "dussayugaṁ, hatthapuñchanaṁ, haricandanaṁ, aruṇavaṇṇamattikaṁ, añjanaṁ, harītakaṁ,",
  "atk-vin01a0:404_8": "āmalakanti. Vuttampi cetaṁ dīpavaṁse –",
  "atk-vin01a0:405": "‘‘Vālabījanimuṇhīsaṁ, chattaṁ khaggañca pādukaṁ;",
  "atk-vin01a0:406": "Veṭhanaṁ sārapāmaṅgaṁ, bhiṅgāraṁ nandivaṭṭakaṁ.",
  "atk-vin01a0:407": "‘‘Sivikaṁ saṅkhaṁ vaṭaṁsañca, adhovimaṁ vatthakoṭikaṁ;",
  "atk-vin01a0:408": "Sovaṇṇapātiṁ kaṭacchuṁ, mahagghaṁ hatthapuñchanaṁ.",
  "atk-vin01a0:409": "‘‘Anotattodakaṁ kaññaṁ, uttamaṁ haricandanaṁ;",
  "atk-vin01a0:410": "Aruṇavaṇṇamattikaṁ , añjanaṁ nāgamāhaṭaṁ.",
  "atk-vin01a0:411": "‘‘Harītakaṁ āmalakaṁ, mahagghaṁ amatosadhaṁ;",
  "atk-vin01a0:412": "Saṭṭhivāhasataṁ sāliṁ, sugandhaṁ suvakāhaṭaṁ;",
  "atk-vin01a0:413": "Puññakammābhinibbattaṁ, pāhesi asokavhayo’’ti.",
  "atk-vin01a0:414": "Na kevalañcetaṁ āmisapaṇṇākāraṁ, imaṁ kira dhammapaṇṇākārampi pesesi –",
  "atk-vin01a0:415": "‘‘Ahaṁ buddhañca dhammañca, saṅghañca saraṇaṁ gato;",
  "atk-vin01a0:416": "Upāsakattaṁ desesiṁ, sakyaputtassa sāsane.",
  "atk-vin01a0:417": "‘‘Imesu tīsu vatthūsu, uttame jinasāsane;",
  "atk-vin01a0:418": "Tvampi cittaṁ pasādehi, saddhā saraṇamupehī’’ti.",
  "atk-vin01a0:419": "Svāyaṁ rājā taṁ divasaṁ asokaraññā pesitena abhisekena ekamāsābhisitto hoti.",
  "atk-vin01a0:420_0": "Visākhapuṇṇamāyaṁ hissa abhisekamakaṁsu. So acirassutaṁ – taṁ sāsanappavattiṁ anussaramāno",
  "atk-vin01a0:420_1": "taṁ therassa ‘‘samaṇā mayaṁ mahārāja dhammarājassa sāvakā’’ti vacanaṁ sutvā ‘‘ayyā",
  "atk-vin01a0:420_2": "nu kho āgatā’’ti tāvadeva āvudhaṁ nikkhipitvā ekamantaṁ nisīdi sammodanīyaṁ kathaṁ",
  "atk-vin01a0:420_3": "kathayamāno. Yathāha –",
  "atk-vin01a0:421": "‘‘Āvudhaṁ nikkhipitvāna, ekamantaṁ upāvisi;",
  "atk-vin01a0:422": "Nisajja rājā sammodi, bahuṁ atthūpasañhita’’nti.",
  "atk-vin01a0:423_0": "Sammodanīyakathañca kurumāneyeva tasmiṁ tānipi cattālīsapurisasahassāni āgantvā samparivāresuṁ.",
  "atk-vin01a0:423_1": "Tadā thero itarepi cha jane dassesi. Rājā disvā ‘‘ime kadā āgatā’’ti āha . ‘‘Mayā",
  "atk-vin01a0:423_2": "saddhiṁyeva, mahārājā’’ti. ‘‘Idāni pana jambudīpe aññepi evarūpā samaṇā santī’’ti?",
  "atk-vin01a0:423_3": "‘‘Santi, mahārāja; etarahi jambudīpo kāsāvapajjoto isivātapaṭivāto. Tasmiṁ –",
  "atk-vin01a0:424": "‘‘Tevijjā iddhipattā ca, cetopariyāyakovidā;",
  "atk-vin01a0:425": "Khīṇāsavā arahanto, bahū buddhassa sāvakāti.",
  "atk-vin01a0:426_0": "‘‘Bhante, kena āgatatthā’’ti? ‘‘Neva, mahārāja, udakena na thalenā’’ti. ‘‘Rājā ākāsena",
  "atk-vin01a0:426_1": "āgatā’’ti aññāsi. Thero ‘‘atthi nu kho rañño paññāveyattiya’’nti vīmaṁsanatthāya",
  "atk-vin01a0:426_2": "āsannaṁ ambarukkhaṁ ārabbha pañhaṁ pucchi – ‘‘kiṁ nāmo ayaṁ, mahārāja, rukkho’’ti?",
  "atk-vin01a0:426_3": "‘‘Ambarukkho nāma, bhante’’ti. ‘‘Imaṁ pana, mahārāja, ambaṁ muñcitvā añño ambo atthi,",
  "atk-vin01a0:426_4": "natthī’’ti? ‘‘Atthi, bhante, aññepi bahū ambarukkhā’’ti. ‘‘Imañca ambaṁ te ca ambe",
  "atk-vin01a0:426_5": "muñcitvā atthi nu kho, mahārāja, aññe rukkhā’’ti? ‘‘Atthi, bhante, te pana na ambarukkhā’’ti.",
  "atk-vin01a0:426_6": "‘‘Aññe ambe ca anambe ca muñcitvā atthi pana añño rukkho’’ti? ‘‘Ayameva, bhante,",
  "atk-vin01a0:426_7": "ambarukkho’’ti. ‘‘Sādhu, mahārāja, paṇḍitosi. Atthi pana te, mahārāja, ñātakā’’ti?",
  "atk-vin01a0:426_8": "‘‘Atthi, bhante, bahū janā’’ti. ‘‘Te muñcitvā aññe keci aññātakāpi atthi, mahārājā’’ti?",
  "atk-vin01a0:426_9": "‘‘Aññātakā, bhante, ñātakehi bahutarā’’ti. ‘‘Tava ñātake ca aññātake ca muñcitvā",
  "atk-vin01a0:426_10": "atthañño koci, mahārājā’’ti ? ‘‘Ahameva, aññātako’’ti. Atha thero ‘‘paṇḍito rājā",
  "atk-vin01a0:426_11": "sakkhissati dhammaṁ aññātu’’nti cūḷahatthipadopamasuttaṁ kathesi. Kathāpariyosāne",
  "atk-vin01a0:426_12": "rājā tīsu saraṇesu patiṭṭhahi saddhiṁ cattālīsāya pāṇasahassehi.",
  "atk-vin01a0:427_0": "Taṁ khaṇaññeva ca rañño bhattaṁ āhariyittha . Rājā ca suttantaṁ suṇanto eva aññāsi",
  "atk-vin01a0:427_1": "– ‘‘na imesaṁ imasmiṁ kāle bhojanaṁ kappatī’’ti. ‘‘Apucchitvā pana bhuñjituṁ ayutta’’nti",
  "atk-vin01a0:427_2": "cintetvā ‘‘bhuñjissatha, bhante’’ti pucchi. ‘‘Na, mahārāja, amhākaṁ imasmiṁ kāle",
  "atk-vin01a0:427_3": "bhojanaṁ kappatī’’ti. ‘‘Kasmiṁ kāle, bhante, kappatī’’ti? ‘‘Aruṇuggamanato paṭṭhāya",
  "atk-vin01a0:427_4": "yāva majjhanhikasamayā, mahārājā’’ti. ‘‘Gacchāma, bhante, nagara’’nti? ‘‘Alaṁ, mahārāja,",
  "atk-vin01a0:427_5": "idheva vasissāmā’’ti. ‘‘Sace, bhante, tumhe vasatha, ayaṁ dārako āgacchatū’’ti. ‘‘Mahārāja,",
  "atk-vin01a0:427_6": "ayaṁ dārako āgataphalo viññātasāsano pabbajjāpekkho idāni pabbajissatī’’ti. Rājā",
  "atk-vin01a0:427_7": "‘‘tena hi, bhante, sve rathaṁ pesessāmi; taṁ abhiruhitvā āgaccheyyāthā’’ti vatvā vanditvā pakkāmi.",
  "atk-vin01a0:428_0": "Thero acirapakkantassa rañño sumanasāmaṇeraṁ āmantesi – ‘‘ehi tvaṁ, sumana, dhammasavanassa",
  "atk-vin01a0:428_1": "kālaṁ ghosehī’’ti. ‘‘Bhante, kittakaṁ ṭhānaṁ sāvento ghosemī’’ti? ‘‘Sakalaṁ tambapaṇṇidīpa’’nti.",
  "atk-vin01a0:428_2": "‘‘Sādhu, bhante’’ti sāmaṇero abhiññāpādakaṁ catutthajjhānaṁ samāpajjitvā vuṭṭhāya",
  "atk-vin01a0:428_3": "adhiṭṭhahitvā samāhitena cittena sakalaṁ tambapaṇṇidīpaṁ sāvento tikkhattuṁ dhammasavanassa",
  "atk-vin01a0:428_4": "kālaṁ ghosesi. Rājā taṁ saddaṁ sutvā therānaṁ santikaṁ pesesi – ‘‘kiṁ, bhante, atthi",
  "atk-vin01a0:428_5": "koci upaddavo’’ti. ‘‘Natthamhākaṁ koci upaddavo, dhammasavanassa kālaṁ ghosāpayimha",
  "atk-vin01a0:428_6": "buddhavacanaṁ kathetukāmamhā’’ti . Tañca pana sāmaṇerassa saddaṁ sutvā bhummā devatā",
  "atk-vin01a0:428_7": "saddamanussāvesuṁ. Etenupāyena yāva brahmalokā saddo abbhuggacchi. Tena saddena mahā",
  "atk-vin01a0:428_8": "devatāsannipāto ahosi. Thero mahantaṁ devatāsannipātaṁ disvā samacittasuttantaṁ kathesi.",
  "atk-vin01a0:428_9": "Kathāpariyosāne asaṅkhyeyyānaṁ devatānaṁ dhammābhisamayo ahosi. Bahū nāgā ca supaṇṇā",
  "atk-vin01a0:428_10": "ca saraṇesu patiṭṭhahiṁsu. Yādisova sāriputtattherassa imaṁ suttantaṁ kathayato devatāsannipāto",
  "atk-vin01a0:428_11": "ahosi, tādiso mahindattherassāpi jāto. Atha tassā rattiyā accayena rājā therānaṁ",
  "atk-vin01a0:428_12": "rathaṁ pesesi. Sārathī rathaṁ ekamante ṭhapetvā therānaṁ ārocesi – ‘‘āgato, bhante,",
  "atk-vin01a0:428_13": "ratho; abhiruhatha gacchissāmā’’ti. Therā ‘‘na mayaṁ rathaṁ abhiruhāma; gaccha tvaṁ,",
  "atk-vin01a0:428_14": "pacchā mayaṁ āgacchissāmā’’ti vatvā vehāsaṁ abbhuggantvā anurādhapurassa puratthimadisāyaṁ",
  "atk-vin01a0:428_15": "paṭhamakacetiyaṭṭhāne otariṁsu. Tañhi cetiyaṁ therehi paṭhamaṁ otiṇṇaṭṭhāne katattāyeva",
  "atk-vin01a0:428_16": "‘‘paṭhamakacetiya’’nti vuccati.",
  "atk-vin01a0:429_0": "Rājāpi sārathiṁ pesetvā ‘‘antonivesane maṇḍapaṁ paṭiyādethā’’ti amacce āṇāpesi. Tāvadeva",
  "atk-vin01a0:429_1": "sabbe haṭṭhatuṭṭhā ativiya pāsādikaṁ maṇḍapaṁ paṭiyādesuṁ. Puna rājā cintesi – ‘‘hiyyo",
  "atk-vin01a0:429_2": "thero sīlakkhandhaṁ kathayamāno ‘uccāsayanamahāsayanaṁ na kappatī’ti āha; ‘nisīdissanti",
  "atk-vin01a0:429_3": "nu kho ayyā āsanesu, na nisīdissantī’’’ti? Tassevaṁ cintayantasseva so sārathi nagaradvāraṁ",
  "atk-vin01a0:429_4": "sampatto. Tato addasa there paṭhamataraṁ āgantvā kāyabandhanaṁ bandhitvā cīvaraṁ",
  "atk-vin01a0:429_5": "pārupante. Disvā ativiya pasannacitto hutvā āgantvā rañño ārocesi – ‘‘āgatā, deva,",
  "atk-vin01a0:429_6": "therā’’ti. Rājā ‘‘rathaṁ ārūḷhā’’ti pucchi. ‘‘Na ārūḷhā, deva, api ca mama pacchato",
  "atk-vin01a0:429_7": "nikkhamitvā paṭhamataraṁ āgantvā pācīnadvāre ṭhitā’’ti. Rājā ‘‘rathampi nābhirūhiṁsū’’ti",
  "atk-vin01a0:429_8": "sutvā ‘‘na dāni ayyā uccāsayanamahāsayanaṁ sādiyissantī’’ti cintetvā ‘‘tena hi, bhaṇe,",
  "atk-vin01a0:429_9": "therānaṁ bhūmattharaṇasaṅkhepena āsanāni paññapethā’’ti vatvā paṭipathaṁ agamāsi.",
  "atk-vin01a0:429_10": "Amaccā pathaviyaṁ taṭṭikaṁ paññapetvā upari kojavakādīni cittattharaṇāni paññapesuṁ.",
  "atk-vin01a0:429_11": "Uppātapāṭhakā disvā ‘‘gahitā dāni imehi pathavī, ime tambapaṇṇidīpassa sāmikā bhavissantī’’ti",
  "atk-vin01a0:429_12": "byākariṁsu. Rājāpi gantvā there vanditvā mahindattherassa hatthato pattaṁ gahetvā",
  "atk-vin01a0:429_13": "mahatiyā pūjāya ca sakkārena ca there nagaraṁ pavesetvā antonivesanaṁ pavesesi. Thero",
  "atk-vin01a0:429_14": "āsanapaññattiṁ disvā ‘‘amhākaṁ sāsanaṁ sakalalaṅkādīpe pathavī viya patthaṭaṁ niccalañca",
  "atk-vin01a0:429_15": "hutvā patiṭṭhahissatī’’ti cintento nisīdi. Rājā there paṇītena khādanīyena bhojanīyena",
  "atk-vin01a0:429_16": "sahatthā santappetvā sampavāretvā ‘‘anuḷādevīpamukhāni pañca itthisatāni therānaṁ",
  "atk-vin01a0:429_17": "abhivādanaṁ pūjāsakkārañca karontū’’ti pakkosāpetvā ekamantaṁ nisīdi. Thero bhattakiccāvasāne",
  "atk-vin01a0:429_18": "rañño saparijanassa dhammaratanavassaṁ vassento petavatthuṁvimānavatthuṁ saccasaṁyuttañca",
  "atk-vin01a0:429_19": "kathesi. Taṁ therassa dhammadesanaṁ sutvā tāni pañcapi itthisatāni sotāpattiphalaṁ sacchākaṁsu.",
  "atk-vin01a0:430_0": "Yepi te manussā purimadivase missakapabbate there addasaṁsu, te tesu tesu ṭhānesu",
  "atk-vin01a0:430_1": "therānaṁ guṇe kathenti. Tesaṁ sutvā mahājanakāyo rājaṅgaṇe sannipatitvā mahāsaddaṁ",
  "atk-vin01a0:430_2": "akāsi. Rājā ‘‘kiṁ eso saddo’’ti pucchi. ‘‘Nāgarā, deva, ‘there daṭṭhuṁ na labhāmā’ti",
  "atk-vin01a0:430_3": "viravantī’’ti. Rājā ‘‘sace idha pavisissanti, okāso na bhavissatī’’ti cintetvā ‘‘gacchatha,",
  "atk-vin01a0:430_4": "bhaṇe, hatthisālaṁ paṭijaggitvā vālukaṁ ākiritvā pañcavaṇṇāni pupphāni vikiritvā",
  "atk-vin01a0:430_5": "celavitānaṁ bandhitvā maṅgalahatthiṭṭhāne therānaṁ āsanāni paññapethā’’ti āha. Amaccā",
  "atk-vin01a0:430_6": "tathā akaṁsu. Thero tattha gantvā nisīditvā devadūtasuttantaṁ kathesi. Kathāpariyosāne",
  "atk-vin01a0:430_7": "pāṇasahassaṁ sotāpattiphale patiṭṭhahi. Tato ‘‘hatthisālā atisambādhā’’ti dakkhiṇadvāre",
  "atk-vin01a0:430_8": "nandanavanuyyāne āsanaṁ paññapesuṁ. Thero tattha nisīditvā āsīvisopamasuttaṁ kathesi.",
  "atk-vin01a0:430_9": "Tampi sutvā pāṇasahassaṁ sotāpattiphalaṁ paṭilabhi.",
  "atk-vin01a0:431_0": "Evaṁ āgatadivasato dutiyadivase aḍḍhateyyasahassānaṁ dhammābhisamayo ahosi. Therassa",
  "atk-vin01a0:431_1": "nandanavane āgatāgatāhi kulitthīhi kulasuṇhāhi kulakumārīhi saddhiṁ sammodamānasseva",
  "atk-vin01a0:431_2": "sāyanhasamayo jāto. Thero kālaṁ sallakkhetvā ‘‘gacchāma dāni missakapabbata’’nti",
  "atk-vin01a0:431_3": "uṭṭhahi. Amaccā – ‘‘kattha, bhante, gacchathā’’ti? ‘‘Amhākaṁ nivāsanaṭṭhāna’’nti.",
  "atk-vin01a0:431_4": "Te rañño saṁviditaṁ katvā rājānumatena āhaṁsu – ‘‘akālo, bhante, idāni tattha gantuṁ;",
  "atk-vin01a0:431_5": "idameva nandanavanuyyānaṁ ayyānaṁ āvāsaṭṭhānaṁ hotū’’ti. ‘‘Alaṁ, gacchāmā’’ti. Puna",
  "atk-vin01a0:431_6": "rañño vacanenāhaṁsu – ‘‘rājā, bhante, āha – ‘etaṁ meghavanaṁ nāma uyyānaṁ mama pitu",
  "atk-vin01a0:431_7": "santakaṁ nagarato nātidūraṁ nāccāsannaṁ gamanāgamanasampannaṁ, ettha therā vāsaṁ",
  "atk-vin01a0:431_8": "kappentū’’’ti. Vasiṁsu therā meghavane uyyāne.",
  "atk-vin01a0:432_0": "Rājāpi kho tassā rattiyā accayena therassa samīpaṁ gantvā sukhasayitabhāvaṁ pucchitvā",
  "atk-vin01a0:432_1": "‘‘kappati, bhante, bhikkhusaṅghassa ārāmo’’ti pucchi. Thero ‘‘kappati, mahārājā’’ti",
  "atk-vin01a0:432_2": "vatvā imaṁ suttaṁ āhari – ‘‘anujānāmi, bhikkhave, ārāma’’nti. Rājā tuṭṭho suvaṇṇabhiṅgāraṁ",
  "atk-vin01a0:432_3": "gahetvā therassa hatthe udakaṁ pātetvā mahāmeghavanuyyānaṁ adāsi. Saha udakapātena",
  "atk-vin01a0:432_4": "pathavī kampi. Ayaṁ mahāvihāre paṭhamo pathavīkampo ahosi. Rājā bhīto theraṁ pucchi",
  "atk-vin01a0:432_5": "– ‘‘kasmā, bhante, pathavī kampatī’’ti? ‘‘Mā bhāyi, mahārāja, imasmiṁ dīpe dasabalassa",
  "atk-vin01a0:432_6": "sāsanaṁ patiṭṭhahissati; idañca paṭhamaṁ vihāraṭṭhānaṁ bhavissati, tassetaṁ pubbanimitta’’nti.",
  "atk-vin01a0:432_7": "Rājā bhiyyosomattāya pasīdi. Thero punadivasepi rājageheyeva bhuñjitvā nandanavane",
  "atk-vin01a0:432_8": "anamataggiyāni kathesi. Punadivase aggikkhandhopamasuttaṁ kathesi. Etenevupāyena",
  "atk-vin01a0:432_9": "satta divasāni kathesi. Desanāpariyosāne aḍḍhanavamānaṁ pāṇasahassānaṁ dhammābhisamayo",
  "atk-vin01a0:432_10": "ahosi. Tato paṭṭhāya ca nandanavanaṁ sāsanassa jotipātubhāvaṭṭhānanti katvā ‘‘jotivana’’nti",
  "atk-vin01a0:432_11": "nāmaṁ labhi. Sattame pana divase therā antepure rañño appamādasuttaṁ kathayitvā cetiyagirimeva agamaṁsu.",
  "atk-vin01a0:433_0": "Atha kho rājā amacce pucchi – ‘‘thero, amhe gāḷhena ovādena ovadati; gaccheyya nu",
  "atk-vin01a0:433_1": "kho’’ti? Amaccā ‘‘tumhehi, deva, thero ayācito sayameva āgato; tasmā tassa anāpucchāva",
  "atk-vin01a0:433_2": "gamanampi bhaveyyā’’ti āhaṁsu. Tato rājā rathaṁ abhiruhitvā dve ca deviyo āropetvā",
  "atk-vin01a0:433_3": "cetiyagiriṁ agamāsi mahañcarājānubhāvena. Gantvā deviyo ekamantaṁ apakkamāpetvā sayameva",
  "atk-vin01a0:433_4": "therānaṁ samīpaṁ upasaṅkamanto ativiya kilantarūpo hutvā upasaṅkami. Tato naṁ thero",
  "atk-vin01a0:433_5": "āha – ‘‘kasmā tvaṁ, mahārāja, evaṁ kilamamāno āgato’’ti? ‘‘‘Tumhe mama gāḷhaṁ ovādaṁ",
  "atk-vin01a0:433_6": "datvā idāni gantukāmā nu kho’ti jānanatthaṁ, bhante’’ti. ‘‘Na mayaṁ, mahārāja, gantukāmā;",
  "atk-vin01a0:433_7": "apica vassūpanāyikakālo nāmāyaṁ mahārāja, tatra samaṇena vassūpanāyikaṭṭhānaṁ ñātuṁ",
  "atk-vin01a0:433_8": "vaṭṭatī’’ti. Taṁdivasameva ariṭṭho nāma amacco pañcapaṇṇāsāya jeṭṭhakaniṭṭhabhātukehi",
  "atk-vin01a0:433_9": "saddhiṁ rañño samīpe ṭhito āha – ‘‘icchāmahaṁ, deva, therānaṁ santike pabbajitu’’nti.",
  "atk-vin01a0:433_10": "‘‘Sādhu, bhaṇe, pabbajassū’’ti rājā anujānitvā theraṁ sampaṭicchāpesi. Thero tadaheva",
  "atk-vin01a0:433_11": "pabbājesi. Sabbe khuraggeyeva arahattaṁ pāpuṇiṁsu.",
  "atk-vin01a0:434_0": "Rājāpi kho taṅkhaṇeyeva kaṇṭakena cetiyaṅgaṇaṁ parikkhipitvā dvāsaṭṭhiyā leṇesu kammaṁ",
  "atk-vin01a0:434_1": "paṭṭhapetvā nagarameva agamāsi. Tepi therā dasabhātikasamākulaṁ rājakulaṁ pasādetvā",
  "atk-vin01a0:434_2": "mahājanaṁ ovadamānā cetiyagirimhi vassaṁ vasiṁsu. Tadāpi cetiyagirimhi paṭhamaṁ vassaṁ",
  "atk-vin01a0:434_3": "upagatā dvāsaṭṭhi arahanto ahesuṁ. Athāyasmā mahāmahindo vutthavasso pavāretvā kattikapuṇṇamāyaṁ",
  "atk-vin01a0:434_4": "uposathadivase rājānaṁ etadavoca – ‘‘mahārāja, amhehi ciradiṭṭho sammāsambuddho,",
  "atk-vin01a0:434_5": "anāthavāsaṁ vasimha, icchāma mayaṁ jambudīpaṁ gantu’’nti. Rājā āha – ‘‘ahaṁ, bhante,",
  "atk-vin01a0:434_6": "tumhe catūhi paccayehi upaṭṭhahāmi, ayañca mahājano tumhe nissāya tīsu saraṇesu patiṭṭhito,",
  "atk-vin01a0:434_7": "kasmā tumhe ukkaṇṭhitatthā’’ti? ‘‘Ciradiṭṭho no, mahārāja, sammāsambuddho, abhivādanapaccuṭṭhānaañjalikammasāmīcikammakaraṇaṭṭhānaṁ",
  "atk-vin01a0:434_8": "natthi, tenamha ukkaṇṭhitā’’ti. ‘‘Nanu, bhante, tumhe avocuttha – ‘parinibbuto sammāsambuddho’’’ti.",
  "atk-vin01a0:434_9": "‘‘Kiñcāpi, mahārāja, parinibbuto; atha khvassa sarīradhātuyo tiṭṭhantī’’ti. ‘‘Aññātaṁ,",
  "atk-vin01a0:434_10": "bhante, thūpapatiṭṭhānaṁ tumhe ākaṅkhathāti. Karomi , bhante, thūpaṁ, bhūmibhāgaṁ",
  "atk-vin01a0:434_11": "dāni vicinātha; apica, bhante, dhātuyo kuto lacchāmā’’ti? ‘‘Sumanena saddhiṁ mantehi, mahārājā’’ti.",
  "atk-vin01a0:435_0": "‘‘Sādhu, bhante’’ti rājā sumanaṁ upasaṅkamitvā pucchi – ‘‘kuto dāni, bhante, dhātuyo",
  "atk-vin01a0:435_1": "lacchāmā’’ti? Sumano āha – ‘‘appossukko tvaṁ, mahārāja, vīthiyo sodhāpetvā dhajapaṭākapuṇṇaghaṭādīhi",
  "atk-vin01a0:435_2": "alaṅkārāpetvā saparijano uposathaṁ samādiyitvā sabbatāḷāvacare upaṭṭhāpetvā maṅgalahatthiṁ",
  "atk-vin01a0:435_3": "sabbālaṅkārapaṭimaṇḍitaṁ kārāpetvā upari cassa setacchattaṁ ussāpetvā sāyanhasamaye",
  "atk-vin01a0:435_4": "mahānāgavanuyyānābhimukho yāhi. Addhā tasmiṁ ṭhāne dhātuyo lacchasī’’ti. Rājā ‘‘sādhū’’ti",
  "atk-vin01a0:435_5": "sampaṭicchi. Therā cetiyagirimeva agamaṁsu. Tatrāyasmā mahindatthero sumanasāmaṇeraṁ",
  "atk-vin01a0:435_6": "āha – ‘‘gaccha tvaṁ, sāmaṇera, jambudīpe tava ayyakaṁ asokaṁ dhammarājānaṁ upasaṅkamitvā",
  "atk-vin01a0:435_7": "mama vacanena evaṁ vadehi – ‘sahāyo vo, mahārāja, devānampiyatisso buddhasāsane pasanno",
  "atk-vin01a0:435_8": "thūpaṁ patiṭṭhāpetukāmo, tumhākaṁ kira hatthe dhātu atthi taṁ me dethā’ti. Taṁ gahetvā",
  "atk-vin01a0:435_9": "sakkaṁ devarājānaṁ upasaṅkamitvā evaṁ vadehi – ‘tumhākaṁ kira, mahārāja, hatthe dve",
  "atk-vin01a0:435_10": "dhātuyo atthi – dakkhiṇadāṭhā ca dakkhiṇakkhakañca; tato tumhe dakkhiṇadāṭhaṁ pūjetha,",
  "atk-vin01a0:435_11": "dakkhiṇakkhakaṁ pana mayhaṁ dethā’ti. Evañca naṁ vadehi – ‘kasmā tvaṁ, mahārāja,",
  "atk-vin01a0:435_12": "amhe tambapaṇṇidīpaṁ pahiṇitvā pamajjasī’’’ti?",
  "atk-vin01a0:436_0": "‘‘Sādhu, bhante’’ti kho sumano therassa vacanaṁ sampaṭicchitvā tāvadeva pattacīvaramādāya",
  "atk-vin01a0:436_1": "vehāsaṁ abbhuggantvā pāṭaliputtadvāre oruyha rañño santikaṁ gantvā etamatthaṁ ārocesi.",
  "atk-vin01a0:436_2": "Rājā tuṭṭho sāmaṇerassa hatthato pattaṁ gahetvā gandhehi ubbaṭṭetvā varamuttasadisānaṁ",
  "atk-vin01a0:436_3": "dhātūnaṁ pūretvā adāsi. So taṁ gahetvā sakkaṁ devarājānaṁ upasaṅkami. Sakko devarājā",
  "atk-vin01a0:436_4": "sāmaṇeraṁ disvāva ‘‘kiṁ, bhante sumana, āhiṇḍasī’’ti āha. ‘‘Tvaṁ, mahārāja, amhe",
  "atk-vin01a0:436_5": "tambapaṇṇidīpaṁ pesetvā kasmā pamajjasī’’ti? ‘‘Nappamajjāmi, bhante, vadehi – ‘kiṁ",
  "atk-vin01a0:436_6": "karomī’’’ti? ‘‘Tumhākaṁ kira hatthe dve dhātuyo atthi – dakkhiṇadāṭhā ca dakkhiṇakkhakañca;",
  "atk-vin01a0:436_7": "tato tumhe dakkhiṇadāṭhaṁ pūjetha, dakkhiṇakkhakaṁ pana mayhaṁ dethā’’ti. ‘‘Sādhu,",
  "atk-vin01a0:436_8": "bhante’’ti kho sakko devānamindo yojanappamāṇaṁ maṇithūpaṁ ugghāṭetvā dakkhiṇakkhakadhātuṁ",
  "atk-vin01a0:436_9": "nīharitvā sumanassa adāsi. So taṁ gahetvā cetiyagirimhiyeva patiṭṭhāsi.",
  "atk-vin01a0:437_0": "Atha kho mahindapamukhā sabbepi te mahānāgā asokadhammarājena dinnadhātuyo cetiyagirimhiyeva",
  "atk-vin01a0:437_1": "patiṭṭhāpetvā dakkhiṇakkhakaṁ ādāya vaḍḍhamānakacchāyāya mahānāgavanuyyānamagamaṁsu",
  "atk-vin01a0:437_2": ". Rājāpi kho sumanena vuttappakāraṁ pūjāsakkāraṁ katvā hatthikkhandhavaragato sayaṁ",
  "atk-vin01a0:437_3": "maṅgalahatthimatthake setacchattaṁ dhārayamāno mahānāgavanaṁ sampāpuṇi. Athassa etadahosi",
  "atk-vin01a0:437_4": "– ‘‘sace ayaṁ sammāsambuddhassa dhātu, chattaṁ apanamatu, maṅgalahatthī jaṇṇukehi",
  "atk-vin01a0:437_5": "bhūmiyaṁ patiṭṭhahatu, dhātucaṅkoṭakaṁ mayhaṁ matthake patiṭṭhātū’’ti. Saha rañño",
  "atk-vin01a0:437_6": "cittuppādena chattaṁ apanami, hatthī jaṇṇukehi patiṭṭhahi, dhātucaṅkoṭakaṁ rañño",
  "atk-vin01a0:437_7": "matthake patiṭṭhahi. Rājā amateneva abhisittagatto viya paramena pītipāmojjena samannāgato",
  "atk-vin01a0:437_8": "hutvā pucchi – ‘‘dhātuṁ, bhante, kiṁ karomā’’ti? ‘‘Hatthikumbhamhiyeva tāva, mahārāja,",
  "atk-vin01a0:437_9": "ṭhapehī’’ti. Rājā dhātucaṅkoṭakaṁ gahetvā hatthikumbhe ṭhapesi. Pamudito nāgo koñcanādaṁ",
  "atk-vin01a0:437_10": "nadi. Mahāmegho uṭṭhahitvā pokkharavassaṁ vassi. Udakapariyantaṁ katvā mahābhūmicālo",
  "atk-vin01a0:437_11": "ahosi. ‘‘Paccantepi nāma sammāsambuddhassa dhātu patiṭṭhahissatī’’ti devamanussā",
  "atk-vin01a0:437_12": "pamodiṁsu. Evaṁ iddhānubhāvasiriyā devamanussānaṁ pītiṁ janayanto –",
  "atk-vin01a0:438": "Puṇṇamāyaṁ mahāvīro, cātumāsiniyā idha;",
  "atk-vin01a0:439": "Āgantvā devalokamhā, hatthikumbhe patiṭṭhitoti.",
  "atk-vin01a0:440_0": "Athassa so hatthināgo anekatāḷāvacaraparivārito ativiya uḷārena pūjāsakkārena sakkariyamāno",
  "atk-vin01a0:440_1": "pacchimadisābhimukhova hutvā, apasakkanto yāva nagarassa puratthimadvāraṁ tāva gantvā",
  "atk-vin01a0:440_2": "puratthimena dvārena nagaraṁ pavisitvā sakalanāgarena uḷārāya pūjāya karīyamānāya",
  "atk-vin01a0:440_3": "dakkhiṇadvārena nikkhamitvā thūpārāmassa pacchimadisābhāge mahejavatthu nāma kira",
  "atk-vin01a0:440_4": "atthi, tattha gantvā puna thūpārāmābhimukhoyeva paṭinivatti. Tena ca samayena thūpārāme",
  "atk-vin01a0:440_5": "purimakānaṁ tiṇṇaṁ sammāsambuddhānaṁ paribhogacetiyaṭṭhānaṁ hoti.",
  "atk-vin01a0:441_0": "Atīte kira ayaṁ dīpo ojadīpo nāma ahosi, rājā abhayo nāma, nagaraṁ abhayapuraṁ nāma,",
  "atk-vin01a0:441_1": "cetiyapabbato devakūṭapabbato nāma, thūpārāmo paṭiyārāmo nāma. Tena kho pana samayena",
  "atk-vin01a0:441_2": "kakusandho bhagavā loke uppanno hoti. Tassa sāvako mahādevo nāma thero bhikkhusahassena",
  "atk-vin01a0:441_3": "saddhiṁ devakūṭe patiṭṭhāsi, mahindatthero viya cetiyapabbate. Tena kho pana samayena",
  "atk-vin01a0:441_4": "ojadīpe sattā pajjarakena anayabyasanaṁ āpajjanti. Addasā kho kakusandho bhagavā",
  "atk-vin01a0:441_5": "buddhacakkhunā lokaṁ olokento te satte anayabyasanamāpajjante. Disvā cattālīsāya",
  "atk-vin01a0:441_6": "bhikkhusahassehi parivuto agamāsi. Tassānubhāvena tāvadeva pajjarako vūpasanto. Roge",
  "atk-vin01a0:441_7": "vūpasante bhagavā dhammaṁ desesi. Caturāsītiyā pāṇasahassānaṁ dhammābhisamayo ahosi.",
  "atk-vin01a0:441_8": "Bhagavā dhamakaraṇaṁ datvā pakkāmi. Taṁ anto pakkhipitvā paṭiyārāme cetiyaṁ akaṁsu.",
  "atk-vin01a0:441_9": "Mahādevo dīpaṁ anusāsanto vihāsi.",
  "atk-vin01a0:442_0": "Koṇāgamanassa pana bhagavato kāle ayaṁ dīpo varadīpo nāma ahosi, rājā sameṇḍī nāma,",
  "atk-vin01a0:442_1": "nagaraṁ vaḍḍhamānaṁ nāma , pabbato suvaṇṇakūṭo nāma. Tena kho pana samayena varadīpe",
  "atk-vin01a0:442_2": "dubbuṭṭhikā hoti dubbhikkhaṁ dussassaṁ. Sattā chātakarogena anayabyasanaṁ āpajjanti.",
  "atk-vin01a0:442_3": "Addasā kho koṇāgamano bhagavā buddhacakkhunā lokaṁ olokento te satte anayabyasanaṁ",
  "atk-vin01a0:442_4": "āpajjante. Disvā tiṁsabhikkhusahassaparivuto agamāsi. Buddhānubhāvena devo sammādhāraṁ",
  "atk-vin01a0:442_5": "anuppavecchi. Subhikkhaṁ ahosi. Bhagavā dhammaṁ desesi. Caturāsītiyā pāṇasahassānaṁ",
  "atk-vin01a0:442_6": "dhammābhisamayo ahosi. Bhagavā bhikkhusahassaparivāraṁ mahāsumanaṁ nāma theraṁ dīpe",
  "atk-vin01a0:442_7": "ṭhapetvā kāyabandhanaṁ datvā pakkāmi. Taṁ anto pakkhipitvā cetiyaṁ akaṁsu.",
  "atk-vin01a0:443_0": "Kassapassa pana bhagavato kāle ayaṁ dīpo maṇḍadīpo nāma ahosi, rājā jayanto nāma,",
  "atk-vin01a0:443_1": "nagaraṁ visālaṁ nāma, pabbato subhakūṭo nāma . Tena kho pana samayena maṇḍadīpe mahāvivādo",
  "atk-vin01a0:443_2": "hoti. Bahū sattā kalahaviggahajātā anayabyasanaṁ āpajjanti. Addasā kho kassapo bhagavā",
  "atk-vin01a0:443_3": "buddhacakkhunā lokaṁ olokento te satte anayabyasanaṁ āpajjante. Disvā vīsatibhikkhusahassaparivuto",
  "atk-vin01a0:443_4": "āgantvā vivādaṁ vūpasametvā dhammaṁ desesi. Caturāsītiyā pāṇasahassānaṁ dhammābhisamayo",
  "atk-vin01a0:443_5": "ahosi. Bhagavā bhikkhusahassaparivāraṁ sabbanandaṁ nāma theraṁ dīpe patiṭṭhāpetvā",
  "atk-vin01a0:443_6": "udakasāṭakaṁ datvā pakkāmi. Taṁ anto pakkhipitvā cetiyaṁ akaṁsu. Evaṁ thūpārāme purimakānaṁ",
  "atk-vin01a0:443_7": "tiṇṇaṁ buddhānaṁ cetiyāni patiṭṭhahiṁsu. Tāni sāsanantaradhānena nassanti, ṭhānamattaṁ",
  "atk-vin01a0:443_8": "avasissati. Tasmā vuttaṁ – ‘‘tena ca samayena thūpārāme purimakānaṁ tiṇṇaṁ sammāsambuddhānaṁ",
  "atk-vin01a0:443_9": "paribhogacetiyaṭṭhānaṁ hotī’’ti. Tadetaṁ vinaṭṭhesu cetiyesu devatānubhāvena kaṇṭakasamākiṇṇasākhehi",
  "atk-vin01a0:443_10": "nānāgacchehi parivutaṁ tiṭṭhati – ‘‘mā naṁ koci ucchiṭṭhāsucimalakacavarehi padūsesī’’ti.",
  "atk-vin01a0:444_0": "Atha khvassa hatthino purato purato gantvā rājapurisā sabbagacche chinditvā bhūmiṁ",
  "atk-vin01a0:444_1": "sodhetvā taṁ hatthatalasadisaṁ akaṁsu. Hatthināgo gantvā taṁ ṭhānaṁ purato katvā",
  "atk-vin01a0:444_2": "tassa pacchimadisābhāge bodhirukkhaṭṭhāne aṭṭhāsi. Athassa matthakato dhātuṁ oropetuṁ",
  "atk-vin01a0:444_3": "ārabhiṁsu. Nāgo oropetuṁ na deti. Rājā theraṁ pucchi – ‘‘kasmā, bhante, nāgo dhātuṁ",
  "atk-vin01a0:444_4": "oropetuṁ na detī’’ti? ‘‘Ārūḷhaṁ, mahārāja, oropetuṁ na vaṭṭatī’’ti. Tasmiñca kāle",
  "atk-vin01a0:444_5": "abhayavāpiyā udakaṁ chinnaṁ hoti. Samantā bhūmi phalitā hoti, suuddharā mattikāpiṇḍā.",
  "atk-vin01a0:444_6": "Tato mahājano sīghaṁ sīghaṁ mattikaṁ āharitvā hatthikumbhappamāṇaṁ vatthumakāsi.",
  "atk-vin01a0:444_7": "Tāvadeva ca thūpakaraṇatthaṁ iṭṭhakā kātuṁ ārabhiṁsu. Na yāva iṭṭhakā pariniṭṭhanti",
  "atk-vin01a0:444_8": "tāva hatthināgo katipāhaṁ divā bodhirukkhaṭṭhāne hatthisālāyaṁ tiṭṭhati, rattiṁ thūpapatiṭṭhānabhūmiṁ",
  "atk-vin01a0:444_9": "pariyāyati. Atha vatthuṁ cināpetvā rājā theraṁ pucchi – ‘‘kīdiso, bhante, thūpo kātabbo’’ti?",
  "atk-vin01a0:444_10": "‘‘Vīhirāsisadiso, mahārājā’’ti.",
  "atk-vin01a0:445_0": "‘‘Sādhu, bhante’’ti rājā jaṅghappamāṇaṁ thūpaṁ cināpetvā dhātuoropanatthāya mahāsakkāraṁ",
  "atk-vin01a0:445_1": "kāresi. Sakalanagarañca janapado ca dhātumahadassanatthaṁ sannipati. Sannipatite",
  "atk-vin01a0:445_2": "ca pana tasmiṁ mahājanakāye dasabalassa dhātu hatthikumbhato sattatālappamāṇaṁ vehāsaṁ",
  "atk-vin01a0:445_3": "abbhuggantvā yamakapāṭihāriyaṁ dassesi. Tehi tehi dhātuppadesehi channaṁ vaṇṇānaṁ",
  "atk-vin01a0:445_4": "udakadhārā ca aggikkhandhā ca pavattanti, sāvatthiyaṁ kaṇḍambamūle bhagavatā dassitapāṭihāriyasadisameva",
  "atk-vin01a0:445_5": "pāṭihāriyaṁ ahosi. Tañca kho neva therānubhāvena, na devatānubhāvena; apica kho buddhānubhāveneva.",
  "atk-vin01a0:445_6": "Bhagavā kira dharamānova adhiṭṭhāsi – ‘‘mayi parinibbute tambapaṇṇidīpe anurādhapurassa",
  "atk-vin01a0:445_7": "dakkhiṇadisābhāge purimakānaṁ tiṇṇaṁ buddhānaṁ paribhogacetiyaṭṭhāne mama dakkhiṇakkhakadhātu",
  "atk-vin01a0:445_8": "patiṭṭhānadivase yamakapāṭihāriyaṁ hotū’’ti.",
  "atk-vin01a0:446": "‘‘Evaṁ acintiyā buddhā, buddhadhammā acintiyā;",
  "atk-vin01a0:447": "Acintiye pasannānaṁ, vipāko hoti acintiyo’’ti. (apa. thera 1.1.82);",
  "atk-vin01a0:448_0": "Sammāsambuddho kira imaṁ dīpaṁ dharamānakālepi tikkhattuṁ āgamāsi. Paṭhamaṁ – yakkhadamanatthaṁ",
  "atk-vin01a0:448_1": "ekakova āgantvā yakkhe dametvā ‘‘mayi parinibbute imasmiṁ dīpe sāsanaṁ patiṭṭhahissatī’’ti",
  "atk-vin01a0:448_2": "tambapaṇṇidīpe rakkhaṁ karonto tikkhattuṁ dīpaṁ āvijji. Dutiyaṁ – mātulabhāgineyyānaṁ",
  "atk-vin01a0:448_3": "nāgarājūnaṁ damanatthāya ekakova āgantvā te dametvā agamāsi. Tatiyaṁ – pañcabhikkhusataparivāro",
  "atk-vin01a0:448_4": "āgantvā mahācetiyaṭṭhāne ca thūpārāmacetiyaṭṭhāne ca mahābodhipatiṭṭhitaṭṭhāne ca",
  "atk-vin01a0:448_5": "mahiyaṅgaṇacetiyaṭṭhāne ca mutiyaṅgaṇacetiyaṭṭhāne ca dīghavāpicetiyaṭṭhāne ca kalyāṇiyacetiyaṭṭhāne",
  "atk-vin01a0:448_6": "ca nirodhasamāpattiṁ samāpajjitvā nisīdi. Idamassa catutthaṁ dhātusarīrena āgamanaṁ.",
  "atk-vin01a0:449_0": "Dhātusarīrato ca panassa nikkhantaudakaphusitehi sakalatambapaṇṇitale na koci aphuṭṭhokāso",
  "atk-vin01a0:449_1": "nāma ahosi. Evamassa taṁ dhātusarīraṁ udakaphusitehi tambapaṇṇitalassa pariḷāhaṁ",
  "atk-vin01a0:449_2": "vūpasametvā mahājanassa pāṭihāriyaṁ dassetvā otaritvā rañño matthake patiṭṭhāsi .",
  "atk-vin01a0:449_3": "Rājā saphalaṁ manussapaṭilābhaṁ maññamāno mahantaṁ sakkāraṁ karitvā dhātuṁ patiṭṭhāpesi.",
  "atk-vin01a0:449_4": "Saha dhātupatiṭṭhāpanena mahābhūmicālo ahosi. Tasmiñca pana dhātupāṭihāriye cittaṁ",
  "atk-vin01a0:449_5": "pasādetvā rañño bhātā abhayo nāma rājakumāro purisasahassena saddhiṁ pabbaji. Cetaraṭṭhagāmato",
  "atk-vin01a0:449_6": "pañca dārakasatāni pabbajiṁsu, tathā dvāramaṇḍalādīhi gāmakehi nikkhamitvā pañcapañca",
  "atk-vin01a0:449_7": "dārakasatāni sabbānipi antonagarato ca bahinagarato ca pabbajitāni tiṁsabhikkhusahassāni",
  "atk-vin01a0:449_8": "ahesuṁ. Niṭṭhite pana thūpasmiṁ rājā ca rājabhātikā ca deviyo ca devanāgayakkhānampi",
  "atk-vin01a0:449_9": "vimhayakaraṁ paccekaṁ paccekaṁ pūjaṁ akaṁsu. Niṭṭhitāya pana dhātupūjāya patiṭṭhite",
  "atk-vin01a0:449_10": "dhātuvare mahindatthero meghavanuyyānameva gantvā vāsaṁ kappesi.",
  "atk-vin01a0:450_0": "Tasmiṁ kho pana samaye anuḷā devī pabbajitukāmā hutvā rañño ārocesi. Rājā tassā vacanaṁ",
  "atk-vin01a0:450_1": "sutvā theraṁ etadavoca – ‘‘anuḷā, bhante, devī pabbajitukāmā, pabbājetha na’’nti.",
  "atk-vin01a0:450_2": "‘‘Na, mahārāja, amhākaṁ mātugāmaṁ pabbājetuṁ kappati. Pāṭaliputte pana mayhaṁ bhaginī",
  "atk-vin01a0:450_3": "saṅghamittattherī nāma atthi, taṁ pakkosāpehi. Imasmiñca pana, mahārāja, dīpe purimakānaṁ",
  "atk-vin01a0:450_4": "tiṇṇaṁ sammāsambuddhānaṁ bodhi patiṭṭhāsi. Amhākampi bhagavato sarasaraṁsijālavissajjanakena",
  "atk-vin01a0:450_5": "bodhinā idha patiṭṭhātabbaṁ, tasmā tathā sāsanaṁ pahiṇeyyāsi yathā saṅghamittā bodhiṁ",
  "atk-vin01a0:450_6": "gahetvā āgaccheyyā’’ti.",
  "atk-vin01a0:451_0": "‘‘Sādhu, bhante’’ti rājā therassa vacanaṁ sampaṭicchitvā amaccehi saddhiṁ mantento",
  "atk-vin01a0:451_1": "ariṭṭhaṁ nāma attano bhāgineyyaṁ āha – ‘‘sakkhissasi tvaṁ, tāta, pāṭaliputtaṁ gantvā",
  "atk-vin01a0:451_2": "mahābodhinā saddhiṁ ayyaṁ saṅghamittattheriṁ ānetu’’nti? ‘‘Sakkhissāmi, deva, sace",
  "atk-vin01a0:451_3": "me pabbajjaṁ anujānissasī’’ti. ‘‘Gaccha, tāta , theriṁ ānetvā pabbajāhī’’ti. So rañño",
  "atk-vin01a0:451_4": "ca therassa ca sāsanaṁ gahetvā therassa adhiṭṭhānavasena ekadivaseneva jambukolapaṭṭanaṁ",
  "atk-vin01a0:451_5": "gantvā nāvaṁ abhiruhitvā samuddaṁ atikkamitvā pāṭaliputtameva agamāsi. Anuḷāpi kho",
  "atk-vin01a0:451_6": "devī pañcahi kaññāsatehi pañcahi ca antepurikāsatehi saddhiṁ dasa sīlāni samādiyitvā",
  "atk-vin01a0:451_7": "kāsāyāni vatthāni acchādetvā nagarassa ekadese upassayaṁ kārāpetvā nivāsaṁ kappesi.",
  "atk-vin01a0:451_8": "Ariṭṭhopi taṁdivasameva rañño sāsanaṁ appesi, evañca avoca – ‘‘putto te, deva, mahindatthero",
  "atk-vin01a0:451_9": "evamāha – ‘sahāyakassa kira te devānampiyatissassa rañño bhātu jāyā anuḷā nāma devī",
  "atk-vin01a0:451_10": "pabbajitukāmā , taṁ pabbājetuṁ ayyaṁ saṅghamittattheriṁ pahiṇatha, ayyāyeva ca saddhiṁ",
  "atk-vin01a0:451_11": "mahābodhi’’’nti. Therassa sāsanaṁ ārocetvā saṅghamittattheriṁ upasaṅkamitvā evamāha",
  "atk-vin01a0:451_12": "– ‘‘ayye, tumhākaṁ bhātā mahindatthero maṁ tumhākaṁ santikaṁ pesesi, devānampiyatissassa",
  "atk-vin01a0:451_13": "rañño bhātu jāyā anuḷā nāma devī pañcahi kaññāsatehi, pañcahi ca antepurikāsatehi",
  "atk-vin01a0:451_14": "saddhiṁ pabbajitukāmā, taṁ kira āgantvā pabbājethā’’ti. Sā tāvadeva turitaturitā",
  "atk-vin01a0:451_15": "rañño santikaṁ gantvā evamāha – ‘‘mahārāja, mayhaṁ bhātā mahindatthero evaṁ pahiṇi,",
  "atk-vin01a0:451_16": "‘rañño kira bhātu jāyā anuḷā nāma devī pañcahi kaññāsatehi pañcahi ca antepurikāsatehi",
  "atk-vin01a0:451_17": "saddhiṁ pabbajitukāmā mayhaṁ āgamanaṁ udikkhati’. Gacchāmahaṁ, mahārāja, tambapaṇṇidīpa’’nti.",
  "atk-vin01a0:452_0": "Rājā āha – ‘‘amma, puttopi me mahindatthero nattā ca me sumanasāmaṇero maṁ chinnahatthaṁ",
  "atk-vin01a0:452_1": "viya karontā tambapaṇṇidīpaṁ gatā. Tassa mayhaṁ tepi apassantassa uppanno soko tava",
  "atk-vin01a0:452_2": "mukhaṁ passantassa vūpasammati! Alaṁ, amma, mā tvaṁ agamāsī’’ti. ‘‘Bhāriyaṁ me, mahārāja,",
  "atk-vin01a0:452_3": "bhātu vacanaṁ; anuḷāpi khattiyā itthisahassaparivutā pabbajjāpurekkhārā maṁ paṭimāneti;",
  "atk-vin01a0:452_4": "gacchāmahaṁ, mahārājā’’ti. ‘‘Tena hi, amma, mahābodhiṁ gahetvā gacchāhī’’ti. Kuto",
  "atk-vin01a0:452_5": "rañño mahābodhi? Rājā kira tato pubbe eva dhātuggahaṇatthāya anāgate sumane laṅkādīpaṁ",
  "atk-vin01a0:452_6": "mahābodhiṁ pesetukāmo, ‘‘kathaṁ nu kho asatthaghātārahaṁ mahābodhiṁ pesessāmī’’ti",
  "atk-vin01a0:452_7": "upāyaṁ apassanto mahādevaṁ nāma amaccaṁ pucchi. So āha – ‘‘santi, deva, bahū paṇḍitā",
  "atk-vin01a0:452_8": "bhikkhū’’ti. Taṁ sutvā rājā bhikkhusaṅghassa bhattaṁ paṭiyādetvā bhattakiccāvasāne",
  "atk-vin01a0:452_9": "saṅghaṁ pucchi – ‘‘gantabbaṁ nu kho, bhante, bhagavato mahābodhinā laṅkādīpaṁ no’’ti?",
  "atk-vin01a0:452_10": "Saṅgho moggaliputtatissattherassa bhāraṁ akāsi.",
  "atk-vin01a0:453_0": "Thero ‘‘gantabbaṁ, mahārāja, mahābodhinā laṅkādīpa’’nti vatvā bhagavato pañcamahāadhiṭṭhānāni",
  "atk-vin01a0:453_1": "kathesi. Katamāni pañca? Bhagavā kira mahāparinibbānamañce nipanno laṅkādīpe mahābodhipatiṭṭhāpanatthāya",
  "atk-vin01a0:453_2": "‘‘asokamahārājā mahābodhiggahaṇatthaṁ gamissati, tadā mahābodhissa dakkhiṇasākhā",
  "atk-vin01a0:453_3": "sayameva chijjitvā suvaṇṇakaṭāhe patiṭṭhātū’’ti adhiṭṭhāsi – idamekamadhiṭṭhānaṁ.",
  "atk-vin01a0:454": "Tattha patiṭṭhānakāle ca ‘‘mahābodhi himavalāhakagabbhaṁ pavisitvā patiṭṭhātū’’ti adhiṭṭhāsi – idaṁ dutiyamadhiṭṭhānaṁ.",
  "atk-vin01a0:455": "‘‘Sattame divase himavalāhakagabbhato oruyha suvaṇṇakaṭāhe patiṭṭhahanto pattehi ca phalehi ca chabbaṇṇaraṁsiyo muñcatū’’ti adhiṭṭhāsi – idaṁ tatiyamadhiṭṭhānaṁ.",
  "atk-vin01a0:456": "‘‘Thūpārāme dakkhiṇakkhakadhātu cetiyamhi patiṭṭhānadivase yamakapāṭihāriyaṁ karotū’’ti adhiṭṭhāsi – idaṁ catutthaṁ adhiṭṭhānaṁ.",
  "atk-vin01a0:457": "Laṅkādīpamhiyeva me doṇamattā dhātuyo mahācetiyamhi patiṭṭhānakāle buddhavesaṁ gahetvā vehāsaṁ abbhuggantvā yamakapāṭihāriyaṁ karontū’’ti adhiṭṭhāsi – idaṁ pañcamaṁ adhiṭṭhānanti.",
  "atk-vin01a0:458_0": "Rājā imāni pañca mahāadhiṭṭhānāni sutvā pasannacitto pāṭaliputtato yāva mahābodhi",
  "atk-vin01a0:458_1": "tāva maggaṁ paṭijaggāpetvā suvaṇṇakaṭāhatthāya bahuṁ suvaṇṇaṁ nīharāpesi. Tāvadeva",
  "atk-vin01a0:458_2": "ca rañño cittaṁ ñatvā vissakammadevaputto kammāravaṇṇaṁ nimminitvā purato aṭṭhāsi.",
  "atk-vin01a0:458_3": "Rājā taṁ disvā ‘‘tāta, imaṁ suvaṇṇaṁ gahetvā kaṭāhaṁ karohī’’ti āha. ‘‘Pamāṇaṁ, deva,",
  "atk-vin01a0:458_4": "jānāthā’’ti? ‘‘Tvameva, tāta, ñatvā karohī’’ti. ‘‘Sādhu, deva, karissāmī’’ti suvaṇṇaṁ",
  "atk-vin01a0:458_5": "gahetvā attano ānubhāvena hatthena parimajjitvā suvaṇṇakaṭāhaṁ nimmini navahatthaparikkhepaṁ",
  "atk-vin01a0:458_6": "pañcahatthubbedhaṁ tihatthavikkhambhaṁ aṭṭhaṅgulabahalaṁ hatthisoṇḍappamāṇamukhavaṭṭiṁ.",
  "atk-vin01a0:458_7": "Atha rājā sattayojanāyāmāya tiyojanavitthārāya mahatiyā senāya pāṭaliputtato nikkhamitvā",
  "atk-vin01a0:458_8": "ariyasaṅghamādāya mahābodhisamīpaṁ agamāsi. Senā samussitadhajapaṭākaṁ nānāratanavicittaṁ",
  "atk-vin01a0:458_9": "anekālaṅkārapaamaṇḍitaṁ nānāvidhakusumasamākiṇṇaṁ anekatūriyasaṅghuṭṭhaṁ mahābodhiṁ",
  "atk-vin01a0:458_10": "parikkhipi. Rājā sahassamatte gaṇapāmokkhe mahāthere gahetvā sakalajambudīpe pattābhisekānaṁ",
  "atk-vin01a0:458_11": "rājūnaṁ sahassena attānañca mahābodhiñca parivārāpetvā mahābodhimūle ṭhatvā mahābodhiṁ",
  "atk-vin01a0:458_12": "ullokesi. Mahābodhissa khandhañca dakkhiṇamahāsākhāya catuhatthappamāṇappadesañca",
  "atk-vin01a0:458_13": "ṭhapetvā avasesaṁ adassanaṁ agamāsi.",
  "atk-vin01a0:459_0": "Rājā taṁ pāṭihāriyaṁ disvā uppannapītipāmojjo ‘‘ahaṁ, bhante, imaṁ pāṭihāriyaṁ disvā",
  "atk-vin01a0:459_1": "tuṭṭho mahābodhiṁ sakalajambudīparajjena pūjemī’’ti bhikkhusaṅghassa vatvā abhisekaṁ",
  "atk-vin01a0:459_2": "adāsi. Tato pupphagandhādīhi pūjetvā tikkhattuṁ padakkhiṇaṁ katvā aṭṭhasu ṭhānesu",
  "atk-vin01a0:459_3": "vanditvā uṭṭhāya añjaliṁ paggayha ṭhatvā saccavacanakiriyāya bodhiṁ gaṇhitukāmo bhūmito",
  "atk-vin01a0:459_4": "yāva mahābodhissa dakkhiṇasākhā tāva uccaṁ katvā ṭhapitassa sabbaratanamayapīṭhassa",
  "atk-vin01a0:459_5": "upari suvaṇṇakaṭāhaṁ ṭhapāpetvā ratanapīṭhaṁ āruyha suvaṇṇatulikaṁ gahetvā manosilāya",
  "atk-vin01a0:459_6": "lekhaṁ katvā ‘‘yadi mahābodhinā laṅkādīpe patiṭṭhātabbaṁ, yadi cāhaṁ buddhasāsane",
  "atk-vin01a0:459_7": "nibbematiko bhaveyyaṁ, mahābodhi sayameva imasmiṁ suvaṇṇakaṭāhe oruyha patiṭṭhātū’’ti",
  "atk-vin01a0:459_8": "saccavacanakiriyamakāsi. Saha saccakiriyāya bodhisākhā manosilāya paricchinnaṭṭhāne",
  "atk-vin01a0:459_9": "chijjitvā gandhakalalapūrassa suvaṇṇakaṭāhassa upari aṭṭhāsi. Tassa ubbedhena dasahattho",
  "atk-vin01a0:459_10": "khandho hoti catuhatthā pañca mahāsākhā pañcahiyeva phalehi paṭimaṇḍitā, khuddakasākhānaṁ",
  "atk-vin01a0:459_11": "pana sahassaṁ. Atha rājā mūlalekhāya upari tivaṅgulappadese aññaṁ lekhaṁ paricchindi.",
  "atk-vin01a0:459_12": "Tato tāvadeva pupphuḷakā hutvā dasa mahāmūlāni nikkhamiṁsu. Puna uparūpari tivaṅgule",
  "atk-vin01a0:459_13": "tivaṅgule aññā nava lekhā paricchindi. Tāhipi dasa dasa pupphuḷakā hutvā navuti mūlāni",
  "atk-vin01a0:459_14": "nikkhamiṁsu. Paṭhamakā dasa mahāmūlā caturaṅgulamattaṁ nikkhantā. Itarepi gavakkhajālasadisaṁ",
  "atk-vin01a0:459_15": "anusibbantā nikkhantā. Ettakaṁ pāṭihāriyaṁ rājā ratanapīṭhamatthake ṭhitoyeva disvā",
  "atk-vin01a0:459_16": "añjaliṁ paggayha mahānādaṁ nadi. Anekāni bhikkhusahassāni sādhukāramakaṁsu. Sakalarājasenā",
  "atk-vin01a0:459_17": "unnādinī ahosi. Celukkhepasatasahassāni pavattayiṁsu. Bhūmaṭṭhakadeve ādiṁ katvā",
  "atk-vin01a0:459_18": "yāva brahmakāyikā devā tāva sādhukāraṁ pavattayiṁsu. Rañño imaṁ pāṭihāriyaṁ passantassa",
  "atk-vin01a0:459_19": "pītiyā nirantaraṁ phuṭasarīrassa añjaliṁ paggahetvā ṭhitasseva mahābodhi mūlasatena",
  "atk-vin01a0:459_20": "suvaṇṇakaṭāhe patiṭṭhāsi. Dasa mahāmūlāni suvaṇṇakaṭāhatalaṁ āhacca aṭṭhaṁsu. Avasesāni",
  "atk-vin01a0:459_21": "navuti khuddakamūlāni anupubbena vaḍḍhanakāni hutvā gandhakalale oruyha ṭhitāni.",
  "atk-vin01a0:460_0": "Evaṁ suvaṇṇakaṭāhe patiṭṭhitamatte mahābodhimhi mahāpathavī cali. Ākāse devadundubhiyo",
  "atk-vin01a0:460_1": "phaliṁsu. Pabbatānaṁ naccehi devānaṁ sādhukārehi yakkhānaṁ hiṅkārehi asurānaṁ thutijappehi",
  "atk-vin01a0:460_2": "brahmānaṁ apphoṭanehi meghānaṁ gajjitehi catuppadānaṁ ravehi pakkhīnaṁ rutehi sabbatāḷāvacarānaṁ",
  "atk-vin01a0:460_3": "sakasakapaṭibhānehi pathavītalato yāva brahmalokā tāva ekakolāhalaṁ ekaninnādaṁ ahosi.",
  "atk-vin01a0:460_4": "Pañcasu sākhāsu phalato phalato chabbaṇṇaraṁsiyo nikkhamitvā sakalacakkavāḷaṁ ratanagopānasīvinaddhaṁ",
  "atk-vin01a0:460_5": "viya kurumānā yāva brahmalokā abbhuggacchiṁsu. Taṁ khaṇato ca pana pabhuti satta",
  "atk-vin01a0:460_6": "divasāni mahābodhi himavalāhakagabbhaṁ pavisitvā aṭṭhāsi. Na koci mahābodhiṁ passati.",
  "atk-vin01a0:460_7": "Rājā ratanapīṭhato oruyha satta divasāni mahābodhipūjaṁ kāresi. Sattame divase sabbadisāhi",
  "atk-vin01a0:460_8": "himā ca chabbaṇṇaraṁsiyo ca āvattitvā mahābodhimeva pavisiṁsu. Vigatahimavalāhake",
  "atk-vin01a0:460_9": "vippasanne cakkavāḷagabbhe mahābodhi paripuṇṇakhandhasākhāpasākho pañcaphalapaṭimaṇḍito",
  "atk-vin01a0:460_10": "suvaṇṇakaṭāhe patiṭṭhitova paññāyittha. Rājā mahābodhiṁ disvā tehi pāṭihāriyehi sañjātapītipāmojjo",
  "atk-vin01a0:460_11": "‘‘sakalajambudīparajjena taruṇamahābodhiṁ pūjessāmī’’ti abhisekaṁ datvā satta divasāni",
  "atk-vin01a0:460_12": "mahābodhiṭṭhāneyeva aṭṭhāsi.",
  "atk-vin01a0:461_0": "Mahābodhi pubbakattikapavāraṇādivase sāyanhasamaye paṭhamaṁ suvaṇṇakaṭāhe patiṭṭhahi.",
  "atk-vin01a0:461_1": "Tato himagabbhasattāhaṁ abhisekasattāhañca vītināmetvā kāḷapakkhassa uposathadivase",
  "atk-vin01a0:461_2": "rājā ekadivaseneva pāṭaliputtaṁ pavisitvā kattikajuṇhapakkhassa pāṭipadadivase mahābodhiṁ",
  "atk-vin01a0:461_3": "pācīnamahāsālamūle ṭhapesi. Suvaṇṇakaṭāhe patiṭṭhitadivasato sattarasame divase mahābodhissa",
  "atk-vin01a0:461_4": "abhinavaṅkurā pāturahesuṁ. Te disvāpi pasanno rājā puna mahābodhiṁ rajjena pūjento",
  "atk-vin01a0:461_5": "sakalajambudīpābhisekamadāsi. Tadā sumanasāmaṇero kattikapuṇṇamadivase dhātuggahaṇatthaṁ",
  "atk-vin01a0:461_6": "gato mahābodhissa kattikachaṇapūjaṁ addasa. Evaṁ mahābodhimaṇḍato ānetvā pāṭaliputte",
  "atk-vin01a0:461_7": "ṭhapitaṁ mahābodhiṁ sandhāya āha – ‘‘tena hi, amma, mahābodhiṁ gahetvā gacchāhī’’ti.",
  "atk-vin01a0:461_8": "Sā ‘‘sādhū’’ti sampaṭicchi.",
  "atk-vin01a0:462_0": "Rājā mahābodhirakkhaṇatthāya aṭṭhārasa devatākulāni, aṭṭha amaccakulāni, aṭṭha brāhmaṇakulāni,",
  "atk-vin01a0:462_1": "aṭṭha kuṭumbiyakulāni, aṭṭha gopakakulāni, aṭṭha taracchakulāni, aṭṭha ca kāliṅgakulāni",
  "atk-vin01a0:462_2": "datvā udakasiñcanatthāya ca aṭṭha suvaṇṇaghaṭe, aṭṭha ca rajataghaṭe datvā iminā",
  "atk-vin01a0:462_3": "parivārena mahābodhiṁ gaṅgāya nāvaṁ āropetvā sayampi nagarato nikkhamitvā vijjhāṭaviṁ",
  "atk-vin01a0:462_4": "samatikkamma anupubbena sattahi divasehi tāmalittiṁ anuppatto. Antarāmagge devanāgamanussā",
  "atk-vin01a0:462_5": "uḷāraṁ mahābodhipūjaṁ akaṁsu. Rājāpi samuddatīre satta divasāni mahābodhiṁ ṭhapetvā",
  "atk-vin01a0:462_6": "sakalajambudīpamahārajjaṁ adāsi. Idamassa tatiyaṁ jambudīparajjasampadānaṁ hoti.",
  "atk-vin01a0:463_0": "Evaṁ mahārajjena pūjetvā māgasiramāsassa paṭhamapāṭipadadivase asoko dhammarājā mahābodhiṁ",
  "atk-vin01a0:463_1": "ukkhipitvā galappamāṇaṁ udakaṁ oruyha nāvāyaṁ patiṭṭhāpetvā saṅghamittattherimpi",
  "atk-vin01a0:463_2": "saparivāraṁ nāvaṁ āropetvā ariṭṭhaṁ amaccaṁ etadavoca – ‘‘ahaṁ, tāta, mahābodhiṁ",
  "atk-vin01a0:463_3": "tikkhattuṁ sakalajambudīparajjena pūjetvā galappamāṇaṁ udakaṁ oruyha mama sahāyakassa",
  "atk-vin01a0:463_4": "pesesiṁ, sopi evameva mahābodhiṁ pūjetū’’ti. Evaṁ sahāyakassa sāsanaṁ datvā ‘‘gacchati",
  "atk-vin01a0:463_5": "vatare, dasabalassa sarasaraṁsijālaṁ vimuñcanto mahābodhirukkho’’ti vanditvā añjaliṁ",
  "atk-vin01a0:463_6": "paggahetvā assūni pavattayamāno aṭṭhāsi. Sāpi kho mahābodhisamārūḷhā nāvā passato",
  "atk-vin01a0:463_7": "passato mahārājassa mahāsamuddatalaṁ pakkhantā. Mahāsamuddepi samantā yojanaṁ vīciyo",
  "atk-vin01a0:463_8": "vūpasantā; pañca vaṇṇāni padumāni pupphitāni; antalikkhe dibbāni tūriyāni pavajjiṁsu;",
  "atk-vin01a0:463_9": "ākāse jalajathalajarukkhādisannissitāhi devatāhi pavattitā ativiya uḷārā pūjā ahosi.",
  "atk-vin01a0:463_10": "Saṅghamittattherīpi supaṇṇarūpena mahāsamudde nāgakulāni santāsesi. Te ca utrastarūpā",
  "atk-vin01a0:463_11": "nāgā āgantvā taṁ vibhūtiṁ passitvā theriṁ yācitvā mahābodhiṁ nāgabhavanaṁ atiharitvā",
  "atk-vin01a0:463_12": "satta divasāni nāgarajjena pūjetvā puna nāvāyaṁ patiṭṭhāpesuṁ. Taṁdivasameva nāvā",
  "atk-vin01a0:463_13": "jambukolapaṭṭanaṁ agamāsi. Asokamahārājāpi mahābodhiviyogadukkhito kanditvā roditvā",
  "atk-vin01a0:463_14": "yāva dassanavisayaṁ oloketvā paṭinivatti.",
  "atk-vin01a0:464_0": "Devānampiyatisso mahārājāpi kho sumanasāmaṇerassa vacanena māgasiramāsassa paṭhamapāṭipadadivasato",
  "atk-vin01a0:464_1": "pabhuti uttaradvārato paṭṭhāya yāva jambukolapaṭṭanaṁ tāva maggaṁ sodhāpetvā alaṅkārāpetvā",
  "atk-vin01a0:464_2": "nagarato nikkhamanadivase uttaradvārasamīpe samuddasālavatthusmiṁ ṭhitoyeva tāya",
  "atk-vin01a0:464_3": "vibhūtiyā mahāsamudde āgacchantaṁyeva mahābodhiṁ therassa ānubhāvena disvā tuṭṭhamānaso",
  "atk-vin01a0:464_4": "nikkhamitvā sabbaṁ maggaṁ pañcavaṇṇehi pupphehi okirāpento antarantare pupphaagghiyāni",
  "atk-vin01a0:464_5": "ṭhapento ekāheneva jambukolapaṭṭanaṁ gantvā sabbatāḷāvacaraparivuto pupphadhūmagandhavāsādīhi",
  "atk-vin01a0:464_6": "pūjayamāno galappamāṇaṁ udakaṁ oruyha ‘‘āgato vatare, dasabalassa sarasaraṁsijālavissajjanako",
  "atk-vin01a0:464_7": "mahābodhirukkho’’ti pasannacitto mahābodhiṁ ukkhipitvā uttamaṅge sirasmiṁ patiṭṭhāpetvā",
  "atk-vin01a0:464_8": "mahābodhiṁ parivāretvā āgatehi soḷasahi jātisampannakulehi saddhiṁ samuddato paccuttaritvā",
  "atk-vin01a0:464_9": "samuddatīre mahābodhiṁ ṭhapetvā tīṇi divasāni sakalatambapaṇṇidīparajjena pūjesi,",
  "atk-vin01a0:464_10": "soḷasannaṁ jātisampannakulānaṁ rajjaṁ vicāresi. Atha catutthe divase mahābodhiṁ ādāya",
  "atk-vin01a0:464_11": "uḷāraṁ pūjaṁ kurumāno anupubbena anurādhapuraṁ sampatto. Anurādhapurepi mahāsakkāraṁ",
  "atk-vin01a0:464_12": "katvā cātuddasīdivase vaḍḍhamānakacchāyāya mahābodhiṁ uttaradvārena pavesetvā nagaramajjhena",
  "atk-vin01a0:464_13": "atiharanto dakkhiṇadvārena nikkhamitvā dakkhiṇadvārato pañcadhanusatike ṭhāne yattha",
  "atk-vin01a0:464_14": "amhākaṁ sammāsambuddho nirodhasamāpattiṁ samāpajjitvā nisīdi, purimakā ca tayo sammāsambuddhā",
  "atk-vin01a0:464_15": "samāpattiṁ appetvā nisīdiṁsu, yattha kakusandhassa bhagavato mahāsirīsabodhi, konāgamanassa",
  "atk-vin01a0:464_16": "bhagavato udumbarabodhi, kassapasammāsambuddhassa ca nigrodhabodhi patiṭṭhāsi, tasmiṁ",
  "atk-vin01a0:464_17": "mahāmeghavanuyyānassa tilakabhūte sumanasāmaṇerassa vacanena paṭhamameva katabhūmiparikamme",
  "atk-vin01a0:464_18": "rājavatthudvārakoṭṭhakaṭṭhāne mahābodhiṁ patiṭṭhāpesi.",
  "atk-vin01a0:465_0": "Kathaṁ? Tāni kira bodhiṁ parivāretvā āgatāni soḷasa jātisampannakulāni rājavesaṁ",
  "atk-vin01a0:465_1": "gaṇhiṁsu. Rājā dovārikavesaṁ gaṇhi. Soḷasa kulāni mahābodhiṁ gahetvā oropayiṁsu.",
  "atk-vin01a0:465_2": "Mahābodhi tesaṁ hatthato muttasamanantarameva asītihatthappamāṇaṁ vehāsaṁ abbhuggantvā",
  "atk-vin01a0:465_3": "chabbaṇṇaraṁsiyo muñci. Raṁsiyo sakaladīpaṁ pattharitvā upari brahmalokaṁ āhacca",
  "atk-vin01a0:465_4": "aṭṭhaṁsu. Mahābodhipāṭihāriyaṁ disvā sañjātappasādāni dasapurisasahassāni anupubbavipassanaṁ",
  "atk-vin01a0:465_5": "paṭṭhapetvā arahattaṁ patvā pabbajiṁsu. Yāva sūriyatthaṅgamā mahābodhi antalikkhe",
  "atk-vin01a0:465_6": "aṭṭhāsi. Atthaṅgamite pana sūriye rohiṇinakkhattena pathaviyaṁ patiṭṭhāsi. Saha bodhipatiṭṭhānā",
  "atk-vin01a0:465_7": "udakapariyantaṁ katvā mahāpathavī akampi. Patiṭṭhahitvā ca pana mahābodhi satta divasāni",
  "atk-vin01a0:465_8": "himagabbhe sannisīdi. Lokassa adassanaṁ agamāsi. Sattame divase vigatavalāhakaṁ nabhaṁ",
  "atk-vin01a0:465_9": "ahosi. Chabbaṇṇaraṁsiyo jalantā vipphurantā nicchariṁsu. Mahābodhissa khandho ca",
  "atk-vin01a0:465_10": "sākhāyo ca pattāni ca pañca phalāni ca dassiṁsu. Mahindatthero ca saṅghamittattherī",
  "atk-vin01a0:465_11": "ca rājā ca saparivārā mahābodhiṭṭhānameva agamaṁsu. Yebhuyyena ca sabbe dīpavāsino",
  "atk-vin01a0:465_12": "sannipatiṁsu. Tesaṁ passantānaṁyeva uttarasākhato ekaṁ phalaṁ paccitvā sākhato mucci.",
  "atk-vin01a0:465_13": "Thero hatthaṁ upanāmesi. Phalaṁ therassa hatthe patiṭṭhāsi. Taṁ thero ‘‘ropaya, mahārājā’’ti",
  "atk-vin01a0:465_14": "rañño adāsi. Rājā gahetvā suvaṇṇakaṭāhe madhurapaṁsuṁ ākiritvā gandhakalalaṁ pūretvā",
  "atk-vin01a0:465_15": "ropetvā mahābodhiāsannaṭṭhāne ṭhapesi. Sabbesaṁ passantānaṁyeva catuhatthappamāṇā",
  "atk-vin01a0:465_16": "aṭṭha taruṇabodhirukkhā uṭṭhahiṁsu. Rājā taṁ acchariyaṁ disvā aṭṭha taruṇabodhirukkhe",
  "atk-vin01a0:465_17": "setacchattena pūjetvā abhisekaṁ adāsi. Tato ekaṁ bodhirukkhaṁ āgamanakāle mahābodhinā",
  "atk-vin01a0:465_18": "paṭhamapatiṭṭhitokāse jambukolapaṭṭane ropayiṁsu, ekaṁ tavakkabrāhmaṇassa gāmadvāre,",
  "atk-vin01a0:465_19": "ekaṁ thūpārāme, ekaṁ issaranimmānavihāre, ekaṁ paṭhamacetiyaṭṭhāne, ekaṁ cetiyapabbate,",
  "atk-vin01a0:465_20": "ekaṁ rohaṇajanapadamhi kājaragāme, ekaṁ rohaṇajanapadamhiyeva candanagāme. Itaresaṁ",
  "atk-vin01a0:465_21": "catunnaṁ phalānaṁ bījehi jāte dvattiṁsa bodhitaruṇe yojaniyaārāmesu patiṭṭhāpesuṁ.",
  "atk-vin01a0:466_0": "Evaṁ puttanattuparamparāya samantā dīpavāsīnaṁ hitāya sukhāya patiṭṭhite dasabalassa",
  "atk-vin01a0:466_1": "dhammadhajabhūte mahābodhimhi anuḷā devī pañcahi kaññāsatehi pañcahi ca antepurikāsatehīti",
  "atk-vin01a0:466_2": "mātugāmasahassena saddhiṁ saṅghamittattheriyā santike pabbajitvā nacirasseva saparivārā",
  "atk-vin01a0:466_3": "arahatte patiṭṭhāsi. Ariṭṭhopi kho rañño bhāgineyyo pañcahi purisasatehi saddhiṁ",
  "atk-vin01a0:466_4": "therassa santike pabbajitvā nacirasseva saparivāro arahatte patiṭṭhāsi.",
  "atk-vin01a0:467_0": "Athekadivasaṁ rājā mahābodhiṁ vanditvā therena saddhiṁ thūpārāmaṁ gacchati. Tassa",
  "atk-vin01a0:467_1": "lohapāsādaṭṭhānaṁ sampattassa purisā pupphāni abhihariṁsu. Rājā therassa pupphāni",
  "atk-vin01a0:467_2": "adāsi. Thero pupphehi lohapāsādaṭṭhānaṁ pūjesi. Pupphesu bhūmiyaṁ patitamattesu mahābhūmicālo",
  "atk-vin01a0:467_3": "ahosi. Rājā ‘‘kasmā, bhante, bhūmi calitā’’ti pucchi. ‘‘Ismiṁ, mahārāja, okāse saṅghassa",
  "atk-vin01a0:467_4": "anāgate uposathāgāraṁ bhavissati, tassetaṁ pubbanimitta’’nti.",
  "atk-vin01a0:468_0": "Rājā puna therena saddhiṁ gacchanto ambaṅgaṇaṭṭhānaṁ patto. Tatthassa vaṇṇagandhasampannaṁ",
  "atk-vin01a0:468_1": "atimadhurarasaṁ ekaṁ ambapakkaṁ āharīyittha. Rājā taṁ therassa paribhogatthāya adāsi.",
  "atk-vin01a0:468_2": "Thero tattheva paribhuñjitvā ‘‘idaṁ ettheva ropethā’’ti āha. Rājā taṁ ambaṭṭhiṁ gahetvā",
  "atk-vin01a0:468_3": "tattheva ropetvā udakaṁ āsiñci. Saha ambabījaropanena pathavī akampi. Rājā ‘‘kasmā,",
  "atk-vin01a0:468_4": "bhante, pathavī kampitthā’’ti pucchi. ‘‘Imasmiṁ, mahārāja, okāse saṅghassa anāgate",
  "atk-vin01a0:468_5": "‘ambaṅgaṇaṁ’ nāma sannipātaṭṭhānaṁ bhavissati, tassetaṁ pubbanimitta’’nti.",
  "atk-vin01a0:469_0": "Rājā tattha aṭṭha pupphamuṭṭhiyo okiritvā vanditvā puna therena saddhiṁ gacchanto",
  "atk-vin01a0:469_1": "mahācetiyaṭṭhānaṁ patto. Tatthassa purisā campakapupphāni abhihariṁsu. Tāni rājā",
  "atk-vin01a0:469_2": "therassa adāsi. Thero mahācetiyaṭṭhānaṁ pupphehi pūjetvā vandi. Tāvadeva mahāpathavī",
  "atk-vin01a0:469_3": "saṅkampi. Rājā ‘‘kasmā, bhante, pathavī kampitthā’’ti pucchi. ‘‘Imasmiṁ, mahārāja,",
  "atk-vin01a0:469_4": "okāse anāgate buddhassa bhagavato asadiso mahāthūpo bhavissati, tassetaṁ pubbanimitta’’nti.",
  "atk-vin01a0:469_5": "‘‘Ahameva karomi, bhante’’ti. ‘‘Alaṁ, mahārāja, tumhākaṁ aññaṁ bahukammaṁ atthi,",
  "atk-vin01a0:469_6": "tumhākaṁ pana nattā duṭṭhagāmaṇī abhayo nāma kāressatī’’ti. Atha rājā ‘‘sace, bhante,",
  "atk-vin01a0:469_7": "mayhaṁ nattā karissati, kataṁyeva mayā’’ti dvādasahatthaṁ pāsāṇatthambhaṁ āharāpetvā",
  "atk-vin01a0:469_8": "‘‘devānampiyatissassa rañño nattā duṭṭhagāmaṇī abhayo nāma imasmiṁ padese thūpaṁ",
  "atk-vin01a0:469_9": "karotū’’ti akkharāni likhāpetvā patiṭṭhāpetvā vanditvā theraṁ pucchi – ‘‘patiṭṭhitaṁ",
  "atk-vin01a0:469_10": "nu kho, bhante, tambapaṇṇidīpe sāsana’’nti? ‘‘Patiṭṭhitaṁ, mahārāja, sāsanaṁ; mūlāni",
  "atk-vin01a0:469_11": "panassa na tāva otarantī’’ti. ‘‘Kadā pana, bhante mūlāni otiṇṇāni nāma bhavissantī’’ti?",
  "atk-vin01a0:469_12": "‘‘Yadā, mahārāja, tambapaṇṇidīpakānaṁ mātāpitūnaṁ tambapaṇṇidīpe jāto dārako tambapaṇṇidīpe",
  "atk-vin01a0:469_13": "pabbajitvā tambapaṇṇidīpamhiyeva vinayaṁ uggahetvā tambapaṇṇidīpe vācessati, tadā",
  "atk-vin01a0:469_14": "sāsanassa mūlāni otiṇṇāni nāma bhavissantī’’ti. ‘‘Atthi pana, bhante, ediso bhikkhū’’ti?",
  "atk-vin01a0:469_15": "‘‘Atthi, mahārāja, mahāariṭṭho bhikkhu paṭibalo etasmiṁ kamme’’ti. ‘‘Mayā ettha,",
  "atk-vin01a0:469_16": "bhante, kiṁ kattabba’’nti? ‘‘Maṇḍapaṁ, mahārāja, kātuṁ vaṭṭatī’’ti. ‘‘Sādhu, bhante’’ti",
  "atk-vin01a0:469_17": "rājā meghavaṇṇābhayassa amaccassa pariveṇaṭṭhāne mahāsaṅgītikāle ajātasattumahārājena",
  "atk-vin01a0:469_18": "katamaṇḍapappakāraṁ rājānubhāvena maṇḍapaṁ kāretvā sabbatāḷāvacare sakasakasippesu",
  "atk-vin01a0:469_19": "payojetvā ‘‘sāsanassa mūlāni otarantāni passissāmī’’ti anekapurisasahassaparivuto",
  "atk-vin01a0:469_20": "thūpārāmaṁ anuppatto.",
  "atk-vin01a0:470_0": "Tena kho pana samayena thūpārāme aṭṭhasaṭṭhi bhikkhusahassāni sannipatiṁsu. Mahāmahindattherassa",
  "atk-vin01a0:470_1": "āsanaṁ dakkhiṇābhimukhaṁ paññattaṁ hoti. Mahāariṭṭhattherassa dhammāsanaṁ uttarābhimukhaṁ",
  "atk-vin01a0:470_2": "paññattaṁ hoti. Atha kho mahāariṭṭhatthero mahindattherena ajjhiṭṭho attano anurūpena",
  "atk-vin01a0:470_3": "pattānukkamena dhammāsane nisīdi. Mahindattherapamukhā aṭṭhasaṭṭhi mahātherā dhammāsanaṁ",
  "atk-vin01a0:470_4": "parivāretvā nisīdiṁsu. Raññopi kaniṭṭhabhātā mattābhayatthero nāma ‘‘dhuraggāho hutvā",
  "atk-vin01a0:470_5": "vinayaṁ uggaṇhissāmī’’ti pañcahi bhikkhusatehi saddhiṁ mahāariṭṭhattherassa dhammāsanameva",
  "atk-vin01a0:470_6": "parivāretvā nisīdi. Avasesāpi bhikkhū sarājikā ca parisā attano attano pattāsane nisīdiṁsu.",
  "atk-vin01a0:471_0": "Athāyasmā mahāariṭṭhatthero tena samayena buddho bhagavā verañjāyaṁ viharati naḷerupucimandamūleti",
  "atk-vin01a0:471_1": "vinayanidānaṁ abhāsi. Bhāsite ca panāyasmatā ariṭṭhattherena vinayanidāne ākāsaṁ",
  "atk-vin01a0:471_2": "mahāviravaṁ ravi. Akālavijjulatā nicchariṁsu. Devatā sādhukāraṁ adaṁsu. Mahāpathavī",
  "atk-vin01a0:471_3": "udakapariyantaṁ katvā saṅkampi. Evaṁ anekesu pāṭihāriyesu vattamānesu āyasmā ariṭṭhatthero",
  "atk-vin01a0:471_4": "mahāmahindapamukhehi aṭṭhasaṭṭhiyā paccekagaṇīhi khīṇāsavamahātherehi tadaññehi ca",
  "atk-vin01a0:471_5": "aṭṭhasaṭṭhibhikkhusahassehi parivuto paṭhamakattikapavāraṇādivase thūpārāmavihāramajjhe",
  "atk-vin01a0:471_6": "satthu karuṇāguṇadīpakaṁ bhagavato anusiṭṭhikarānaṁ kāyakammavacīkammavipphanditavinayanaṁ",
  "atk-vin01a0:471_7": "vinayapiṭakaṁ pakāsesi. Pakāsetvā ca yāvatāyukaṁ tiṭṭhamāno bahūnaṁ vācetvā bahūnaṁ",
  "atk-vin01a0:471_8": "hadaye patiṭṭhāpetvā anupādisesāya nibbānadhātuyā parinibbāyi. Tepi kho mahāmahindappamukhā tasmiṁ samāgame –",
  "atk-vin01a0:472": "‘‘Aṭṭhasaṭṭhi mahātherā, dhuraggāhā samāgatā;",
  "atk-vin01a0:473": "Paccekagaṇino sabbe, dhammarājassa sāvakā.",
  "atk-vin01a0:474": "‘‘Khīṇāsavā vasippattā, tevijjā iddhikovidā;",
  "atk-vin01a0:475": "Uttamatthamabhiññāya, anusāsiṁsu rājino.",
  "atk-vin01a0:476": "‘‘Ālokaṁ dassayitvāna, obhāsetvā mahiṁ imaṁ;",
  "atk-vin01a0:477": "Jalitvā aggikkhandhāva, nibbāyiṁsu mahesayo’’.",
  "atk-vin01a0:478_0": "Tesaṁ parinibbānato aparabhāge aññepi tesaṁ therānaṁ antevāsikā tissadattakāḷasumana-dīghasumanādayo",
  "atk-vin01a0:478_1": "ca mahāariṭṭhattherassa antevāsikā, antevāsikānaṁ antevāsikā cāti evaṁ pubbe vuttappakārā",
  "atk-vin01a0:478_2": "ācariyaparamparā imaṁ vinayapiṭakaṁ yāvajjatanā ānesuṁ. Tena vuttaṁ –",
  "atk-vin01a0:479_0": "‘‘Tatiyasaṅgahato pana uddhaṁ imaṁ dīpaṁ mahindādīhi ābhataṁ, mahindato uggahetvā",
  "atk-vin01a0:479_1": "kañci kālaṁ ariṭṭhattherādīhi ābhataṁ, tato yāvajjatanā tesaṁyeva antevāsikaparamparabhūtāya",
  "atk-vin01a0:479_2": "ācariyaparamparāya ābhata’’nti.",
  "atk-vin01a0:480_0": "Kattha patiṭṭhitanti? Yesaṁ pāḷito ca atthato ca anūnaṁ vattati, maṇighaṭe pakkhittatelamiva",
  "atk-vin01a0:480_1": "īsakampi na paggharati, evarūpesu adhimattasati-gati-dhiti-mantesu lajjīsu kukkuccakesu",
  "atk-vin01a0:480_2": "sikkhākāmesu puggalesu patiṭṭhitanti veditabbaṁ. Tasmā vinayapatiṭṭhāpanatthaṁ vinayapariyattiyā",
  "atk-vin01a0:480_3": "ānisaṁsaṁ sallakkhetvā sikkhākāmena bhikkhunā vinayo pariyāpuṇitabbo.",
  "atk-vin01a0:481_0": "Tatrāyaṁ vinayapariyattiyā ānisaṁso – vinayapariyattikusalo hi puggalo sāsane paṭiladdhasaddhānaṁ",
  "atk-vin01a0:481_1": "kulaputtānaṁ mātāpituṭṭhāniyo hoti, tadāyattā hi nesaṁ pabbajjā upasampadā vattānuvattapaṭipatti",
  "atk-vin01a0:481_2": "ācāragocarakusalatā. Api cassa vinayapariyattiṁ nissāya attano sīlakkhandho sugutto",
  "atk-vin01a0:481_3": "hoti surakkhito; kukkuccapakatānaṁ bhikkhūnaṁ paṭisaraṇaṁ hoti; visārado saṅghamajjhe",
  "atk-vin01a0:481_4": "voharati; paccatthike sahadhammena suniggahitaṁ niggaṇhāti; saddhammaṭṭhitiyā paṭipanno",
  "atk-vin01a0:481_5": "hoti. Tenāha bhagavā – ‘‘pañcime, bhikkhave, ānisaṁsā vinayadhare puggale; attano",
  "atk-vin01a0:481_6": "sīlakkhandho sugutto hoti surakkhito…pe… saddhammaṭṭhitiyā paṭipanno hotī’’ti (pari. 325).",
  "atk-vin01a0:482_0": "Ye cāpi saṁvaramūlakā kusalā dhammā vuttā bhagavatā, vinayadharo puggalo tesaṁ dāyādo;",
  "atk-vin01a0:482_1": "vinayamūlakattā tesaṁ dhammānaṁ. Vuttampi hetaṁ bhagavatā – ‘‘vinayo saṁvaratthāya,",
  "atk-vin01a0:482_2": "saṁvaro avippaṭisāratthāya, avippaṭisāro pāmojjatthāya, pāmojjaṁ pītatthāya, pīti",
  "atk-vin01a0:482_3": "passaddhatthāya, passaddhi sukhatthāya, sukhaṁ samādhatthāya, samādhi yathābhūtañāṇadassanatthāya,",
  "atk-vin01a0:482_4": "yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya",
  "atk-vin01a0:482_5": ", vimutti vimuttiñāṇadassanatthāya, vimuttiñāṇadassanaṁ anupādāparinibbānatthāya.",
  "atk-vin01a0:482_6": "Etadatthā kathā, etadatthā mantanā, etadatthā upanisā, etadatthaṁ sotāvadhānaṁ –",
  "atk-vin01a0:482_7": "yadidaṁ anupādācittassa vimokkho’’ti (pari. 366). Tasmā vinayapariyattiyā āyogo karaṇīyoti.",
  "atk-vin01a0:483": "Ettāvatā ca yā sā vinayasaṁvaṇṇanatthaṁ mātikā ṭhapitā tattha –",
  "atk-vin01a0:484": "‘‘Vuttaṁ yena yadā yasmā, dhāritaṁ yena cābhataṁ;",
  "atk-vin01a0:485": "Yatthappatiṭṭhitaṁ cetametaṁ, vatvā vidhiṁ tato’’ti.",
  "atk-vin01a0:486": "Imissā tāva gāthāya attho pakāsito vinayassa ca bāhiranidānavaṇṇanā yathādhippāyaṁ saṁvaṇṇitā hotīti.",
  "atk-vin01a0:487": "Tatiyasaṅgītikathā niṭṭhitā.",
  "atk-vin01a0:488": "Bāhiranidānakathā niṭṭhitā."
}