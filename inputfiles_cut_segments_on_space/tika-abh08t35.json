{
  "tika-abh08t35:0": "11. Ekādasamo paricchedo",
  "tika-abh08t35:1": "Nibbānaniddesavaṇṇanā",
  "tika-abh08t35:2": "768-9. Ādito rūpānantaramuddiṭṭhaṁ yaṁ nibbānanti sambandho. Tassa vibhāvanaṁ yathābalaṁ pavakkhāmīti sambandho.",
  "tika-abh08t35:3_0": "Bhavābhavanti bhavato bhavaṁ, khuddakaṁ, mahantaṁ vā bhavaṁ. Vinanatoti saṁsibbanato.",
  "tika-abh08t35:3_1": "Taṇhā hi saṁsāranāyikabhāvena bhavato bhavaṁ, sugatiduggativasena khuddakamahantaṁ",
  "tika-abh08t35:3_2": "bhavaṁ vā aparāparabhāvāya saṁsibbati, tunnakaraṇaṁ viya karoti. Nikkhantattāti visaṁyogavasena",
  "tika-abh08t35:3_3": "nissaṭattā. Maraṇapaṭipakkhatāya, amatasadisatāya vā amataṁ. Sabbadukkhanissaṭattā",
  "tika-abh08t35:3_4": "paramaṁ sukhaṁ. Sabbepi saṅkhārā samanti upasamanti anuppattidhammataṁ āpajjanti",
  "tika-abh08t35:3_5": "etenāti sabbasaṅkhārasamatho. Khandhūpadhiādayo sabbepi upadhī upaddavā paṭinissajjīyanti",
  "tika-abh08t35:3_6": "etenāti sabbūpadhipaṭinissaggo. Yasmā taṁ āgamma kāmataṇhādibhedā taṇhā sabbaso khayaṁ",
  "tika-abh08t35:3_7": "gacchati, virajjati, nirujjhati ca, tasmā taṇhākkhayo virāgo nirodhoti ca vuccati.",
  "tika-abh08t35:3_8": "Apica rujjhanti ettha sattā kilesanigaḷabandhāti rodho, saṁsārassetaṁ adhivacanaṁ,",
  "tika-abh08t35:3_9": "tato nikkhantoti nirodho.",
  "tika-abh08t35:4": "770.Adhigamāti tadanurūpāya paṭipattiyā ariyamaggena paṭivijjhanena.",
  "tika-abh08t35:5_0": "Rāgakkhayādibhāvena sabbadukkhasantiyā paccayatāya, kilesasantāpābhāvena ca santilakkhaṇaṁ.",
  "tika-abh08t35:5_1": "Accutirasanti sabhāvāpariccajanato acavanasampattikaṁ. Assāsakaraṇarasanti assāsakaraṇakiccaṁ.",
  "tika-abh08t35:5_2": "Tañhi pānabhojanādisuññe sabhayakantāre paribbhamanena parissantassa addhikapurisassa",
  "tika-abh08t35:5_3": "assāsajanakabhāvena upaṭṭhitaṁ vanantodakaṁ viya sabbaññubuddhānampi vacanapathātikkantamahādukkhabherave",
  "tika-abh08t35:5_4": "saṁsārakantāre paribbhamanena parissantassa yathānurūpaṁ paṭipattimaggaṁ paṭipannassa",
  "tika-abh08t35:5_5": "yogāvacarassa anādimati saṁsāre supinantenapi adiṭṭhapubbatāya dassanasamakālameva",
  "tika-abh08t35:5_6": "paramassāsaṁ janeti. Khandhanimittavicittatāya aviggahaṁ hutvā gayhatīti animittapaccupaṭṭhānaṁ.",
  "tika-abh08t35:5_7": "Sabbasaṅkhatanissaraṇupāyabhāvato nissaraṇaṁ paccupaṭṭhāpetīti nissaraṇapaccupaṭṭhānaṁ.",
  "tika-abh08t35:6_0": "Evaṁ nibbānassa lakkhaṇādikaṁ dassetvā idāni vitaṇḍavādipakkhaṁ dassetvā pariharanto",
  "tika-abh08t35:6_1": "āha “etthāhā”tiādi, na paramatthato atthi aññatra paññattimattatoti adhippāyo. Kuto",
  "tika-abh08t35:6_2": "panāyamabhinivesoti āha “titthiyānaṁ…pe… nīyato”ti. Yathānurūpāya paṭipattiyāti sīlasamādhipaññāsaṅkhātaṁ",
  "tika-abh08t35:6_3": "sammāpaṭipattiyā. Yathā hi cetoñāṇalābhino eva ariyā paresaṁ lokuttaracittaṁ jānanti,",
  "tika-abh08t35:6_4": "tatthāpi ca arahā eva sabbesaṁ cittaṁ jānāti, evaṁ nibbānampi sīlādisammāpaṭipattibhūtena",
  "tika-abh08t35:6_5": "upāyeneva upalabbhatīti “natthī”ti na vattabbaṁ ariyehi upalabbhanīyato. Yathā hi",
  "tika-abh08t35:6_6": "jaccandhatemirikādīnaṁ adassanena “sūriyādayo natthī”ti na vattabbā cakkhumantānaṁ",
  "tika-abh08t35:6_7": "gocarabhāvena atthevāti siddhattā, evametampi bālaputhujjanassa adassanamattena “natthī”ti",
  "tika-abh08t35:6_8": "na vattabbaṁ. Ariyānaṁ pana paññācakkhuno padeseneva upaṭṭhānato ekantena sampaṭicchitabbaṁ",
  "tika-abh08t35:6_9": "“atthi nibbāna”nti. Ayamettha adhippāyo. Atha rāgādīnaṁ khayamattameva nibbānanti",
  "tika-abh08t35:6_10": "ceti sambandho. Āyasmatā…pe… therena dassitoti sambandho. Rāgakkhayādidīpakaṁ suttaṁ",
  "tika-abh08t35:6_11": "neyyatthanti adhippāyena “taṁ na”iti paṭikkhepaṁ katvā ekaṁsena cetaṁ sampaṭicchitabbaṁ,",
  "tika-abh08t35:6_12": "itarathā yathārutavasena pāḷiyā atthe gayhamāne bahudosā āpajjantīti te dassetuṁ",
  "tika-abh08t35:6_13": "“arahattassāpī”tiādi vuttaṁ. Arahattaṁ puṭṭhena tenevāyasmatā sāriputtattherenāti",
  "tika-abh08t35:6_14": "adhippāyo. Tava matenāti sāsanayuttiṁ avicāretvā pāḷidassanamatteneva vippalapato",
  "tika-abh08t35:6_15": "tavajjhāsayena. Na ca panetaṁ yuttaṁ, tathāpīti adhippāyo. Lokuttaraphalacittassa",
  "tika-abh08t35:6_16": "rāgādīnaṁ khayamattatāpajjanaṁ na yuttaṁ tassa aggaphalassa catukkhandhabhāvena pāḷiyaṁ",
  "tika-abh08t35:6_17": "āgatattā. Tasmāti yuttiṁ avicāretvā pāḷidassanamatteneva voharantassa aniṭṭhappasaṅgato.",
  "tika-abh08t35:6_18": "Byañjanacchāyāyāti vimaddāsahabhūtāya saddatthamattacchāyāya. Ubhinnanti nibbānavasena,",
  "tika-abh08t35:6_19": "arahattavasena ca āgatānaṁ ubhinnaṁ suttānaṁ. Atthoti adhippāyattho.",
  "tika-abh08t35:7_0": "Ko pana so atthoti āha “yassa panā”tiādi. Rāgādīnaṁ khayoti rāgādīnaṁ anuppādanirodho.",
  "tika-abh08t35:7_1": "So dhammo akkhayopi samāno rāgādīnaṁ khayassa upanissayattā khayopacārena “rāgādīnaṁ",
  "tika-abh08t35:7_2": "khayo nibbāna”nti vutto “tipusaṁ jaro, guḷo semho”tiādīsu phalūpacārena vuttaṁ viyāti",
  "tika-abh08t35:7_3": "sambandho. Kilesānaṁ anuppattinirodhakkhayassa maggassa ārammaṇabhūtaṁ nibbānaṁ atthato",
  "tika-abh08t35:7_4": "“khayassa upanissayo”ti vattabbataṁ labbhatīti āha “khayassa upanissayattā”ti. Khayopacārenāti",
  "tika-abh08t35:7_5": "attano kāriyabhūtassa khayassa attani upacārena tassa nāmavasenāti vuttaṁ hoti. Jarakāraṇaṁ",
  "tika-abh08t35:7_6": "tipusaṁ jaroti vutto, semhakāraṇaṁ guḷo semhoti vutto. Khayanteti rāgādīnaṁ parikkhayāvasāne.",
  "tika-abh08t35:7_7": "Khayoti vā maggo vuccati “khaye ñāṇa”ntiādīsu viya, tassa ante nirodhāvasāne uppannattā",
  "tika-abh08t35:7_8": "khayoti vuttaṁ phalūpacārena, samīpūpacārena vā.",
  "tika-abh08t35:8_0": "Sabbe bālaputhujjanāpīti soṇasigālādayo sabbepi bālaputhujjanā samadhigata…pe… bhaveyyuṁ",
  "tika-abh08t35:8_1": "khaṇavasena rāgādīnaṁ khayassa tesampi atthitāya. Tathā ca sati paṭipattiyā niratthakabhāvo",
  "tika-abh08t35:8_2": "āpajjeyyāti adhippāyo. Rāgādikkhayānaṁ bahubhāvatoti rāgādīnaṁ viya tesaṁ khayānampi",
  "tika-abh08t35:8_3": "tabbikārabhāvena bahubhāvato. Evañhi sati rāgassa khayo rāgakkhayo, na dosādīnaṁ,",
  "tika-abh08t35:8_4": "tathā dosakkhayopīti añño rāgakkhayo, añño dosakkhayo, añño mohakkhayoti tiṇṇaṁ akusalamūlānaṁ",
  "tika-abh08t35:8_5": "khayabhūtāni tīṇi nibbānāni, catunnaṁ upādānānaṁ khayabhūtāni cattārītiādinā bahūni",
  "tika-abh08t35:8_6": "nibbānāni nāma honti. Idāni ādi-saddasaṅgahite dose dassetuṁ “saṅkhatalakkhaṇa”ntiādi",
  "tika-abh08t35:8_7": "vuttaṁ. “Tīṇimāni, bhikkhave, saṅkhatassa saṅkhatalakkhaṇāni, uppādo paññāyati, vayo",
  "tika-abh08t35:8_8": "paññāyati, ṭhitassa aññathattaṁ paññāyatī”ti vacanato vayasaṅkhāto khayo saṅkhatalakkhaṇaṁ",
  "tika-abh08t35:8_9": "hotīti vuttaṁ “saṅkhatalakkhaṇañca nibbānaṁ bhaveyyā”ti. “Jarāmaraṇaṁ, bhikkhave,",
  "tika-abh08t35:8_10": "aniccaṁ saṅkhataṁ paṭiccasamuppanna”nti vacanato āha “saṅkhatapariyāpanna”nti. Yaṁ",
  "tika-abh08t35:8_11": "pana saṅkhatapariyāpannaṁ, taṁ itarasaṅkhatadhammo viya aniccaṁ hoti paccayādhīnavuttitoti",
  "tika-abh08t35:8_12": "āha “saṅkhatapariyāpannattā anicca”nti. “Aniccā vata saṅkhārā”ti hi vuttaṁ. Ettāvatā",
  "tika-abh08t35:8_13": "ca kiṁ vuttaṁ hoti? Yadi bhavato manorathaparipūraṇatthaṁ khayaṁ nibbānanti vadāma,",
  "tika-abh08t35:8_14": "asaṅkhatassa saṅkhatalakkhaṇattā, saṅkhatapaṭipakkhassa saṅkhatapariyāpannattā sabbakālikabhāvena",
  "tika-abh08t35:8_15": "niccassa aniccatā, tato ca paramasukhassa dukkhatā ca āpajjeyyāti vuttaṁ hoti.",
  "tika-abh08t35:9_0": "Ettāvatā bhaṅgakkhayassa nibbānadosaṁ dassetvā idāni anuppādakkhayassa tabbhāvaṁ",
  "tika-abh08t35:9_1": "nisedhetuṁ “yadi khayo nibbānaṁ bhaveyyā”tiādi vuttaṁ. Paṭhamamaggassa anantarapaccayabhūtaṁ",
  "tika-abh08t35:9_2": "ñāṇaṁ gotrabhu nāma. Sesamaggapurecaraṁ vodānaṁ nāma. Phalasamāpattipurecaraṁ anulomaṁ",
  "tika-abh08t35:9_3": "nāma. Taṁ pana saṅkhārārammaṇamevāti idha na gahitaṁ. Bhadramukhāti parassa anunayavacanaṁ.",
  "tika-abh08t35:9_4": "“Khīyantī”ti vattamānaniddesena idāni khīyamānataṁ pucchati. Esa nayo sesesupi. Upadhāretvāti",
  "tika-abh08t35:9_5": "upaparikkhitvā. “Gotrabhu…pe… mukhā”ti pucchāya “rāgādīnaṁ khayameva vadāmī”ti tayā",
  "tika-abh08t35:9_6": "dinnapaṭivacanassa avirujjhanavasena satipurekkhāraṁ kathehīti adhippāyo. Gotrabhucittādīnaṁ",
  "tika-abh08t35:9_7": "gotrabhuvodānamaggānaṁ. Gotrabhukkhaṇe kilesānaṁ anuppādanirodhassa abhāvato āha",
  "tika-abh08t35:9_8": "“rāgādayo khīyissantī”ti. Phalamevāti kilesānaṁ khīṇakāle uppajjamānaṁ phalacittameva.",
  "tika-abh08t35:9_9": "Ārammaṇaṁ apassantoti gotrabhuādīnaṁ vattabbārammaṇaṁ apassanto. Atha vā itaresaṁ",
  "tika-abh08t35:9_10": "ārammaṇabhāve sati gahetabbapaccayaṁ apassanto.",
  "tika-abh08t35:10_0": "“Apicā”tiādi pariyāyantarenapi anuppādanirodhassa nibbānabhāvanisedhanaṁ. “Uppādīyatīti",
  "tika-abh08t35:10_1": "attho”ti pana maggassa uppattiyā kilesakkhayopi uppādito nāma hotīti katvā vuttaṁ.",
  "tika-abh08t35:10_2": "Na hi itarathā khayassa uppādo nāma atthi. Atha vā “addhā so…pe… niruttaro bhavissatī”ti",
  "tika-abh08t35:10_3": "ettakena ganthena khaṇanirodhassa ceva anuppādanirodhassa ca nibbānabhāve dosaṁ dassetvā",
  "tika-abh08t35:10_4": "idāni “khaye ñāṇa”ntiādīsu viya maggassāpi khayapariyāyattā “rāgakkhayo”tiādivacanamatteyeva",
  "tika-abh08t35:10_5": "samānabhāvena gahite maggassāpi nibbānabhāvappasaṅgaṁ, tathā ca sati aniṭṭhāpattiṁ",
  "tika-abh08t35:10_6": "sambhāvento āha “apicā”tiādi. Evañhi sati “uppādīyatī”ti maggameva sandhāya tiṭṭhati.",
  "tika-abh08t35:10_7": "Yadi maggassa nibbānabhāvappasaṅgo idha sambhāvito, evaṁ sati gotrabhussa maggārammaṇatādidosā",
  "tika-abh08t35:10_8": "vattabbāti? Saccaṁ vattabbā, ettakenāpi pana parassa vacanapaṭibāhanaṁ sakkā kātunti",
  "tika-abh08t35:10_9": "parihārantaradassane byāpāro katoti. Yathānurūpāya paṭipattiyāti chavisuddhiparamparāsaṅkhātāya",
  "tika-abh08t35:10_10": "yathānulomapaṭipattiyā.",
  "tika-abh08t35:11_0": "771.Assaddhoti pabuddhasaddho, maggāgatāya acalasaddhāya samannāgato, maggāgatasaddhāya",
  "tika-abh08t35:11_1": "hi samannāgato ākāse buddhavesaṁ māpetvāpi “niccaṁ sukhaṁ attā”ti vadantassa na saddahati",
  "tika-abh08t35:11_2": "seyyathāpi sūrambaṭṭhoti. Akataññūti akataṁ nibbānaṁ jānātīti akataññū. Sandhicchedoti",
  "tika-abh08t35:11_3": "bhavasandhānakarassa taṇhāpāpassa chindanena puna bhavapaṭisandhiyāpi chinnatāya",
  "tika-abh08t35:11_4": "paṭisandhiṁ khepetvā ṭhito. Hatāvakāsoti khīṇapaṭisandhikattāyeva āyatiṁ katthaci",
  "tika-abh08t35:11_5": "okāsaloke adissamānattā vihatāvakāso. Vantāsoti katthaci abhisaṅgābhāvato chaḍḍitataṇhoti",
  "tika-abh08t35:11_6": "attho. Uttamaporisoti sadevaloke aggadakkhiṇeyyatāya visiṭṭho poriso.",
  "tika-abh08t35:12_0": "Duppaṭividdhāti paṭivijjhituṁ, paṭilabhituñca dukkarā. Kāmādīnaṁ nissaraṇīyatāya",
  "tika-abh08t35:12_1": "nissaraṇīyā, yadidaṁ nekkhammaṁ, etaṁ kāmānaṁ nissaraṇanti sambandho. Tattha kāmānaṁ",
  "tika-abh08t35:12_2": "nissaraṇanti kāmehi niggamanaṁ, atha vā nissaranti niggacchanti ettha etenāti vā",
  "tika-abh08t35:12_3": "nissaraṇaṁ, kāmānaṁ nissaraṇaṭṭhānaṁ, nissaraṇupāyanti attho. Nekkhammanti paṭhamajjhānaṁ.",
  "tika-abh08t35:12_4": "Tañhi kāmehi nikkhantanti “nekkhamma”nti idha gahitaṁ, aññattha pana pabbajjādayopi",
  "tika-abh08t35:12_5": "“nekkhamma”nti pavuccanti. Vuttañhi –",
  "tika-abh08t35:13": "“Pabbajjā paṭhamaṁ jhānaṁ, nibbānañca vipassanā;",
  "tika-abh08t35:14": "Sabbepi kusalā dhammā, ‘nekkhamma’nti pavuccare”ti. ;",
  "tika-abh08t35:15_0": "Arūpaṁ ākāsānañcāyatanaṁ. Bhūtanti vijjamānaṁ, khandhapañcakanti attho. “Bhūtamidanti,",
  "tika-abh08t35:15_1": "sāriputta, samanupassāmī”tiādīsu khandhapañcakaṁ “bhūta”nti vuccati. Attano kāraṇaṁ",
  "tika-abh08t35:15_2": "paṭicca samaṁ, sammā ca uppannanti paṭiccasamuppannaṁ. Paṭhama…pe… bhaveyyāti saṅkhatanissaraṇabhāvena",
  "tika-abh08t35:15_3": "vuttassa nibbānassa abhāvappattiyā ca tadekayoganiddiṭṭhānaṁ yathākkamaṁ kāmarūpanissaraṇānaṁ",
  "tika-abh08t35:15_4": "paṭhamajjhānākāsānañcāyatanānampi abhāvoyeva āpajjeyya. Idāni yathādhippetamatthaṁ",
  "tika-abh08t35:15_5": "āgamena dassetuṁ “na tu khayo”tiādi vuttaṁ.",
  "tika-abh08t35:16_0": "“Atthi…pe… suphusitanti cā”ti natthi nissaraṇaṁ loke, kiṁ vivekena kāmāpīti evaṁ",
  "tika-abh08t35:16_1": "mārena paṭibāhite. “Atthi…pe… suphusita”nti nibbānaṁ patiṭṭhapentena āḷavakattherena",
  "tika-abh08t35:16_2": "vuttaṁ. Suphusitanti suṭṭhu phusitaṁ, sacchikatanti vuttaṁ hoti. Ajātantiādīni cattāri",
  "tika-abh08t35:16_3": "padāni aññamaññavevacanāni. Atha vā vedanādayo viya hetupaccayasamavāyasaṅkhātāya",
  "tika-abh08t35:16_4": "kāraṇasāmaggiyā na jātaṁ na nibbattanti ajātaṁ. Kāraṇena vinā sayameva ca na bhūtaṁ",
  "tika-abh08t35:16_5": "na pātubhūtaṁ na uppannanti abhūtaṁ. Evaṁ ajātattā abhūtattā yena kenaci kāraṇena",
  "tika-abh08t35:16_6": "na katanti akataṁ. Jātabhūtakatabhāvo ca nāma rūpādīnaṁ saṅkhatadhammānaṁ hoti, na",
  "tika-abh08t35:16_7": "asaṅkhatasabhāvassa nibbānassāti dassanatthaṁ asaṅkhatanti vuttaṁ. Paṭilomato vā",
  "tika-abh08t35:16_8": "samecca sambhūya paccayehi katanti saṅkhataṁ, na tathā saṅkhataṁ, saṅkhatalakkhaṇarahitanti",
  "tika-abh08t35:16_9": "ca asaṅkhatanti. Evaṁ anekehi kāraṇehi nibbattitabhāve paṭisiddhe pakativādīnaṁ pakati",
  "tika-abh08t35:16_10": "viya siyā nu kho, ekeneva kāraṇena etaṁ katanti āsaṅkāya na kenaci katanti dassanatthaṁ",
  "tika-abh08t35:16_11": "“akata”nti vuttaṁ. Evaṁ apaccayampi samānaṁ sayameva nu kho idaṁ bhūtaṁ pātubhūtanti",
  "tika-abh08t35:16_12": "āsaṅkāya tannivattanatthaṁ “abhūta”nti vuttaṁ. Ayañcetassa asaṅkhatākatābhūtabhāvo",
  "tika-abh08t35:16_13": "sabbena sabbaṁ ajātadhammattāti dassetuṁ “ajāta”nti vuttaṁ.",
  "tika-abh08t35:17": "Asaṅkhatantīti iti-saddo ādiattho. Tena –",
  "tika-abh08t35:18_0": "“No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ. Nayidha jātassa",
  "tika-abh08t35:18_1": "bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi",
  "tika-abh08t35:18_2": "ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti –",
  "tika-abh08t35:19_0": "Evamādisuttapadaṁ saṅgaṇhāti. Tenāha “anekesu suttantesū”ti. Dhammena sadevakassa",
  "tika-abh08t35:19_1": "lokassa sāmī, dhammassa vā yathicchitaṁ desanato sāmī issaroti dhammasāmī. Tathāgata-saddassa",
  "tika-abh08t35:19_2": "attho heṭṭhā kathitova. Sammā sāmaṁ sabbadhamme abhisambuddho, sammā sayameva sammohaniddāvigamena",
  "tika-abh08t35:19_3": "paṭibuddho, buddhiyā vikasitavāti vā sammāsambuddho.",
  "tika-abh08t35:20": "Parittattiketi “parittā dhammā, mahaggatā dhammā, appamāṇā dhammā”ti evaṁ parittādidhammavasena āgate parittattike.",
  "tika-abh08t35:21_0": "Navattabbārammaṇattāti navattabbārammaṇattappasaṅgato. Tenāha “navattabbārammaṇapakkhaṁ",
  "tika-abh08t35:21_1": "bhajeyyu”nti. Rūpāvacarattikacatukkajjhānāti catukkanayena tikajjhānā, pañcakanayena",
  "tika-abh08t35:21_2": "catukkajjhānā. Kusalakiriyānaṁ abhiññābhāvappattiyā parittādikepi ārabbha pavattanato",
  "tika-abh08t35:21_3": "“catutthassa jhānassa vipāko”ti āha. Tasmāti yathāvuttayuttito ceva pāḷito ca. Kiñca",
  "tika-abh08t35:21_4": "bhiyyo – saṅkhatadhammārammaṇaṁ vipassanāñāṇaṁ, apica anulomabhāvappattaṁ kilese",
  "tika-abh08t35:21_5": "tadaṅgavasena pajahati, samucchedavasena pajahituṁ na sakkoti, tathā sammutisaccārammaṇaṁ",
  "tika-abh08t35:21_6": "paṭhamajjhānādikusalañāṇaṁ vikkhambhanavaseneva kilese pajahati, na samucchedavasena.",
  "tika-abh08t35:21_7": "Iti saṅkhatadhammārammaṇassa, sammutisaccārammaṇassa ca ñāṇassa kilesānaṁ samucchedappahāne",
  "tika-abh08t35:21_8": "asamatthabhāvato tesaṁ samucchedappahānakarassa ariyamaggañāṇassa tadubhayaviparītabhāvena",
  "tika-abh08t35:21_9": "ārammaṇena bhavitabbaṁ, tañca nibbānameva. Tenāhu porāṇā –",
  "tika-abh08t35:22": "“Ñāṇaṁ yaṁ saṅkhatālambaṁ, paññattālambameva vā;",
  "tika-abh08t35:23": "Pāpe hanti na taṁ vatthuṁ, tadaññaṁ sampaṭicchiya”nti.",
  "tika-abh08t35:24_0": "Rūpasabhāvābhāvatoti etena yathā rūpadhammānaṁ ruppanasabhāvo, paṭighātavantatā kalāpato",
  "tika-abh08t35:24_1": "vuttiyā padesasambandho sabhāvo, evaṁ nibbānassa katthaci paṭighāto, sappadesatā",
  "tika-abh08t35:24_2": "ca natthīti dasseti. Na hi nibbānaṁ “asukadisāya, asukapadese”ti vā niddisīyati.",
  "tika-abh08t35:24_3": "Papañcābhāvatoti taṇhāmānadiṭṭhipapañcehi saha avaṭṭhānavasena abhāvato, tesaṁ abhāvapaccayatāya",
  "tika-abh08t35:24_4": "ca. Taṇhādiṭṭhimānā hi saṁsāre satte papañcentīti papañcā nāma.",
  "tika-abh08t35:25_0": "772-5. Evaṁ nibbānaṁ yuttito, suttato ca sādhetvā idāni tassa pariyāyasandassanatthaṁ",
  "tika-abh08t35:25_1": "“accantamananta”ntiādi vuttaṁ. Tattha saṁsārappavattiyā pariyosānabhūtattā antaṁ.",
  "tika-abh08t35:25_2": "Iminā anupādisesanibbānadhātu kathitāti vadanti, sopādisesanibbānadhātupi vaṭṭati,",
  "tika-abh08t35:25_3": "akatantipi paṭhanti. So heṭṭhā vuttatthova. Sauppādavayantābhāvena anantaṁ. Kilesapariḷāhābhāvena,",
  "tika-abh08t35:25_4": "kilesakkhobhābhāvena ca santaṁ. Palokitābhāvena apalokitaṁ. Atittikarabhāvena paṇītaṁ.",
  "tika-abh08t35:25_5": "Sabbadukkhahananato saraṇaṁ. Kilesacorehi anupaddutattā nibbhayatāya khemaṁ. Sabbupaddavanivāraṇato",
  "tika-abh08t35:25_6": "tāṇaṁ. Jātiādidukkhehi anubandhassa allīyituṁ yuttaṭṭhānatāya leṇaṁ. Yathāpaṭipannassa",
  "tika-abh08t35:25_7": "santidāyakattena paraṁ patiṭṭhābhāvato parāyaṇaṁ.",
  "tika-abh08t35:26_0": "Sabbapīḷāvimuttatāya sivaṁ. Upanissayahīnānaṁ sabbaññumukhato sutvāpi ṭhapetvā guṇavasena",
  "tika-abh08t35:26_1": "sabhāvato paṭivijjhituṁ dukkaratāya nipuṇaṁ. Aviparītatāya saccaṁ. Sabbadukkhaparikkhayakarattā",
  "tika-abh08t35:26_2": "dukkhakkhayaṁ. Tejussadatāya santattaayoguḷe makkhikāhi viya catūhi āsavehi ārammaṇakaraṇavasena",
  "tika-abh08t35:26_3": "pavattituṁ asakkuṇeyyatāya anāsavaṁ. Mahākāruṇikassāpi dhammadesanāya appossukkabhāvāpādanena",
  "tika-abh08t35:26_4": "paṭivijjhituṁ dukkaratāya sududdasaṁ. Lokuttaradhammesupi asaṅkhataguṇena visiṭṭhatāya",
  "tika-abh08t35:26_5": "paraṁ. Saṁsāramahāsamuddassa tīrabhūtattā pāraṁ. Maṁsacakkhuno, dibbacakkhuno vā",
  "tika-abh08t35:26_6": "agocaratāya anidassanaṁ. Nidassanasaṅkhātāya upamāya abhāvato vā anidassanaṁ.",
  "tika-abh08t35:27_0": "Avipariṇāmadhammattā dhuvaṁ. Tatoyeva paramapatiṭṭhābhāvato dīpaṁ. Rogādipīḷābhāvato",
  "tika-abh08t35:27_1": "abyāpajjhaṁ. Tatoyeva anītikaṁ. Taṇhālayābhāvato anālayaṁ. Saṅkhatāsaṅkhatesu asaṅkhatakoṭṭhāsabhūtattā,",
  "tika-abh08t35:27_2": "paramapatiṭṭhābhāvato vā padaṁ. Avināsabhāvena accutaṁ. Akkharaṇato avinassanato akkharaṁ.",
  "tika-abh08t35:28": "Saṅkhatanissaṭattā vimutti. Bhavabandhanavimuttihetutāya mokkhaṁ.",
  "tika-abh08t35:29": "776-7.Evanti yathāvuttanayena. Viññāyāti uggahaparipucchāvasena jānitvā. Adhigamūpāyoti paṭivijjhanūpāyabhūtā tisso sikkhā. Kātabboti paṭipajjitabbo.",
  "tika-abh08t35:30_0": "Saddhaṁ, buddhiñca karoti vaḍḍhetīti saddhābuddhikaraṁ. Tathāgatamateti tipiṭakabuddhavacane,",
  "tika-abh08t35:30_1": "catūsu saccesu vā. Paññāya sambhūtaṁ, paññāya vā sambhavo etassāti paññāsambhavaṁ,",
  "tika-abh08t35:30_2": "tadeva sampasādanaṁ buddhādīsu adhimuccanaṁ, taṁ karotīti paññāsambhavasampasādanakaraṁ.",
  "tika-abh08t35:30_3": "Atthabyañjanasālinanti atimadhurehi atthabyañjanehi samannāgataṁ, atthabyañjanasāravantanti",
  "tika-abh08t35:30_4": "vā attho ra-kārassa la-kāraṁ katvā. Sāraṁ jānantīti sāraññū, te vimhāpetīti sāraññuvimhāpanaṁ.",
  "tika-abh08t35:30_5": "Niṭṭhanti pariyosānaṁ, sutamayamūlakaṁ anupādāparinibbānanti adhippāyo.",
  "tika-abh08t35:31": "Iti abhidhammatthavikāsiniyā nāma",
  "tika-abh08t35:32": "Abhidhammāvatārasaṁvaṇṇanāya",
  "tika-abh08t35:33": "Nibbānaniddesavaṇṇanā niṭṭhitā."
}