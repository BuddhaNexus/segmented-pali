{
  "atk-s0510a2:0": "2. Sīhāsaniyavaggo",
  "atk-s0510a2:1": "1. Sīhāsanadāyakattheraapadānavaṇṇanā",
  "atk-s0510a2:2_0": "Nibbutelokanāthamhītiādikaṁ āyasmato sīhāsanadāyakattherassa apadānaṁ. Ayampi purimabuddhesu",
  "atk-s0510a2:2_1": "katādhikāro tattha tattha bhave puññāni upacinanto siddhatthassa bhagavato kāle vibhavasampanne",
  "atk-s0510a2:2_2": "saddhāsampanne ekasmiṁ kule nibbatto, dharamāne bhagavati devaloke vasitvā nibbute",
  "atk-s0510a2:2_3": "bhagavati uppannattā viññutaṁ patto bhagavato sārīrikacetiyaṁ disvā “aho me alābhā,",
  "atk-s0510a2:2_4": "bhagavato dharamāne kāle asampatto”ti cintetvā cetiye cittaṁ pasādetvā somanassajāto",
  "atk-s0510a2:2_5": "sabbaratanamayaṁ devatānimmitasadisaṁ dhammāsane sīhāsanaṁ kāretvā jīvamānakabuddhassa",
  "atk-s0510a2:2_6": "viya pūjesi. Tassupari gehampi dibbavimānamiva kāresi, pādaṭṭhapanapādapīṭhampi kāresi.",
  "atk-s0510a2:2_7": "Evaṁ yāvajīvaṁ dīpadhūpapupphagandhādīhi anekavidhaṁ pūjaṁ katvā tato cuto devaloke",
  "atk-s0510a2:2_8": "nibbatto cha kāmasagge aparāparaṁ dibbasampattiṁ anubhavitvā manussesu cakkavattisampattiṁ",
  "atk-s0510a2:2_9": "anekakkhattuṁ anubhavitvā saṅkhyātikkantaṁ padesarajjasampattiñca anubhavitvā kassapassa",
  "atk-s0510a2:2_10": "bhagavato sāsane pabbajitvā samaṇadhammaṁ katvā etthantare devamanussesu saṁsaranto",
  "atk-s0510a2:2_11": "imasmiṁ buddhuppāde ekasmiṁ vibhavasampanne kule nibbattitvā viññutaṁ patto satthu",
  "atk-s0510a2:2_12": "dhammadesanaṁ sutvā paṭiladdhasaddho pabbajitvā laddhūpasampado kammaṭṭhānaṁ gahetvā",
  "atk-s0510a2:2_13": "ghaṭento vāyamanto nacirasseva arahattaṁ pāpuṇi.",
  "atk-s0510a2:3_0": "1. Evaṁ pattaarahattaphalo attano pubbakammaṁ saritvā somanassaṁ uppādetvā pubbacaritāpadānaṁ",
  "atk-s0510a2:3_1": "pakāsento nibbute lokanāthamhītiādimāha. Tattha lokassa nātho padhānoti lokanātho,",
  "atk-s0510a2:3_2": "lokattayasāmīti attho. Lokanāthe siddhatthamhi nibbuteti sambandho. Vitthārite pāvacaneti",
  "atk-s0510a2:3_3": "pāvacane piṭakattaye vitthārite patthaṭe pākaṭeti attho. Bāhujaññamhi sāsaneti sikkhattayasaṅgahite",
  "atk-s0510a2:3_4": "buddhasāsane anekasatasahassakoṭikhīṇāsavasaṅkhātehi bahujanehi ñāte adhigateti attho.",
  "atk-s0510a2:4_0": "2-3.Pasannacitto sumanoti tadā ahaṁ buddhassa dharamānakāle asampatto nibbute tasmiṁ",
  "atk-s0510a2:4_1": "devalokā cavitvā manussalokaṁ upapanno tassa bhagavato sārīrikadhātucetiyaṁ disvā",
  "atk-s0510a2:4_2": "pasannacitto saddhāsampayuttamano sundaramano “aho mamāgamanaṁ svāgamana”nti sañjātapasādabahumāno",
  "atk-s0510a2:4_3": "“mayā nibbānādhigamāya ekaṁ puññaṁ kātuṁ vaṭṭatī”ti cintetvā bhagavato cetiyasamīpe",
  "atk-s0510a2:4_4": "bhagavantaṁ uddissa hiraññasuvaṇṇaratanādīhi alaṅkaritvāva sīhāsanaṁ akāsi. Tatra",
  "atk-s0510a2:4_5": "nisinnassa pādaṭṭhapanatthāya pādapīṭhañca kāresi. Sīhāsanassa atemanatthāya tassupari",
  "atk-s0510a2:4_6": "gharañca kāresi. Tena vuttaṁ – “sīhāsanamakāsahaṁ…pe… gharaṁ tattha akāsaha”nti.",
  "atk-s0510a2:4_7": "Tena cittappasādenāti dharamānassa viya bhagavato sīhāsanaṁ mayā kataṁ, tena cittappasādena.",
  "atk-s0510a2:4_8": "Tusitaṁ upapajjahanti tusitabhavane upapajjinti attho.",
  "atk-s0510a2:5_0": "4.Āyāmena catubbīsāti tatrupapannassa devabhūtassa sato mayhaṁ sukataṁ puññena nibbattitaṁ",
  "atk-s0510a2:5_1": "pātubhūtaṁ āyāmena uccato catubbīsayojanaṁ vitthārena tiriyato catuddasayojanaṁ tāvadeva",
  "atk-s0510a2:5_2": "nibbattikkhaṇeyeva āsi ahosīti attho. Sesaṁ suviññeyyameva.",
  "atk-s0510a2:6": "9.Catunnavuteito kappeti ito kappato catunavute kappe yaṁ kammaṁ akariṁ akāsiṁ, tadā tato paṭṭhāya puññabalena kañci duggatiṁ nābhijānāmi, na anubhūtapubbā kāci duggatīti attho.",
  "atk-s0510a2:7_0": "10.Tesattatimhito kappeti ito kappato tesattatikappe. Indanāmā tayo janāti indanāmakā",
  "atk-s0510a2:7_1": "tayo cakkavattirājāno ekasmiṁ kappe tīsu jātīsu indo nāma cakkavattī rājā ahosinti",
  "atk-s0510a2:7_2": "attho. Dvesattatimhitokappeti ito dvesattatikappe. Sumananāmakā tayo janā tikkhattuṁ",
  "atk-s0510a2:7_3": "cakkavattirājāno ahesuṁ.",
  "atk-s0510a2:8_0": "11.Samasattatito kappeti ito kappato anūnādhike sattatime kappe varuṇanāmakā varuṇo",
  "atk-s0510a2:8_1": "cakkavattīti evaṁnāmakā tayo cakkavattirājāno cakkaratanasampannā catudīpamhi issarā",
  "atk-s0510a2:8_2": "ahesunti attho. Sesaṁ suviññeyyamevāti.",
  "atk-s0510a2:9": "Sīhāsanadāyakattheraapadānavaṇṇanā samattā.",
  "atk-s0510a2:10": "2. Ekatthambhikattheraapadānavaṇṇanā",
  "atk-s0510a2:11_0": "Siddhatthassa bhagavatotiādikaṁ āyasmato ekatthambhadāyakatherassa apadānaṁ. Ayampi",
  "atk-s0510a2:11_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a2:11_2": "siddhatthassa bhagavato kāle vanakammiko hutvā ekasmiṁ vibhavasampanne kule nibbatto.",
  "atk-s0510a2:11_3": "Tasmiṁ samaye sabbe saddhā pasannā upāsakā ekacchandā “bhagavato upaṭṭhānasālaṁ karomā”ti",
  "atk-s0510a2:11_4": "dabbasambhāratthāya vanaṁ pavisitvā taṁ upāsakaṁ disvā “amhākaṁ ekaṁ thambhaṁ dethā”ti",
  "atk-s0510a2:11_5": "yāciṁsu. So taṁ pavattiṁ sutvā “tumhe mā cintayitthā”ti te sabbe uyyojetvā ekaṁ sāramayaṁ",
  "atk-s0510a2:11_6": "thambhaṁ gahetvā satthu dassetvā tesaṁyeva adāsi. So teneva somanassajāto tadeva",
  "atk-s0510a2:11_7": "mūlaṁ katvā aññāni dānādīni puññāni katvā tato cuto devaloke nibbatto aparāparaṁ",
  "atk-s0510a2:11_8": "chasu kāmāvacaresu dibbasampattiyo anubhavitvā manussesu ca aggacakkavattisampattiṁ",
  "atk-s0510a2:11_9": "anekavāraṁ anubhavitvā asaṅkhyeyyaṁ padesarajjasampattiñca anubhavitvā imasmiṁ buddhuppāde",
  "atk-s0510a2:11_10": "saddhāsampanne ekasmiṁ kule nibbatto mātāpitūhi saddhiṁ bhagavato santike dhammaṁ",
  "atk-s0510a2:11_11": "sutvā paṭiladdhasaddho pabbajitvā laddhūpasampado kammaṭṭhānaṁ gahetvā manasikaronto",
  "atk-s0510a2:11_12": "nacirasseva arahā ahosi.",
  "atk-s0510a2:12_0": "13. So evaṁ pattaarahatto attano pubbakammaṁ saritvā somanassajāto pubbacaritāpadānaṁ",
  "atk-s0510a2:12_1": "pakāsento siddhatthassātiādimāha. Tattha siddhatthassa bhagavato bhagyasampannassa",
  "atk-s0510a2:12_2": "sammāsambuddhassa. Mahāpūgagaṇoti mahāupāsakasamūho ahu ahosīti attho. Saraṇaṁ gatā",
  "atk-s0510a2:12_3": "ca te buddhanti “buddhaṁ saraṇa”nti gatā bhajiṁsu jāniṁsu vā te upāsakā. Tathāgataṁ",
  "atk-s0510a2:12_4": "saddahanti buddhaguṇaṁ attano cittasantāne ṭhapentīti attho.",
  "atk-s0510a2:13_0": "14.Sabbe saṅgamma mantetvāti sabbe samāgamma sannipatitvā mantetvā aññamaññaṁ saññāpetvā",
  "atk-s0510a2:13_1": "ekacchandā hutvā māḷaṁ upaṭṭhānasālaṁ satthuno atthāya kubbanti karontīti attho.",
  "atk-s0510a2:13_2": "Dabbasambhāresu ekatthambhaṁ alabhantā brahāvane mahāvane vicinantīti sambandho.",
  "atk-s0510a2:14_0": "15.Tehaṁaraññe disvānāti ahaṁ te upāsake araññe disvāna gaṇaṁ samūhaṁ upagamma samīpaṁ",
  "atk-s0510a2:14_1": "gantvā añjaliṁ paggahetvāna dasaṅgulisamodhānaṁ añjaliṁ sirasi katvā ahaṁ gaṇaṁ upāsakasamūhaṁ",
  "atk-s0510a2:14_2": "“tumhe imaṁ vanaṁ kimatthaṁ āgatatthā”ti tadā tasmiṁ kāle paripucchinti sambandho.",
  "atk-s0510a2:15": "16.Te sīlavanto upāsakā me mayā puṭṭhā “māḷaṁ mayaṁ kattukāmā hutvā ekatthambho amhehi na labbhatī”ti viyākaṁsu visesena kathayiṁsūti sambandho.",
  "atk-s0510a2:16": "17.Mamaṁ mayhaṁ ekatthambhaṁ detha, ahaṁ taṁ dassāmi satthuno santikaṁ ahaṁ thambhaṁ āharissāmi, te bhavanto thambhaharaṇe appossukkā ussāharahitā bhavantūti sambandho.",
  "atk-s0510a2:17_0": "24.Yaṁ yaṁ yonupapajjāmīti yaṁ yaṁ yoniṁ devattaṁ atha mānusaṁ upagacchāmīti attho.",
  "atk-s0510a2:17_1": "Bhummatthe vā upayogavacanaṁ, yasmiṁ yasmiṁ devaloke vā manussaloke vāti attho. Sesaṁ uttānatthamevāti.",
  "atk-s0510a2:18": "Ekatthambhikattheraapadānavaṇṇanā samattā.",
  "atk-s0510a2:19": "3. Nandattheraapadānavaṇṇanā",
  "atk-s0510a2:20_0": "Padumuttarassabhagavatotiādikaṁ āyasmato nandattherassa apadānaṁ. Ayampi purimabuddhesu",
  "atk-s0510a2:20_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a2:20_2": "bhagavato kāle haṁsavatīnagare ekasmiṁ kule nibbattitvā viññutaṁ patto bhagavato",
  "atk-s0510a2:20_3": "santike dhammaṁ suṇanto satthāraṁ ekaṁ bhikkhuṁ indriyesu guttadvārānaṁ aggaṭṭhāne",
  "atk-s0510a2:20_4": "ṭhapentaṁ disvā sayaṁ taṁ ṭhānantaraṁ patthento bhagavato bhikkhusaṅghassa ca pūjāsakkārabahulaṁ",
  "atk-s0510a2:20_5": "mahādānaṁ pavattetvā “ahaṁ, bhante, anāgate tumhādisassa buddhassa evarūpo sāvako",
  "atk-s0510a2:20_6": "bhaveyya”nti paṇidhānaṁ akāsi.",
  "atk-s0510a2:21_0": "So tato paṭṭhāya devamanussesu saṁsaranto atthadassissa bhagavato kāle dhammatāya",
  "atk-s0510a2:21_1": "nāma nadiyā mahanto kacchapo hutvā nibbatto ekadivasaṁ satthāraṁ nadiṁ tarituṁ tīre",
  "atk-s0510a2:21_2": "ṭhitaṁ disvā sayaṁ bhagavantaṁ tāretukāmo satthu pādamūle nipajji. Satthā tassa ajjhāsayaṁ",
  "atk-s0510a2:21_3": "ñatvā piṭṭhiṁ abhiruhi. So haṭṭhatuṭṭho vegena sotaṁ chindanto sīghataraṁ paratīraṁ",
  "atk-s0510a2:21_4": "pāpesi. Bhagavā tassa anumodanaṁ vadanto bhāviniṁ sampattiṁ kathetvā pakkāmi.",
  "atk-s0510a2:22_0": "So tena puññakammena sugatīsuyeva saṁsaranto imasmiṁ buddhuppāde kapilavatthusmiṁ",
  "atk-s0510a2:22_1": "suddhodanamahārājassa aggamahesiyā mahāpajāpatigotamiyā kucchimhi nibbatto, tassa",
  "atk-s0510a2:22_2": "nāmaggahaṇadivase ñātisaṅghaṁ nandayanto jātoti “nando”tveva nāmaṁ akaṁsu. Tassa",
  "atk-s0510a2:22_3": "vayappattakāle bhagavā pavattitavaradhammacakko lokānuggahaṁ karonto anukkamena kapilavatthuṁ",
  "atk-s0510a2:22_4": "gantvā ñātisamāgame pokkharavassaṁ aṭṭhuppattiṁ katvā vessantarajātakaṁ kathetvā",
  "atk-s0510a2:22_5": "dutiyadivase piṇḍāya paviṭṭho “uttiṭṭhe nappamajjeyyā”ti gāthāya pitaraṁ sotāpattiphale",
  "atk-s0510a2:22_6": "patiṭṭhāpetvā nivesanaṁ gantvā “dhammañcare sucarita”nti gāthāya mahāpajāpatiṁ sotāpattiphale",
  "atk-s0510a2:22_7": "rājānaṁ sakadāgāmiphale patiṭṭhāpetvā tatiyadivase nandakumārassa abhisekagehapavesanaāvāhamaṅgalesu",
  "atk-s0510a2:22_8": "vattamānesu piṇḍāya pāvisi. Satthā nandakumārassa hatthe pattaṁ datvā maṅgalaṁ vatvā",
  "atk-s0510a2:22_9": "tassa hatthato pattaṁ aggahetvāva vihāraṁ gato, taṁ pattahatthaṁ vihāraṁ āgataṁ anicchamānaṁyeva",
  "atk-s0510a2:22_10": "pabbājetvā tathāpabbājitattāyeva anabhiratiyā pīḷitaṁ ñatvā upāyena tassa taṁ anabhiratiṁ",
  "atk-s0510a2:22_11": "vinodesi. So yoniso paṭisaṅkhāya vipassanaṁ paṭṭhapetvā nacirasseva arahattaṁ pāpuṇi.",
  "atk-s0510a2:22_12": "Thero puna divase bhagavantaṁ upasaṅkamitvā evamāha – “yaṁ me, bhante, bhagavā pāṭibhogo",
  "atk-s0510a2:22_13": "pañcannaṁ accharāsatānaṁ paṭilābhāya kakuṭapādānaṁ, muñcāmahaṁ, bhante, bhagavantaṁ",
  "atk-s0510a2:22_14": "etasmā paṭissavā”ti. Bhagavāpi “yadeva te, nanda, anupādāya āsavehi cittaṁ vimuttaṁ,",
  "atk-s0510a2:22_15": "tadāhaṁ mutto etasmā paṭissavā”ti āha. Athassa bhagavā savisesaṁ indriyesu guttadvārataṁ",
  "atk-s0510a2:22_16": "ñatvā taṁ guṇaṁ vibhāvento “etadaggaṁ, bhikkhave, mama sāvakānaṁ bhikkhūnaṁ indriyesu",
  "atk-s0510a2:22_17": "guttadvārānaṁ yadidaṁ nando”ti indriyesu guttadvārabhāvena naṁ etadagge ṭhapesi.",
  "atk-s0510a2:22_18": "Thero hi “indriyāsaṁvaraṁ nissāya imaṁ vippakāraṁ patto, tamahaṁ suṭṭhu niggaṇhissāmī”ti",
  "atk-s0510a2:22_19": "ussāhajāto balavahirottappo tattha ca katādhikārattā indriyasaṁvare ukkaṁsapāramiṁ agamāsi.",
  "atk-s0510a2:23_0": "27. Evaṁ so etadaggaṭṭhānaṁ patvā attano pubbakammaṁ saritvā somanassappatto pubbacaritāpadānaṁ",
  "atk-s0510a2:23_1": "pakāsento padumuttarassa bhagavatotiādimāha. Vatthaṁ khomaṁ mayā dinnanti khomaraṭṭhe",
  "atk-s0510a2:23_2": "jātaṁ vatthaṁ bhagavati cittappasādena gāravabahumānena mayā paramasukhumaṁ khomavatthaṁ",
  "atk-s0510a2:23_3": "dinnanti attho. Sayambhussāti sayameva bhūtassa jātassa ariyāya jātiyā nibbattassa.",
  "atk-s0510a2:23_4": "Mahesinoti mahante sīlasamādhipaññāvimuttivimuttiñāṇadassanakkhandhe esi gavesīti",
  "atk-s0510a2:23_5": "mahesi, tassa mahesino sayambhussa cīvaratthāya khomavatthaṁ mayā dinnanti sambandho.",
  "atk-s0510a2:24_0": "28.Taṁ me buddho viyākāsīti ettha tanti sāmyatthe upayogavacanaṁ, tassa vatthadāyakassa",
  "atk-s0510a2:24_1": "me dānaphalaṁ visesena akāsi kathesi buddhoti attho. Jalajuttamanāmakoti padumuttaranāmako.",
  "atk-s0510a2:24_2": "“Jalaruttamanāyako”tipi pāṭho, tassa jalamānānaṁ devabrahmānaṁ uttamanāyako padhānoti",
  "atk-s0510a2:24_3": "attho. Iminā vatthadānenāti iminā vatthadānassa nissandena tvaṁ anāgate hemavaṇṇo",
  "atk-s0510a2:24_4": "suvaṇṇavaṇṇo bhavissasi.",
  "atk-s0510a2:25_0": "29.Dvesampattiṁ anubhotvāti dibbamanussasaṅkhātā dve sampattiyo anubhavitvā. Kusalamūlehi",
  "atk-s0510a2:25_1": "coditoti kusalāvayavehi kusalakoṭṭhāsehi codito pesito, “tvaṁ iminā puññena satthu",
  "atk-s0510a2:25_2": "kulaṁ pasavāhī”ti pesito viyāti attho. “Gotamassa bhagavato kaniṭṭho tvaṁ bhavissasī”ti",
  "atk-s0510a2:25_3": "byākāsīti sambandho.",
  "atk-s0510a2:26_0": "30.Rāgaratto sukhasīloti kilesakāmehi ratto allīno kāyasukhacittasukhānubhavanasabhāvo.",
  "atk-s0510a2:26_1": "Kāmesu gedhamāyutoti vatthukāmesu gedhasaṅkhātāya taṇhāya āyuto yojitoti attho. Buddhena",
  "atk-s0510a2:26_2": "codito santo, tadā tvanti yasmā kāmesu gedhito, tadā tasmā tvaṁ attano bhātukena",
  "atk-s0510a2:26_3": "gotamabuddhena codito pabbajjāya uyyojito tassa santike pabbajissasīti sambandho.",
  "atk-s0510a2:27_0": "31.Pabbajitvāna tvaṁ tatthāti tasmiṁ gotamassa bhagavato sāsane tvaṁ pabbajitvā kusalamūlena",
  "atk-s0510a2:27_1": "mūlabhūtena puññasambhārena codito bhāvanāyaṁ niyojito sabbāsave sakalāsave pariññāya",
  "atk-s0510a2:27_2": "jānitvā pajahitvā anāmayo niddukkho nibbāyissasi adassanaṁ pāpessasi, apaṇṇattikabhāvaṁ gamissasīti attho.",
  "atk-s0510a2:28_0": "32.Satakappasahassamhīti ito kappato pubbe satakappādhike sahassame kappamhi ceḷanāmakā",
  "atk-s0510a2:28_1": "cattāro cakkavattirājāno ahesunti attho. Saṭṭhi kappasahassānīti kappasahassāni saṭṭhi",
  "atk-s0510a2:28_2": "ca atikkamitvā heṭṭhā ekasmiṁ kappe cattāro janā upaceḷā nāma cakkavattirājāno catūsu",
  "atk-s0510a2:28_3": "jātīsu ahesunti attho.",
  "atk-s0510a2:29_0": "33.Pañcakappasahassamhīti pañcakappādhike sahassame kappamhi ceḷā nāma cattāro janā",
  "atk-s0510a2:29_1": "cakkavattirājāno sattahi ratanehi sampannā samaṅgībhūtā jambudīpaaparagoyānauttarakurupubbavidehadīpasaṅkhāte",
  "atk-s0510a2:29_2": "catudīpamhi issarā padhānā visuṁ ahesunti attho. Sesaṁ vuttanayamevāti.",
  "atk-s0510a2:30": "Nandattheraapadānavaṇṇanā samattā.",
  "atk-s0510a2:31": "4. Cūḷapanthakattheraapadānavaṇṇanā",
  "atk-s0510a2:32_0": "Padumuttaronāma jinotiādikaṁ āyasmato cūḷapanthakattherassa apadānaṁ. Ayampi purimabuddhesu",
  "atk-s0510a2:32_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a2:32_2": "bhagavato kāle yadettha aṭṭhuppattivasena vattabbaṁ, taṁ aṭṭhakanipāte mahāpanthakavatthusmiṁ",
  "atk-s0510a2:32_3": "vuttameva. Ayaṁ pana viseso – mahāpanthakatthero arahattaṁ patvā phalasamāpattisukhena",
  "atk-s0510a2:32_4": "vītināmento cintesi – “kathaṁ nu kho sakkā cūḷapanthakampi imasmiṁ sukhe patiṭṭhāpetu”nti.",
  "atk-s0510a2:32_5": "So attano ayyakaṁ dhanaseṭṭhiṁ upasaṅkamitvā āha – “sace, mahāseṭṭhi, anujānātha,",
  "atk-s0510a2:32_6": "ahaṁ cūḷapanthakaṁ pabbājeyya”nti. “Pabbājetha, bhante”ti. Thero taṁ pabbājesi. So",
  "atk-s0510a2:32_7": "dasasu sīlesu patiṭṭhito bhātu santike –",
  "atk-s0510a2:33": "“Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "atk-s0510a2:34": "Aṅgīrasaṁ passa virocamānaṁ, tapantamādiccamivantalikkhe”ti. –",
  "atk-s0510a2:35_0": "Gāthaṁ uggaṇhanto catūhi māsehi uggahetuṁ nāsakkhi, gahitampi hadaye na tiṭṭhati.",
  "atk-s0510a2:35_1": "Atha naṁ mahāpanthako, “cūḷapanthaka, tvaṁ imasmiṁ sāsane abhabbo, catūhi māsehi",
  "atk-s0510a2:35_2": "ekaṁ gāthampi gahetuṁ na sakkosi, pabbajitakiccaṁ pana tvaṁ kathaṁ matthakaṁ pāpessasi,",
  "atk-s0510a2:35_3": "nikkhama ito”ti so therena paṇāmiko dvārakoṭṭhakasamīpe rodamāno aṭṭhāsi.",
  "atk-s0510a2:36_0": "Tena ca samayena satthā jīvakambavane viharati. Atha jīvako purisaṁ pesesi – “gaccha,",
  "atk-s0510a2:36_1": "pañcahi bhikkhusatehi saddhiṁ satthāraṁ nimantehī”ti. Tena ca samayena āyasmā mahāpanthako",
  "atk-s0510a2:36_2": "bhattuddesako hoti. So “pañcannaṁ bhikkhusatānaṁ bhikkhaṁ paṭicchathā”ti vutto “cūḷapanthakaṁ",
  "atk-s0510a2:36_3": "ṭhapetvā sesānaṁ paṭicchāmī”ti āha. Taṁ sutvā cūḷapanthako bhiyyosomattāya domanassappatto",
  "atk-s0510a2:36_4": "ahosi. Satthā tassa cittakkhedaṁ ñatvā “cūḷapanthako mayā katena upāyena bujjhissatī”ti",
  "atk-s0510a2:36_5": "tassa avidūraṭṭhāne attānaṁ dassetvā “kiṁ, panthaka, rodasī”ti pucchi. “Bhātā maṁ,",
  "atk-s0510a2:36_6": "bhante, paṇāmetī”ti āha. “Panthaka, mā cintayi, mama sāsane tuyhaṁ pabbajjā, ehi",
  "atk-s0510a2:36_7": "imaṁ gahetvā ‘rajoharaṇaṁ, rajoharaṇa’nti manasi karohī”ti iddhiyā suddhaṁ coḷakkhaṇḍaṁ",
  "atk-s0510a2:36_8": "abhisaṅkharitvā adāsi. So satthārā dinnaṁ coḷakkhaṇḍaṁ “rajoharaṇaṁ, rajoharaṇa”nti",
  "atk-s0510a2:36_9": "hatthena parimajjanto nisīdi. Tassa taṁ parimajjantassa kiliṭṭhadhātukaṁ jātaṁ, puna",
  "atk-s0510a2:36_10": "parimajjantassa ukkhaliparipuñchanasadisaṁ jātaṁ. So ñāṇaparipākattā evaṁ cintesi",
  "atk-s0510a2:36_11": "– “idaṁ coḷakkhaṇḍaṁ pakatiyā parisuddhaṁ, imaṁ upādiṇṇakasarīraṁ nissāya kiliṭṭhaṁ",
  "atk-s0510a2:36_12": "aññathā jātaṁ, tasmā aniccaṁ yathāpetaṁ, evaṁ cittampī”ti khayavayaṁ paṭṭhapetvā",
  "atk-s0510a2:36_13": "tasmiṁyeva nimitte jhānāni nibbattetvā jhānapādakaṁ katvā vipassanaṁ paṭṭhapetvā",
  "atk-s0510a2:36_14": "saha paṭisambhidāhi arahattaṁ pāpuṇi. Arahattapattassevassa tepiṭakaṁ pañcābhiññā ca āgamiṁsu.",
  "atk-s0510a2:37_0": "Satthā ekūnehi pañcabhikkhusatehi saddhiṁ gantvā jīvakassa nivesane paññatte āsane",
  "atk-s0510a2:37_1": "nisīdi. Cūḷapanthako pana attano bhikkhāya appaṭicchitattā eva na gato. Jīvako yāguṁ",
  "atk-s0510a2:37_2": "dātuṁ ārabhi. Satthā hatthena pattaṁ pidahi. “Kasmā, bhante, na gaṇhathā”ti vutte",
  "atk-s0510a2:37_3": "“vihāre eko bhikkhu atthi, jīvakā”ti. So purisaṁ pesesi – “gaccha, bhaṇe, vihāre",
  "atk-s0510a2:37_4": "nisinnaṁ ayyaṁ gahetvā ehī”ti. Cūḷapanthakattheropi rūpena kiriyāya ca ekampi ekena",
  "atk-s0510a2:37_5": "asadisaṁ bhikkhusahassaṁ nimminitvā nisīdi. So puriso vihāre bhikkhūnaṁ bahubhāvaṁ",
  "atk-s0510a2:37_6": "disvā gantvā jīvakassa kathesi – “imasmā bhikkhusaṅghā vihāre bhikkhusaṅgho bahutaro,",
  "atk-s0510a2:37_7": "pakkositabbaṁ ayyaṁ na jānāmī”ti. Jīvako satthāraṁ pucchi – “ko nāmo, bhante, vihāre",
  "atk-s0510a2:37_8": "nisinno bhikkhū”ti? “Cūḷapanthako nāma, jīvakā”ti. “Gaccha, bhaṇe, ‘cūḷapanthako",
  "atk-s0510a2:37_9": "nāma kataro’ti pucchitvā taṁ ānehī”ti. So vihāraṁ gantvā “cūḷapanthako nāma kataro,",
  "atk-s0510a2:37_10": "bhante”ti pucchi. “Ahaṁ cūḷapanthako, ahaṁ cūḷapanthako”ti ekappahārena bhikkhusahassampi",
  "atk-s0510a2:37_11": "kathesi. So punāgantvā taṁ pavattiṁ jīvakassa ārocesi jīvako paṭividdhasaccattā “iddhimā",
  "atk-s0510a2:37_12": "maññe, ayyo”ti nayato ñatvā “gaccha, bhaṇe, paṭhamaṁ kathentaṁ ayyameva ‘tumhe satthā",
  "atk-s0510a2:37_13": "pakkosatī’ti vatvā cīvarakaṇṇe gaṇhāhī”ti āha. So vihāraṁ gantvā tathā akāsi. Tāvadeva",
  "atk-s0510a2:37_14": "nimmitabhikkhū antaradhāyiṁsu. So theraṁ gahetvā agamāsi.",
  "atk-s0510a2:38_0": "Satthā tasmiṁ khaṇe yāguñca khajjakādibhedañca paṭiggaṇhi. Katabhattakicco bhagavā",
  "atk-s0510a2:38_1": "āyasmantaṁ cūḷapanthakaṁ āṇāpesi “anumodanaṁ karohī”ti. So pabhinnapaṭisambhido sineruṁ",
  "atk-s0510a2:38_2": "gahetvā mahāsamuddaṁ manthento viya tepiṭakaṁ buddhavacanaṁ saṅkhobhento satthu ajjhāsayaṁ",
  "atk-s0510a2:38_3": "gaṇhanto anumodanaṁ akāsi. Dasabale bhattakiccaṁ katvā vihāraṁ gate dhammasabhāyaṁ",
  "atk-s0510a2:38_4": "kathā udapādi ‘aho buddhānaṁ ānubhāvo, yatra hi nāma cattāro māse ekagāthaṁ gahetuṁ",
  "atk-s0510a2:38_5": "asakkontampi lahukena khaṇeneva evaṁ mahiddhikaṁ akaṁsū’ti, tathā hi jīvakassa nivesane",
  "atk-s0510a2:38_6": "nisinno bhagavā ‘evaṁ cūḷapanthakassa cittaṁ samāhitaṁ, vīthipaṭipannā vipassanā’ti",
  "atk-s0510a2:38_7": "ñatvā yathānisinnoyeva attānaṁ dassetvā, ‘panthaka, nevāyaṁ pilotikā kiliṭṭhā rajānukiṇṇā,",
  "atk-s0510a2:38_8": "ito pana aññopi ariyassa vinaye saṁkileso rajo’ti dassento –",
  "atk-s0510a2:39": "“Rāgo rajo na ca pana reṇu vuccati, rāgassetaṁ adhivacanaṁ rajoti;",
  "atk-s0510a2:40": "Etaṁ rajaṁ vippajahitvā bhikkhavo, viharanti te vigatarajassa sāsane.",
  "atk-s0510a2:41": "“Doso rajo…pe… vigatarajassa sāsane.",
  "atk-s0510a2:42": "“Moho rajo…pe… vigatarajassa sāsane”ti. –",
  "atk-s0510a2:43_0": "Imā tisso gāthāyo abhāsi. Gāthāpariyosāne cūḷapanthako sahapaṭisambhidāhi arahattaṁ",
  "atk-s0510a2:43_1": "pāpuṇīti. Satthā tesaṁ bhikkhūnaṁ kathāsallāpaṁ sutvā āgantvā buddhāsane nisīditvā",
  "atk-s0510a2:43_2": "“kiṁ vadetha, bhikkhave”ti pucchitvā “imaṁ nāma, bhante”ti vutte “bhikkhave, cūḷapanthakena",
  "atk-s0510a2:43_3": "idāni mayhaṁ ovāde ṭhatvā lokuttharadāyajjaṁ laddhaṁ, pubbe pana lokiyadāyajjaṁ laddha”nti",
  "atk-s0510a2:43_4": "vatvā tehi yācito cūḷaseṭṭhijātakaṁ kathesi. Aparabhāge naṁ satthā ariyagaṇaparivuto",
  "atk-s0510a2:43_5": "dhammāsane nisinno manomayaṁ kāyaṁ abhinimminantānaṁ bhikkhūnaṁ cetovivaṭṭakusalānañca aggaṭṭhāne ṭhapesi.",
  "atk-s0510a2:44_0": "35. Evaṁ so pattaetadaggaṭṭhāno attano pubbakammaṁ saritvā pītisomanassavasena pubbacaritāpadānaṁ",
  "atk-s0510a2:44_1": "pakāsento padumuttaro nāma jinotiādimāha. Tattha purimapadadvayaṁ vuttatthameva.",
  "atk-s0510a2:44_2": "Gaṇamhā vūpakaṭṭhosoti so padumuttaro nāma satthā gaṇamhā mahatā bhikkhusamūhato",
  "atk-s0510a2:44_3": "vūpakaṭṭho visuṁ bhūto vivekaṁ upagato. Tadā mama tāpasakāle himavante himālayapabbatasamīpe",
  "atk-s0510a2:44_4": "vasi vāsaṁ kappesi, catūhi iriyāpathehi vihāsīti attho.",
  "atk-s0510a2:45_0": "36.Ahampi…pe… tadāti yadā so bhagavā himavantaṁ upagantvā vasi, tadā ahampi himavantasamīpe",
  "atk-s0510a2:45_1": "kataassame ā samantato kāyacittapīḷāsaṅkhātā parissayā samanti etthāti assamoti laddhanāme",
  "atk-s0510a2:45_2": "araññāvāse vasāmīti sambandho. Acirāgataṁ mahāvīranti aciraṁ āgataṁ mahāvīriyavantaṁ",
  "atk-s0510a2:45_3": "lokanāyakaṁ padhānaṁ taṁ bhagavantaṁ upesinti sambandho, āgatakkhaṇeyeva upāgaminti attho.",
  "atk-s0510a2:46_0": "37.Pupphacchattaṁ gahetvānāti evaṁ upagacchanto ca padumuppalapupphādīhi chāditaṁ",
  "atk-s0510a2:46_1": "pupphamayaṁ chattaṁ gahetvā narāsabhaṁ narānaṁ seṭṭhaṁ bhagavantaṁ chādento upagacchiṁ",
  "atk-s0510a2:46_2": "samīpaṁ gatosmīti attho. Samādhiṁ samāpajjantanti rūpāvacarasamādhijjhānaṁ samāpajjantaṁ",
  "atk-s0510a2:46_3": "appetvā nisinnassa antarāyaṁ ahaṁ akāsinti sambandho.",
  "atk-s0510a2:47_0": "38.Ubho hatthehi paggayhāti taṁ susajjitaṁ pupphacchattaṁ dvīhi hatthehi ukkhipitvā",
  "atk-s0510a2:47_1": "ahaṁ bhagavato adāsinti sambandho. Paṭiggahesīti taṁ mayā dinnaṁ pupphacchattaṁ padumuttaro",
  "atk-s0510a2:47_2": "bhagavā sampaṭicchi, sādaraṁ sādiyīti attho.",
  "atk-s0510a2:48_0": "41.Satapattachattaṁ paggayhāti ekekasmiṁ padumapupphe satasatapattānaṁ vasena satapattehi",
  "atk-s0510a2:48_1": "padumapupphehi chāditaṁ pupphacchattaṁ pakārena ādarena gahetvā tāpaso mama adāsīti",
  "atk-s0510a2:48_2": "attho. Tamahaṁ kittayissāmīti taṁ tāpasaṁ ahaṁ kittayissāmi pākaṭaṁ karissāmīti attho.",
  "atk-s0510a2:48_3": "Mama bhāsato bhāsamānassa vacanaṁ suṇotha manasi karotha.",
  "atk-s0510a2:49_0": "42.Pañcavīsatikappānīti iminā pupphacchattadānena pañcavīsativāre tāvatiṁsabhavane",
  "atk-s0510a2:49_1": "sakko hutvā devarajjaṁ karissatīti sambandho. Catuttiṁsatikkhattuñcāti catuttiṁsativāre",
  "atk-s0510a2:49_2": "manussaloke cakkavattī rājā bhavissati.",
  "atk-s0510a2:50_0": "43.Yaṁyaṁ yoninti manussayoniādīsu yaṁ yaṁ jātiṁ saṁsarati gacchati upapajjati. Tattha",
  "atk-s0510a2:50_1": "tattha yoniyaṁ abbhokāse suññaṭṭhāne patiṭṭhantaṁ nisinnaṁ ṭhitaṁ vā padumaṁ dhārayissati",
  "atk-s0510a2:50_2": "upari chādayissatīti attho.",
  "atk-s0510a2:51_0": "45.Pakāsite pāvacaneti tena bhagavato sakalapiṭakattaye pakāsite dīpite manussattaṁ",
  "atk-s0510a2:51_1": "manussajātiṁ labhissati upapajjissati. Manomayamhi kāyamhīti manena jhānacittena",
  "atk-s0510a2:51_2": "nibbattoti manomayo, yathā cittaṁ pavattati, tathā kāyaṁ pavatteti cittagatikaṁ karotīti",
  "atk-s0510a2:51_3": "attho. Tamhi manomaye kāyamhi so tāpaso cūḷapanthako nāma hutvā uttamo aggo bhavissatīti",
  "atk-s0510a2:51_4": "attho. Sesaṁ heṭṭhā vuttattā uttānattā ca suviññeyyameva.",
  "atk-s0510a2:52_0": "52.Sariṁ kokanadaṁ ahanti ahaṁ bhagavato nimmitacoḷakaṁ parimajjanto kokanadaṁ padumaṁ",
  "atk-s0510a2:52_1": "sarinti attho. Tattha cittaṁ vimucci meti tasmiṁ kokanade padume mayhaṁ cittaṁ adhimucci",
  "atk-s0510a2:52_2": "allīno, tato ahaṁ arahattaṁ pāpuṇinti sambandho.",
  "atk-s0510a2:53": "53. Ahaṁ manomayesu cittagatikesu kāyesu sabbattha sabbesu pāramiṁ pariyosānaṁ gato pattoti sambandho. Sesaṁ vuttanayamevāti.",
  "atk-s0510a2:54": "Cūḷapanthakattheraapadānavaṇṇanā samattā.",
  "atk-s0510a2:55": "5. Pilindavacchattheraapadānavaṇṇanā",
  "atk-s0510a2:56_0": "Nibbutelokanāthamhītiādikaṁ āyasmato pilindavacchattherassa apadānaṁ. Ayampi purimabuddhesu",
  "atk-s0510a2:56_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a2:56_2": "bhagavato kāle haṁsavatīnagare mahābhogakule nibbatto heṭṭhā vuttanayena satthu santike",
  "atk-s0510a2:56_3": "dhammaṁ suṇanto satthāraṁ ekaṁ bhikkhuṁ devatānaṁ piyamanāpabhāvena aggaṭṭhāne ṭhapentaṁ",
  "atk-s0510a2:56_4": "disvā taṁ ṭhānantaraṁ patthetvā yāvajīvaṁ kusalaṁ katvā tato cuto devamanussesu saṁsaranto",
  "atk-s0510a2:56_5": "sumedhassa bhagavato kāle kulagehe nibbatto. Parinibbute bhagavati tassa thūpaṁ pūjetvā",
  "atk-s0510a2:56_6": "saṅghassa mahādānaṁ pavattetvā tato cavitvā devamanussesu ubhayasampattiyo anubhavitvā",
  "atk-s0510a2:56_7": "anuppanne buddhe cakkavattī rājā hutvā mahājanaṁ pañcasīlesu patiṭṭhāpetvā saggaparāyanaṁ",
  "atk-s0510a2:56_8": "akāsi. So anuppanneyeva amhākaṁ bhagavati sāvatthiyaṁ brāhmaṇakule nibbatti, pilindotissa",
  "atk-s0510a2:56_9": "nāmaṁ akaṁsu. Vacchoti gottaṁ. So aparabhāge pilindavacchoti paññāyittha. Saṁsāre",
  "atk-s0510a2:56_10": "pana saṁvegabahulatāya paribbājakapabbajjaṁ pabbajitvā cūḷagandhāraṁ nāma vijjaṁ",
  "atk-s0510a2:56_11": "sādhetvā tāya vijjāya ākāsacārī paracittavidū ca hutvā rājagahe lābhaggayasaggapatto paṭivasati.",
  "atk-s0510a2:57_0": "Atha amhākaṁ bhagavā abhisambuddho hutvā anukkamena rājagahaṁ upagato. Tato paṭṭhāya",
  "atk-s0510a2:57_1": "buddhānubhāvena tassa sā vijjā na sampajjati, attano kiccaṁ na sādheti. So cintesi",
  "atk-s0510a2:57_2": "– “sutaṁ kho panetaṁ ācariyapācariyānaṁ bhāsamānānaṁ ‘yattha mahāgandhāravijjā dharati,",
  "atk-s0510a2:57_3": "tattha cūḷagandhāravijjā na sampajjatī’ti samaṇassa pana gotamassa āgatakālato paṭṭhāya",
  "atk-s0510a2:57_4": "nāyaṁ mama vijjā sampajjati, nissaṁsayaṁ samaṇo gotamo mahāgandhāravijjaṁ jānāti,",
  "atk-s0510a2:57_5": "yaṁnūnāhaṁ taṁ payirupāsitvā tassa santike taṁ vijjaṁ pariyāpuṇeyya”nti. So bhagavantaṁ",
  "atk-s0510a2:57_6": "upasaṅkamitvā etadavoca – “ahaṁ, mahāsamaṇa, tava santike ekaṁ vijjaṁ pariyāpuṇitukāmo,",
  "atk-s0510a2:57_7": "okāsaṁ me karohī”ti. “Tena hi mama santike pabbajāhī”ti āha. So “vijjāya parikammaṁ",
  "atk-s0510a2:57_8": "pabbajjā”ti maññamāno pabbaji. Tassa bhagavā dhammaṁ kathetvā caritānukūlaṁ kammaṭṭhānaṁ",
  "atk-s0510a2:57_9": "adāsi. So upanissayasampannatāya nacirasseva vipassanaṁ paṭṭhapetvā arahattaṁ pāpuṇi.",
  "atk-s0510a2:58_0": "55. Yā pana purimajātiyaṁ tassovāde ṭhatvā sagge nibbattā devatā, tā kataññutaṁ nissāya",
  "atk-s0510a2:58_1": "tasmiṁ sañjātabahumānā sāyaṁ pātaṁ theraṁ payirupāsitvā gacchanti. Tasmā naṁ bhagavā",
  "atk-s0510a2:58_2": "devatānaṁ ativiya piyamanāpabhāvena aggabhāve ṭhapesi “etadaggaṁ, bhikkhave, mama",
  "atk-s0510a2:58_3": "sāvakānaṁ bhikkhūnaṁ devatānaṁ piyamanāpānaṁ yadidaṁ pilindavaccho”ti. Evaṁ so pattaaggaṭṭhāno",
  "atk-s0510a2:58_4": "attano pubbakammaṁ anussaritvā pītisomanassavasena pubbacaritāpadānaṁ pakāsento nibbute",
  "atk-s0510a2:58_5": "lokanāthamhītiādimāha.",
  "atk-s0510a2:59_0": "Tattha kāmarūpārūpalokassa nātho padhānoti lokanātho. Medhā vuccanti sabbaññutaññāṇaanāvaraṇañāṇādayo,",
  "atk-s0510a2:59_1": "sundarā, pasaṭṭhā vā medhā yassa so sumedho, aggo ca so puggalo cāti aggapuggalo,",
  "atk-s0510a2:59_2": "tasmiṁ sumedhe lokanāyake aggapuggale khandhaparinibbānena nibbute satīti sambandho.",
  "atk-s0510a2:59_3": "Pasannacitto sumanoti saddhāya pasāditacitto somanassena sundaramano ahaṁ tassa sumedhassa",
  "atk-s0510a2:59_4": "bhagavato thūpapūjaṁ cetiyapūjaṁ akāsinti attho.",
  "atk-s0510a2:60_0": "56.Ye ca khīṇāsavā tatthāti tasmiṁ samāgame ye ca khīṇāsavā pahīnakilesā chaḷabhiññā",
  "atk-s0510a2:60_1": "chahi abhiññāhi samannāgatā mahiddhikā mahantehi iddhīhi samannāgatā santi, te sabbe",
  "atk-s0510a2:60_2": "khīṇāsave ahaṁ tattha samānetvā suṭṭhu ādarena ānetvā saṅghabhattaṁ sakalasaṅghassa",
  "atk-s0510a2:60_3": "dātabbabhattaṁ akāsiṁ tesaṁ bhojesinti attho.",
  "atk-s0510a2:61_0": "57.Upaṭṭhāko tadā ahūti tadā mama saṅghabhattadānakāle sumedhassa bhagavato nāmena",
  "atk-s0510a2:61_1": "sumedho nāma upaṭṭhākasāvako ahu ahosīti attho. So sāvako mayhaṁ pūjāsakkāraṁ anumodittha",
  "atk-s0510a2:61_2": "anumodito ānisaṁsaṁ kathesīti attho.",
  "atk-s0510a2:62_0": "58.Tena cittappasādenāti tena thūpapūjākaraṇavasena uppannena cittappasādena devaloke",
  "atk-s0510a2:62_1": "dibbavimānaṁ upapajjiṁ upagato asmīti attho, tattha nibbattomhīti vuttaṁ hoti. Chaḷāsītisahassānīti",
  "atk-s0510a2:62_2": "tasmiṁ vimāne cha asītisahassāni devaccharāyo me mayhaṁ cittaṁ ramiṁsu ramāpesunti sambandho.",
  "atk-s0510a2:63_0": "59.Mameva anuvattantīti tā accharāyo sabbakāmehi dibbehi rūpādivatthukāmehi upaṭṭhahantiyo",
  "atk-s0510a2:63_1": "mamaṁ eva anuvattanti mama vacanaṁ anukaronti sadā niccakālanti attho. Sesaṁ suviññeyyamevāti.",
  "atk-s0510a2:64": "Pilindavacchattheraapadānavaṇṇanā samattā.",
  "atk-s0510a2:65": "6. Rāhulattheraapadānavaṇṇanā",
  "atk-s0510a2:66_0": "Padumuttarassabhagavatotiādikaṁ āyasmato rāhulattherassa apadānaṁ. Ayampi āyasmā",
  "atk-s0510a2:66_1": "purimajinavaresu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a2:66_2": "padumuttarassa bhagavato kāle kulagehe nibbatto viññutaṁ patvā satthu dhammadesanaṁ",
  "atk-s0510a2:66_3": "suṇanto satthāraṁ ekaṁ bhikkhuṁ sikkhākāmānaṁ aggaṭṭhāne ṭhapentaṁ disvā sayampi",
  "atk-s0510a2:66_4": "taṁ ṭhānantaraṁ patthento senāsanavisodhanavijjotanādikaṁ uḷāraṁ puññaṁ katvā paṇidhānaṁ",
  "atk-s0510a2:66_5": "akāsi. So tato cavitvā devamanussesu saṁsaranto ubhayasampattiyo anubhavitvā imasmiṁ",
  "atk-s0510a2:66_6": "buddhuppāde amhākaṁ bodhisattaṁ paṭicca yasodharāya deviyā kucchimhi nibbattitvā",
  "atk-s0510a2:66_7": "rāhuloti laddhanāmo mahatā khattiyaparivārena vaḍḍhi. Tassa pabbajjāvidhānaṁ khandhake",
  "atk-s0510a2:66_8": "āgatameva. So pabbajitvā satthu santike anekehi suttapadehi suladdhovādo paripakkañāṇo",
  "atk-s0510a2:66_9": "vipassanaṁ ussukkāpetvā arahattaṁ pāpuṇi. Arahā pana hutvā attano paṭipattiṁ paccavekkhitvā aññaṁ byākaronto –",
  "atk-s0510a2:67": "“Ubhayeneva sampanno, rāhulabhaddoti maṁ vidū;",
  "atk-s0510a2:68": "Yañcamhi putto buddhassa, yañca dhammesu cakkhumā.",
  "atk-s0510a2:69": "“Yañca me āsavā khīṇā, yañca natthi punabbhavo;",
  "atk-s0510a2:70": "Arahā dakkhiṇeyyomhi, tevijjo amataddaso.",
  "atk-s0510a2:71": "“Kāmandhā jālapacchannā, taṇhāchadanachāditā;",
  "atk-s0510a2:72": "Pamattabandhunā bandhā, macchāva kuminā mukhe.",
  "atk-s0510a2:73": "“Taṁ kāmaṁ ahamujjhitvā, chetvā mārassa bandhanaṁ;",
  "atk-s0510a2:74": "Samūlaṁ taṇhamabbuyha, sītibhūtosmi nibbuto”ti. ;",
  "atk-s0510a2:75_0": "Catasso gāthā abhāsi. Tattha ubhayeneva sampannoti jātisampadā paṭipattisampadāti",
  "atk-s0510a2:75_1": "ubhayasampattiyāpi sampanno samannāgato. Rāhulabhaddoti maṁ vidūti “rāhulabhaddo”ti",
  "atk-s0510a2:75_2": "maṁ sabrahmacārino sañjānanti. Tassa hi jātasāsanaṁ sutvā bodhisattena, “rāhu, jāto,",
  "atk-s0510a2:75_3": "bandhanaṁ jāta”nti vuttavacanaṁ upādāya suddhodanamahārājā “rāhulo”ti nāmaṁ gaṇhi.",
  "atk-s0510a2:75_4": "Tattha ādito pitarā vuttapariyāyameva gahetvā āha – “rāhulabhaddoti maṁ vidū”ti.",
  "atk-s0510a2:75_5": "Bhaddoti pasaṁsāvacanameva. Aparabhāge satthā taṁ sikkhākāmabhāvena aggaṭṭhāne ṭhapesi",
  "atk-s0510a2:75_6": "“etadaggaṁ, bhikkhave, mama sāvakānaṁ bhikkhūnaṁ sikkhākāmānaṁ yadidaṁ rāhulo”ti.",
  "atk-s0510a2:76_0": "68. Evaṁ so pattaetadaggaṭṭhāno attano pubbakammaṁ saritvā somanassajāto pubbacaritāpadānaṁ",
  "atk-s0510a2:76_1": "pakāsento padumuttarassa bhagavatotiādimāha. Sattabhūmimhi pāsādeti pasādaṁ somanassaṁ",
  "atk-s0510a2:76_2": "janetīti pāsādo. Uparūpari ṭhitā satta bhūmiyo yasmiṁ pāsāde soyaṁ sattabhūmi, tasmiṁ",
  "atk-s0510a2:76_3": "sattabhūmimhi pāsāde. Ādāsaṁ santhariṁ ahanti ādāsatalaṁ nipphādetvā lokajeṭṭhassa",
  "atk-s0510a2:76_4": "bhagavato tādino ahaṁ santharaṁ adāsiṁ, santharitvā pūjesinti attho.",
  "atk-s0510a2:77": "69.Khīṇāsavasahassehīti arahantasahassehi parikiṇṇo parivuto. Dvipadindo dvipadānaṁ indo sāmi narāsabho mahāmuni gandhakuṭiṁ tehi saha upāgami pāvisīti attho.",
  "atk-s0510a2:78_0": "70.Virocento gandhakuṭinti taṁ gandhakuṭiṁ sobhayamāno devānaṁ devo devadevo narānaṁ",
  "atk-s0510a2:78_1": "āsabho narāsabho jeṭṭho satthā bhikkhusaṅghamajjhe nisīditvā imā byākaraṇagāthāyo",
  "atk-s0510a2:78_2": "abhāsatha kathesīti sambandho.",
  "atk-s0510a2:79_0": "71.Yenāyaṁ jotitā seyyāti yena upāsakena ayaṁ pāsādasaṅkhātā seyyā jotitā pabhāsitā",
  "atk-s0510a2:79_1": "pajjalitā. Ādāsova kaṁsalohamayaṁ ādāsatalaṁ iva suṭṭhu samaṁ katvā santhatā. Taṁ",
  "atk-s0510a2:79_2": "upāsakaṁ kittayissāmi pākaṭaṁ karissāmīti attho. Sesaṁ suviññeyyameva.",
  "atk-s0510a2:80": "81.Aṭṭhānametaṁ yaṁ tādīti yaṁ yena kāraṇena tādī iṭṭhāniṭṭhesu akampiyasabhāvattā tādī agāre gharāvāse ratiṁ allīnabhāvaṁ ajjhagā pāpuṇi, etaṁ kāraṇaṁ aṭṭhānaṁ akāraṇanti attho.",
  "atk-s0510a2:81_0": "82.Nikkhamitvāagārasmāti gharāvāsato nikkhamitvā taṁ tiṇadalamiva pariccajitvā subbato",
  "atk-s0510a2:81_1": "susikkhito pabbajissati. Rāhulo nāmanāmenāti suddhodanamahārājena pesitaṁ kumārassa",
  "atk-s0510a2:81_2": "jātasāsanaṁ sutvā pitarā siddhatthena, “rāhu jāto, bandhanaṁ jāta”nti vuttanāmattā",
  "atk-s0510a2:81_3": "rāhulo nāmāti attho. “Yathā candasūriyānaṁ vimānapabhāya kiliṭṭhakaraṇena rāhu asurindo",
  "atk-s0510a2:81_4": "upeti gacchati, evamevāyaṁ mama abhinikkhamanapabbajjādīnaṁ antarāyaṁ karontoriva",
  "atk-s0510a2:81_5": "jāto”ti adhippāyena, “rāhu jātoti āhā”ti daṭṭhabbaṁ. Arahā so bhavissatīti so tādiso",
  "atk-s0510a2:81_6": "upanissayasampanno vipassanāyaṁ yuttappayutto arahā khīṇāsavo bhavissatīti attho.",
  "atk-s0510a2:82_0": "83.Kikīva aṇḍaṁ rakkheyyāti aṇḍaṁ bījaṁ rakkhamānā kikī sakuṇī iva appamatto sīlaṁ",
  "atk-s0510a2:82_1": "rakkheyya, cāmarī viya vāladhinti vālaṁ rakkhamānā kaṇḍakesu vāle laggante bhindanabhayena",
  "atk-s0510a2:82_2": "anākaḍḍhitvā maramānā cāmarī viya jīvitampi pariccajitvā sīlaṁ abhinditvā rakkheyya.",
  "atk-s0510a2:82_3": "Nipako sīlasampannoti nepakkaṁ vuccati paññā, tena nepakkena samannāgato nipako khaṇḍachiddādibhāvaṁ",
  "atk-s0510a2:82_4": "apāpetvā rakkhaṇato sīlasampanno bhavissatīti evaṁ so bhagavā byākaraṇamakāsi. So",
  "atk-s0510a2:82_5": "evaṁ pattaarahattaphalo ekadivasaṁ vivekaṭṭhāne nisinno somanassavasena evaṁ rakkhiṁ",
  "atk-s0510a2:82_6": "mahāmunītiādimāha. Taṁ suviññeyyamevāti.",
  "atk-s0510a2:83": "Rāhulattheraapadānavaṇṇanā samattā.",
  "atk-s0510a2:84": "7. Upasenavaṅgantaputtattheraapadānavaṇṇanā",
  "atk-s0510a2:85_0": "Padumuttaraṁ bhagavantantiādikaṁ āyasmato upasenavaṅgantaputtattherassa apadānaṁ.",
  "atk-s0510a2:85_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a2:85_2": "upacinanto padumuttarassa bhagavato kāle haṁsavatīnagare kulagehe nibbattitvā vayappatto",
  "atk-s0510a2:85_3": "satthu santikaṁ gantvā dhammaṁ suṇanto satthāraṁ ekaṁ bhikkhuṁ samantapāsādikānaṁ",
  "atk-s0510a2:85_4": "aggaṭṭhāne ṭhapentaṁ disvā satthu adhikārakammaṁ katvā taṁ ṭhānantaraṁ patthetvā",
  "atk-s0510a2:85_5": "yāvajīvaṁ kusalaṁ katvā devamanussesu saṁsaranto imasmiṁ buddhuppāde nālakagāme rūpasārī",
  "atk-s0510a2:85_6": "brāhmaṇiyā kucchimhi nibbatti, upasenotissa nāmaṁ ahosi. So vayappatto tayo vede",
  "atk-s0510a2:85_7": "uggaṇhitvā satthu santike dhammaṁ sutvā paṭiladdhasaddho pabbajitvā upasampadāya",
  "atk-s0510a2:85_8": "ekavassiko “ariyagabbhaṁ vaḍḍhemī”ti ekaṁ kulaputtaṁ attano santike upasampādetvā",
  "atk-s0510a2:85_9": "tena saddhiṁ satthu santikaṁ gato. Satthārā cassa tassa avassikassa bhikkhuno saddhivihārikabhāvaṁ",
  "atk-s0510a2:85_10": "sutvā “atilahuṁ kho tvaṁ, moghapurisa, bāhullāya āvatto”ti garahito “idānāhaṁ yadi",
  "atk-s0510a2:85_11": "parisaṁ nissāya satthārā garahito, parisaṁyeva pana nissāya satthu pasādaṁ karissāmī”ti",
  "atk-s0510a2:85_12": "vipassanāya kammaṁ karonto nacirasseva arahattaṁ pāpuṇi. Arahā pana hutvā sayampi",
  "atk-s0510a2:85_13": "sabbe dhutaṅgadhamme samādāya vattati, aññepi tadatthāya samādapesi, tena naṁ bhagavā",
  "atk-s0510a2:85_14": "samantapāsādikānaṁ aggaṭṭhāne ṭhapesi. So aparena samayena kosambiyaṁ kalahe uppanne",
  "atk-s0510a2:85_15": "bhikkhusaṅghe ca dvidhābhūte ekena bhikkhunā taṁ kalahaṁ parivajjitukāmena “etarahi",
  "atk-s0510a2:85_16": "kho kalaho uppanno, bhikkhusaṅgho ca dvidhābhūto, kathaṁ nu kho mayā paṭipajjitabba”nti",
  "atk-s0510a2:85_17": "puṭṭho vivekavāsato paṭṭhāya tassa paṭipattiṁ kathesi. Evaṁ thero tassa bhikkhuno",
  "atk-s0510a2:85_18": "ovādadānāpadesena attano tathā paṭipannabhāvaṁ dīpento aññaṁ byākāsi.",
  "atk-s0510a2:86_0": "86. So evaṁ pattaetadaggaṭṭhāno attano pubbakammaṁ saritvā somanassavasena pubbacaritāpadānaṁ",
  "atk-s0510a2:86_1": "pakāsento padumuttaraṁ bhagavantantiādimāha. Pabbhāramhi nisīdantanti purato bhāraṁ",
  "atk-s0510a2:86_2": "namitaṁ onamitanti pabbhāraṁ vivekakāmaṁ vanamajjhe sayaṁjātapabbatapabbhāre nisinnaṁ",
  "atk-s0510a2:86_3": "naruttamaṁ bhagavantaṁ ahaṁ upagacchiṁ samīpaṁ gatoti attho.",
  "atk-s0510a2:87_0": "87.Kaṇikārapuppha disvāti tathā upagacchanto tasmiṁ padese supupphitaṁ kaṇikāraṁ",
  "atk-s0510a2:87_1": "disvā. Vaṇṭe chetvānahaṁ tadāti tasmiṁ tathāgatassa diṭṭhakāle taṁ pupphaṁ vaṇṭe",
  "atk-s0510a2:87_2": "vaṇṭasmiṁ chetvāna chinditvāna. Alaṅkaritvā chattamhīti tena pupphena chattaṁ chādetvā.",
  "atk-s0510a2:87_3": "Buddhassa abhiropayinti pabbhāre nisinnassa buddhassa muddhani akāsinti attho.",
  "atk-s0510a2:88_0": "88.Piṇḍapātañcapādāsinti tasmiṁyeva nisinnassa bhagavato piṇḍapātaṁ pakārena adāsiṁ",
  "atk-s0510a2:88_1": "bhojesinti attho. Paramannaṁ subhojananti sundarabhojanasaṅkhātaṁ paramannaṁ uttamāhāraṁ.",
  "atk-s0510a2:88_2": "Buddhena navame tatthāti tasmiṁ vivekaṭṭhāne buddhena saha navame aṭṭha samaṇe samitapāpe",
  "atk-s0510a2:88_3": "khīṇāsavabhikkhū bhojesinti attho.",
  "atk-s0510a2:89_0": "Yaṁ vadanti sumedhoti yaṁ gotamasammāsambuddhaṁ bhūripaññaṁ pathavisamānaṁ paññaṁ",
  "atk-s0510a2:89_1": "sumedhaṁ sundaraṁ sabbaññutādipaññavantaṁ. Sumedho iti sundarapañño iti vadanti paṇḍitā",
  "atk-s0510a2:89_2": "ito kappato satasahasse kappe eso gotamo sammāsambuddho bhavissatīti sambandho. Sesaṁ suviññeyyamevāti.",
  "atk-s0510a2:90": "Upasenavaṅgantaputtattheraapadānavaṇṇanā samattā.",
  "atk-s0510a2:91": "8. Raṭṭhapālattheraapadānavaṇṇanā",
  "atk-s0510a2:92_0": "Padumuttarassabhagavatotiādikaṁ āyasmato raṭṭhapālattherassa apadānaṁ. Ayampāyasmā",
  "atk-s0510a2:92_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a2:92_2": "padumuttarassa bhagavato uppattito puretarameva haṁsavatīnagare gahapatimahāsālakule",
  "atk-s0510a2:92_3": "nibbattitvā vayappatto pitu accayena gharāvāse patiṭṭhito ratanakoṭṭhāgārakammikena",
  "atk-s0510a2:92_4": "dassitaṁ aparimāṇaṁ vaṁsānugataṁ dhanaṁ disvā “imaṁ ettakaṁ dhanarāsiṁ mayhaṁ pituayyakapayyakādayo",
  "atk-s0510a2:92_5": "attanā saddhiṁ gahetvā gantuṁ nāsakkhiṁsu, mayā pana gahetvā gantuṁ vaṭṭatī”ti cintetvā",
  "atk-s0510a2:92_6": "kapaṇaddhikādīnaṁ mahādānaṁ adāsi. So abhiññālābhiṁ ekaṁ tāpasaṁ upasaṅkamitvā tena",
  "atk-s0510a2:92_7": "devalokādhipacce niyojito yāvajīvaṁ puññāni katvā tato cuto devaloke nibbattitvā",
  "atk-s0510a2:92_8": "dibbasampattiṁ anubhavanto tattha yāvatāyukaṁ ṭhatvā tato cuto manussaloke bhinnaṁ",
  "atk-s0510a2:92_9": "raṭṭhaṁ sandhāretuṁ samatthassa kulassa ekaputtako hutvā nibbatti. Tena samayena",
  "atk-s0510a2:92_10": "padumuttaro bhagavā loke uppajjitvā pavattitavaradhammacakko veneyyasatte nibbānamahānagarasaṅkhātaṁ",
  "atk-s0510a2:92_11": "khemantabhūmiṁ sampāpesi. Atha so kulaputto anukkamena viññutaṁ patto ekadivasaṁ",
  "atk-s0510a2:92_12": "upāsakehi saddhiṁ vihāraṁ gantvā satthāraṁ dhammaṁ desentaṁ disvā pasannacitto parisapariyante nisīdi.",
  "atk-s0510a2:93_0": "Tena kho pana samayena satthā ekaṁ bhikkhuṁ saddhāpabbajitānaṁ aggaṭṭhāne ṭhapesi.",
  "atk-s0510a2:93_1": "So taṁ disvā pasannamānaso satasahassabhikkhuparivutassa bhagavato sattāhaṁ mahādānaṁ",
  "atk-s0510a2:93_2": "datvā taṁ ṭhānaṁ patthesi. Satthā anantarāyena samijjhanabhāvaṁ disvā “ayaṁ anāgate",
  "atk-s0510a2:93_3": "gotamassa nāma sammāsambuddhassa sāsane saddhāpabbajitānaṁ aggo bhavissatī”ti byākāsi.",
  "atk-s0510a2:93_4": "So satthāraṁ bhikkhusaṅghañca vanditvā uṭṭhāyāsanā pakkāmi. So yāvatāyukaṁ puññāni",
  "atk-s0510a2:93_5": "katvā tato cavitvā devamanussesu saṁsaranto ito dvenavute kappe phussassa bhagavato",
  "atk-s0510a2:93_6": "kāle satthu vemātikesu tīsu rājaputtesu satthāraṁ upaṭṭhahantesu tesaṁ puññakiriyāsu",
  "atk-s0510a2:93_7": "sahāyakiccaṁ akāsi. Evaṁ tattha tattha bhave bahuṁ kusalaṁ upacinitvā sugatīsuyeva",
  "atk-s0510a2:93_8": "saṁsaranto imasmiṁ buddhuppāde kururaṭṭhe thullakoṭṭhikanigame raṭṭhapālaseṭṭhino",
  "atk-s0510a2:93_9": "gehe nibbatti, tassa bhinnaṁ raṭṭhaṁ sandhāretuṁ samatthakule nibbattattā raṭṭhapāloti",
  "atk-s0510a2:93_10": "vaṁsānugatameva nāmaṁ ahosi. So mahatā parivārena vaḍḍhanto anukkamena yobbanappatto",
  "atk-s0510a2:93_11": "mātāpitūhi patirūpena dārena saṁyojito mahante ca yase patiṭṭhāpito dibbasampattisadisasampattiṁ paccanubhoti.",
  "atk-s0510a2:94_0": "Atha bhagavā kururaṭṭhe janapadacārikaṁ caranto thullakoṭṭhikaṁ anupāpuṇi. Taṁ sutvā",
  "atk-s0510a2:94_1": "raṭṭhapālo kulaputto satthāraṁ upasaṅkamitvā satthu santike dhammaṁ sutvā paṭiladdhasaddho",
  "atk-s0510a2:94_2": "pabbajitukāmo sattāhaṁ bhattacchedaṁ katvā kicchena kasirena mātāpitaro anujānāpetvā",
  "atk-s0510a2:94_3": "satthāraṁ upasaṅkamitvā pabbajjaṁ yācitvā satthu āṇattiyā aññatarassa santike pabbajitvā",
  "atk-s0510a2:94_4": "yonisomanasikārena kammaṁ karonto vipassanaṁ vaḍḍhetvā arahattaṁ pāpuṇi. Arahattaṁ",
  "atk-s0510a2:94_5": "pana patvā satthāraṁ anujānāpetvā mātāpitaro passituṁ thullakoṭṭhikaṁ gantvā tattha",
  "atk-s0510a2:94_6": "sapadānaṁ piṇḍāya caranto pitu nivesane ābhidosikaṁ kummāsaṁ labhitvā taṁ amataṁ",
  "atk-s0510a2:94_7": "viya paribhuñjanto pitarā nimantito svātanāya adhivāsetvā dutiyadivase pitu nivesane",
  "atk-s0510a2:94_8": "piṇḍapātaṁ paribhuñjitvā alaṅkatapaṭiyatte itthāgārajane upagantvā “kīdisā nāma tā,",
  "atk-s0510a2:94_9": "ayyaputta, accharāyo, yāsaṁ tvaṁ hetu brahmacariyaṁ carasī”tiādīni vatvā palobhanakammaṁ",
  "atk-s0510a2:94_10": "kātuṁ āraddhe tassādhippāyaṁ viparivattetvā aniccatādipaṭisaṁyuttaṁ dhammaṁ kathento –",
  "atk-s0510a2:95": "“Passa cittakataṁ bimbaṁ, arukāyaṁ samussitaṁ;",
  "atk-s0510a2:96": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0510a2:97": "“Passa cittakataṁ rūpaṁ, maṇinā kuṇḍalena ca;",
  "atk-s0510a2:98": "Aṭṭhiṁ tacena onaddhaṁ, saha vatthehi sobhati.",
  "atk-s0510a2:99": "“Alattakakatā pādā, mukhaṁ cuṇṇakamakkhitaṁ;",
  "atk-s0510a2:100": "Alaṁ bālassa mohāya, no ca pāragavesino.",
  "atk-s0510a2:101": "“Aṭṭhāpadakatā kesā, nettā añjanamakkhitā;",
  "atk-s0510a2:102": "Alaṁ bālassa mohāya, no ca pāragavesino.",
  "atk-s0510a2:103": "“Añjanīva navā cittā, pūtikāyo alaṅkato;",
  "atk-s0510a2:104": "Alaṁ bālassa mohāya, no ca pāragavesino.",
  "atk-s0510a2:105": "“Odahi migavo pāsaṁ, nāsadā vāguraṁ migo;",
  "atk-s0510a2:106": "Bhutvā nivāpaṁ gacchāma, kandante migabandhake.",
  "atk-s0510a2:107": "“Chinno pāso migavassa, nāsadā vāguraṁ migo;",
  "atk-s0510a2:108": "Bhutvā nivāpaṁ gacchāma, socante migaluddake”ti. ;",
  "atk-s0510a2:109_0": "Imā gāthāyo abhāsi. Imā gāthā vatvā vehāsaṁ abbhuggantvā rañño korabyassa migājinavanuyyāne",
  "atk-s0510a2:109_1": "maṅgalasilāpaṭṭe nisīdi. Therassa kira pitā sattasu dvārakoṭṭhakesu aggaḷaṁ dāpetvā",
  "atk-s0510a2:109_2": "malle āṇāpesi “nikkhamituṁ mā detha, kāsāyāni apanetvā setakāni nivāsāpethā”ti. Tasmā",
  "atk-s0510a2:109_3": "thero ākāsena agamāsi. Atha rājā korabyo therassa tattha nisinnabhāvaṁ sutvā taṁ",
  "atk-s0510a2:109_4": "upasaṅkamitvā sammodanīyaṁ kathaṁ sāraṇīyaṁ vītisāretvā “idha, bho raṭṭhapāla, pabbajanto",
  "atk-s0510a2:109_5": "byādhipārijuññaṁ vā jarābhogañātipārijuññaṁ vā patto pabbajati, tvaṁ pana kiñcipi",
  "atk-s0510a2:109_6": "pārijuññaṁ anupagato eva kasmā pabbajasī”ti pucchi. Athassa thero “upaniyyati loko",
  "atk-s0510a2:109_7": "addhuvo, atāṇo loko anabhissaro, asaraṇo loko sabbaṁ pahāya gamanīyaṁ, ūno loko atitto",
  "atk-s0510a2:109_8": "taṇhādāso”ti imesaṁ catunnaṁ dhammuddesānaṁ attanā viditabhāvaṁ kathetvā tassā desanāya anugītiṁ kathento –",
  "atk-s0510a2:110": "“Passāmi loke sadhane manusse, laddhāna vittaṁ na dadanti mohā;",
  "atk-s0510a2:111": "Luddhā dhanaṁ sannicayaṁ karonti, bhiyyova kāme abhipatthayanti.",
  "atk-s0510a2:112": "“Rājā pasayhappathaviṁ vijetvā, sasāgarantaṁ mahimāvasanto;",
  "atk-s0510a2:113": "Oraṁ samuddassa atittarūpo, pāraṁ samuddassapi patthayetha.",
  "atk-s0510a2:114": "“Rājā ca aññe ca bahū manussā, avītataṇhā maraṇaṁ upenti;",
  "atk-s0510a2:115": "Ūnāva hutvāna jahanti dehaṁ, kāmehi lokamhi na hatthi titti.",
  "atk-s0510a2:116": "“Kandanti naṁ ñātī pakiriya kese, ‘aho vatā no amarā’ti cāhu;",
  "atk-s0510a2:117": "Vatthena naṁ pārutaṁ nīharitvā, citaṁ samodhāya tato ḍahanti.",
  "atk-s0510a2:118": "“So ḍayhati sūlehi tujjamāno, ekena vatthena pahāya bhoge;",
  "atk-s0510a2:119": "Na mīyamānassa bhavanti tāṇā, ñātī ca mittā atha vā sahāyā.",
  "atk-s0510a2:120": "“Dāyādakā tassa dhanaṁ haranti, satto pana gacchati yena kammaṁ;",
  "atk-s0510a2:121": "Na mīyamānaṁ dhanamanveti kiñci, puttā ca dārā ca dhanañca raṭṭhaṁ.",
  "atk-s0510a2:122": "“Na dīghamāyuṁ labhate dhanena, na cāpi vittena jaraṁ vihanti;",
  "atk-s0510a2:123": "Appaṁ hidaṁ jīvitamāhu dhīrā, asassataṁ vippariṇāmadhammaṁ.",
  "atk-s0510a2:124": "“Aḍḍhā daliddā ca phusanti phassaṁ, bālo ca dhīro ca tatheva phuṭṭho;",
  "atk-s0510a2:125": "Bālo hi bālyā vadhitova seti, dhīro ca no vedhati phassaphuṭṭho.",
  "atk-s0510a2:126": "“Tasmā hi paññāva dhanena seyyā, yāya vosānamidhādhigacchati;",
  "atk-s0510a2:127": "Abyositattā hi bhavābhavesu, pāpāni kammāni karoti mohā.",
  "atk-s0510a2:128": "“Upeti gabbhañca parañca lokaṁ, saṁsāramāpajjaparamparāya;",
  "atk-s0510a2:129": "Tassappapañño abhisaddahanto, upeti gabbhañca parañca lokaṁ.",
  "atk-s0510a2:130": "“Coro yathā sandhimukhe gahīto, sakammunā haññati pāpadhammo;",
  "atk-s0510a2:131": "Evaṁ pajā pecca paramhi loke, sakammunā haññati pāpadhammo.",
  "atk-s0510a2:132": "“Kāmā hi citrā madhurā manoramā, virūparūpena mathenti cittaṁ;",
  "atk-s0510a2:133": "Ādīnavaṁ kāmaguṇesu disvā, tasmā ahaṁ pabbajitomhi rāja.",
  "atk-s0510a2:134": "“Dumapphalānīva patanti māṇavā, daharā ca vuḍḍhā ca sarīrabhedā;",
  "atk-s0510a2:135": "Etampi disvāna pabbajitomhi rāja, apaṇṇakaṁ sāmaññameva seyyo.",
  "atk-s0510a2:136": "“Saddhāyāhaṁ pabbajito, upeto jinasāsane;",
  "atk-s0510a2:137": "Avañjhā mayhaṁ pabbajjā, anaṇo bhuñjāmi bhojanaṁ.",
  "atk-s0510a2:138": "“Kāme ādittato disvā, jātarūpāni satthato;",
  "atk-s0510a2:139": "Gabbhāvokkantito dukkhaṁ, nirayesu mahabbhayaṁ.",
  "atk-s0510a2:140": "“Etamādīnavaṁ ñatvā, saṁvegaṁ alabhiṁ tadā;",
  "atk-s0510a2:141": "Sohaṁ viddho tadā santo, sampatto āsavakkhayaṁ.",
  "atk-s0510a2:142": "“Pariciṇṇo mayā satthā, kataṁ buddhassa sāsanaṁ;",
  "atk-s0510a2:143": "Ohito garuko bhāro, bhavanetti samūhatā.",
  "atk-s0510a2:144": "“Yassatthāya pabbajito, agārasmānagāriyaṁ;",
  "atk-s0510a2:145": "So me attho anuppatto, sabbasaṁyojanakkhayo”ti. –",
  "atk-s0510a2:146": "Imā gāthā avoca. Evaṁ thero rañño korabyassa dhammaṁ desetvā satthu santikameva gato. Satthā ca aparabhāge ariyagaṇamajjhe nisinno theraṁ saddhāpabbajitānaṁ aggaṭṭhāne ṭhapesi.",
  "atk-s0510a2:147_0": "97-8. Evaṁ so thero pattaetadaggaṭṭhāno pubbakammaṁ saritvā somanassajāto pubbacaritāpadānaṁ",
  "atk-s0510a2:147_1": "pakāsento padumuttarassa bhagavatotiādimāha. Varanāgo mayā dinnoti tassa bhagavato",
  "atk-s0510a2:147_2": "rūpakāye pasīditvā varo uttamo seṭṭho īsādanto rathīsāsadisadanto urūḷhavā bhāravaho",
  "atk-s0510a2:147_3": "rājāraho vā. Setacchattopasobhitoti hatthikkhandhe ussāpitasetacchattena upasevito",
  "atk-s0510a2:147_4": "sobhamāno. Punapi kiṁ visiṭṭho varanāgo? Sakappano hatthālaṅkārasahito. Saṅghārāmaṁ",
  "atk-s0510a2:147_5": "buddhappamukhassa bhikkhusaṅghassa vasanatthāya ārāmaṁ vihāraṁ akārayiṁ kāresiṁ.",
  "atk-s0510a2:148_0": "99.Catupaññāsasahassānīti tasmiṁ kārāpite vihārabbhantare catupaññāsasahassāni pāsādāni",
  "atk-s0510a2:148_1": "ca ahaṁ akārayiṁ kāresinti attho. Mahoghadānaṁ karitvānāti sabbaparikkhārasahitaṁ",
  "atk-s0510a2:148_2": "mahoghasadisaṁ mahādānaṁ sajjetvā mahesino munino niyyādesinti attho.",
  "atk-s0510a2:149_0": "100.Anumodi mahāvīroti caturāsaṅkhyeyyasatasahassesu kappesu abbocchinnaussāhasaṅkhātena",
  "atk-s0510a2:149_1": "vīriyena mahāvīro sayambhū sayameva bhūto jāto laddhasabbaññutaññāṇo aggo seṭṭho",
  "atk-s0510a2:149_2": "puggalo anumodi vihārānumodanaṁ akāsi. Sabbe jane hāsayantoti sakalānantāparimāṇe",
  "atk-s0510a2:149_3": "devamanusse hāsayanto santuṭṭhe kurumāno amatanibbānapaṭisaṁyuttaṁ catusaccadhammadesanaṁ",
  "atk-s0510a2:149_4": "desesi pakāsesi vivari vibhaji uttānī akāsīti attho.",
  "atk-s0510a2:150_0": "101.Taṁme viyākāsīti taṁ mayhaṁ katapuññaṁ balaṁ visesena pākaṭaṁ akāsi. Jalajuttamanāmakoti",
  "atk-s0510a2:150_1": "jale jātaṁ jalajaṁ padumaṁ, padumuttaranāmakoti attho. “Jalanuttamanāyako”tipi pāṭho.",
  "atk-s0510a2:150_2": "Tattha attano pabhāya jalantīti jalanā, candimasūriyadevabrahmāno, tesaṁ jalanānaṁ",
  "atk-s0510a2:150_3": "uttamoti jalanuttamo. Sabbasattānaṁ nāyako uttamoti nāyako, sambhāravante satte nibbānaṁ",
  "atk-s0510a2:150_4": "neti pāpetīti vā nāyako, jalanuttamo ca so nāyako cāti jalanuttamanāyako. Bhikkhusaṅghe",
  "atk-s0510a2:150_5": "nisīditvāti bhikkhusaṅghassa majjhe nisinno imā gāthā abhāsatha pākaṭaṁ katvā kathesīti",
  "atk-s0510a2:150_6": "attho. Sesaṁ uttānatthamevāti.",
  "atk-s0510a2:151": "Raṭṭhapālattheraapadānavaṇṇanā samattā.",
  "atk-s0510a2:152": "9. Sopākattheraapadānavaṇṇanā",
  "atk-s0510a2:153_0": "Pabbhāraṁ sodhayantassātiādikaṁ āyasmato sopākattherassa apadānaṁ. Ayampi purimabuddhesu",
  "atk-s0510a2:153_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a2:153_2": "bhagavato kāle aññatarassa kuṭumbikassa putto hutvā nibbatti. Ekadivasaṁ satthāraṁ",
  "atk-s0510a2:153_3": "disvā bījapūraphalāni satthu upanesi, paribhuñji bhagavā tassānukampaṁ upādāya. So",
  "atk-s0510a2:153_4": "bhikkhu satthari saṅghe ca abhippasanno salākabhattaṁ paṭṭhapetvā saṅghuddesavasena",
  "atk-s0510a2:153_5": "tiṇṇaṁ bhikkhūnaṁ yāvatāyukaṁ khīrabhattaṁ adāsi. So tehi puññehi aparāparaṁ devamanussesu",
  "atk-s0510a2:153_6": "sampattiyo anubhavanto ekadā manussayoniyaṁ nibbatto ekassa paccekabuddhassa khīrabhattaṁ adāsi.",
  "atk-s0510a2:154_0": "Evaṁ tattha tattha puññāni katvā sugatīsuyeva paribbhamanto imasmiṁ buddhuppāde purimakammanissandena",
  "atk-s0510a2:154_1": "sāvatthiyaṁ aññatarāya duggatitthiyā kucchimhi paṭisandhiṁ gaṇhi. Sā taṁ dasamāse",
  "atk-s0510a2:154_2": "kucchinā pariharitvā paripakke gabbhe vijāyanakāle vijāyituṁ asakkontī mucchaṁ āpajjitvā",
  "atk-s0510a2:154_3": "bahuvelaṁ matā viya nipajji. Ñātakā “matā”ti saññāya susānaṁ netvā citakaṁ āropetvā",
  "atk-s0510a2:154_4": "devatānubhāvena vātavuṭṭhiyā uṭṭhitāya aggiṁ adatvā pakkamiṁsu. Dārako pacchimabhavikattā",
  "atk-s0510a2:154_5": "devatānubhāveneva arogo hutvā mātukucchito nikkhami. Mātā pana kālamakāsi. Devatā",
  "atk-s0510a2:154_6": "manussarūpenupagamma taṁ gahetvā susānagopakassa gehe ṭhapetvā katipāhaṁ kālaṁ patirūpena",
  "atk-s0510a2:154_7": "āhārena posesi. Tato paraṁ susānagopako attano puttaṁ katvā vaḍḍhesi. So tathā vaḍḍhento",
  "atk-s0510a2:154_8": "tassa puttena suppiyena nāma dārakena saddhiṁ kīḷanto vicari. Tassa susāne jātasaṁvaḍḍhabhāvato",
  "atk-s0510a2:154_9": "sopākoti samaññā ahosi.",
  "atk-s0510a2:155_0": "Athekadivasaṁ sattavassikaṁ taṁ bhagavā paccūsavelāyaṁ ñāṇajālaṁ pattharitvā veneyyabandhave",
  "atk-s0510a2:155_1": "olokento ñāṇajālassa antogataṁ disvā susānaṭṭhānaṁ agamāsi. Dārako pubbahetunā codiyamāno",
  "atk-s0510a2:155_2": "pasannamānaso satthāraṁ upasaṅkamitvā vanditvā aṭṭhāsi. Satthā tassa dhammaṁ kathesi.",
  "atk-s0510a2:155_3": "So dhammaṁ sutvā pabbajjaṁ yācitvā pitarā “anuññātosī”ti vutto pitaraṁ satthu santikaṁ",
  "atk-s0510a2:155_4": "ānesi. Tassa pitā satthāraṁ vanditvā “imaṁ dārakaṁ pabbājetha, bhante”ti anujāni,",
  "atk-s0510a2:155_5": "taṁ pabbājetvā bhagavā mettābhāvanāya niyojesi. So mettākammaṭṭhānaṁ gahetvā susāne",
  "atk-s0510a2:155_6": "viharanto nacirasseva mettājhānaṁ pādakaṁ katvā vipassanaṁ vaḍḍhetvā arahattaṁ sacchākāsi.",
  "atk-s0510a2:155_7": "Arahā hutvāpi aññesaṁ sosānikabhikkhūnaṁ mettābhāvanāvidhiṁ dassento “yathāpi ekaputtasmi”nti",
  "atk-s0510a2:155_8": "gāthaṁ abhāsi. Idaṁ vuttaṁ hoti – yathā ekaputtake piye manāpe mātā pitā ca kusalī",
  "atk-s0510a2:155_9": "ekantahitesī bhaveyya, evaṁ puratthimādibhedāsu sabbāsu disāsu kāmabhavādibhedesu",
  "atk-s0510a2:155_10": "vā sabbesu bhavesu daharādibhedāsu sabbāsu avatthāsupi ṭhitesu sabbesu sattesu ekantahitesitāya",
  "atk-s0510a2:155_11": "kusalī bhaveyya “mitto, udāsino, paccatthiko”ti sīmaṁ akatvā sīmāya sambhedavasena",
  "atk-s0510a2:155_12": "sabbattha ekarasaṁ mettaṁ bhāveyyāti imaṁ pana gāthaṁ vatvā “sace tumhe āyasmanto",
  "atk-s0510a2:155_13": "evaṁ mettaṁ bhāveyyātha, ye te bhagavatā ‘sukhaṁ supatī’tiādinā ekādasa mettānisaṁsā",
  "atk-s0510a2:155_14": "ca vuttā, ekaṁsena tesaṁ bhāgino bhavathā”ti ovādaṁ adāsi.",
  "atk-s0510a2:156_0": "112. Evaṁ so pattaphalādhigamo attano katapuññaṁ paccavekkhitvā sañjātasomanasso",
  "atk-s0510a2:156_1": "pubbacaritāpadānaṁ dassento pabbhāraṁ sodhayantassātiādimāha. Tattha pabbhāranti",
  "atk-s0510a2:156_2": "silāpabbatassa vivekaṭṭhānaṁ, taṁ pabbajitānurūpattā iṭṭhakapākāraṁ katvā dvārakavāṭaṁ",
  "atk-s0510a2:156_3": "yojetvā bhikkhūnaṁ vasanatthāya adāsi, pakārena bharo patthetabboti pabbhāro, taṁ",
  "atk-s0510a2:156_4": "sodhayantassa mama santikaṁ siddhattho nāma bhagavā āgacchi pāpuṇi.",
  "atk-s0510a2:157_0": "113.Buddhaṁ upagataṁ disvāti evaṁ mama santikaṁ āgataṁ disvā tādino iṭṭhāniṭṭhesu",
  "atk-s0510a2:157_1": "akampiyasabhāvattā tādiguṇayuttassa lokajeṭṭhassa buddhassa santharaṁ tiṇapaṇṇādisantharaṁ",
  "atk-s0510a2:157_2": "kaṭṭhattharaṁ paññāpetvā niṭṭhāpetvā pupphāsanaṁ pupphamayaṁ āsanaṁ ahaṁ adāsiṁ.",
  "atk-s0510a2:158_0": "114.Pupphāsanenisīditvāti tasmiṁ paññatte pupphāsane nisīditvā lokanāyako siddhattho",
  "atk-s0510a2:158_1": "bhagavā. Mamañca gatimaññāyāti mayhaṁ gatiṁ āyatiṁ uppattiṭṭhānaṁ aññāya jānitvā",
  "atk-s0510a2:158_2": "aniccataṁ aniccabhāvaṁ udāhari kathesi.",
  "atk-s0510a2:159_0": "115.Aniccā vata saṅkhārāti vata ekantena saṅkhārā paccayehi samecca samāgantvā karīyamānā",
  "atk-s0510a2:159_1": "sabbe sappaccayadhammā hutvā abhāvaṭṭhena aniccā. Uppādavayadhamminoti uppajjitvā",
  "atk-s0510a2:159_2": "vinassanasabhāvā uppajjitvā pātubhavitvā ete saṅkhārā nirujjhanti vinassantīti attho.",
  "atk-s0510a2:159_3": "Tesaṁ vūpasamo sukhoti tesaṁ saṅkhārānaṁ visesena upasamo sukho, tesaṁ vūpasamakaraṁ",
  "atk-s0510a2:159_4": "nibbānameva ekantasukhanti attho.",
  "atk-s0510a2:160_0": "116.Idaṁ vatvāna sabbaññūti sabbadhammajānanako bhagavā lokānaṁ jeṭṭho vuḍḍho narānaṁ",
  "atk-s0510a2:160_1": "āsabho padhāno vīro idaṁ aniccapaṭisaṁyuttaṁ dhammadesanaṁ vatvāna kathetvā ambare",
  "atk-s0510a2:160_2": "ākāse haṁsarājā iva nabhaṁ ākāsaṁ abbhuggamīti sambandho.",
  "atk-s0510a2:161_0": "117.Sakaṁ diṭṭhiṁ attano laddhiṁ khantiṁ ruciṁ ajjhāsayaṁ jahitvāna pahāya. Bhāvayāniccasaññahanti",
  "atk-s0510a2:161_1": "anicce aniccanti pavattasaññaṁ ahaṁ bhāvayiṁ vaḍḍhesiṁ manasi akāsiṁ. Tattha kālaṁ",
  "atk-s0510a2:161_2": "kato ahanti tattha tissaṁ jātiyaṁ tato jātito ahaṁ kālaṁ kato mato.",
  "atk-s0510a2:162_0": "118.Dvesampattī anubhotvāti manussasampattidibbasampattisaṅkhātā dve sampattiyo anubhavitvā.",
  "atk-s0510a2:162_1": "Sukkamūlena coditoti purāṇakusalamūlena, mūlabhūtena kusalena vā codito sañcodito.",
  "atk-s0510a2:162_2": "Pacchime bhave sampatteti pariyosāne bhave sampatte pāpuṇite. Sapākayonupāgaminti",
  "atk-s0510a2:162_3": "sakaṁ pacitabhattaṁ sapākaṁ yoniṁ upāgamiṁ. Yassa kulassa attano pacitabhattaṁ aññehi",
  "atk-s0510a2:162_4": "abhuñjanīyaṁ, tasmiṁ caṇḍālakule nibbattosmīti attho. Atha vā sā vuccati sunakho,",
  "atk-s0510a2:162_5": "sunakhocchiṭṭhabhattabhuñjanakacaṇḍālakule jātoti attho. Sesaṁ uttānatthamevāti.",
  "atk-s0510a2:163": "Sopākattheraapadānavaṇṇanā samattā.",
  "atk-s0510a2:164": "10. Sumaṅgalattheraapadānavaṇṇanā",
  "atk-s0510a2:165_0": "Āhutiṁyiṭṭhukāmotiādikaṁ āyasmato sumaṅgalattherassa apadānaṁ. Ayampāyasmā purimabuddhesu",
  "atk-s0510a2:165_1": "katādhikāro tattha tattha bhave vivaṭṭūpanissayāni puññāni upacinanto piyadassissa",
  "atk-s0510a2:165_2": "bhagavato kāle rukkhadevatā hutvā nibbatti. So ekadivasaṁ satthāraṁ nhatvā ekacīvaraṁ",
  "atk-s0510a2:165_3": "ṭhitaṁ disvā somanassappatto apphoṭesi. So tena puññena devamanussesu saṁsaranto",
  "atk-s0510a2:165_4": "imasmiṁ buddhuppāde sāvatthiyā avidūre aññatarasmiṁ gāmake tādisena kammanissandena",
  "atk-s0510a2:165_5": "daliddakule nibbatti, tassa sumaṅgaloti nāmaṁ ahosi. So vayappatto khujjakāsitanaṅgalakuddālaparikkhāro",
  "atk-s0510a2:165_6": "hutvā kasiyā jīvikaṁ kappesi. So ekadivasaṁ raññā pasenadinā kosalena bhagavato bhikkhusaṅghassa",
  "atk-s0510a2:165_7": "ca mahādāne pavattiyamāne dānūpakaraṇāni gahetvā āgacchantehi manussehi saddhiṁ dadhighaṭaṁ",
  "atk-s0510a2:165_8": "gahetvā āgato bhikkhūnaṁ sakkārasammānaṁ disvā “ime samaṇā sakyaputtiyā sukhumavatthanivatthā",
  "atk-s0510a2:165_9": "subhojanāni bhuñjitvā nivātesu senāsanesu viharanti, yaṁnūnāhampi pabbajeyya”nti",
  "atk-s0510a2:165_10": "cintetvā aññataraṁ mahātheraṁ upasaṅkamitvā attano pabbajādhippāyaṁ nivedesi. So",
  "atk-s0510a2:165_11": "taṁ karuṇāyanto pabbājetvā kammaṭṭhānaṁ ācikkhi. So araññe viharanto ekakavihāre",
  "atk-s0510a2:165_12": "nibbinno ukkaṇṭhito hutvā vibbhamitukāmo ñātigāmaṁ gacchanto antarāmagge kacchaṁ",
  "atk-s0510a2:165_13": "bandhitvā khettaṁ kasante kiliṭṭhavatthanivatthe samantato rajokiṇṇasarīre vātātapena",
  "atk-s0510a2:165_14": "sussante khettaṁ kassake manusse disvā “mahantaṁ vatime sattā jīvikanimittaṁ dukkhaṁ",
  "atk-s0510a2:165_15": "paccanubhavantī”ti saṁvegaṁ paṭilabhi. Ñāṇassa paripākagatattā cassa yathāgahitaṁ",
  "atk-s0510a2:165_16": "kammaṭṭhānaṁ upaṭṭhāsi. So aññataraṁ rukkhamūlaṁ upagantvā vivekaṁ labhitvā yonisomanasikaronto",
  "atk-s0510a2:165_17": "vipassanaṁ vaḍḍhetvā maggapaṭipāṭiyā arahattaṁ pāpuṇi.",
  "atk-s0510a2:166_0": "124. Evaṁ so pattaarahattaphalo attano pubbakammaṁ saritvā somanassavasena pubbacaritāpadānaṁ",
  "atk-s0510a2:166_1": "pakāsento āhutiṁ yiṭṭhukāmohantiādimāha. Tattha āhutinti annapānādianekavidhaṁ pūjāsakkārūpakaraṇaṁ.",
  "atk-s0510a2:166_2": "Yiṭṭhukāmoti yajitukāmo, dānaṁ dātukāmo ahaṁ. Paṭiyādetvāna bhojananti āhāraṁ paṭiyādetvā",
  "atk-s0510a2:166_3": "nipphādetvā. Brāhmaṇe paṭimānentoti paṭiggāhake suddhapabbajite pariyesanto. Visāle",
  "atk-s0510a2:166_4": "māḷake ṭhitoti parisuddhapaṇḍarapulinatalābhirāme vipule māḷake ṭhito.",
  "atk-s0510a2:167_0": "125-7.Athaddasāsiṁ sambuddhantiādīsu mahāyasaṁ mahāparivāraṁ sabbalokaṁ sakalasattalokaṁ",
  "atk-s0510a2:167_1": "vinetānaṁ visesena netāraṁ nibbānasampāpakaṁ sayambhuṁ sayameva bhūtaṁ anācariyakaṁ",
  "atk-s0510a2:167_2": "aggapuggalaṁ seṭṭhapuggalaṁ bhagavantaṁ bhagyavantādiguṇayuttaṁ jutimantaṁ nīlapītādipabhāsampannaṁ",
  "atk-s0510a2:167_3": "sāvakehi purakkhataṁ parivāritaṁ ādiccamiva sūriyamiva rocantaṁ sobhamānaṁ rathiyaṁ",
  "atk-s0510a2:167_4": "vīthiyaṁ paṭipannakaṁ gacchantaṁ piyadassiṁ nāma sambuddhaṁ addasinti sambandho.",
  "atk-s0510a2:167_5": "Añjaliṁ paggahetvānāti bandhañjalipuṭaṁ sirasi katvā sakaṁ cittaṁ attano cittaṁ pasādayiṁ",
  "atk-s0510a2:167_6": "itthambhūtassa bhagavato guṇe pasādesiṁ pasannamakāsinti attho. Manasāva nimantesinti",
  "atk-s0510a2:167_7": "cittena pavāresiṁ. Āgacchatu mahāmunīti mahito pūjāraho muni bhagavā mama nivesanaṁ āgacchatu.",
  "atk-s0510a2:168_0": "128.Mama saṅkappamaññāyāti mayhaṁ cittasaṅkappaṁ ñatvā loke sattaloke anuttaro uttaravirahito",
  "atk-s0510a2:168_1": "satthā khīṇāsavasahassehi arahantasahassehi parivuto mama dvāraṁ mayhaṁ gehadvāraṁ upāgami sampāpuṇi.",
  "atk-s0510a2:169_0": "129. Tassa sampattassa satthuno evaṁ namakkāramakāsiṁ. Purisājañña purisānaṁ ājañña,",
  "atk-s0510a2:169_1": "seṭṭha, mama namakkāro te tuyhaṁ atthu bhavatu. Purisuttama purisānaṁ uttama adhikaguṇavisiṭṭha",
  "atk-s0510a2:169_2": "te tuyhaṁ mama namakkāro atthu. Pāsādaṁ pasādajanakaṁ mama nivesanaṁ abhiruhitvā",
  "atk-s0510a2:169_3": "sīhāsane uttamāsane nisīdatanti āyācinti attho.",
  "atk-s0510a2:170_0": "130.Danto dantaparivāroti sayaṁ dvārattayena danto tathā dantāhi bhikkhubhikkhunīupāsakaupāsikāsaṅkhātāhi",
  "atk-s0510a2:170_1": "catūhi parisāhi parivārito. Tiṇṇo tārayataṁ varoti sayaṁ tiṇṇo saṁsārato uttiṇṇo",
  "atk-s0510a2:170_2": "nikkhanto tārayataṁ tārayantānaṁ visiṭṭhapuggalānaṁ varo uttamo bhagavā mamārādhanena",
  "atk-s0510a2:170_3": "pāsādaṁ abhiruhitvā pavarāsane uttamāsane nisīdi nisajjaṁ kappesi.",
  "atk-s0510a2:171_0": "131.Yaṁ me atthi sake geheti attano gehe yaṁ āmisaṁ paccupaṭṭhitaṁ sampāditaṁ rāsikataṁ",
  "atk-s0510a2:171_1": "atthi. Tāhaṁ buddhassa pādāsinti buddhassa buddhappamukhassa saṅghassa taṁ āmisaṁ",
  "atk-s0510a2:171_2": "pādāsiṁ pa-kārena ādarena vā adāsinti attho. Pasanno sehi pāṇibhīti attano dvīhi",
  "atk-s0510a2:171_3": "hatthehi passannacitto gahetvā pādāsinti attho.",
  "atk-s0510a2:172_0": "132.Pasannacitto pasāditamanasaṅkappo sumano sundaramano. Vedajāto jātavedo uppannasomanasso",
  "atk-s0510a2:172_1": "katañjalī sirasi ṭhapitaañjalipuṭo buddhaseṭṭhaṁ namassāmi seṭṭhassa buddhassa paṇāmaṁ",
  "atk-s0510a2:172_2": "karomīti attho. Aho buddhassuḷāratāti paṭividdhacatusaccassa satthuno uḷāratā mahantabhāvo",
  "atk-s0510a2:172_3": "aho acchariyanti attho.",
  "atk-s0510a2:173_0": "133.Aṭṭhannaṁpayirūpāsatanti payirupāsantānaṁ bhuñjaṁ bhuñjantānaṁ aṭṭhannaṁ ariyapuggalānaṁ",
  "atk-s0510a2:173_1": "antare khīṇāsavā arahantova bahūti attho. Tuyheveso ānubhāvoti eso ākāsacaraṇaummujjananimujjanādiānubhāvo",
  "atk-s0510a2:173_2": "tuyheva tuyhaṁ eva ānubhāvo, nāññesaṁ. Saraṇaṁ taṁ upemahanti taṁ itthambhūtaṁ tuvaṁ",
  "atk-s0510a2:173_3": "saraṇaṁ tāṇaṁ leṇaṁ parāyananti upemi gacchāmi jānāmi vāti attho.",
  "atk-s0510a2:174": "134. Lokajeṭṭho narāsabho piyadassī bhagavā bhikkhusaṅghamajjhe nisīditvā imā byākaraṇagāthā abhāsatha kathesīti attho. Sesaṁ suviññeyyamevāti.",
  "atk-s0510a2:175": "Sumaṅgalattheraapadānavaṇṇanā samattā.",
  "atk-s0510a2:176": "Dutiyassa sīhāsanavaggassa vaṇṇanā samattā."
}