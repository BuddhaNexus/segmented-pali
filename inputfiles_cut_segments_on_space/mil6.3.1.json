{
  "mil6.3.1:0.1": "Milindapañha ",
  "mil6.3.1:0.2": "Anumānapañha ",
  "mil6.3.1:0.3": "Vessantaravagga ",
  "mil6.3.1:0.4": "1. Vessantarapañha ",
  "mil6.3.1:1.1": "“Bhante nāgasena, sabbeva bodhisattā puttadāraṁ denti, udāhu vessantareneva raññā puttadāraṁ dinnan”ti? ",
  "mil6.3.1:1.2": "“Sabbepi, mahārāja, bodhisattā puttadāraṁ denti, na vessantareneva raññā puttadāraṁ dinnan”ti. ",
  "mil6.3.1:1.3": "“Api ca kho, bhante nāgasena, tesaṁ anumatena dentī”ti. ",
  "mil6.3.1:1.4": "“Bhariyā, mahārāja, anumatā, dārakā pana bālatāya vilapiṁsu, yadi te atthato jāneyyuṁ, tepi anumodeyyuṁ, na te vilapeyyun”ti. ",
  "mil6.3.1:2.1": "“Dukkaraṁ, bhante nāgasena, bodhisattena kataṁ, yaṁ so attano orase piye putte brāhmaṇassa dāsatthāya adāsi. ",
  "mil6.3.1:3.1": "Idampi dutiyaṁ dukkarato dukkarataraṁ, yaṁ so attano orase piye putte bālake taruṇake latāya bandhitvā tena brāhmaṇena latāya anumajjīyante disvā ajjhupekkhi. ",
  "mil6.3.1:4.1": "Idampi tatiyaṁ dukkarato dukkarataraṁ, yaṁ so sakena balena bandhanā muccitvā āgate dārake sārajjamupagate punadeva latāya bandhitvā adāsi. ",
  "mil6.3.1:5.1": "Idampi catutthaṁ dukkarato dukkarataraṁ, yaṁ so dārake ‘ayaṁ kho, tāta, yakkho khādituṁ neti amhe’ti vilapante ‘mā bhāyitthā’ti na assāsesi. ",
  "mil6.3.1:6.1_0": "Idampi pañcamaṁ dukkarato dukkarataraṁ, yaṁ so jālissa kumārassa rudamānassa pādesu",
  "mil6.3.1:6.1_1": "nipatitvā ‘alaṁ, tāta, kaṇhājinaṁ nivattehi, ahameva gacchāmi yakkhena saha, khādatu",
  "mil6.3.1:6.1_2": "maṁ yakkho’ti yācamānassa evaṁ na sampaṭicchi.",
  "mil6.3.1:7.1_0": "Idampi chaṭṭhaṁ dukkarato dukkarataraṁ, yaṁ so jālissa kumārassa ‘pāsāṇasamaṁ nūna",
  "mil6.3.1:7.1_1": "te, tāta, hadayaṁ, yaṁ tvaṁ amhākaṁ dukkhitānaṁ pekkhamāno nimmanussake brahāraññe",
  "mil6.3.1:7.1_2": "yakkhena nīyamāne na nivāresī’ti vilapamānassa kāruññaṁ nākāsi.",
  "mil6.3.1:8.1_0": "Idampi sattamaṁ dukkarato dukkarataraṁ, yaṁ tassa ruḷaruḷassa bhīmabhīmassa nīte",
  "mil6.3.1:8.1_1": "dārake adassanaṁ gamite na phali hadayaṁ satadhā vā sahassadhā vā, puññakāmena manujena",
  "mil6.3.1:8.1_2": "kiṁ paradukkhāpanena, nanu nāma sakadānaṁ dātabbaṁ hotī”ti?",
  "mil6.3.1:9.1_0": "“Dukkarassa, mahārāja, katattā bodhisattassa kittisaddo dasasahassiyā lokadhātuyā",
  "mil6.3.1:9.1_1": "sadevamanussesu abbhuggato, devā devabhavane pakittenti, asurā asurabhavane pakittenti,",
  "mil6.3.1:9.1_2": "garuḷā garuḷabhavane pakittenti, nāgā nāgabhavane pakittenti, yakkhā yakkhabhavane",
  "mil6.3.1:9.1_3": "pakittenti, anupubbena tassa kittisaddo paramparāya ajjetarahi idha amhākaṁ samayaṁ",
  "mil6.3.1:9.1_4": "anuppatto, taṁ mayaṁ dānaṁ pakittentā vikopentā nisinnā sudinnaṁ, udāhu duddinnanti.",
  "mil6.3.1:9.2": "So kho panāyaṁ, mahārāja, kittisaddo nipuṇānaṁ viññūnaṁ vidūnaṁ vibhāvīnaṁ bodhisattānaṁ dasa guṇe anudassati. ",
  "mil6.3.1:9.3": "Katame dasa? ",
  "mil6.3.1:9.4_0": "Agedhatā nirālayatā cāgo pahānaṁ apunarāvattitā sukhumatā mahantatā duranubodhatā",
  "mil6.3.1:9.4_1": "dullabhatā asadisatā buddhadhammassa, so kho panāyaṁ, mahārāja, kittisaddo nipuṇānaṁ",
  "mil6.3.1:9.4_2": "viññūnaṁ vidūnaṁ vibhāvīnaṁ bodhisattānaṁ ime dasa guṇe anudassatī”ti.",
  "mil6.3.1:10.1": "“Bhante nāgasena, yo paraṁ dukkhāpetvā dānaṁ deti, api nu taṁ dānaṁ sukhavipākaṁ hoti saggasaṁvattanikan”ti? ",
  "mil6.3.1:10.2": "“Āma, mahārāja, kiṁ vattabban”ti. ",
  "mil6.3.1:10.3": "“Iṅgha, bhante nāgasena, kāraṇaṁ upadassehī”ti. ",
  "mil6.3.1:10.4_0": "“Idha, mahārāja, koci samaṇo vā brāhmaṇo vā sīlavā hoti kalyāṇadhammo, so bhaveyya",
  "mil6.3.1:10.4_1": "pakkhahato vā pīṭhasappī vā aññataraṁ vā byādhiṁ āpanno, tamenaṁ yo koci puññakāmo",
  "mil6.3.1:10.4_2": "yānaṁ āropetvā patthitaṁ desamanupāpeyya, api nu kho, mahārāja, tassa purisassa tatonidānaṁ",
  "mil6.3.1:10.4_3": "kiñci sukhaṁ nibbatteyya saggasaṁvattanikaṁ taṁ kamman”ti?",
  "mil6.3.1:10.5": "“Āma, bhante, kiṁ vattabbaṁ? ",
  "mil6.3.1:10.6_0": "Hatthiyānaṁ vā so, bhante, puriso labheyya assayānaṁ vā rathayānaṁ vā, thale thalayānaṁ",
  "mil6.3.1:10.6_1": "jale jalayānaṁ devesu devayānaṁ manussesu manussayānaṁ, tadanucchavikaṁ tadanulomikaṁ",
  "mil6.3.1:10.6_2": "bhave bhave nibbatteyya, tadanucchavikāni tadanulomikāni cassa sukhāni nibbatteyyuṁ,",
  "mil6.3.1:10.6_3": "sugatito sugatiṁ gaccheyya, teneva kammābhisandena iddhiyānaṁ abhiruyha patthitaṁ",
  "mil6.3.1:10.6_4": "nibbānanagaraṁ pāpuṇeyyā”ti.",
  "mil6.3.1:10.7": "“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so puriso balībadde dukkhāpetvā evarūpaṁ sukhaṁ anubhavati. ",
  "mil6.3.1:11.1": "Aparampi, mahārāja, uttariṁ kāraṇaṁ suṇohi, yathā paradukkhāpanena dinnadānaṁ sukhavipākaṁ hoti saggasaṁvattanikaṁ. ",
  "mil6.3.1:11.2_0": "Idha, mahārāja, yo koci rājā janapadato dhammikaṁ baliṁ uddharāpetvā āṇāpavattanena",
  "mil6.3.1:11.2_1": "dānaṁ dadeyya, api nu kho so, mahārāja, rājā tatonidānaṁ kiñci sukhaṁ anubhaveyya",
  "mil6.3.1:11.2_2": "saggasaṁvattanikaṁ taṁ dānan”ti?",
  "mil6.3.1:11.3": "“Āma, bhante, kiṁ vattabbaṁ, tatonidānaṁ so, bhante, rājā uttariṁ anekasatasahassaguṇaṁ labheyya. ",
  "mil6.3.1:11.4": "Rājūnaṁ atirājā bhaveyya, devānaṁ atidevo bhaveyya, brahmānaṁ atibrahmā bhaveyya, samaṇānaṁ atisamaṇo bhaveyya, brāhmaṇānaṁ atibrāhmaṇo bhaveyya, arahantānaṁ atiarahā bhaveyyā”ti. ",
  "mil6.3.1:11.5": "“Tena hi, mahārāja, paradukkhāpanena dinnadānaṁ sukhavipākaṁ hoti saggasaṁvattanikaṁ, yaṁ so rājā balinā janaṁ pīḷetvā dinnadānena evarūpaṁ uttariṁ yasasukhaṁ anubhavatī”ti. ",
  "mil6.3.1:12.1_0": "“Atidānaṁ, bhante nāgasena, vessantarena raññā dinnaṁ, yaṁ so sakaṁ bhariyaṁ parassa",
  "mil6.3.1:12.1_1": "bhariyatthāya adāsi, sake orase putte brāhmaṇassa dāsatthāya adāsi, atidānaṁ nāma,",
  "mil6.3.1:12.1_2": "bhante nāgasena, loke vidūhi ninditaṁ garahitaṁ, yathā nāma, bhante nāgasena, atibhārena",
  "mil6.3.1:12.1_3": "sakaṭassa akkho bhijjati, atibhārena nāvā osīdati, atibhuttena bhojanaṁ visamaṁ pariṇamati,",
  "mil6.3.1:12.1_4": "ativassena dhaññaṁ vinassati, atidānena bhogakkhayaṁ upeti, atitāpena pathavī upaḍayhati,",
  "mil6.3.1:12.1_5": "atirāgena ummattako hoti, atidosena vajjho hoti, atimohena anayaṁ āpajjati, atilobhena",
  "mil6.3.1:12.1_6": "coraggahaṇamupagacchati, atibhayena nirujjhati, atipūrena nadī uttarati, ativātena",
  "mil6.3.1:12.1_7": "asani patati, atiagginā odanaṁ uttarati, atisañcaraṇena na ciraṁ jīvati.",
  "mil6.3.1:12.2": "Evameva kho, bhante nāgasena, atidānaṁ nāma loke vidūhi ninditaṁ garahitaṁ, atidānaṁ, bhante nāgasena, vessantarena raññā dinnaṁ, na tattha kiñci phalaṁ icchitabban”ti. ",
  "mil6.3.1:13.1": "“Atidānaṁ, mahārāja, loke vidūhi vaṇṇitaṁ thutaṁ pasatthaṁ, ye keci yādisaṁ kīdisaṁ dānaṁ denti, atidānadāyī loke kittiṁ pāpuṇāti. ",
  "mil6.3.1:13.2_0": "Yathā, mahārāja, atipavaratāya dibbaṁ vanamūlaṁ gahitampi hatthapāse ṭhitānaṁ parajanānaṁ",
  "mil6.3.1:13.2_1": "na dassayati, agado atijaccatāya pīḷāya samugghātako rogānaṁ antakaro, aggi atijotitāya",
  "mil6.3.1:13.2_2": "ḍahati, udakaṁ atisītatāya nibbāpeti, padumaṁ parisuddhatāya na upalimpati vārikaddamena,",
  "mil6.3.1:13.2_3": "maṇi atiguṇatāya kāmadado, vajiraṁ atitikhiṇatāya vijjhati maṇimuttāphalikaṁ, pathavī",
  "mil6.3.1:13.2_4": "atimahantatāya naroragamigapakkhijalaselapabbatadume dhāreti, samuddo atimahantatāya",
  "mil6.3.1:13.2_5": "aparipūraṇo, sineru atibhāratāya acalo, ākāso ativitthāratāya ananto, sūriyo atippabhatāya",
  "mil6.3.1:13.2_6": "timiraṁ ghāteti, sīho atijātitāya vigatabhayo, mallo atibalavatāya paṭimallaṁ khippaṁ",
  "mil6.3.1:13.2_7": "ukkhipati, rājā atipuññatāya adhipati, bhikkhu atisīlavantatāya nāgayakkhanaramarūhi",
  "mil6.3.1:13.2_8": "namassanīyo, buddho atiaggatāya anupamo.",
  "mil6.3.1:13.3_0": "Evameva kho, mahārāja, atidānaṁ nāma loke vidūhi vaṇṇitaṁ thutaṁ pasatthaṁ, ye keci",
  "mil6.3.1:13.3_1": "yādisaṁ kīdisaṁ dānaṁ denti, atidānadāyī loke kittiṁ pāpuṇāti, atidānena vessantaro",
  "mil6.3.1:13.3_2": "rājā dasasahassiyā lokadhātuyā vaṇṇito thuto pasattho mahito kittito, teneva atidānena",
  "mil6.3.1:13.3_3": "vessantaro rājā ajjetarahi buddho jāto aggo sadevake loke.",
  "mil6.3.1:14.1": "Atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban”ti? ",
  "mil6.3.1:14.2": "“Dasa kho panimāni, bhante nāgasena, dānāni, yāni loke adānasammatāni, yo tāni dānāni deti, so apāyagāmī hoti. ",
  "mil6.3.1:14.3": "Katamāni dasa? ",
  "mil6.3.1:14.4": "Majjadānaṁ, bhante nāgasena, loke adānasammataṁ, yo taṁ dānaṁ deti, so apāyagāmī hoti. ",
  "mil6.3.1:14.5": "Samajjadānaṁ …pe… ",
  "mil6.3.1:14.6": "itthidānaṁ … ",
  "mil6.3.1:14.7": "usabhadānaṁ … ",
  "mil6.3.1:14.8": "cittakammadānaṁ … ",
  "mil6.3.1:14.9": "satthadānaṁ … ",
  "mil6.3.1:14.10": "visadānaṁ … ",
  "mil6.3.1:14.11": "saṅkhalikadānaṁ … ",
  "mil6.3.1:14.12": "kukkuṭasūkaradānaṁ … ",
  "mil6.3.1:14.13": "tulākūṭamānakūṭadānaṁ, bhante nāgasena, loke adānasammataṁ hoti, yo taṁ dānaṁ deti, so apāyagāmī hoti. ",
  "mil6.3.1:14.14": "Imāni kho, bhante nāgasena, dasa dānāni loke adānasammatāni, yo tāni dānāni deti, so apāyagāmī hotī”ti. ",
  "mil6.3.1:15.1": "“Nāhaṁ taṁ, mahārāja, adānasammataṁ pucchāmi, imaṁ khvāhaṁ, mahārāja, taṁ pucchāmi ‘atthi pana, mahārāja, loke ṭhapanīyaṁ dānaṁ, yaṁ dakkhiṇeyye anuppatte na dātabban’”ti. ",
  "mil6.3.1:15.2": "“Natthi, bhante nāgasena, loke ṭhapanīyaṁ dānaṁ. ",
  "mil6.3.1:15.3_0": "Yaṁ dakkhiṇeyye anuppatte na dātabbaṁ, cittappasāde uppanne keci dakkhiṇeyyānaṁ bhojanaṁ",
  "mil6.3.1:15.3_1": "denti, keci acchādanaṁ, keci sayanaṁ, keci āvasathaṁ, keci attharaṇapāvuraṇaṁ, keci",
  "mil6.3.1:15.3_2": "dāsidāsaṁ, keci khettavatthuṁ, keci dvipadacatuppadaṁ, keci sataṁ sahassaṁ satasahassaṁ,",
  "mil6.3.1:15.3_3": "keci mahārajjaṁ, keci jīvitampi dentī”ti.",
  "mil6.3.1:15.4": "“Yadi pana, mahārāja, keci jīvitampi denti, kiṁ kāraṇā vessantaraṁ dānapatiṁ atibāḷhaṁ paripātesi sudinne putte ca dāre ca? ",
  "mil6.3.1:16.1": "Api nu kho, mahārāja, atthi lokapakati lokāciṇṇaṁ, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti? ",
  "mil6.3.1:16.2": "“Āma, bhante, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ vā”ti. ",
  "mil6.3.1:16.3_0": "“Yadi, mahārāja, labhati pitā puttaṁ iṇaṭṭo vā ājīvikapakato vā āvapituṁ vā vikkiṇituṁ",
  "mil6.3.1:16.3_1": "vā, vessantaropi, mahārāja, rājā alabhamāno sabbaññutañāṇaṁ upadduto dukkhito tassa",
  "mil6.3.1:16.3_2": "dhammadhanassa paṭilābhāya puttadāraṁ āvapesi ca vikkiṇi ca.",
  "mil6.3.1:16.4": "Iti, mahārāja, vessantarena raññā aññesaṁ dinnaṁyeva dinnaṁ, kataṁyeva kataṁ. ",
  "mil6.3.1:16.5": "Kissa pana tvaṁ, mahārāja, tena dānena vessantaraṁ dānapatiṁ atibāḷhaṁ apasādesī”ti? ",
  "mil6.3.1:17.1": "“Nāhaṁ, bhante nāgasena, vessantarassa dānapatino dānaṁ garahāmi, api ca puttadāraṁ yācante niminitvā attānaṁ dātabban”ti. ",
  "mil6.3.1:17.2": "“Etaṁ kho, mahārāja, asabbhikāraṇaṁ, yaṁ puttadāraṁ yācante attānaṁ dadeyya, yaṁ yaṁ hi yācante taṁ tadeva dātabbaṁ, etaṁ sappurisānaṁ kammaṁ. ",
  "mil6.3.1:17.3": "Yathā, mahārāja, koci puriso pānīyaṁ āharāpeyya, tassa yo bhojanaṁ dadeyya, api nu so, mahārāja, puriso tassa kiccakārī assā”ti? ",
  "mil6.3.1:17.4": "“Na hi, bhante, yaṁ so āharāpeti, tameva tassa dento kiccakārī assā”ti. ",
  "mil6.3.1:17.5": "“Evameva kho, mahārāja, vessantaro rājā brāhmaṇe puttadāraṁ yācante puttadāraṁ yeva adāsi. ",
  "mil6.3.1:17.6": "Sace, mahārāja, brāhmaṇo vessantarassa sarīraṁ yāceyya, na so, mahārāja, attānaṁ rakkheyya na kampeyya na rajjeyya, tassa dinnaṁ pariccattaṁyeva sarīraṁ bhaveyya. ",
  "mil6.3.1:17.7_0": "Sace, mahārāja, koci vessantaraṁ dānapatiṁ upagantvā yāceyya ‘dāsattaṁ me upehī’ti,",
  "mil6.3.1:17.7_1": "dinnaṁ pariccattaṁyevassa sarīraṁ bhaveyya, na so datvā tapeyya, rañño, mahārāja,",
  "mil6.3.1:17.7_2": "vessantarassa kāyo bahusādhāraṇo.",
  "mil6.3.1:18.1": "Yathā, mahārāja, pakkā maṁsapesi bahusādhāraṇā; ",
  "mil6.3.1:18.2": "evameva kho, mahārāja, rañño vessantarassa kāyo bahusādhāraṇo. ",
  "mil6.3.1:18.3": "Yathā vā pana, mahārāja, phalito rukkho nānādijagaṇasādhāraṇo; ",
  "mil6.3.1:18.4": "evameva kho, mahārāja, rañño vessantarassa kāyo bahusādhāraṇo. ",
  "mil6.3.1:18.5": "Kiṁ kāraṇā? ",
  "mil6.3.1:18.6": "‘Evāhaṁ paṭipajjanto sammāsambodhiṁ pāpuṇissāmī’ti. ",
  "mil6.3.1:19.1_0": "Yathā, mahārāja, puriso adhano dhanatthiko dhanapariyesanaṁ caramāno ajapathaṁ saṅkupathaṁ",
  "mil6.3.1:19.1_1": "vettapathaṁ gacchati, jalathalavāṇijjaṁ karoti, kāyena vācāya manasā dhanaṁ ārādheti,",
  "mil6.3.1:19.1_2": "dhanappaṭilābhāya vāyamati;",
  "mil6.3.1:19.2_0": "evameva kho, mahārāja, vessantaro dānapati adhano buddhadhanena sabbaññutañāṇaratanappaṭilābhāya",
  "mil6.3.1:19.2_1": "yācakānaṁ dhanadhaññaṁ dāsidāsaṁ yānavāhanaṁ sakalasāpateyyaṁ sakaṁ puttadāraṁ attānañca",
  "mil6.3.1:19.2_2": "cajitvā sammāsambodhiṁyeva pariyesati.",
  "mil6.3.1:20.1": "Yathā vā pana, mahārāja, amacco muddakāmo muddādhikaraṇaṁ yaṁ kiñci gehe dhanadhaññaṁ hiraññasuvaṇṇaṁ, taṁ sabbaṁ datvāpi muddappaṭilābhāya vāyamati; ",
  "mil6.3.1:20.2": "evameva kho, mahārāja, vessantaro dānapati sabbaṁ taṁ bāhirabbhantaradhanaṁ datvā jīvitampi paresaṁ datvā sammāsambodhiṁyeva pariyesati. ",
  "mil6.3.1:21.1": "Api ca, mahārāja, vessantarassa dānapatino evaṁ ahosi ‘yaṁ so brāhmaṇo yācati, tamevāhaṁ tassa dento kiccakārī nāma homī’ti, evaṁ so tassa puttadāramadāsi. ",
  "mil6.3.1:21.2_0": "Na kho, mahārāja, vessantaro dānapati dessatāya brāhmaṇassa puttadāramadāsi, na adassanakāmatāya",
  "mil6.3.1:21.2_1": "puttadāramadāsi, na atibahukā me puttadārā, ‘na sakkomi te posetun’ti puttadāramadāsi,",
  "mil6.3.1:21.2_2": "na ukkaṇṭhito ‘appiyā me’ti nīharitukāmatāya puttadāramadāsi.",
  "mil6.3.1:21.3_0": "Atha kho sabbaññutañāṇaratanasseva piyattā sabbaññutañāṇassa kāraṇā vessantaro rājā",
  "mil6.3.1:21.3_1": "evarūpaṁ atulaṁ vipulamanuttaraṁ piyaṁ manāpaṁ dayitaṁ pāṇasamaṁ puttadāradānavaraṁ brāhmaṇassa adāsi.",
  "mil6.3.1:22.1": "Bhāsitampetaṁ, mahārāja, bhagavatā devātidevena cariyāpiṭake—",
  "mil6.3.1:23.1": "‘Na me dessā ubho puttā, ",
  "mil6.3.1:23.2": "maddī devī na dessiyā; ",
  "mil6.3.1:23.3": "Sabbaññutaṁ piyaṁ mayhaṁ, ",
  "mil6.3.1:23.4": "tasmā piye adāsahan’ti. ",
  "mil6.3.1:24.1": "Tasmā, mahārāja, vessantaro rājā puttadānaṁ datvā paṇṇasālaṁ pavisitvā nipajji. ",
  "mil6.3.1:24.2": "Tassa atipemena dukkhitassa balavasoko uppajji, hadayavatthu uṇhamahosi. ",
  "mil6.3.1:24.3": "Nāsikāya appahontiyā mukhena uṇhe assāsapassāse vissajjesi, assūni parivattitvā lohitabindūni hutvā nettehi nikkhamiṁsu. ",
  "mil6.3.1:24.4": "Evameva kho, mahārāja, dukkhena vessantaro rājā brāhmaṇassa puttadāramadāsi ‘mā me dānapatho parihāyī’ti. ",
  "mil6.3.1:25.1": "Api ca, mahārāja, vessantaro rājā dve atthavase paṭicca brāhmaṇassa dve dārake adāsi. ",
  "mil6.3.1:25.2": "Katame dve? ",
  "mil6.3.1:25.3": "Dānapatho ca me aparihīno bhavissati, dukkhite ca me puttake vanamūlaphalehi itonidānaṁ ayyako mocessatīti. ",
  "mil6.3.1:25.4": "Jānāti hi, mahārāja, vessantaro rājā ‘na me dārakā sakkā kenaci dāsabhogena bhuñjituṁ, ime ca dārake ayyako nikkiṇissati, evaṁ amhākampi gamanaṁ bhavissatī’ti. ",
  "mil6.3.1:25.5": "Ime kho, mahārāja, dve atthavase paṭicca brāhmaṇassa dve dārake adāsi. ",
  "mil6.3.1:26.1_0": "Api ca, mahārāja, vessantaro rājā jānāti ‘ayaṁ kho brāhmaṇo jiṇṇo vuḍḍho mahallako",
  "mil6.3.1:26.1_1": "dubbalo bhaggo daṇḍaparāyaṇo khīṇāyuko parittapuñño, neso samattho ime dārake dāsabhogena bhuñjitun’ti.",
  "mil6.3.1:26.2_0": "Sakkuṇeyya pana, mahārāja, puriso pākatikena balena ime candimasūriye evaṁmahiddhike",
  "mil6.3.1:26.2_1": "evaṁmahānubhāve gahetvā peḷāya vā samugge vā pakkhipitvā nippabhe katvā thālakaparibhogena paribhuñjitun”ti?",
  "mil6.3.1:26.3": "“Na hi, bhante”ti. ",
  "mil6.3.1:26.4": "“Evameva kho, mahārāja, imasmiṁ loke candimasūriyappaṭibhāgassa vessantarassa dārakā na sakkā kenaci dāsabhogena bhuñjitunti. ",
  "mil6.3.1:27.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:27.2_0": "Yathā, mahārāja, rañño cakkavattissa maṇiratanaṁ subhaṁ jātimantaṁ aṭṭhaṁsaṁ suparikammakataṁ",
  "mil6.3.1:27.2_1": "catuhatthāyāmaṁ sakaṭanābhipariṇāhaṁ na sakkā kenaci pilotikāya veṭhetvā peḷāya pakkhipitvā",
  "mil6.3.1:27.2_2": "satthakanisānaparibhogena paribhuñjituṁ;",
  "mil6.3.1:27.3": "evameva kho, mahārāja, loke cakkavattirañño maṇiratanappaṭibhāgassa vessantarassa dārakā na sakkā kenaci dāsabhogena bhuñjituṁ. ",
  "mil6.3.1:28.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:28.2_0": "Yathā, mahārāja, tidhā pabhinno sabbaseto sattappatiṭṭhito aṭṭharatanubbedho navaratanāyāmapariṇāho",
  "mil6.3.1:28.2_1": "pāsādiko dassanīyo uposatho nāgarājā na sakkā kenaci suppena vā sarāvena vā pidahituṁ,",
  "mil6.3.1:28.2_2": "govacchako viya vacchakasālāya pakkhipitvā pariharituṁ vā;",
  "mil6.3.1:28.3": "evameva kho, mahārāja, loke uposathanāgarājappaṭibhāgassa vessantarassa dārakā na sakkā kenaci dāsabhogena bhuñjituṁ. ",
  "mil6.3.1:29.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:29.2": "Yathā, mahārāja, mahāsamuddo dīghaputhulavitthiṇṇo gambhīro appameyyo duruttaro apariyogāḷho anāvaṭo na sakkā kenaci sabbattha pidahitvā ekatitthena paribhogaṁ kātuṁ; ",
  "mil6.3.1:29.3": "evameva kho, mahārāja, loke mahāsamuddappaṭibhāgassa vessantarassa dārakā na sakkā kenaci dāsabhogena bhuñjituṁ. ",
  "mil6.3.1:30.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:30.2_0": "Yathā, mahārāja, himavanto pabbatarājā pañcayojanasataṁ accuggato nabhe tisahassayojanāyāmavitthāro",
  "mil6.3.1:30.2_1": "caturāsītikūṭasahassappaṭimaṇḍito pañcannaṁ mahānadīsatānaṁ pabhavo mahābhūtagaṇālayo",
  "mil6.3.1:30.2_2": "nānāvidhagandhadharo dibbosadhasatasamalaṅkato nabhe valāhako viya accuggato dissati;",
  "mil6.3.1:30.3": "evameva kho, mahārāja, loke himavantapabbatarājappaṭibhāgassa vessantarassa dārakā na sakkā kenaci dāsabhogena bhuñjituṁ. ",
  "mil6.3.1:31.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:31.2": "Yathā, mahārāja, rattandhakāratimisāyaṁ uparipabbatagge jalamāno mahāaggikkhandho suvidūrepi paññāyati; ",
  "mil6.3.1:31.3": "evameva kho, mahārāja, vessantaro rājā pabbatagge jalamāno mahāaggikkhandho viya suvidūrepi pākaṭo paññāyati, tassa dārakā na sakkā kenaci dāsabhogena bhuñjituṁ. ",
  "mil6.3.1:32.1": "Aparampi, mahārāja, uttariṁ kāraṇaṁ suṇohi, yena kāraṇena vessantarassa dārakā na sakkā kenaci dāsabhogena bhuñjituṁ. ",
  "mil6.3.1:32.2": "Yathā, mahārāja, himavante pabbate nāgapupphasamaye ujuvāte vāyante dasa dvādasa yojanāni pupphagandho vāyati; ",
  "mil6.3.1:32.3_0": "evameva kho, mahārāja, vessantarassa rañño api yojanasahassehipi yāva akaniṭṭhabhavanaṁ",
  "mil6.3.1:32.3_1": "etthantare surāsuragaruḷagandhabbayakkharakkhasamahoragakinnaraindabhavanesu kittisaddo",
  "mil6.3.1:32.3_2": "abbhuggato, sīlavaragandho cassa sampavāyati, tena tassa dārakā na sakkā kenaci dāsabhogena bhuñjituṁ.",
  "mil6.3.1:32.4_0": "Anusiṭṭho, mahārāja, jālī kumāro pitarā vessantarena raññā ‘ayyako te, tāta, tumhe",
  "mil6.3.1:32.4_1": "brāhmaṇassa dhanaṁ datvā nikkiṇanto taṁ nikkhasahassaṁ datvā nikkiṇātu, kaṇhājinaṁ",
  "mil6.3.1:32.4_2": "nikkiṇanto dāsasataṁ dāsisataṁ hatthisataṁ assasataṁ dhenusataṁ usabhasataṁ nikkhasatanti",
  "mil6.3.1:32.4_3": "sabbasataṁ datvā nikkiṇātu, yadi te, tāta, ayyako tumhe brāhmaṇassa hatthato āṇāya",
  "mil6.3.1:32.4_4": "balasā mudhā gaṇhāti, mā tumhe ayyakassa vacanaṁ karittha, brāhmaṇasseva anuyāyino",
  "mil6.3.1:32.4_5": "hothā’ti, evamanusāsitvā putte pesesi, tato jālīkumāro gantvā ayyakena puṭṭho kathesi—",
  "mil6.3.1:33.1": "‘Sahassagghañhi maṁ tāta, ",
  "mil6.3.1:33.2": "brāhmaṇassa pitā adā; ",
  "mil6.3.1:33.3": "Atho kaṇhājinaṁ kaññaṁ, ",
  "mil6.3.1:33.4": "hatthīnañca satena cā’”ti. ",
  "mil6.3.1:34.1": "“Sunibbeṭhito, bhante nāgasena, pañho; ",
  "mil6.3.1:34.2": "subhinnaṁ diṭṭhijālaṁ; ",
  "mil6.3.1:34.3": "sumaddito paravādo; ",
  "mil6.3.1:34.4": "sakasamayo sudīpito; ",
  "mil6.3.1:34.5": "byañjanaṁ suparisodhitaṁ; ",
  "mil6.3.1:34.6": "suvibhatto attho; ",
  "mil6.3.1:34.7": "evametaṁ tathā sampaṭicchāmī”ti. ",
  "mil6.3.1:35.1": "Vessantarapañho paṭhamo. "
}