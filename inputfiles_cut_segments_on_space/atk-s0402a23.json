{
  "atk-s0402a23:0": "5. Cūḷavaggo",
  "atk-s0402a23:1": "1. Sammukhībhāvasuttavaṇṇanā",
  "atk-s0402a23:2_0": "41. Pañcamassa paṭhame sammukhībhāvāti sammukhībhāvena, vijjamānatāyāti attho. Pasavatīti",
  "atk-s0402a23:2_1": "paṭilabhati. Saddhāya sammukhībhāvāti yadi hi saddhā na bhaveyya, deyyadhammo na",
  "atk-s0402a23:2_2": "bhaveyya, dakkhiṇeyyasaṅkhātā paṭiggāhakapuggalā na bhaveyyuṁ, kathaṁ puññakammaṁ",
  "atk-s0402a23:2_3": "kareyya. Tesaṁ pana sammukhībhāvena sakkā kātunti tasmā ‘‘saddhāya sammukhībhāvā’’tiādimāha.",
  "atk-s0402a23:2_4": "Ettha ca dve dhammā sulabhā deyyadhammā ceva dakkhiṇeyyā ca, saddhā pana dullabhā.",
  "atk-s0402a23:2_5": "Puthujjanassa hi saddhā athāvarā padavārena nānā hoti, teneva mahāmoggallānasadisopi",
  "atk-s0402a23:2_6": "aggasāvako pāṭibhogo bhavituṁ asakkonto āha – ‘‘dvinnaṁ kho te ahaṁ, āvuso, dhammānaṁ",
  "atk-s0402a23:2_7": "pāṭibhogo bhogānañca jīvitassa ca, saddhāya pana tvaṁyeva pāṭibhogo’’ti (udā. 18).",
  "atk-s0402a23:3": "2. Tiṭhānasuttavaṇṇanā",
  "atk-s0402a23:4_0": "42. Dutiye vigatamalamaccherenāti vigatamacchariyamalena. Muttacāgoti vissaṭṭhacāgo.",
  "atk-s0402a23:4_1": "Payatapāṇīti dhotahattho. Assaddho hi satakkhattuṁ hatthe dhovitvāpi malinahatthova",
  "atk-s0402a23:4_2": "hoti, saddho pana dānābhiratattā malinahatthopi dhotahatthova. Vossaggaratoti vossaggasaṅkhāte",
  "atk-s0402a23:4_3": "dāne rato. Yācayogoti yācituṁ yutto, yācakehi vā yogo assātipi yācayogo. Dānasaṁvibhāgaratoti",
  "atk-s0402a23:4_4": "dānaṁ dadanto saṁvibhāgañca karonto dānasaṁvibhāgarato nāma hoti.",
  "atk-s0402a23:5_0": "Dassanakāmo sīlavatanti dasapi yojanāni vīsampi tiṁsampi yojanasatampi gantvā sīlasampanne",
  "atk-s0402a23:5_1": "daṭṭhukāmo hoti pāṭaliputtakabrāhmaṇo viya saddhātissamahārājā viya ca. Pāṭaliputtassa",
  "atk-s0402a23:5_2": "kira nagaradvāre sālāya nisinnā dve brāhmaṇā kāḷavallimaṇḍapavāsimahānāgattherassa",
  "atk-s0402a23:5_3": "guṇakathaṁ sutvā ‘‘amhehi taṁ bhikkhuṁ daṭṭhuṁ vaṭṭatī’’ti dvepi janā nikkhamiṁsu.",
  "atk-s0402a23:5_4": "Eko antarāmagge kālamakāsi. Eko samuddatīraṁ patvā nāvāya mahātitthapaṭṭane oruyha",
  "atk-s0402a23:5_5": "anurādhapuraṁ āgantvā ‘‘kāḷavallimaṇḍapo kuhi’’nti pucchi. Rohaṇajanapadeti. So anupubbena",
  "atk-s0402a23:5_6": "therassa vasanaṭṭhānaṁ patvā cūḷanagaragāme dhuraghare nivāsaṁ gahetvā therassa āhāraṁ",
  "atk-s0402a23:5_7": "sampādetvā pātova vuṭṭhāya therassa vasanaṭṭhānaṁ pucchitvā gantvā janapariyante",
  "atk-s0402a23:5_8": "ṭhito theraṁ dūratova āgacchantaṁ disvā sakiṁ tattheva ṭhito vanditvā puna upasaṅkamitvā",
  "atk-s0402a23:5_9": "gopphakesu daḷhaṁ gahetvā vandanto ‘‘uccā, bhante, tumhe’’ti āha. Thero ca nātiucco",
  "atk-s0402a23:5_10": "nātirasso pamāṇayuttova, tena naṁ puna āha – ‘‘nātiuccā tumhe, tumhākaṁ pana guṇā",
  "atk-s0402a23:5_11": "mecakavaṇṇassa samuddassa matthakena gantvā sakalajambudīpatalaṁ ajjhottharitvā gatā,",
  "atk-s0402a23:5_12": "ahampi pāṭaliputtanagaradvāre nisinno tumhākaṁ guṇakathaṁ assosi’’nti. So therassa",
  "atk-s0402a23:5_13": "bhikkhāhāraṁ datvā attano ticīvaraṁ paṭiyādetvā therassa santike pabbajitvā tassovāde",
  "atk-s0402a23:5_14": "patiṭṭhāya katipāheneva arahattaṁ pāpuṇi.",
  "atk-s0402a23:6_0": "Saddhātissamahārājāpi, ‘‘bhante, mayhaṁ vanditabbayuttakaṁ ekaṁ ayyaṁ ācikkhathā’’ti",
  "atk-s0402a23:6_1": "pucchi. Bhikkhū ‘‘maṅgalavāsī kuṭṭatissatthero’’ti āhaṁsu. Rājā mahāparivārena pañcayojanamaggaṁ",
  "atk-s0402a23:6_2": "agamāsi. Thero ‘‘kiṁ saddo eso, āvuso’’ti bhikkhusaṅghaṁ pucchi. ‘‘Rājā, bhante,",
  "atk-s0402a23:6_3": "tumhākaṁ dassanatthāya āgato’’ti. Thero cintesi – ‘‘kiṁ mayhaṁ mahallakakāle rājagehe",
  "atk-s0402a23:6_4": "kamma’’nti divāṭṭhāne mañce nipajjitvā bhūmiyaṁ lekhaṁ likhanto acchi. Rājā ‘‘kahaṁ",
  "atk-s0402a23:6_5": "thero’’ti pucchitvā ‘‘divāṭṭhāne’’ti sutvā tattha gacchanto theraṁ bhūmiyaṁ lekhaṁ",
  "atk-s0402a23:6_6": "likhantaṁ disvā ‘‘khīṇāsavassa nāma hatthakukkuccaṁ natthi, nāyaṁ khīṇāsavo’’ti avanditvāva",
  "atk-s0402a23:6_7": "nivatti. Bhikkhusaṅgho theraṁ āha – ‘‘bhante, evaṁvidhassa saddhassa pasannassa rañño",
  "atk-s0402a23:6_8": "kasmā vippaṭisāraṁ karitthā’’ti. ‘‘Āvuso, rañño pasādarakkhanaṁ na tumhākaṁ bhāro,",
  "atk-s0402a23:6_9": "mahallakattherassa bhāro’’ti vatvā aparabhāge anupādisesāya nibbānadhātuyā parinibbāyanto",
  "atk-s0402a23:6_10": "bhikkhusaṅghaṁ āha – ‘‘mayhaṁ kūṭāgāramhi aññampi pallaṅkaṁ attharathā’’ti. Tasmiṁ",
  "atk-s0402a23:6_11": "atthate thero – ‘‘idaṁ kūṭāgāraṁ antare appatiṭṭhahitvā raññā diṭṭhakāleyeva bhūmiyaṁ",
  "atk-s0402a23:6_12": "patiṭṭhātū’’ti adhiṭṭhahitvā parinibbāyi. Kūṭāgāraṁ pañcayojanamaggaṁ ākāsena agamāsi.",
  "atk-s0402a23:6_13": "Pañcayojanamagge dhajaṁ dhāretuṁ samatthā rukkhā dhajapaggahitāva ahesuṁ. Gacchāpi",
  "atk-s0402a23:6_14": "gumbāpi sabbe kūṭāgārābhimukhā hutvā aṭṭhaṁsu.",
  "atk-s0402a23:7_0": "Raññopi paṇṇaṁ pahiṇiṁsu ‘‘thero parinibbuto, kūṭāgāraṁ ākāsena āgacchatī’’ti. Rājā",
  "atk-s0402a23:7_1": "na saddahi. Kūṭāgāraṁ ākāsena gantvā thūpārāmaṁ padakkhiṇaṁ katvā silācetiyaṭṭhānaṁ",
  "atk-s0402a23:7_2": "agamāsi. Cetiyaṁ saha vatthunā uppatitvā kūṭāgāramatthake aṭṭhāsi, sādhukārasahassāni",
  "atk-s0402a23:7_3": "pavattiṁsu . Tasmiṁ khaṇe mahābyagghatthero nāma lohapāsāde sattamakūṭāgāre nisinno",
  "atk-s0402a23:7_4": "bhikkhūnaṁ vinayakammaṁ karonto taṁ saddaṁ sutvā ‘‘kiṁ saddo eso’’ti paṭipucchi.",
  "atk-s0402a23:7_5": "Bhante, maṅgalavāsī kuṭṭatissatthero parinibbuto, kūṭāgāraṁ pañcayojanamaggaṁ ākāsena",
  "atk-s0402a23:7_6": "āgataṁ, tattha so sādhukārasaddoti. Āvuso, puññavante nissāya sakkāraṁ labhissāmāti",
  "atk-s0402a23:7_7": "antevāsike khamāpetvā ākāseneva āgantvā taṁ kūṭāgāraṁ pavisitvā dutiyamañce nisīditvā",
  "atk-s0402a23:7_8": "anupādisesāya nibbānadhātuyā parinibbāyi. Rājā gandhapupphacuṇṇāni ādāya gantvā ākāse",
  "atk-s0402a23:7_9": "ṭhitaṁ kūṭāgāraṁ disvā kūṭāgāraṁ pūjesi. Tasmiṁ khaṇe kūṭāgāraṁ otaritvā pathaviyaṁ",
  "atk-s0402a23:7_10": "patiṭṭhitaṁ. Rājā mahāsakkārena sarīrakiccaṁ kāretvā dhātuyo gahetvā cetiyaṁ akāsi.",
  "atk-s0402a23:7_11": "Evarūpā sīlavantānaṁ dassanakāmā nāma honti.",
  "atk-s0402a23:8_0": "Saddhammaṁ sotumicchatīti tathāgatappaveditaṁ saddhammaṁ sotukāmo hoti piṇḍapātikattherādayo",
  "atk-s0402a23:8_1": "viya. Gaṅgāvanavāliaṅgaṇamhi kira tiṁsa bhikkhū vassaṁ upagatā anvaddhamāsaṁ uposathadivase",
  "atk-s0402a23:8_2": "catupaccayasantosabhāvanārāmamahāariyavaṁsañca (a. ni. 4.28) kathenti. Eko piṇḍapātikatthero",
  "atk-s0402a23:8_3": "pacchābhāgena āgantvā paṭicchannaṭṭhāne nisīdi. Atha naṁ eko gonaso jaṅghapiṇḍimaṁsaṁ",
  "atk-s0402a23:8_4": "saṇḍāsena gaṇhanto viya ḍaṁsi. Thero olokento gonasaṁ disvā ‘‘ajja dhammassavanantarāyaṁ",
  "atk-s0402a23:8_5": "na karissāmī’’ti gonasaṁ gahetvā thavikāya pakkhipitvā thavikāmukhaṁ bandhitvā avidūre",
  "atk-s0402a23:8_6": "ṭhāne ṭhapetvā dhammaṁ suṇantova nisīdi. Aruṇuggamanañca visaṁ vikkhambhetvā therassa",
  "atk-s0402a23:8_7": "tiṇṇaṁ phalānaṁ pāpuṇanañca visassa daṭṭhaṭṭhāneneva otaritvā pathavipavisanañca",
  "atk-s0402a23:8_8": "dhammakathikattherassa dhammakathāniṭṭhāpanañca ekakkhaṇeyeva ahosi. Tato thero āha",
  "atk-s0402a23:8_9": "– ‘‘āvuso eko me coro gahito’’ti thavikaṁ muñcitvā gonasaṁ vissajjesi. Bhikkhū disvā",
  "atk-s0402a23:8_10": "‘‘kāya velāya daṭṭhattha, bhante’’ti pucchiṁsu. Hiyyo sāyanhasamaye, āvusoti. Kasmā,",
  "atk-s0402a23:8_11": "bhante, evaṁ bhāriyaṁ kammaṁ karitthāti. Āvuso, sacāhaṁ dīghajātikena daṭṭhoti vadeyyaṁ,",
  "atk-s0402a23:8_12": "nayimaṁ ettakaṁ ānisaṁsaṁ labheyyanti. Idaṁ tāva piṇḍapātikattherassa vatthu.",
  "atk-s0402a23:9_0": "Dīghavāpiyampi ‘‘mahājātakabhāṇakatthero gāthāsahassaṁ mahāvessantaraṁ kathessatī’’ti",
  "atk-s0402a23:9_1": "tissamahāgāme tissamahāvihāravāsī eko daharo sutvā tato nikkhamitvā ekāheneva navayojanamaggaṁ",
  "atk-s0402a23:9_2": "āgato. Tasmiṁyeva khaṇe thero dhammakathaṁ ārabhi. Daharo dūramaggāgamanena sañjātakāyadarathattā",
  "atk-s0402a23:9_3": "paṭṭhānagāthāya saddhiṁ avasānagāthaṁyeva vavatthapesi. Tato therassa ‘‘idamavocā’’ti",
  "atk-s0402a23:9_4": "vatvā uṭṭhāya gamanakāle ‘‘mayhaṁ āgamanakammaṁ moghaṁ jāta’’nti rodamāno aṭṭhāsi.",
  "atk-s0402a23:9_5": "Eko manusso taṁ kathaṁ sutvā gantvā therassa ārocesi, ‘‘bhante, ‘tumhākaṁ dhammakathaṁ",
  "atk-s0402a23:9_6": "sossāmī’ti eko daharabhikkhu tissamahāvihārā āgato, so ‘kāyadarathabhāvena me āgamanaṁ",
  "atk-s0402a23:9_7": "moghaṁ jāta’nti rodamāno ṭhito’’ti. Gacchatha saññāpetha naṁ ‘‘puna sve kathessāmā’’ti.",
  "atk-s0402a23:9_8": "So punadivase therassa dhammakathaṁ sutvā sotāpattiphalaṁ pāpuṇi.",
  "atk-s0402a23:10_0": "Aparāpi ullakolikaṇṇivāsikā ekā itthī puttakaṁ pāyamānā ‘‘dīghabhāṇakamahāabhayatthero",
  "atk-s0402a23:10_1": "nāma ariyavaṁsapaṭipadaṁ kathetī’’ti sutvā pañcayojanamaggaṁ gantvā divākathikattherassa",
  "atk-s0402a23:10_2": "nisinnakāleyeva vihāraṁ pavisitvā bhūmiyaṁ puttaṁ nipajjāpetvā divākathikattherassa",
  "atk-s0402a23:10_3": "ṭhitakāva dhammaṁ assosi. Sarabhāṇake there uṭṭhite dīghabhāṇakamahāabhayatthero",
  "atk-s0402a23:10_4": "catupaccayasantosabhāvanārāmamahāariyavaṁsaṁ ārabhi. Sā ṭhitakāva paggaṇhāti. Thero",
  "atk-s0402a23:10_5": "tayo eva paccaye kathetvā uṭṭhānākāraṁ akāsi. Sā upāsikā āha – ‘‘ayyo, ‘ariyavaṁsaṁ",
  "atk-s0402a23:10_6": "kathessāmī’ti siniddhabhojanaṁ bhuñjitvā madhurapānakaṁ pivitvā yaṭṭhimadhukatelādīhi",
  "atk-s0402a23:10_7": "bhesajjaṁ katvā kathetuṁ yuttaṭṭhāneyeva uṭṭhahatī’’ti. Thero ‘‘sādhu, bhaginī’’ti",
  "atk-s0402a23:10_8": "vatvā upari bhāvanārāmaṁ paṭṭhapesi. Aruṇuggamanañca therassa ‘‘idamavocā’’ti vacanañca",
  "atk-s0402a23:10_9": "upāsikāya sotāpattiphaluppatti ca ekakkhaṇeyeva ahosi.",
  "atk-s0402a23:11_0": "Aparāpi kaḷamparavāsikā itthī aṅkena puttaṁ ādāya ‘‘dhammaṁ sossāmī’’ti cittalapabbataṁ",
  "atk-s0402a23:11_1": "gantvā ekaṁ rukkhaṁ nissāya dārakaṁ nipajjāpetvā sayaṁ ṭhitakāva dhammaṁ suṇāti.",
  "atk-s0402a23:11_2": "Rattibhāgasamanantare eko dīghajātiko tassā passantiyāyeva samīpe nipannadārakaṁ",
  "atk-s0402a23:11_3": "catūhi dāṭhāhi ḍaṁsitvā agamāsi. Sā cintesi – ‘‘sacāhaṁ ‘putto me sappena daṭṭho’ti",
  "atk-s0402a23:11_4": "vakkhāmi, dhammassa antarāyo bhavissati. Anekakkhattuṁ kho pana me ayaṁ saṁsāravaṭṭe",
  "atk-s0402a23:11_5": "vaṭṭantiyā putto ahosi, dhammameva carissāmī’’ti tiyāmarattiṁ ṭhitakāva dhammaṁ paggaṇhitvā",
  "atk-s0402a23:11_6": "sotāpattiphale patiṭṭhāya aruṇe uggate saccakiriyāya puttassa visaṁ nimmathetvā puttaṁ",
  "atk-s0402a23:11_7": "gahetvā gatā. Evarūpā puggalā dhammaṁ sotukāmā nāma honti.",
  "atk-s0402a23:12": "3. Atthavasasuttavaṇṇanā",
  "atk-s0402a23:13_0": "43. Tatiye tayo, bhikkhave, atthavase sampassamānenāti tayo atthe tīṇi kāraṇāni passantena.",
  "atk-s0402a23:13_1": "Alamevāti yuttameva. Yo dhammaṁ desetīti yo puggalo catusaccadhammaṁ pakāseti. Atthappaṭisaṁvedīti",
  "atk-s0402a23:13_2": "aṭṭhakathaṁ ñāṇena paṭisaṁvedī. Dhammappaṭisaṁvedīti pāḷidhammaṁ paṭisaṁvedī.",
  "atk-s0402a23:14": "4. Kathāpavattisuttavaṇṇanā",
  "atk-s0402a23:15": "44. Catutthe ṭhānehīti kāraṇehi. Pavattinīti appaṭihatā niyyānikā.",
  "atk-s0402a23:16": "5. Paṇḍitasuttavaṇṇanā",
  "atk-s0402a23:17_0": "45. Pañcame paṇḍitapaññattānīti paṇḍitehi paññattāni kathitāni pasatthāni. Sappurisapaññattānīti",
  "atk-s0402a23:17_1": "sappurisehi mahāpurisehi paññattāni kathitāni pasatthāni. Ahiṁsāti karuṇā ceva karuṇāpubbabhāgo",
  "atk-s0402a23:17_2": "ca. Saṁyamoti sīlasaṁyamo. Damoti indriyasaṁvaro, uposathavasena vā attadamanaṁ,",
  "atk-s0402a23:17_3": "puṇṇovāde (ma. ni. 3.395 ādayo; saṁ. ni. 4.88 ādayo) damoti vuttā khantipi āḷavake",
  "atk-s0402a23:17_4": "(saṁ. ni. 1.246; su. ni. 183 ādayo) vuttā paññāpi imasmiṁ sutte vaṭṭatiyeva. Mātāpitu",
  "atk-s0402a23:17_5": "upaṭṭhānanti mātāpitūnaṁ rakkhanaṁ gopanaṁ paṭijagganaṁ. Santānanti aññattha buddhapaccekabuddhaariyasāvakā",
  "atk-s0402a23:17_6": "santo nāma, idha pana mātāpituupaṭṭhākā adhippetā. Tasmā uttamaṭṭhena santānaṁ ,",
  "atk-s0402a23:17_7": "seṭṭhacariyaṭṭhena brahmacārīnaṁ. Idaṁ mātāpituupaṭṭhānaṁ sabbhi upaññātanti evamettha",
  "atk-s0402a23:17_8": "attho daṭṭhabbo. Sataṁ etāni ṭhānānīti santānaṁ uttamapurisānaṁ etāni ṭhānāni kāraṇāni.",
  "atk-s0402a23:17_9": "Ariyo dassanasampannoti idha imesaṁyeva tiṇṇaṁ ṭhānānaṁ kāraṇena ariyo ceva dassanasampanno",
  "atk-s0402a23:17_10": "ca veditabbo, na buddhādayo na sotāpannā. Atha vā sataṁ etāni ṭhānānīti mātupaṭṭhānaṁ",
  "atk-s0402a23:17_11": "pitupaṭṭhānanti etāni ṭhānāni santānaṁ uttamapurisānaṁ kāraṇānīti evaṁ mātāpituupaṭṭhākavasena",
  "atk-s0402a23:17_12": "imissā gāthāya attho veditabbo. Mātāpituupaṭṭhākoyeva hi idha ‘‘ariyo dassanasampanno’’ti",
  "atk-s0402a23:17_13": "vutto. Sa lokaṁ bhajate sivanti so khemaṁ devalokaṁ gacchatīti.",
  "atk-s0402a23:18": "6. Sīlavantasuttavaṇṇanā",
  "atk-s0402a23:19_0": "46. Chaṭṭhe tīhi ṭhānehīti tīhi kāraṇehi. Kāyenātiādīsu bhikkhū āgacchante disvā",
  "atk-s0402a23:19_1": "paccuggamanaṁ karontā gacchante anugacchantā āsanasālāya sammajjanaupalepanādīni",
  "atk-s0402a23:19_2": "karontā āsanāni paññāpentā pānīyaṁ paccupaṭṭhāpentā kāyena puññaṁ pasavanti nāma.",
  "atk-s0402a23:19_3": "Bhikkhusaṅghaṁ piṇḍāya carantaṁ disvā ‘‘yāguṁ detha, bhattaṁ detha, sappinavanītādīni",
  "atk-s0402a23:19_4": "detha, gandhapupphādīhi pūjetha, uposathaṁ upavasatha, dhammaṁ suṇātha, cetiyaṁ vandathā’’tiādīni",
  "atk-s0402a23:19_5": "vadantā vācāya puññaṁ pasavanti nāma. Bhikkhū piṇḍāya carante disvā ‘‘labhantū’’ti",
  "atk-s0402a23:19_6": "cintentā manasā puññaṁ pasavanti nāma. Pasavantīti paṭilabhanti. Puññaṁ panettha",
  "atk-s0402a23:19_7": "lokiyalokuttaramissakaṁ kathitaṁ.",
  "atk-s0402a23:20": "7. Saṅkhatalakkhaṇasuttavaṇṇanā",
  "atk-s0402a23:21_0": "47. Sattame saṅkhatassāti paccayehi samāgantvā katassa. Saṅkhatalakkhaṇānīti saṅkhataṁ",
  "atk-s0402a23:21_1": "etanti sañjānanakāraṇāni nimittāni. Uppādoti jāti. Vayoti bhedo. Ṭhitassa aññathattaṁ",
  "atk-s0402a23:21_2": "nāma jarā. Tattha saṅkhatanti tebhūmakā dhammā. Maggaphalāni pana asammasanūpagattā",
  "atk-s0402a23:21_3": "idha na kathīyanti. Uppādādayo saṅkhatalakkhaṇā nāma. Tesu uppādakkhaṇe uppādo, ṭhānakkhaṇe",
  "atk-s0402a23:21_4": "jarā, bhedakkhaṇe vayo. Lakkhaṇaṁ na saṅkhataṁ, saṅkhataṁ na lakkhaṇaṁ , lakkhaṇena",
  "atk-s0402a23:21_5": "pana saṅkhataṁ paricchinnaṁ. Yathā hatthiassagomahiṁsādīnaṁ sattisūlādīni sañjānanalakkhaṇāni",
  "atk-s0402a23:21_6": "na hatthiādayo, napi hatthiādayo lakkhaṇāneva, lakkhaṇehi pana te ‘‘asukassa hatthī,",
  "atk-s0402a23:21_7": "asukassa asso, asukahatthī, asukaasso’’ti vā paññāyanti, evaṁsampadamidaṁ veditabbaṁ.",
  "atk-s0402a23:22": "8. Asaṅkhatalakkhaṇasuttavaṇṇanā",
  "atk-s0402a23:23_0": "48. Aṭṭhame asaṅkhatassāti paccayehi samāgantvā akatassa. Asaṅkhatalakkhaṇānīti asaṅkhataṁ",
  "atk-s0402a23:23_1": "etanti sañjānanakāraṇāni nimittāni. Na uppādo paññāyatītiādīhi uppādajarābhaṅgānaṁ",
  "atk-s0402a23:23_2": "abhāvo vutto. Uppādādīnañhi abhāvena asaṅkhatanti paññāyati.",
  "atk-s0402a23:24": "9. Pabbatarājasuttavaṇṇanā",
  "atk-s0402a23:25_0": "49. Navame mahāsālāti mahārukkhā. Kulapatinti kulajeṭṭhakaṁ. Seloti silāmayo. Araññasminti",
  "atk-s0402a23:25_1": "agāmakaṭṭhāne. Brahmāti mahanto. Vaneti aṭaviyaṁ. Vanappatīti vanajeṭṭhakā. Idha",
  "atk-s0402a23:25_2": "dhammaṁ caritvāna, maggaṁ sugatigāminanti sugatigāmikamaggasaṅkhātaṁ dhammaṁ caritvā.",
  "atk-s0402a23:26": "10. Ātappakaraṇīyasuttavaṇṇanā",
  "atk-s0402a23:27_0": "50. Dasame ātappaṁ karaṇīyanti vīriyaṁ kātuṁ yuttaṁ. Anuppādāyāti anuppādatthāya,",
  "atk-s0402a23:27_1": "anuppādaṁ sādhessāmīti iminā kāraṇena kattabbanti attho. Paratopi eseva nayo. Sārīrikānanti",
  "atk-s0402a23:27_2": "sarīrasambhavānaṁ. Dukkhānanti dukkhamānaṁ. Tibbānanti bahalānaṁ, tāpanavasena vā",
  "atk-s0402a23:27_3": "tibbānaṁ. Kharānanti pharusānaṁ. Kaṭukānanti tikhiṇānaṁ. Asātānanti amadhurānaṁ.",
  "atk-s0402a23:27_4": "Amanāpānanti manaṁ vaḍḍhetuṁ asamatthānaṁ. Pāṇaharānanti jīvitaharānaṁ. Adhivāsanāyāti",
  "atk-s0402a23:27_5": "adhivāsanatthāya sahanatthāya khamanatthāya.",
  "atk-s0402a23:28_0": "Ettake ṭhāne satthā āṇāpetvā āṇattiṁ pavattetvā idāni samādapento yato kho, bhikkhavetiādimāha.",
  "atk-s0402a23:28_1": "Tattha yatoti yadā. Ātāpīti vīriyavā. Nipakoti sappañño. Satoti satiyā samannāgato.",
  "atk-s0402a23:28_2": "Dukkhassa antakiriyāyāti vaṭṭadukkhassa paricchedaparivaṭumakiriyāya. Ime ca pana",
  "atk-s0402a23:28_3": "ātāpādayo tayopi lokiyalokuttaramissakā kathitā.",
  "atk-s0402a23:29": "11. Mahācorasuttavaṇṇanā",
  "atk-s0402a23:30_0": "51. Ekādasame mahācoroti mahanto balavacoro. Sandhinti gharasandhiṁ. Nillopanti mahāvilopaṁ.",
  "atk-s0402a23:30_1": "Ekāgārikanti ekameva gehaṁ parivāretvā vilumpanaṁ. Paripanthepi tiṭṭhatīti panthadūhanakammaṁ",
  "atk-s0402a23:30_2": "karoti. Nadīvidugganti nadīnaṁ duggamaṭṭhānaṁ antaradīpakaṁ, yattha sakkā hoti dvīhipi",
  "atk-s0402a23:30_3": "tīhipi jaṅghasahassehi saddhiṁ nilīyituṁ. Pabbatavisamanti pabbatānaṁ visamaṭṭhānaṁ",
  "atk-s0402a23:30_4": "pabbatantaraṁ, yattha sakkā hoti sattahi vā aṭṭhahi vā jaṅghasahassehi saddhiṁ nilīyituṁ.",
  "atk-s0402a23:30_5": "Tiṇagahananti tiṇena vaḍḍhitvā sañchannaṁ dvattiyojanaṭṭhānaṁ. Rodhanti ghanaṁ aññamaññaṁ",
  "atk-s0402a23:30_6": "saṁsaṭṭhasākhaṁ ekābaddhaṁ mahāvanasaṇḍaṁ. Pariyodhāya atthaṁ bhaṇissantīti pariyodahitvā",
  "atk-s0402a23:30_7": "taṁ taṁ kāraṇaṁ pakkhipitvā atthaṁ kathayissanti. Tyāssāti te assa. Pariyodhāya atthaṁ",
  "atk-s0402a23:30_8": "bhaṇantīti kismiñci kiñci vattuṁ āraddheyeva ‘‘mā evaṁ avacuttha, mayaṁ etaṁ kulaparamparāya",
  "atk-s0402a23:30_9": "jānāma, na esa evarūpaṁ karissatī’’ti taṁ taṁ kāraṇaṁ pakkhipitvā mahantampi dosaṁ",
  "atk-s0402a23:30_10": "harantā atthaṁ bhaṇanti. Atha vā pariyodhāyāti paṭicchādetvātipi attho. Te hi tassapi",
  "atk-s0402a23:30_11": "dosaṁ paṭicchādetvā atthaṁ bhaṇanti. Khataṁ upahatanti guṇakhananena khataṁ, guṇupaghātena",
  "atk-s0402a23:30_12": "upahataṁ. Visamena kāyakammenāti sampakkhalanaṭṭhena visamena kāyadvārikakammena.",
  "atk-s0402a23:30_13": "Vacīmanokammesupi eseva nayo. Antaggāhikāyāti dasavatthukāya antaṁ gahetvā ṭhitadiṭṭhiyā.",
  "atk-s0402a23:30_14": "Sesaṁ sabbattha uttānatthamevāti.",
  "atk-s0402a23:31": "Cūḷavaggo pañcamo.",
  "atk-s0402a23:32": "Paṭhamapaṇṇāsakaṁ niṭṭhitaṁ.",
  "atk-s0402a23:33": "2. Dutiyapaṇṇāsakaṁ"
}