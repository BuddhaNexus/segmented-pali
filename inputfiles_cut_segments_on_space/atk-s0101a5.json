{
  "atk-s0101a5:0": "5. Kūṭadantasuttavaṇṇanā",
  "atk-s0101a5:1_0": "323.Evaṁme sutaṁ…pe… magadhesūti kūṭadantasuttaṁ. Tatrāyaṁ apubbapadavaṇṇanā. Magadhesūti",
  "atk-s0101a5:1_1": "magadhā nāma jānapadino rājakumārā, tesaṁ nivāso ekopi janapado rūḷhīsaddena magadhāti",
  "atk-s0101a5:1_2": "vuccati, tasmiṁ magadhesu janapade. Ito paraṁ purimasuttadvaye vuttanayameva. Ambalaṭṭhikā",
  "atk-s0101a5:1_3": "brahmajāle vuttasadisāva. Kūṭadantoti tassa brāhmaṇassa nāmaṁ. Upakkhaṭoti sajjito.",
  "atk-s0101a5:1_4": "Vacchatarasatānīti vacchasatāni. Urabbhāti taruṇameṇḍakā vuccanti. Ete tāva pāḷiyaṁ",
  "atk-s0101a5:1_5": "āgatāyeva. Pāḷiyaṁ pana anāgatānampi anekesaṁ migapakkhīnaṁ sattasattasatāni sampiṇḍitānevāti",
  "atk-s0101a5:1_6": "veditabbāni. Sabbasattasatikayāgaṁ kiresa yajitukāmo hoti. Thūṇūpanītānīti bandhitvā",
  "atk-s0101a5:1_7": "ṭhapanatthāya yūpasaṅkhātaṁ thūṇaṁ upanītāni.",
  "atk-s0101a5:2": "328.Tividhanti ettha vidhā vuccati ṭhapanā, tiṭṭhapananti attho. Soḷasaparikkhāranti soḷasaparivāraṁ.",
  "atk-s0101a5:3_0": "330-336.Paṭivasantīti yaññānubhavanatthāya paṭivasanti. Bhūtapubbanti idaṁ bhagavā",
  "atk-s0101a5:3_1": "pathavīgataṁ nidhiṁ uddharitvā purato rāsiṁ karonto viya bhavapaṭicchannaṁ pubbacaritaṁ",
  "atk-s0101a5:3_2": "dassento āha. Mahāvijitoti so kira sāgarapariyantaṁ mahantaṁ pathavīmaṇḍalaṁ vijini,",
  "atk-s0101a5:3_3": "iti mahantaṁ vijitamassāti mahāvijito tveva saṅkhyaṁ agamāsi. Aḍḍhotiādīsu yo koci",
  "atk-s0101a5:3_4": "attano santakena vibhavena aḍḍho hoti, ayaṁ pana na kevalaṁ aḍḍhoyeva, mahaddhano",
  "atk-s0101a5:3_5": "mahatā aparimāṇasaṅkhyena dhanena samannāgato. Pañcakāmaguṇavasena mahantā uḷārā",
  "atk-s0101a5:3_6": "bhogā assāti mahābhogo. Piṇḍapiṇḍavasena ceva suvaṇṇamāsakarajatamāsakādivasena ca",
  "atk-s0101a5:3_7": "jātarūparajatassa pahūtatāya pahūtajātarūparajato, anekakoṭisaṅkhyena jātarūparajatena",
  "atk-s0101a5:3_8": "samannāgatoti attho. Vittīti tuṭṭhi, vittiyā upakaraṇaṁ vittūpakaraṇaṁ tuṭṭhikāraṇanti",
  "atk-s0101a5:3_9": "attho. Pahūtaṁ nānāvidhālaṅkārasuvaṇṇarajatabhājanādibhedaṁ vittūpakaraṇamassāti",
  "atk-s0101a5:3_10": "pahūtavittūpakaraṇo. Sattaratanasaṅkhātassa nidahitvā ṭhapitadhanassa sabbapubbaṇṇāparaṇṇasaṅgahitassa",
  "atk-s0101a5:3_11": "dhaññassa ca pahūtatāya pahūtadhanadhañño. Athavā idamassa devasikaṁ paribbayadānaggahaṇādivasena",
  "atk-s0101a5:3_12": "parivattanadhanadhaññavasena vuttaṁ.",
  "atk-s0101a5:4_0": "Paripuṇṇakosakoṭṭhāgāroti koso vuccati bhaṇḍāgāraṁ, nidahitvā ṭhapitena dhanena paripuṇṇakoso,",
  "atk-s0101a5:4_1": "dhaññena paripuṇṇakoṭṭhāgāro cāti attho. Athavā catubbidho koso – hatthī, assā, rathā,",
  "atk-s0101a5:4_2": "pattīti. Koṭṭhāgāraṁ tividhaṁ – dhanakoṭṭhāgāraṁ, vatthakoṭṭhāgāraṁ, dhaññakoṭṭhāgāranti,",
  "atk-s0101a5:4_3": "taṁ sabbampi paripuṇṇamassāti paripuṇṇakosakoṭṭhāgāro. Udapādīti uppajji. Ayaṁ kira",
  "atk-s0101a5:4_4": "rājā ekadivasaṁ ratanāvalokanacārikaṁ nāma nikkhanto. So bhaṇḍāgārikaṁ pucchi – “tāta,",
  "atk-s0101a5:4_5": "idaṁ evaṁ bahudhanaṁ kena saṅgharita”nti? Tumhākaṁ pitupitāmahādīhi yāva sattamā",
  "atk-s0101a5:4_6": "kulaparivaṭṭāti. Idaṁ pana dhanaṁ saṅgharitvā te kuhiṁ gatāti? Sabbeva te, deva,",
  "atk-s0101a5:4_7": "maraṇavasaṁ pattāti. Attano dhanaṁ agahetvāva gatā, tātāti? Deva, kiṁ vadetha, dhanaṁ",
  "atk-s0101a5:4_8": "nāmetaṁ pahāya gamanīyameva, no ādāya gamanīyanti. Atha rājā nivattitvā sirīgabbhe",
  "atk-s0101a5:4_9": "nisinno – ‘adhigatā kho me’tiādīni cintesi. Tena vuttaṁ – “evaṁ cetaso parivitakko udapādī”ti.",
  "atk-s0101a5:5_0": "337.Brāhmaṇaṁāmantetvāti kasmā āmantesi? Ayaṁ kirevaṁ cintesi – “dānaṁ dentena nāma",
  "atk-s0101a5:5_1": "ekena paṇḍitena saddhiṁ mantetvā dātuṁ vaṭṭati, anāmantetvā katakammañhi pacchānutāpaṁ",
  "atk-s0101a5:5_2": "karotī”ti. Tasmā āmantesi. Atha brāhmaṇo cintesi – “ayaṁ rājā mahādānaṁ dātukāmo,",
  "atk-s0101a5:5_3": "janapade cassa bahū corā, te avūpasametvā dānaṁ dentassa khīradadhitaṇḍulādike dānasambhāre",
  "atk-s0101a5:5_4": "āharantānaṁ nippurisāni gehāni corā vilumpissanti janapado corabhayeneva kolāhalo",
  "atk-s0101a5:5_5": "bhavissati, tato rañño dānaṁ na ciraṁ pavattissati, cittampissa ekaggaṁ na bhavissati,",
  "atk-s0101a5:5_6": "handa, naṁ etamatthaṁ saññāpemī”ti tato tamatthaṁ saññāpento “bhoto, kho rañño”tiādimāha.",
  "atk-s0101a5:6_0": "338. Tattha sakaṇṭakoti corakaṇṭakehi sakaṇṭako. Panthaduhanāti panthaduhā, panthaghātakāti",
  "atk-s0101a5:6_1": "attho. Akiccakārī assāti akattabbakārī adhammakārī bhaveyya. Dassukhīlanti corakhīlaṁ.",
  "atk-s0101a5:6_2": "Vadhena vāti māraṇena vā koṭṭanena vā. Bandhanenāti addubandhanādinā. Jāniyāti hāniyā;",
  "atk-s0101a5:6_3": "“sataṁ gaṇhatha, sahassaṁ gaṇhathā”ti evaṁ pavattitadaṇḍenāti attho. Garahāyāti pañcasikhamuṇḍakaraṇaṁ,",
  "atk-s0101a5:6_4": "gomayasiñcanaṁ, gīvāya kudaṇḍakabandhananti evamādīni katvā garahapāpanena. Pabbājanāyāti",
  "atk-s0101a5:6_5": "raṭṭhato nīharaṇena. Samūhanissāmīti sammā hetunā nayena kāraṇena ūhanissāmi. Hatāvasesakāti",
  "atk-s0101a5:6_6": "matāvasesakā. Ussahantīti ussāhaṁ karonti. Anuppadetūti dinne appahonte puna aññampi",
  "atk-s0101a5:6_7": "bījañca bhattañca kasiupakaraṇabhaṇḍañca sabbaṁ detūti attho. Pābhataṁ anuppadetūti",
  "atk-s0101a5:6_8": "sakkhiṁ akatvā paṇṇe anāropetvā mūlacchejjavasena bhaṇḍamūlaṁ detūti attho. Bhaṇḍamūlassa",
  "atk-s0101a5:6_9": "hi pābhatanti nāmaṁ. Yathāha –",
  "atk-s0101a5:7": "“Appakenapi medhāvī, pābhatena vicakkhaṇo;",
  "atk-s0101a5:8": "Samuṭṭhāpeti attānaṁ, aṇuṁ aggiṁva sandhama”nti. ;",
  "atk-s0101a5:9_0": "Bhattavetananti devasikaṁ bhattañceva māsikādiparibbayañca tassa tassa kusalakammasūrabhāvānurūpena",
  "atk-s0101a5:9_1": "ṭhānantaragāmanigamādidānena saddhiṁ detūti attho. Sakammapasutāti kasivāṇijjādīsu",
  "atk-s0101a5:9_2": "sakesu kammesu uyyuttā byāvaṭā. Rāsikoti dhanadhaññānaṁ rāsiko. Khemaṭṭhitāti khemena",
  "atk-s0101a5:9_3": "ṭhitā abhayā. Akaṇṭakāti corakaṇṭakarahitā. Mudā modamānāti modā modamānā. Ayameva",
  "atk-s0101a5:9_4": "vā pāṭho, aññamaññaṁ pamuditacittāti adhippāyo. Apārutagharāti corānaṁ abhāvena dvārāni",
  "atk-s0101a5:9_5": "asaṁvaritvā vivaṭadvārāti attho. Etadavocāti janapadassa sabbākārena iddhaphītabhāvaṁ ñatvā etaṁ avoca.",
  "atk-s0101a5:10": "Catuparikkhāravaṇṇanā",
  "atk-s0101a5:11_0": "339.Tena hi bhavaṁ rājāti brāhmaṇo kira cintesi – “ayaṁ rājā mahādānaṁ dātuṁ ativiya",
  "atk-s0101a5:11_1": "ussāhajāto. Sace pana attano anuyantā khattiyādayo anāmantetvā dassati. Nāssa te",
  "atk-s0101a5:11_2": "attamanā bhavissanti; yathā dānaṁ te attamanā honti, tathā karissāmī”ti. Tasmā “tena",
  "atk-s0101a5:11_3": "hi bhava”ntiādimāha. Tattha negamāti nigamavāsino. Jānapadāti janapadavāsino. Āmantayatanti",
  "atk-s0101a5:11_4": "āmantetu jānāpetu. Yaṁ mama assāti yaṁ tumhākaṁ anujānanaṁ mama bhaveyya. Amaccāti",
  "atk-s0101a5:11_5": "piyasahāyakā. Pārisajjāti sesā āṇattikārakā. Yajataṁ bhavaṁ rājāti yajatu bhavaṁ,",
  "atk-s0101a5:11_6": "te kira – ayaṁ rājā “ahaṁ issaro”ti pasayha dānaṁ adatvā amhe āmantesi, ahonena suṭṭhu",
  "atk-s0101a5:11_7": "kata”nti attamanā evamāhaṁsu. Anāmantite panassa yaññaṭṭhānaṁ dassanāyapi na gaccheyyuṁ.",
  "atk-s0101a5:11_8": "Yaññakālo mahārājāti deyyadhammasmiñhi asati mahallakakāle ca evarūpaṁ dānaṁ dātuṁ",
  "atk-s0101a5:11_9": "na sakkā, tvaṁ pana mahādhano ceva taruṇo ca, etena te yaññakāloti dassentā vadanti.",
  "atk-s0101a5:11_10": "Anumatipakkhāti anumatiyā pakkhā, anumatidāyakāti attho. Parikkhārā bhavantīti parivārā",
  "atk-s0101a5:11_11": "bhavanti. “Ratho sīlaparikkhāro, jhānakkho cakkavīriyo”ti ettha pana alaṅkāro parikkhāroti vutto.",
  "atk-s0101a5:12": "Aṭṭhaparikkhāravaṇṇanā",
  "atk-s0101a5:13_0": "340.Aṭṭhahaṅgehīti ubhato sujātādīhi aṭṭhahi aṅgehi. Yasasāti āṇāṭhapanasamatthatāya.",
  "atk-s0101a5:13_1": "Saddhoti dānassa phalaṁ atthīti saddahati. Dāyakoti dānasūro. Na saddhāmattakeneva",
  "atk-s0101a5:13_2": "tiṭṭhati, pariccajitumpi sakkotīti attho. Dānapatīti yaṁ dānaṁ deti, tassa pati hutvā",
  "atk-s0101a5:13_3": "deti, na dāso, na sahāyo. Yo hi attanā madhuraṁ bhuñjati, paresaṁ amadhuraṁ deti,",
  "atk-s0101a5:13_4": "so dānasaṅkhātassa deyyadhammassa dāso hutvā deti. Yo yaṁ attanā bhuñjati, tadeva",
  "atk-s0101a5:13_5": "deti, so sahāyo hutvā deti. Yo pana attanā yena kenaci yāpeti, paresaṁ madhuraṁ deti,",
  "atk-s0101a5:13_6": "so pati jeṭṭhako sāmī hutvā deti, ayaṁ tādisoti attho. Samaṇabrāhmaṇakapaṇaddhikavaṇibbakayācakānanti",
  "atk-s0101a5:13_7": "ettha samitapāpā samaṇā, bāhitapāpā brāhmaṇā. Kapaṇāti duggatā daliddamanussā. Addhikāti",
  "atk-s0101a5:13_8": "pathāvino. Vaṇibbakāti ye – “iṭṭhaṁ dinnaṁ, kantaṁ, manāpaṁ, kālena anavajjaṁ dinnaṁ,",
  "atk-s0101a5:13_9": "dadaṁ cittaṁ pasādeyya, gacchatu bhavaṁ brahmaloka”ntiādinā nayena dānassa vaṇṇaṁ",
  "atk-s0101a5:13_10": "thomayamānā vicaranti. Yācakāti ye – “pasatamattaṁ detha, sarāvamattaṁ dethā”tiādīni",
  "atk-s0101a5:13_11": "vatvā yācamānā vicaranti. Opānabhūtoti udapānabhūto. Sabbesaṁ sādhāraṇaparibhogo,",
  "atk-s0101a5:13_12": "catumahāpathe khatapokkharaṇī viya hutvāti attho. Sutajātassāti ettha sutameva sutajātaṁ.",
  "atk-s0101a5:13_13": "Atītānāgatapaccuppanne atthe cintetunti ettha – “atīte puññassa katattāyeva me ayaṁ",
  "atk-s0101a5:13_14": "sampattī”ti, evaṁ cintento atītamatthaṁ cintetuṁ paṭibalo nāma hoti. “Idāni puññaṁ",
  "atk-s0101a5:13_15": "katvāva anāgate sakkā sampattiṁ pāpuṇitu”nti cintento anāgatamatthaṁ cintetuṁ paṭibalo",
  "atk-s0101a5:13_16": "nāma hoti. “Idaṁ puññakammaṁ nāma sappurisānaṁ āciṇṇaṁ, mayhañca bhogāpi saṁvijjanti,",
  "atk-s0101a5:13_17": "dāyakacittampi atthi; handāhaṁ puññāni karomī”ti cintento paccuppannamatthaṁ cintetuṁ",
  "atk-s0101a5:13_18": "paṭibalo nāma hotīti veditabbo. Iti imānīti evaṁ yathā vuttāni etāni. Etehi kira",
  "atk-s0101a5:13_19": "aṭṭhahaṅgehi samannāgatassa dānaṁ sabbadisāhi mahājano upasaṅkamati. “Ayaṁ dujjāto",
  "atk-s0101a5:13_20": "kittakaṁ kālaṁ dassati, idāni vippaṭisārī hutvā upacchindissatī”ti evamādīni cintetvā",
  "atk-s0101a5:13_21": "na koci upasaṅkamitabbaṁ maññati. Tasmā etāni aṭṭhaṅgāni parikkhārā bhavantīti vuttāni.",
  "atk-s0101a5:14": "Catuparikkhārādivaṇṇanā",
  "atk-s0101a5:15_0": "341.Sujaṁpaggaṇhantānanti mahāyāgapaṭiggaṇhanaṭṭhāne dānakaṭacchuṁ paggaṇhantānaṁ.",
  "atk-s0101a5:15_1": "Imehi catūhīti etehi sujātādīhi. Etesu hi asati – “evaṁ dujjātassa saṁvidhānena pavattadānaṁ",
  "atk-s0101a5:15_2": "kittakaṁ kālaṁ pavattissatī”tiādīni vatvā upasaṅkamitāro na honti. Garahitabbābhāvato",
  "atk-s0101a5:15_3": "pana upasaṅkamantiyeva. Tasmā imānipi parikkhārā bhavantīti vuttāni.",
  "atk-s0101a5:16_0": "342.Tisso vidhā desesīti tīṇi ṭhapanāni desesi. So kira cintesi – “dānaṁ dadamānā",
  "atk-s0101a5:16_1": "nāma tiṇṇaṁ ṭhānānaṁ aññatarasmiṁ calanti handāhaṁ imaṁ rājānaṁ tesu ṭhānesu paṭhamataraññeva",
  "atk-s0101a5:16_2": "niccalaṁ karomī”ti. Tenassa tisso vidhā desesīti. So bhoto raññoti idaṁ karaṇatthe",
  "atk-s0101a5:16_3": "sāmivacanaṁ. Bhotā raññāti vā pāṭho. Vippaṭisāro na karaṇīyoti “bhogānaṁ vigamahetuko",
  "atk-s0101a5:16_4": "pacchānutāpo na kattabbo, pubbacetanā pana acalā patiṭṭhapetabbā, evañhi dānaṁ mahapphalaṁ",
  "atk-s0101a5:16_5": "hotī”ti dasseti. Itaresupi dvīsu ṭhānesu eseva nayo. Muñcacetanāpi hi pacchāsamanussaraṇacetanā",
  "atk-s0101a5:16_6": "ca niccalāva kātabbā. Tathā akarontassa dānaṁ na mahapphalaṁ hoti, nāpi uḷāresu bhogesu",
  "atk-s0101a5:16_7": "cittaṁ namati, mahāroruvaṁ upapannassa seṭṭhigahapatino viya.",
  "atk-s0101a5:17_0": "343.Dasahākārehīti dasahi kāraṇehi. Tassa kira evaṁ ahosi – sacāyaṁ rājā dussīle",
  "atk-s0101a5:17_1": "disvā – “nassati vata me dānaṁ, yassa me evarūpā dussīlā bhuñjantī”ti sīlavantesupi",
  "atk-s0101a5:17_2": "vippaṭisāraṁ uppādessati, dānaṁ na mahapphalaṁ bhavissati. Vippaṭisāro ca nāma dāyakānaṁ",
  "atk-s0101a5:17_3": "paṭiggāhakatova uppajjati, handassa paṭhamameva taṁ vippaṭisāraṁ vinodemīti. Tasmā",
  "atk-s0101a5:17_4": "dasahākārehi upacchijjituṁ yuttaṁ paṭiggāhakesupi vippaṭisāraṁ vinodesīti. Tesaññeva",
  "atk-s0101a5:17_5": "tenāti tesaññeva tena pāpena aniṭṭho vipāko bhavissati, na aññesanti dasseti. Yajataṁ",
  "atk-s0101a5:17_6": "bhavanti detu bhavaṁ. Sajjatanti vissajjatu. Antaranti abbhantaraṁ.",
  "atk-s0101a5:18_0": "344.Soḷasahi ākārehi cittaṁ sandassesīti idha brāhmaṇo rañño mahādānānumodanaṁ nāma",
  "atk-s0101a5:18_1": "āraddho. Tattha sandassesīti – ‘idaṁ dānaṁ dātā evarūpaṁ sampattiṁ labhatī’ti dassetvā",
  "atk-s0101a5:18_2": "dassetvā kathesi. Samādapesīti tadatthaṁ samādapetvā kathesi. Samuttejesīti vippaṭisāravinodanenassa",
  "atk-s0101a5:18_3": "cittaṁ vodāpesi. Sampahaṁsesīti ‘sundaraṁ te kataṁ, mahārāja, dānaṁ dadamānenā’ti",
  "atk-s0101a5:18_4": "thutiṁ katvā kathesi. Vattā dhammato natthīti dhammena samena kāraṇena vattā natthi.",
  "atk-s0101a5:19_0": "345.Narukkhā chijjiṁsu yūpatthāya na dabbhā lūyiṁsu barihisatthāyāti ye yūpanāmake",
  "atk-s0101a5:19_1": "mahāthambhe ussāpetvā – “asukarājā asukāmacco asukabrāhmaṇo evarūpaṁ nāma mahāyāgaṁ",
  "atk-s0101a5:19_2": "yajatī”ti nāmaṁ likhitvā ṭhapenti. Yāni ca dabbhatiṇāni lāyitvā vanamālāsaṅkhepena",
  "atk-s0101a5:19_3": "yaññasālaṁ parikkhipanti, bhūmiyaṁ vā pattharanti, tepi na rukkhā chijjiṁsu, na dabbhā",
  "atk-s0101a5:19_4": "lūyiṁsu. Kiṁ pana gāvo vā ajādayo vā haññissantīti dasseti. Dāsāti antogehadāsādayo.",
  "atk-s0101a5:19_5": "Pessāti ye pubbameva dhanaṁ gahetvā kammaṁ karonti. Kammakarāti ye bhattavetanaṁ",
  "atk-s0101a5:19_6": "gahetvā karonti. Daṇḍatajjitā nāma daṇḍayaṭṭhimuggarādīni gahetvā – “kammaṁ karotha",
  "atk-s0101a5:19_7": "karothā”ti evaṁ tajjitā. Bhayatajjitā nāma – sace kammaṁ karosi, kusalaṁ. No ce karosi,",
  "atk-s0101a5:19_8": "chindissāma vā bandhissāma vā māressāma vāti evaṁ bhayena tajjitā. Ete pana na daṇḍatajjitā,",
  "atk-s0101a5:19_9": "na bhayatajjitā, na assumukhā rodamānā parikammāni akaṁsu. Atha kho piyasamudācāreneva",
  "atk-s0101a5:19_10": "samudācariyamānā akaṁsu. Na hi tattha dāsaṁ vā dāsāti, pessaṁ vā pessāti, kammakaraṁ",
  "atk-s0101a5:19_11": "vā kammakarāti ālapanti. Yathānāmavaseneva pana piyasamudācārena ālapitvā itthipurisabalavantadubbalānaṁ",
  "atk-s0101a5:19_12": "anurūpameva kammaṁ dassetvā – “idañcidañca karothā”ti vadanti. Tepi attano rucivaseneva",
  "atk-s0101a5:19_13": "karonti. Tena vuttaṁ – “ye icchiṁsu, te akaṁsu; ye na icchiṁsu, na te akaṁsu. Yaṁ",
  "atk-s0101a5:19_14": "icchiṁsu, taṁ akaṁsu; yaṁ na icchiṁsu, na taṁ akaṁsū”ti. Sappitelanavanītadadhimadhuphāṇitena",
  "atk-s0101a5:19_15": "ceva so yañño niṭṭhānamagamāsīti rājā kira bahinagarassa catūsu dvāresu antonagarassa",
  "atk-s0101a5:19_16": "ca majjheti pañcasu ṭhānesu mahādānasālāyo kārāpetvā ekekissāya sālāya satasahassaṁ",
  "atk-s0101a5:19_17": "satasahassaṁ katvā divase divase pañcasatasahassāni vissajjetvā sūriyuggamanato paṭṭhāya",
  "atk-s0101a5:19_18": "tassa tassa kālassa anurūpehi sahatthena suvaṇṇakaṭacchuṁ gahetvā paṇītehi sappitelādisammisseheva",
  "atk-s0101a5:19_19": "yāgukhajjakabhattabyañjanapānakādīhi mahājanaṁ santappesi. Bhājanāni pūretvā gaṇhitukāmānaṁ",
  "atk-s0101a5:19_20": "tatheva dāpesi. Sāyaṇhasamaye pana vatthagandhamālādīhi sampūjesi. Sappiādīnaṁ pana",
  "atk-s0101a5:19_21": "mahācāṭiyo pūrāpetvā – “yo yaṁ paribhuñjitukāmo, so taṁ paribhuñjatū”ti anekasatesu",
  "atk-s0101a5:19_22": "ṭhānesu ṭhapāpesi. Taṁ sandhāya vuttaṁ – “sappitelanavanītadadhimadhuphāṇitena ceva",
  "atk-s0101a5:19_23": "so yañño niṭṭhānamagamāsī”ti.",
  "atk-s0101a5:20_0": "346.Pahūtaṁ sāpateyyaṁ ādāyāti bahuṁ dhanaṁ gahetvā. Te kira cintesuṁ – “ayaṁ rājā",
  "atk-s0101a5:20_1": "sappitelādīni janapadato anāharāpetvā attano santakameva nīharitvā mahādānaṁ deti.",
  "atk-s0101a5:20_2": "Amhehi pana ‘rājā na kiñci āharāpetī’ti na yuttaṁ tuṇhī bhavituṁ. Na hi rañño ghare",
  "atk-s0101a5:20_3": "dhanaṁ akkhayadhammameva, amhesu ca adentesu ko añño rañño dassati, handassa dhanaṁ",
  "atk-s0101a5:20_4": "upasaṁharāmā”ti te gāmabhāgena ca nigamabhāgena ca nagarabhāgena ca sāpateyyaṁ saṁharitvā",
  "atk-s0101a5:20_5": "sakaṭāni pūretvā rañño upahariṁsu. Taṁ sandhāya – “pahūtaṁ sāpateyya”ntiādimāha.",
  "atk-s0101a5:21_0": "347.Puratthimenayaññavāṭassāti puratthimato nagaradvāre dānasālāya puratthimabhāge.",
  "atk-s0101a5:21_1": "Yathā puratthimadisato āgacchantā khattiyānaṁ dānasālāya yāguṁ pivitvā rañño dānasālāya",
  "atk-s0101a5:21_2": "bhuñjitvā nagaraṁ pavisanti. Evarūpe ṭhāne paṭṭhapesuṁ. Dakkhiṇena yaññavāṭassāti",
  "atk-s0101a5:21_3": "dakkhiṇato nagaradvāre dānasālāya vuttanayeneva dakkhiṇabhāge paṭṭhapesuṁ. Pacchimuttaresupi eseva nayo.",
  "atk-s0101a5:22_0": "348.Aho yañño, aho yaññasampadāti brāhmaṇā sappiādīhi niṭṭhānagamanaṁ sutvā – “yaṁ",
  "atk-s0101a5:22_1": "loke madhuraṁ, tadeva samaṇo gotamo katheti, handassa yaññaṁ pasaṁsāmā”ti tuṭṭhacittā",
  "atk-s0101a5:22_2": "pasaṁsamānā evamāhaṁsu. Tuṇhībhūtova nisinno hotīti upari vattabbamatthaṁ cintayamāno",
  "atk-s0101a5:22_3": "nissaddova nisinno hoti. Abhijānāti pana bhavaṁ gotamoti idaṁ brāhmaṇo parihārena",
  "atk-s0101a5:22_4": "pucchanto āha. Itarathā hi – “kiṁ pana tvaṁ, bho gotama, tadā rājā ahosi, udāhu purohito",
  "atk-s0101a5:22_5": "brāhmaṇo”ti evaṁ ujukameva pucchayamāno agāravo viya hoti.",
  "atk-s0101a5:23": "Niccadānaanukulayaññavaṇṇanā",
  "atk-s0101a5:24_0": "349.Atthi pana, bho gotamāti – idaṁ brāhmaṇo “sakalajambudīpavāsīnaṁ uṭṭhāya samuṭṭhāya",
  "atk-s0101a5:24_1": "dānaṁ nāma dātuṁ garukaṁ sakalajanapado ca attano kammāni akaronto nassissati, atthi",
  "atk-s0101a5:24_2": "nu kho amhākampi imamhā yaññā añño yañño appasamārambhataro ceva mahapphalataro cā”ti",
  "atk-s0101a5:24_3": "etamatthaṁ pucchanto āha. Niccadānānīti dhuvadānāni niccabhattāni. Anukulayaññānīti",
  "atk-s0101a5:24_4": "– “amhākaṁ pitupitāmahādīhi pavattitānī”ti katvā pacchā duggatapurisehipi vaṁsaparamparāya",
  "atk-s0101a5:24_5": "pavattetabbāni yāgāni, evarūpāni kira sīlavante uddissa nibaddhadānāni tasmiṁ kule",
  "atk-s0101a5:24_6": "daliddāpi na upacchindanti.",
  "atk-s0101a5:25_0": "Tatridaṁvatthu – anāthapiṇḍikassa kira ghare pañca niccabhattasatāni dīyiṁsu. Dantamayasalākāni",
  "atk-s0101a5:25_1": "pañcasatāni ahesuṁ. Atha taṁ kulaṁ anukkamena dāliddiyena abhibhūtaṁ, ekā tasmiṁ",
  "atk-s0101a5:25_2": "kule dārikā ekasalākato uddhaṁ dātuṁ nāsakkhi. Sāpi pacchā setavāhanarajjaṁ gantvā",
  "atk-s0101a5:25_3": "khalaṁ sodhetvā laddhadhaññena taṁ salākaṁ adāsi. Eko thero rañño ārocesi. Rājā taṁ",
  "atk-s0101a5:25_4": "ānetvā aggamahesiṭṭhāne ṭhapesi. Sā tato paṭṭhāya puna pañcapi salākabhattasatāni pavattesi.",
  "atk-s0101a5:26_0": "Daṇḍappahārāti – “paṭipāṭiyā tiṭṭhatha tiṭṭhathā”ti ujuṁ gantvā gaṇhatha gaṇhathāti",
  "atk-s0101a5:26_1": "ca ādīni vatvā dīyamānā daṇḍappahārāpi galaggāhāpi dissanti. Ayaṁ kho, brāhmaṇa,",
  "atk-s0101a5:26_2": "hetu…pe… mahānisaṁsatarañcāti. Ettha yasmā mahāyaññe viya imasmiṁ salākabhatte na",
  "atk-s0101a5:26_3": "bahūhi veyyāvaccakarehi vā upakaraṇehi vā attho atthi, tasmā etaṁ appaṭṭhataraṁ.",
  "atk-s0101a5:26_4": "Yasmā cettha na bahūnaṁ kammacchedavasena pīḷāsaṅkhāto samārambho atthi, tasmā appasamārambhataraṁ.",
  "atk-s0101a5:26_5": "Yasmā cetaṁ saṅghassa yiṭṭhaṁ pariccattaṁ, tasmā yaññanti vuttaṁ, yasmā pana chaḷaṅgasamannāgatāya",
  "atk-s0101a5:26_6": "dakkhiṇāya mahāsamudde udakasseva na sukaraṁ puññābhisandassa pamāṇaṁ kātuṁ, idañca",
  "atk-s0101a5:26_7": "tathāvidhaṁ. Tasmā taṁ mahapphalatarañca mahānisaṁsatarañcāti veditabbaṁ. Idaṁ sutvā",
  "atk-s0101a5:26_8": "brāhmaṇo cintesi – idampi niccabhattaṁ uṭṭhāya samuṭṭhāya dadato divase divase ekassa",
  "atk-s0101a5:26_9": "kammaṁ nassati. Navanavo ussāho ca janetabbo hoti, atthi nu kho itopi añño yañño",
  "atk-s0101a5:26_10": "appaṭṭhataro ca appasamārambhataro cāti. Tasmā “atthi pana, bho gotamā”tiādimāha.",
  "atk-s0101a5:26_11": "Tattha yasmā salākabhatte kiccapariyosānaṁ natthi, ekena uṭṭhāya samuṭṭhāya aññaṁ",
  "atk-s0101a5:26_12": "kammaṁ akatvā saṁvidhātabbameva. Vihāradāne pana kiccapariyosānaṁ atthi. Paṇṇasālaṁ",
  "atk-s0101a5:26_13": "vā hi kāretuṁ koṭidhanaṁ vissajjetvā mahāvihāraṁ vā, ekavāraṁ dhanapariccāgaṁ katvā",
  "atk-s0101a5:26_14": "kāritaṁ sattaṭṭhavassānipi vassasatampi vassasahassampi gacchatiyeva. Kevalaṁ jiṇṇapatitaṭṭhāne",
  "atk-s0101a5:26_15": "paṭisaṅkharaṇamattameva kātabbaṁ hoti. Tasmā idaṁ vihāradānaṁ salākabhattato appaṭṭhataraṁ",
  "atk-s0101a5:26_16": "appasamārambhatarañca hoti. Yasmā panettha suttantapariyāyena yāvadeva sītassa paṭighātāyāti",
  "atk-s0101a5:26_17": "ādayo navānisaṁsā vuttā, khandhakapariyāyena.",
  "atk-s0101a5:27": "“Sītaṁ uṇhaṁ paṭihanti, tato vāḷamigāni ca;",
  "atk-s0101a5:28": "Siriṁsape ca makase ca, sisire cāpi vuṭṭhiyo.",
  "atk-s0101a5:29": "Tato vātātapo ghoro, sañjāto paṭihaññati;",
  "atk-s0101a5:30": "Leṇatthañca sukhatthañca, jhāyituñca vipassituṁ.",
  "atk-s0101a5:31": "Vihāradānaṁ saṅghassa, aggaṁ buddhena vaṇṇitaṁ;",
  "atk-s0101a5:32": "Tasmā hi paṇḍito poso, sampassaṁ atthamattano;",
  "atk-s0101a5:33": "Vihāre kāraye ramme, vāsayettha bahussute.",
  "atk-s0101a5:34": "Tasmā annañca pānañca, vatthasenāsanāni ca;",
  "atk-s0101a5:35": "Dadeya ujubhūtesu, vippasannena cetasā.",
  "atk-s0101a5:36": "Te tassa dhammaṁ desenti, sabbadukkhāpanūdanaṁ;",
  "atk-s0101a5:37": "Yaṁ so dhammaṁ idhaññāya, parinibbāti anāsavo”ti. ;",
  "atk-s0101a5:38_0": "Sattarasānisaṁsā vuttā. Tasmā etaṁ salākabhattato mahapphalatarañca mahānisaṁsatarañcāti",
  "atk-s0101a5:38_1": "veditabbaṁ. Saṅghassa pana pariccattattāva yaññoti vuccati. Idampi sutvā brāhmaṇo",
  "atk-s0101a5:38_2": "cintesi – “dhanapariccāgaṁ katvā vihāradānaṁ nāma dukkaraṁ, attano santakā hi kākaṇikāpi",
  "atk-s0101a5:38_3": "parassa duppariccajā, handāhaṁ itopi appaṭṭhatarañca appasamārambhatarañca yaññaṁ",
  "atk-s0101a5:38_4": "pucchāmī”ti. Tato taṁ pucchanto – “atthi pana bho”tiādimāha.",
  "atk-s0101a5:39_0": "350-351. Tattha yasmā sakiṁ pariccattepi vihāre punappunaṁ chādanakhaṇḍaphullappaṭisaṅkharaṇādivasena",
  "atk-s0101a5:39_1": "kiccaṁ atthiyeva, saraṇaṁ pana ekabhikkhussa vā santike saṅghassa vā gaṇassa vā sakiṁ",
  "atk-s0101a5:39_2": "gahitaṁ gahitameva hoti, natthi tassa punappunaṁ kattabbatā, tasmā taṁ vihāradānato",
  "atk-s0101a5:39_3": "appaṭṭhatarañca appasamārambhatarañca hoti. Yasmā ca saraṇagamanaṁ nāma tiṇṇaṁ ratanānaṁ",
  "atk-s0101a5:39_4": "jīvitapariccāgamayaṁ puññakammaṁ saggasampattiṁ deti, tasmā mahapphalatarañca mahānisaṁsatarañcāti",
  "atk-s0101a5:39_5": "veditabbaṁ. Tiṇṇaṁ pana ratanānaṁ jīvitapariccāgavasena yaññoti vuccati.",
  "atk-s0101a5:40_0": "352. Idaṁ sutvā brāhmaṇo cintesi – “attano jīvitaṁ nāma parassa pariccajituṁ dukkaraṁ,",
  "atk-s0101a5:40_1": "atthi nu kho itopi appaṭṭhataro yañño”ti tato taṁ pucchanto puna “atthi pana, bho",
  "atk-s0101a5:40_2": "gotamā”tiādimāha. Tattha pāṇātipātā veramaṇītiādīsu veramaṇī nāma virati. Sā tividhā",
  "atk-s0101a5:40_3": "hoti – sampattavirati, samādānavirati setughātaviratīti. Tattha yo sikkhāpadāni agahetvāpi",
  "atk-s0101a5:40_4": "kevalaṁ attano jātigottakulāpadesādīni anussaritvā – “na me idaṁ patirūpa”nti pāṇātipātādīni",
  "atk-s0101a5:40_5": "na karoti, sampattavatthuṁ pariharati. Tato ārakā viramati. Tassa sā virati sampattaviratīti veditabbā.",
  "atk-s0101a5:41": "“Ajjatagge jīvitahetupi pāṇaṁ na hanāmī”ti vā “pāṇātipātā viramāmī”ti vā “veramaṇiṁ samādiyāmī”ti vā evaṁ sikkhāpadāni gaṇhantassa pana virati samādānaviratīti veditabbā.",
  "atk-s0101a5:42_0": "Ariyasāvakānaṁ pana maggasampayuttā virati setughātavirati nāma. Tattha purimā dve",
  "atk-s0101a5:42_1": "viratiyo yaṁ voropanādivasena vītikkamitabbaṁ jīvitindriyādivatthu, taṁ ārammaṇaṁ",
  "atk-s0101a5:42_2": "katvā pavattanti. Pacchimā nibbānārammaṇāva. Ettha ca yo pañca sikkhāpadāni ekato",
  "atk-s0101a5:42_3": "gaṇhati, tassa ekasmiṁ bhinne sabbāni bhinnāni honti. Yo ekekaṁ gaṇhati, so yaṁ vītikkamati,",
  "atk-s0101a5:42_4": "tadeva bhijjati. Setughātaviratiyā pana bhedo nāma natthi, bhavantarepi hi ariyasāvako",
  "atk-s0101a5:42_5": "jīvitahetupi neva pāṇaṁ hanati na suraṁ pivati. Sacepissa surañca khīrañca missetvā",
  "atk-s0101a5:42_6": "mukhe pakkhipanti, khīrameva pavisati, na surā. Yathā kiṁ? Koñcasakuṇānaṁ khīramissake",
  "atk-s0101a5:42_7": "udake khīrameva pavisati? Na udakaṁ. Idaṁ yonisiddhanti ce, idaṁ dhammatāsiddhanti",
  "atk-s0101a5:42_8": "ca veditabbaṁ. Yasmā pana saraṇagamane diṭṭhiujukakaraṇaṁ nāma bhāriyaṁ. Sikkhāpadasamādāne",
  "atk-s0101a5:42_9": "pana viratimattakameva. Tasmā etaṁ yathā vā tathā vā gaṇhantassāpi sādhukaṁ gaṇhantassāpi",
  "atk-s0101a5:42_10": "appaṭṭhatarañca appasamārambhatarañca. Pañcasīlasadisassa pana dānassa abhāvato ettha",
  "atk-s0101a5:42_11": "mahapphalatā mahānisaṁsatā ca veditabbā. Vuttañhetaṁ –",
  "atk-s0101a5:43_0": "“Pañcimāni, bhikkhave, dānāni mahādānāni aggaññāni rattaññāni vaṁsaññāni porāṇāni",
  "atk-s0101a5:43_1": "asaṁkiṇṇāni asaṁkiṇṇapubbāni na saṅkiyanti na saṅkiyissanti appaṭikuṭṭhāni samaṇehi",
  "atk-s0101a5:43_2": "brāhmaṇehi viññūhi. Katamāni pañca? Idha, bhikkhave, ariyasāvako pāṇātipātaṁ pahāya",
  "atk-s0101a5:43_3": "pāṇātipātā paṭivirato hoti. Pāṇātipātā paṭivirato, bhikkhave, ariyasāvako aparimāṇānaṁ",
  "atk-s0101a5:43_4": "sattānaṁ abhayaṁ deti, averaṁ deti abyāpajjhaṁ deti. Aparimāṇānaṁ sattānaṁ abhayaṁ",
  "atk-s0101a5:43_5": "datvā averaṁ datvā abyāpajjhaṁ datvā aparimāṇassa abhayassa averassa abyāpajjhassa",
  "atk-s0101a5:43_6": "bhāgī hoti. Idaṁ, bhikkhave, paṭhamaṁ dānaṁ mahādānaṁ…pe… viññūhīti.",
  "atk-s0101a5:44_0": "Puna caparaṁ, bhikkhave, ariyasāvako adinnādānaṁ pahāya…pe… kāmesumicchācāraṁ pahāya…pe…",
  "atk-s0101a5:44_1": "musāvādaṁ pahāya…pe… surāmerayamajjapamādaṭṭhānaṁ pahāya…pe… imāni kho, bhikkhave,",
  "atk-s0101a5:44_2": "pañca dānāni mahādānāni aggaññāni…pe… viññūhī”ti.",
  "atk-s0101a5:45_0": "Idañca pana sīlapañcakaṁ – “attasinehañca jīvitasinehañca pariccajitvā rakkhissāmī”ti",
  "atk-s0101a5:45_1": "samādinnatāya yaññoti vuccati. Tattha kiñcāpi pañcasīlato saraṇagamanameva jeṭṭhakaṁ,",
  "atk-s0101a5:45_2": "idaṁ pana saraṇagamaneyeva patiṭṭhāya rakkhitasīlavasena mahapphalanti vuttaṁ.",
  "atk-s0101a5:46_0": "353. Idampi sutvā brāhmaṇo cintesi – “pañcasīlaṁ nāma rakkhituṁ garukaṁ, atthi nu",
  "atk-s0101a5:46_1": "kho aññaṁ kiñci īdisameva hutvā ito appaṭṭhatarañca mahapphalatarañcā”ti. Tato taṁ",
  "atk-s0101a5:46_2": "pucchanto punapi – “atthi pana, bho gotamā”tiādimāha. Athassa bhagavā tividhasīlapāripūriyaṁ",
  "atk-s0101a5:46_3": "ṭhitassa paṭhamajjhānādīnaṁ yaññānaṁ appaṭṭhatarañca mahapphalatarañca dassetukāmo",
  "atk-s0101a5:46_4": "buddhuppādato paṭṭhāya desanaṁ ārabhanto “idha brāhmaṇā”tiādimāha. Tattha yasmā heṭṭhā",
  "atk-s0101a5:46_5": "vuttehi guṇehi samannāgato paṭhamaṁ jhānaṁ, paṭhamajjhānādīsu ṭhito dutiyajjhānādīni",
  "atk-s0101a5:46_6": "nibbattento na kilamati, tasmā tāni appaṭṭhāni appasamārambhāni. Yasmā panettha paṭhamajjhānaṁ",
  "atk-s0101a5:46_7": "ekaṁ kappaṁ brahmaloke āyuṁ deti. Dutiyaṁ aṭṭhakappe. Tatiyaṁ catusaṭṭhikappe. Catutthaṁ",
  "atk-s0101a5:46_8": "pañcakappasatāni. Tadeva ākāsānañcāyatanādisamāpattivasena bhāvitaṁ vīsati, cattālīsaṁ,",
  "atk-s0101a5:46_9": "saṭṭhi, caturāsīti ca kappasahassāni āyuṁ deti; tasmā mahapphalatarañca mahānisaṁsatarañca.",
  "atk-s0101a5:46_10": "Nīvaraṇādīnaṁ pana paccanīkānaṁ dhammānaṁ pariccattattā taṁ yaññanti veditabbaṁ.",
  "atk-s0101a5:47_0": "Vipassanāñāṇampi yasmā catutthajjhānapariyosānesu guṇesu patiṭṭhāya nibbattento na",
  "atk-s0101a5:47_1": "kilamati, tasmā appaṭṭhaṁ appasamārambhaṁ; vipassanāsukhasadisassa pana sukhassa",
  "atk-s0101a5:47_2": "abhāvā mahapphalaṁ. Paccanīkakilesapariccāgato yaññoti. Manomayiddhipi yasmā vipassanāñāṇe",
  "atk-s0101a5:47_3": "patiṭṭhāya nibbattento na kilamati, tasmā appaṭṭhā appasamārambhā; attano sadisarūpanimmānasamatthatāya",
  "atk-s0101a5:47_4": "mahapphalā. Attano paccanīkakilesapariccāgato yañño. Iddhividhañāṇādīnipi yasmā manomayañāṇādīsu",
  "atk-s0101a5:47_5": "patiṭṭhāya nibbattento na kilamati, tasmā appaṭṭhāni appasamārambhāni, attano attano",
  "atk-s0101a5:47_6": "paccanīkakilesappahānato yañño. Iddhividhaṁ panettha nānāvidhavikubbanadassanasamatthatāya.",
  "atk-s0101a5:47_7": "Dibbasotaṁ devamanussānaṁ saddasavanasamatthatāya; cetopariyañāṇaṁ paresaṁ soḷasavidhacittajānanasamatthatāya;",
  "atk-s0101a5:47_8": "pubbenivāsānussatiñāṇaṁ icchiticchitaṭṭhānasamanussaraṇasamatthatāya; dibbacakkhu",
  "atk-s0101a5:47_9": "icchiticchitarūpadassanasamatthatāya; āsavakkhayañāṇaṁ atipaṇītalokuttaramaggasukhanipphādanasamatthatāya",
  "atk-s0101a5:47_10": "mahapphalanti veditabbaṁ. Yasmā pana arahattato visiṭṭhataro añño yañño nāma natthi,",
  "atk-s0101a5:47_11": "tasmā arahattanikūṭeneva desanaṁ samāpento – “ayampi kho, brāhmaṇā”tiādimāha.",
  "atk-s0101a5:48": "Kūṭadantaupāsakattapaṭivedanāvaṇṇanā",
  "atk-s0101a5:49_0": "354-358.Evaṁvutteti evaṁ bhagavatā vutte desanāya pasīditvā saraṇaṁ gantukāmo kūṭadanto",
  "atk-s0101a5:49_1": "brāhmaṇo – ‘etaṁ abhikkantaṁ bho, gotamā’tiādikaṁ vacanaṁ avoca. Upavāyatūti upagantvā",
  "atk-s0101a5:49_2": "sarīradarathaṁ nibbāpento tanusītalo vāto vāyatūti. Idañca pana vatvā brāhmaṇo purisaṁ",
  "atk-s0101a5:49_3": "pesesi – “gaccha, tāta, yaññavāṭaṁ pavisitvā sabbe te pāṇayo bandhanā mocehī”ti.",
  "atk-s0101a5:49_4": "So “sādhū”ti paṭissuṇitvā tathā katvā āgantvā “muttā bho, te pāṇayo”ti ārocesi. Yāva",
  "atk-s0101a5:49_5": "brāhmaṇo taṁ pavattiṁ na suṇi, na tāva bhagavā dhammaṁ desesi. Kasmā? “Brāhmaṇassa",
  "atk-s0101a5:49_6": "citte ākulabhāvo atthī”ti. Sutvā panassa “bahū vata me pāṇā mocitā”ti cittacāro vippasīdati.",
  "atk-s0101a5:49_7": "Bhagavā tassa vippasannamanataṁ ñatvā dhammadesanaṁ ārabhi. Taṁ sandhāya – “atha",
  "atk-s0101a5:49_8": "kho bhagavā”tiādi vuttaṁ. Puna ‘kallacitta’ntiādi ānupubbikathānubhāvena vikkhambhitanīvaraṇataṁ",
  "atk-s0101a5:49_9": "sandhāya vuttaṁ. Sesaṁ uttānatthamevāti.",
  "atk-s0101a5:50": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a5:51": "Kūṭadantasuttavaṇṇanā niṭṭhitā."
}