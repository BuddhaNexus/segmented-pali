{
  "atk-s0402a29:0": "(11) 1. Sambodhavaggo",
  "atk-s0402a29:1": "1. Pubbevasambodhasuttavaṇṇanā",
  "atk-s0402a29:2_0": "104. Tatiyassa paṭhame pubbeva sambodhāti sambodhito pubbeva, ariyamaggappattito",
  "atk-s0402a29:2_1": "aparabhāgeyevāti vuttaṁ hoti. Anabhisambuddhassāti appaṭividdhacatusaccassa. Bodhisattasseva",
  "atk-s0402a29:2_2": "satoti bujjhanakasattasseva sato, sammāsambodhiṁ adhigantuṁ ārabhantasseva sato,",
  "atk-s0402a29:2_3": "sambodhiyā vā sattasseva laggasseva sato. Dīpaṅkarassa hi bhagavato pādamūle aṭṭhadhammasamodhānena",
  "atk-s0402a29:2_4": "abhinīhārasamiddhito pabhuti tathāgato sammāsambodhiṁ satto laggo ‘‘pattabbā mayā",
  "atk-s0402a29:2_5": "esā’’ti tadadhigamāya parakkamaṁ amuñcantoyeva āgato, tasmā bodhisattoti vuccati.",
  "atk-s0402a29:2_6": "Ko nu khoti katamo nu kho. Lokoti saṅkhāraloko. Assādoti madhurākāro. Ādīnavoti anabhinanditabbākāro.",
  "atk-s0402a29:2_7": "Tassa mayhanti tassa evaṁ bodhisattasseva sato mayhaṁ. Chandarāgavinayo chandarāgappahānanti",
  "atk-s0402a29:2_8": "nibbānaṁ āgamma ārabbha paṭicca chandarāgo vinayaṁ gacchati pahīyati, tasmā nibbānaṁ",
  "atk-s0402a29:2_9": "‘‘chandarāgavinayo chandarāgappahāna’’nti vuccati. Idaṁ lokanissaraṇanti idaṁ nibbānaṁ",
  "atk-s0402a29:2_10": "lokato nissaṭattā lokanissaraṇanti vuccati. Yāvakīvanti yattakaṁ pamāṇaṁ kālaṁ. Abbhaññāsinti",
  "atk-s0402a29:2_11": "abhivisiṭṭhena ariyamaggañāṇena aññāsiṁ. Ñāṇañca pana me dassananti dvīhipi padehi",
  "atk-s0402a29:2_12": "paccavekkhaṇañāṇaṁ vuttaṁ. Sesamettha uttānamevāti.",
  "atk-s0402a29:3": "2. Paṭhamaassādasuttavaṇṇanā",
  "atk-s0402a29:4_0": "105. Dutiye assādapariyesanaṁ acarinti assādapariyesanatthāya acariṁ. Kuto paṭṭhāyāti?",
  "atk-s0402a29:4_1": "Sumedhakālato paṭṭhāya. Paññāyāti sahavipassanāya maggapaññāya. Sudiṭṭhoti suppaṭividdho.",
  "atk-s0402a29:4_2": "Iminā upāyena sabbattha attho veditabbo. Tatiyaṁ sabbattha uttānameva.",
  "atk-s0402a29:5": "4. Samaṇabrāhmaṇasuttavaṇṇanā",
  "atk-s0402a29:6_0": "107. Catutthe sāmaññatthanti catubbidhaṁ ariyaphalaṁ. Itaraṁ tasseva vevacanaṁ. Sāmaññatthena",
  "atk-s0402a29:6_1": "vā cattāro maggā, brahmaññatthena cattāri phalāni. Imesu pana catūsupi suttesu khandhalokova kathito.",
  "atk-s0402a29:7": "5. Ruṇṇasuttavaṇṇanā",
  "atk-s0402a29:8_0": "108. Pañcamaṁ atthuppattiyā nikkhittaṁ. Katarāya atthuppattiyā? Chabbaggiyānaṁ anācāre.",
  "atk-s0402a29:8_1": "Te kira gāyantā naccantā hasantā vicariṁsu. Bhikkhū dasabalassa ārocayiṁsu. Satthā",
  "atk-s0402a29:8_2": "te pakkosāpetvā tesaṁ ovādatthāya idaṁ suttaṁ ārabhi. Tattha ruṇṇanti roditaṁ. Ummattakanti",
  "atk-s0402a29:8_3": "ummattakakiriyā. Komārakanti kumārakehi kattabbakiccaṁ. Dantavidaṁsakahasitanti dante",
  "atk-s0402a29:8_4": "dassetvā pāṇiṁ paharantānaṁ mahāsaddena hasitaṁ. Setughāto gīteti gīte vo paccayaghāto",
  "atk-s0402a29:8_5": "hotu, sahetukaṁ gītaṁ pajahathāti dīpeti. Naccepi eseva nayo. Alanti yuttaṁ. Dhammappamoditānaṁ",
  "atk-s0402a29:8_6": "satanti ettha dhammo vuccati kāraṇaṁ, kenacideva kāraṇena pamuditānaṁ santānaṁ. Sitaṁ",
  "atk-s0402a29:8_7": "sitamattāyāti tasmiṁ sitakāraṇe sati yaṁ sitaṁ karotha, taṁ vo sitamattāya aggadante",
  "atk-s0402a29:8_8": "dassetvā pahaṭṭhākāramattadassanāyayeva yuttanti vuttaṁ hoti.",
  "atk-s0402a29:9": "6. Atittisuttavaṇṇanā",
  "atk-s0402a29:10_0": "109. Chaṭṭhe soppassāti niddāya. Paṭisevanāya natthi tittīti yathā yathā paṭisevati,",
  "atk-s0402a29:10_1": "tathā tathā ruccatiyevāti titti nāma natthi. Sesapadadvayepi eseva nayo. Sace hi",
  "atk-s0402a29:10_2": "mahāsamudde udakaṁ surā bhaveyya, surāsoṇḍo ca maccho hutvā nibbatteyya, tassa tattha",
  "atk-s0402a29:10_3": "carantassapi sayantassapi titti nāma na bhaveyya. Imasmiṁ sutte vaṭṭameva kathitaṁ.",
  "atk-s0402a29:11": "7. Arakkhitasuttavaṇṇanā",
  "atk-s0402a29:12_0": "110. Sattame avassutaṁ hotīti tintaṁ hoti. Na bhaddakaṁ maraṇaṁ hotīti apāye paṭisandhipaccayatāya",
  "atk-s0402a29:12_1": "na laddhakaṁ hoti. Kālakiriyāti tasseva vevacanaṁ. Sukkapakkhe sagge paṭisandhipaccayatāya",
  "atk-s0402a29:12_2": "bhaddakaṁ hoti laddhakaṁ. Taṁ pana ekantena sotāpannādīnaṁ tiṇṇaṁ ariyasāvakānaṁyeva",
  "atk-s0402a29:12_3": "vaṭṭati. Sesamettha uttānamevāti.",
  "atk-s0402a29:13": "8. Byāpannasuttavaṇṇanā",
  "atk-s0402a29:14": "111. Aṭṭhame byāpannanti pakatibhāvaṁ jahitvā ṭhitaṁ. Sesaṁ purimasutte vuttanayameva.",
  "atk-s0402a29:15": "9. Paṭhamanidānasuttavaṇṇanā",
  "atk-s0402a29:16_0": "112. Navame nidānānīti kāraṇāni. Kammānaṁ samudayāyāti vaṭṭagāmikammānaṁ piṇḍakaraṇatthāya.",
  "atk-s0402a29:16_1": "Lobhapakatanti lobhena pakataṁ. Sāvajjanti sadosaṁ. Taṁ kammaṁ kammasamudayāya saṁvattatīti",
  "atk-s0402a29:16_2": "taṁ kammaṁ aññesampi vaṭṭagāmikammānaṁ samudayāya piṇḍakaraṇatthāya saṁvattati. Na",
  "atk-s0402a29:16_3": "taṁ kammaṁ kammanirodhāyāti taṁ pana kammaṁ vaṭṭagāmikammānaṁ nirodhatthāya na saṁvattati.",
  "atk-s0402a29:16_4": "Sukkapakkhe kammānaṁ samudayāyāti vivaṭṭagāmikammānaṁ samudayatthāya. Iminā nayena",
  "atk-s0402a29:16_5": "sabbaṁ atthato veditabbaṁ.",
  "atk-s0402a29:17": "10. Dutiyanidānasuttavaṇṇanā",
  "atk-s0402a29:18_0": "113. Dasame kammānanti vaṭṭagāmikammānameva. Chandarāgaṭṭhāniyeti chandarāgassa kāraṇabhūte.",
  "atk-s0402a29:18_1": "Ārabbhāti āgamma sandhāya paṭicca. Chandoti taṇhāchando. Yo cetaso sārāgoti yo cittassa",
  "atk-s0402a29:18_2": "rāgo rajjanā rajjitattaṁ, etamahaṁ saṁyojanaṁ vadāmi, bandhanaṁ vadāmīti attho. Sukkapakkhe",
  "atk-s0402a29:18_3": "kammānanti vivaṭṭagāmikammānaṁ. Tadabhinivattetīti taṁ abhinivatteti. Yadā vā tena",
  "atk-s0402a29:18_4": "vipāko ñāto hoti vidito, tadā te ceva dhamme tañca vipākaṁ abhinivatteti. Iminā ca",
  "atk-s0402a29:18_5": "padena vipassanā kathitā, tadabhinivattetvāti iminā maggo. Cetasā abhinivijjhitvāti",
  "atk-s0402a29:18_6": "iminā ca maggova. Paññāya ativijjha passatīti saha vipassanāya maggapaññāya nibbijjhitvā",
  "atk-s0402a29:18_7": "passati. Evaṁ sabbattha attho veditabbo. Imasmiṁ pana sutte vaṭṭavivaṭṭaṁ kathitanti.",
  "atk-s0402a29:19": "Sambodhavaggo paṭhamo."
}