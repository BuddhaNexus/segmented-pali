{
  "tika-s0404t27:0": "2. Anussativaggo",
  "tika-s0404t27:1": "1-4. Paṭhamamahānāmasuttādivaṇṇanā",
  "tika-s0404t27:2_0": "11-14. Dutiyassa paṭhamādīni uttānatthāni. Tatiye kabaḷīkārāhārabhakkhānanti kabaḷīkārāhārūpajīvīnaṁ.",
  "tika-s0404t27:2_1": "Ko pana devānaṁ āhāro, kā āhāravelāti? Sabbesampi kāmāvacaradevānaṁ sudhā āhāro.",
  "tika-s0404t27:2_2": "Sā heṭṭhimehi heṭṭhimehi uparimānaṁ uparimānaṁ paṇītatamā hoti, taṁ yathāsakaṁ divasavaseneva",
  "tika-s0404t27:2_3": "divase divase bhuñjanti. Keci pana ‘‘biḷārapadappamāṇaṁ sudhāhāraṁ bhuñjanti, so",
  "tika-s0404t27:2_4": "jivhāya ṭhapitamatto yāva kesagganakhaggā kāyaṁ pharati, tesaṁyeva divasavasena satta",
  "tika-s0404t27:2_5": "divase yāpanasamattho hotī’’ti vadanti. Asamayavimuttiyā vimuttoti maggavimokkhena",
  "tika-s0404t27:2_6": "vimutto. Aṭṭhannañhi samāpattīnaṁ samāpajjanassa samayopi atthi tassa asamayopi,",
  "tika-s0404t27:2_7": "maggavimokkhena pana vimuccanassa samayo vā asamayo vā natthi. Yassa saddhā balavatī,",
  "tika-s0404t27:2_8": "vipassanā ca āraddhā, tassa gacchantassa tiṭṭhantassa nisīdantassa nipajjantassa",
  "tika-s0404t27:2_9": "khādantassa bhuñjantassa ca maggaphalappaṭivedho nāma na hotīti na vattabbaṁ. Iti",
  "tika-s0404t27:2_10": "maggavimokkhena vimuccantassa samayo vā asamayo vā natthīti maggavimokkho asamayavimutti",
  "tika-s0404t27:2_11": "nāma. Catutthe natthi vattabbaṁ.",
  "tika-s0404t27:3": "Paṭhamamahānāmasuttādivaṇṇanā niṭṭhitā.",
  "tika-s0404t27:4": "5. Mettāsuttavaṇṇanā",
  "tika-s0404t27:5_0": "15. Pañcame sesajanāti mettāya cetovimuttiyā alābhino. Samparivattamānāti dakkhiṇeneva",
  "tika-s0404t27:5_1": "passena asayitvā sabbaso parivattamānā. Kākacchamānāti ghurughurupassāsavasena vissaraṁ",
  "tika-s0404t27:5_2": "karontā. Sukhaṁ supatīti ettha duvidhā supanā sayane piṭṭhippasāraṇalakkhaṇā kiriyāmayacittehi",
  "tika-s0404t27:5_3": "avokiṇṇabhavaṅgappavattilakkhaṇā ca. Tatthāyaṁ ubhayatthāpi sukhameva supati. Yasmā",
  "tika-s0404t27:5_4": "saṇikaṁ nipajjitvā aṅgapaccaṅgāni samodhāya pāsādikena ākārena sayati, niddokkamanepi",
  "tika-s0404t27:5_5": "jhānaṁ samāpanno viya hoti. Tenāha ‘‘evaṁ asupitvā’’tiādi.",
  "tika-s0404t27:6_0": "Niddākāle sukhaṁ alabhitvā dukkhena suttattā eva paṭibujjhanakāle sarīrakhedena nitthunanaṁ",
  "tika-s0404t27:6_1": "vijambhanaṁ ito cito ca viparivattanañca hotīti āha ‘‘nitthunantā vijambhantā samparivattantā",
  "tika-s0404t27:6_2": "dukkhaṁ paṭibujjhantī’’ti. Ayaṁ pana sukhena suttattā sarīrakhedābhāvato nitthunanādivirahitova",
  "tika-s0404t27:6_3": "paṭibujjhati. Tena vuttaṁ ‘‘evaṁ appaṭibujjhitvā’’tiādi. Sukhappaṭibodho ca sarīravikārābhāvenāti",
  "tika-s0404t27:6_4": "āha ‘‘sukhaṁ nibbikāra’’nti.",
  "tika-s0404t27:7_0": "Bhaddakameva supinaṁ passatīti idaṁ anubhūtapubbavasena devatūpasaṁhāravasena cassa",
  "tika-s0404t27:7_1": "bhaddakameva supinaṁ hoti, na pāpakanti katvā vuttaṁ. Tenāha ‘‘cetiyaṁ vandanto viyā’’tiādi.",
  "tika-s0404t27:7_2": "Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "tika-s0404t27:8_0": "Ureāmukkamuttāhāro viyāti gīvāya bandhitvā ure lambitamuttāhāro viyāti kehici taṁ",
  "tika-s0404t27:8_1": "ekāvalivasena vuttaṁ siyā, anekaratanāvalisamūhabhūto pana muttāhāro aṁsappadesato",
  "tika-s0404t27:8_2": "paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.",
  "tika-s0404t27:9_0": "Visākhatthero viyāti (visuddhi. 1.258) so kira pāṭaliputte kuṭumbiyo ahosi. So tattheva",
  "tika-s0404t27:9_1": "vasamāno assosi ‘‘tambapaṇṇidīpo kira cetiyamālālaṅkato kāsāvapajjoto, icchiticchitaṭṭhāneyevettha",
  "tika-s0404t27:9_2": "sakkā nisīdituṁ vā nipajjituṁ vā, utusappāyaṁ senāsanasappāyaṁ puggalasappāyaṁ dhammassavanasappāyanti",
  "tika-s0404t27:9_3": "sabbamettha sulabha’’nti. So attano bhogakkhandhaṁ puttadārassa niyyātetvā dussante",
  "tika-s0404t27:9_4": "baddhena ekakahāpaṇeneva gharā nikkhamitvā samuddatīre nāvaṁ udikkhamāno ekaṁ māsaṁ",
  "tika-s0404t27:9_5": "vasi. So vohārakusalatāya imasmiṁ ṭhāne bhaṇḍaṁ kiṇitvā asukasmiṁ vikkiṇanto dhammikāya",
  "tika-s0404t27:9_6": "vaṇijjāya tenevantaramāsena sahassaṁ abhisaṁhari. Iti anupubbena mahāvihāraṁ gantvā",
  "tika-s0404t27:9_7": "pabbajjaṁ yācati. So pabbājanatthāya sīmaṁ nīto taṁ sahassatthavikaṁ ovaṭṭikantarena",
  "tika-s0404t27:9_8": "bhūmiyaṁ pātesi. ‘‘Kimeta’’nti ca vutte ‘‘kahāpaṇasahassaṁ, bhante’’ti vatvā, ‘‘upāsaka,",
  "tika-s0404t27:9_9": "pabbajitakālato paṭṭhāya na sakkā vicāretuṁ, idāneva naṁ vicārehī’’ti vutte ‘‘visākhassa",
  "tika-s0404t27:9_10": "pabbajjaṭṭhānaṁ āgatā mā rittahatthā gamiṁsū’’ti muñcitvā sīmāmāḷake vikkiritvā pabbajitvā",
  "tika-s0404t27:9_11": "upasampanno. So pañcavasso hutvā dvemātikā paguṇā katvā attano sappāyaṁ kammaṭṭhānaṁ",
  "tika-s0404t27:9_12": "gahetvā ekekasmiṁ vihāre cattāro cattāro māse samapavattavāsaṁ vasamāno cari. Evaṁ caramāno –",
  "tika-s0404t27:10": "‘‘Vanantare ṭhito thero, visākho gajjamānako;",
  "tika-s0404t27:11": "Attano guṇamesanto, imamatthaṁ abhāsatha.",
  "tika-s0404t27:12": "‘‘Yāvatā upasampanno, yāvatā idha māgato;",
  "tika-s0404t27:13": "Etthantare khalitaṁ natthi, aho lābho te mārisā’’ti. (visuddhi. 1.258);",
  "tika-s0404t27:14_0": "So cittalapabbatavihāraṁ gacchanto dvedhāpathaṁ patvā ‘‘ayaṁ nu kho maggo, udāhu",
  "tika-s0404t27:14_1": "aya’’nti cintayanto aṭṭhāsi. Athassa pabbate adhivatthā devatā hatthaṁ pasāretvā",
  "tika-s0404t27:14_2": "‘‘eso maggo’’ti dasseti. So cittalapabbatavihāraṁ gantvā tattha cattāro māse vasitvā",
  "tika-s0404t27:14_3": "‘‘paccūse gamissāmī’’ti cintetvā nipajji. Caṅkamasīse maṇilarukkhe adhivatthā devatā",
  "tika-s0404t27:14_4": "sopānaphalake nisīditvā parodi. Thero ‘‘ko eso’’ti āha. Ahaṁ, bhante, maṇiliyāti.",
  "tika-s0404t27:14_5": "Kissa rodasīti? Tumhākaṁ gamanaṁ paṭiccāti. Mayi idha vasante tumhākaṁ ko guṇoti?",
  "tika-s0404t27:14_6": "Tumhesu, bhante, idha vasantesu amanussā aññamaññaṁ mettaṁ paṭilabhanti, te dāni",
  "tika-s0404t27:14_7": "tumhesu gatesu kalahaṁ karissanti, duṭṭhullampi kathayissantīti. Thero ‘‘sace mayi",
  "tika-s0404t27:14_8": "idha vasante tumhākaṁ phāsuvihāro hoti, sundara’’nti vatvā aññepi cattāro māse tattheva",
  "tika-s0404t27:14_9": "vasitvā puna tatheva gamanacittaṁ uppādesi. Devatāpi puna tatheva parodi. Eteneva",
  "tika-s0404t27:14_10": "upāyena thero tattheva vasitvā tattheva parinibbāyīti. Evaṁ dhamattāvihārī bhikkhu",
  "tika-s0404t27:14_11": "amanussānaṁ piyo hoti.",
  "tika-s0404t27:15_0": "Balavapiyacittatāyāti iminā balavapiyacittatāmattenapi satthaṁ na kamati, pageva",
  "tika-s0404t27:15_1": "mettāya cetovimuttiyāti dasseti. Khippameva cittaṁ samādhiyati, kenaci paripanthena",
  "tika-s0404t27:15_2": "parihīnajjhānassa byāpādassa dūrasamussāritabhāvato khippameva samādhiyati, ‘‘āsavānaṁ",
  "tika-s0404t27:15_3": "khayāyā’’ti keci. Sesaṁ suviññeyyameva. Ettha ca kiñcāpi ito aññakammaṭṭhānavasena",
  "tika-s0404t27:15_4": "adhigatajjhānānampi sukhasupanādayo ānisaṁsā labbhanti. Yathāha –",
  "tika-s0404t27:16": "‘‘Sukhaṁ supanti munayo, ajjhattaṁ susamāhitā;",
  "tika-s0404t27:17": "Suppabuddhaṁ pabujjhanti, sadā gotamasāvakā’’ti. (visuddhi. mahāṭī. 1.258); Ca ādi –",
  "tika-s0404t27:18_0": "Tathāpime ānisaṁsā brahmavihāralābhino anavasesā labbhanti byāpādādīnaṁ ujuvipaccanīkabhāvato",
  "tika-s0404t27:18_1": "brahmavihārānaṁ. Tenevāha ‘‘nissaraṇaṁ hetaṁ, āvuso, byāpādassa, yadidaṁ mettācetovimuttī’’tiādi",
  "tika-s0404t27:18_2": "(dī. ni. 3.326; a. ni. 6.13). Byāpādādivasena ca sattānaṁ dukkhasupanādayoti tappaṭipakkhabhūtesu",
  "tika-s0404t27:18_3": "brahmavihāresu siddhesu sukhasupanādayo hatthagatā eva hontīti.",
  "tika-s0404t27:19": "Mettāsuttavaṇṇanā niṭṭhitā.",
  "tika-s0404t27:20": "6. Aṭṭhakanāgarasuttavaṇṇanā",
  "tika-s0404t27:21_0": "16. Chaṭṭhe beluvagāmaketi vesāliyā dakkhiṇapasse avidūre beluvagāmako nāma atthi,",
  "tika-s0404t27:21_1": "taṁ gocaragāmaṁ katvāti attho. Sārappattakulagaṇanāyāti mahāsāramahappattakulagaṇanāya.",
  "tika-s0404t27:21_2": "Dasame ṭhāneti aññe aññeti dasagaṇanaṭṭhāne. Aṭṭhakanagare jāto bhavoti aṭṭhakanāgaro.",
  "tika-s0404t27:21_3": "Kukkuṭārāmoti pāṭaliputte kukkuṭārāmo, na kosambiyaṁ.",
  "tika-s0404t27:22_0": "Pakatatthappaṭiniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena",
  "tika-s0404t27:22_1": "vuttassa yena abhisambuddhabhāvena bhagavā pakato adhigato supākaṭo ca, taṁ abhisambuddhabhāvaṁ",
  "tika-s0404t27:22_2": "saddhiṁ āgamanīyapaṭipadāya atthabhāveneva dassento ‘‘yo so…pe… abhisambuddho’’ti",
  "tika-s0404t27:22_3": "āha. Satipi ñāṇadassanasaddānaṁ idha paññāvevacanabhāve tena tena visesena nesaṁ",
  "tika-s0404t27:22_4": "visayavisese pavattidassanatthaṁ asādhāraṇañāṇavisesavasena, vijjāttayavasena, vijjābhiññānāvaraṇavasena,",
  "tika-s0404t27:22_5": "sabbaññutaññāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento",
  "tika-s0404t27:22_6": "‘‘tesaṁ tesa’’ntiādimāha. Tattha āsayānusayaṁ jānatā āsayānusayañāṇena, sabbañeyyadhammaṁ",
  "tika-s0404t27:22_7": "passatā sabbaññutānāvaraṇañāṇehi. Pubbenivāsādīhīti pubbenivāsāsavakkhayañāṇehi.",
  "tika-s0404t27:22_8": "Paṭivedhapaññāyāti ariyamaggapaññāya. Desanāpaññāya passatāti desetabbadhammānaṁ",
  "tika-s0404t27:22_9": "desetabbappakāraṁ bodhaneyyapuggalānañca āsayānusayacaritādhimuttiādibhedaṁ dhammaṁ",
  "tika-s0404t27:22_10": "desanāpaññāya yāthāvato passatā. Arīnanti kilesārīnaṁ, pañcavidhamārānaṁ vā sāsanassa",
  "tika-s0404t27:22_11": "vā paccatthikānaṁ aññatitthiyānaṁ. Tesaṁ pana hananaṁ pāṭihāriyehi abhibhavanaṁ appaṭibhānatākaraṇaṁ",
  "tika-s0404t27:22_12": "ajjhupekkhaṇañca. Kesivinayasuttañcettha nidassanaṁ. Tathā ṭhānāṭṭhānādīni jānatā.",
  "tika-s0404t27:22_13": "Yathākammūpage satte passatā. Savāsanānamāsavānaṁ khīṇattā arahatā. Abhiññeyyādibhede",
  "tika-s0404t27:22_14": "dhamme abhiññeyyādito aviparītāvabodhato sammāsambuddhena.",
  "tika-s0404t27:23_0": "Atha vā tīsu kālesu appaṭihatañāṇatāya jānatā. Kāyakammādivasena tiṇṇampi kammānaṁ",
  "tika-s0404t27:23_1": "ñāṇānuparivattito nisammakāritāya passatā. Davādīnampi abhāvasādhikāya pahānasampadāya",
  "tika-s0404t27:23_2": "arahatā. Chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti",
  "tika-s0404t27:23_3": "evaṁ dasabalaaṭṭhārasaāveṇikabuddhadhammavasenapi yojanā kātabbā.",
  "tika-s0404t27:24_0": "Abhisaṅkhatanti attano paccayehi abhisammukhabhāvena samecca sambhuyya kataṁ. Svāssa",
  "tika-s0404t27:24_1": "katabhāvo uppādanena veditabbo, na uppannassa paṭisaṅkharaṇenāti āha ‘‘uppādita’’nti.",
  "tika-s0404t27:24_2": "Te cassa paccayā cetanāpadhānāti dassetuṁ pāḷiyaṁ ‘‘abhisaṅkhataṁ abhisañcetayita’’nti",
  "tika-s0404t27:24_3": "vuttanti ‘‘cetayitaṁ kappayita’’nti atthamāha. Abhisaṅkhataṁ abhisañcetayitanti ca",
  "tika-s0404t27:24_4": "jhānassa pātubhāvadassanamukhena viddhaṁsanabhāvaṁ ulliṅgeti. Yañhi ahutvā sambhavati,",
  "tika-s0404t27:24_5": "taṁ hutvā paṭiveti. Tenāha pāḷiyaṁ ‘‘yaṁ kho panā’’tiādi. Samathavipassanādhamme",
  "tika-s0404t27:24_6": "ṭhitoti ettha samathadhamme ṭhitattā samāhito vipassanaṁ paṭṭhapetvā aniccānupassanādīhi",
  "tika-s0404t27:24_7": "niccasaññādayo pajahanto anukkamena taṁ anulomañāṇaṁ pāpetā hutvā vipassannādhamme",
  "tika-s0404t27:24_8": "ṭhito. Samathavipassanāsaṅkhātesu dhammesu rañjanaṭṭhena rāgo. Nandanaṭṭhena nandī.",
  "tika-s0404t27:24_9": "Tattha sukhumā apekkhā vuttā. Yā nikantīti vuccati.",
  "tika-s0404t27:25_0": "Evaṁ santeti evaṁ yathārutavaseneva imassa suttapadassa atthe gahetabbe sati. Samathavipassanāsu",
  "tika-s0404t27:25_1": "chandarāgo kattabboti anāgāmiphalaṁ anibbattetvā tadatthāya samathavipassanāpi anibbattetvā",
  "tika-s0404t27:25_2": "kevalaṁ tattha chandarāgo kattabbo bhavissati. Kasmā? Tesu samathavipassanāsaṅkhātesu",
  "tika-s0404t27:25_3": "dhammesu chandarāgamattena anāgāminā laddhabbassa aladdhaanāgāmiphalenapi laddhabbattā.",
  "tika-s0404t27:25_4": "Tathā sati tena anāgāmiphalampi laddhabbameva hoti. Tenāha ‘‘anāgāmiphalaṁ paṭiladdhaṁ",
  "tika-s0404t27:25_5": "bhavissatī’’ti. Sabhāvato rasitabbattā aviparīto attho eva attharaso.",
  "tika-s0404t27:26": "Aññāpi kāci sugatiyoti vinipātike sandhāyāha. Aññāpi kāci duggatiyoti asurakāyamāha.",
  "tika-s0404t27:27_0": "Appaṁ yācitena bahuṁ dentena uḷārapurisena viya ekaṁ dhammaṁ pucchitena ‘‘ayampi",
  "tika-s0404t27:27_1": "ekadhammo’’ti kathitattā ekādasapi dhammā pucchāvasena ekadhammo nāma jāto paccekaṁ",
  "tika-s0404t27:27_2": "vākyaparisamāpanañāyena. Pucchāvasenāti ‘‘atthi nu kho, bhante ānanda, tena…pe… sammāsambuddhena",
  "tika-s0404t27:27_3": "ekadhammo sammadakkhāto’’ti evaṁ pavattapucchāvasena. Amatuppattiatthenāti amatabhāvassa",
  "tika-s0404t27:27_4": "uppattihetutāya, sabbānipi kammaṭṭhānāni ekarasāpi amatādhigamassa paṭipattiyāti",
  "tika-s0404t27:27_5": "attho. Evamettha aggaphalabhūmi anāgāmiphalabhūmīti dveva bhūmiyo sarūpato āgatā,",
  "tika-s0404t27:27_6": "nānantariyatāya pana heṭṭhimāpi dve bhūmiyo atthato āgatā evāti daṭṭhabbāti. Pañca",
  "tika-s0404t27:27_7": "satāni aggho etassāti pañcasataṁ. Sesamettha uttānameva.",
  "tika-s0404t27:28": "Aṭṭhakanāgarasuttavaṇṇanā niṭṭhitā.",
  "tika-s0404t27:29": "7. Gopālasuttavaṇṇanā",
  "tika-s0404t27:30_0": "17. Sattame tisso kathāti tisso aṭṭhakathā, tividhā suttassa atthavaṇṇanāti attho.",
  "tika-s0404t27:30_1": "Ekekaṁ padaṁ nāḷaṁ mūlaṁ etissāti evaṁsaññitā ekanāḷikā. Ekekaṁ vā padaṁ nāḷaṁ atthaniggamanamaggo",
  "tika-s0404t27:30_2": "etissāti ekanāḷikā. Tenāha ‘‘ekekassa padassa atthakathana’’nti. Cattāro aṁsā bhāgā",
  "tika-s0404t27:30_3": "atthasallakkhaṇūpāyā etissāti caturassā. Tenāha ‘‘catukkaṁ bandhitvā kathana’’nti.",
  "tika-s0404t27:30_4": "Niyamato nisinnassa āraddhassa vatto saṁvatto etissā atthīti nisinnavattikā, yathāraddhassa",
  "tika-s0404t27:30_5": "atthassa visuṁ visuṁ pariyosāpikāti attho. Tenāha ‘‘paṇḍitagopālakaṁ dassetvā’’tiādi.",
  "tika-s0404t27:30_6": "Ekekassapi padassa piṇḍatthadassanavasena bahūnaṁ padānaṁ ekajjhaṁ atthaṁ akathetvā",
  "tika-s0404t27:30_7": "ekamekassa padassa atthavaṇṇanā ayaṁ sabbattha labbhati. Catukkaṁ bandhitvāti kaṇhapakkhe",
  "tika-s0404t27:30_8": "upamopameyyadvayaṁ, tathā sukkapakkheti idaṁ catukkaṁ yojetvā. Ayaṁ edisesu eva suttesu",
  "tika-s0404t27:30_9": "labbhati. Pariyosānagamananti keci tāva āhu ‘‘kaṇhapakkhe upamaṁ dassetvā upamā ca",
  "tika-s0404t27:30_10": "nāma yāvadeva upameyyasampaṭipādanatthāti upameyyatthaṁ āharitvā saṁkilesapakkhaniddeso",
  "tika-s0404t27:30_11": "ca vodānapakkhavibhāvanatthāyāti sukkapakkhampi upamopameyyavibhāgena āharitvā suttatthassa",
  "tika-s0404t27:30_12": "pariyosāpanaṁ. Kaṇhapakkhe upameyyaṁ dassetvā pariyosānagamanādīsupi eseva nayo’’ti.",
  "tika-s0404t27:30_13": "Apare pana ‘‘kaṇhapakkhe, sukkapakkhe ca taṁtaṁupamūpameyyatthānaṁ visuṁ visuṁ pariyosāpetvāva",
  "tika-s0404t27:30_14": "kathanaṁ pariyosānagamana’’nti vadanti. Ayanti nisinnavattikā. Idhāti imasmiṁ gopālakasutte.",
  "tika-s0404t27:30_15": "Sabbācariyānaṁ āciṇṇāti sabbehipi pubbācariyehi ācaritā saṁvaṇṇitā, tathā ceva pāḷi pavattāti.",
  "tika-s0404t27:31_0": "Aṅgīyanti avayavabhāvena ñāyantīti aṅgāni, koṭṭhāsā. Tāni panettha yasmā sāvajjasabhāvāni,",
  "tika-s0404t27:31_1": "tasmā āha ‘‘aṅgehīti aguṇakoṭṭhāsehī’’ti. Gomaṇḍalanti gosamūhaṁ. Pariharitunti rakkhituṁ.",
  "tika-s0404t27:31_2": "Taṁ pana pariharaṇaṁ pariggahetvā vicaraṇanti āha ‘‘pariggahetvā vicaritu’’nti. Vaḍḍhinti",
  "tika-s0404t27:31_3": "gunnaṁ bahubhāvaṁ bahugorasatāsaṅkhātaṁ parivuddhiṁ. ‘‘Ettakamida’’nti rūpīyatīti",
  "tika-s0404t27:31_4": "rūpaṁ, parimāṇaparicchedopi sarīrarūpampīti āha ‘‘gaṇanato vā vaṇṇato vā’’ti. Na",
  "tika-s0404t27:31_5": "pariyesati vinaṭṭhabhāvasseva ajānanato. Nīlāti ettha iti-saddo ādiattho. Tena setasabalādivaṇṇaṁ saṅgaṇhāti.",
  "tika-s0404t27:32_0": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ. Kumārabhattigaṇānaṁ",
  "tika-s0404t27:32_1": "gāvīsu kataṁ sattilakkhaṇaṁ. Issarabhattigaṇānaṁ gāvīsu kataṁ sūlalakkhaṇanti yojanā.",
  "tika-s0404t27:32_2": "Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0404t27:33": "Nīlamakkhikāti piṅgalamakkhikā, khuddakamakkhikā eva vā. Saṭati rujati etāyāti sāṭikā, saṁvaḍḍhā sāṭikā āsāṭikā. Tenāha ‘‘vaḍḍhantī’’tiādi. Hāretāti apanetā.",
  "tika-s0404t27:34_0": "Vākenāti vākapaṭṭena. Cīrakenāti pilotikena. Antovasseti vassakālassa abbhantare.",
  "tika-s0404t27:34_1": "Niggāhanti susumārādiggāharahitaṁ. Pītanti pānīyassa pītabhāvaṁ. Sīhabyagghādiparissayena",
  "tika-s0404t27:34_2": "sāsaṅko sappaṭibhayo.",
  "tika-s0404t27:35": "Pañca ahāni ekassāti pañcāhiko, so eva vāroti, pañcāhikavāro. Evaṁ sattāhikavāropi veditabbo. Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0404t27:36_0": "Pitiṭṭhānanti pitarā kātabbaṭṭhānaṁ, pitarā kātabbakiccanti attho. Yathāruciṁ gahetvā",
  "tika-s0404t27:36_1": "gacchantīti gunnaṁ rucianurūpaṁ gocarabhūmiṁ vā nadipāraṁ vā gahetvā gacchanti. Gobhattanti",
  "tika-s0404t27:36_2": "kappāsaṭṭhikādimissaṁ gobhuñjitabbaṁ bhattaṁ. Bhattaggahaṇeneva yāgupi saṅgahitā.",
  "tika-s0404t27:37_0": "Dvīhākārehīti vuttaṁ ākāradvayaṁ dassetuṁ ‘‘gaṇanato vā samuṭṭhānato vā’’ti vuttaṁ.",
  "tika-s0404t27:37_1": "Evaṁ pāḷiyaṁ āgatāti ‘‘upacayo santatī’’ti jātiṁ dvidhā bhinditvā hadayavatthuṁ aggahetvā",
  "tika-s0404t27:37_2": "dasāyatanāni pañcadasa sukhumarūpānīti evaṁ rūpakaṇḍapāḷiyaṁ (dha. sa. 666) āgatā.",
  "tika-s0404t27:37_3": "Pañcavīsati rūpakoṭṭhāsāti salakkhaṇato aññamaññasaṅkarābhāvato rūpabhāgā. Rūpakoṭṭhāsāti",
  "tika-s0404t27:37_4": "vā visuṁ visuṁ appavattitvā kalāpabhāveneva pavattanato rūpakalāpā. Koṭṭhāsāti ca",
  "tika-s0404t27:37_5": "aṁsā avayavāti attho. Koṭṭhanti vā sarīraṁ, tassa aṁsā kesādayo koṭṭhāsāti aññepi",
  "tika-s0404t27:37_6": "avayavā koṭṭhāsā viya koṭṭhāsā.",
  "tika-s0404t27:38_0": "Seyyathāpītiādi upamāsaṁsandanaṁ. Tattha rūpaṁ pariggahetvāti yathāvuttaṁ rūpaṁ salakkhaṇato",
  "tika-s0404t27:38_1": "ñāṇena pariggaṇhitvā. Arūpaṁ vavatthapetvāti taṁ rūpaṁ nissāya ārammaṇañca katvā",
  "tika-s0404t27:38_2": "pavattamāne vedanādike cattāro khandhe arūpanti vavatthapetvā. Rūpārūpaṁ pariggahetvāti",
  "tika-s0404t27:38_3": "puna tattha yaṁ rūppanalakkhaṇaṁ, taṁ rūpaṁ. Tadaññaṁ arūpaṁ. Ubhayavinimuttaṁ kiñci",
  "tika-s0404t27:38_4": "natthi attā vā attaniyaṁ vāti evaṁ rūpārūpaṁ pariggahetvā. Tadubhayañca avijjādinā",
  "tika-s0404t27:38_5": "paccayena sapaccayanti paccayaṁ sallakkhetvā, aniccatādilakkhaṇaṁ āropetvā yo kalāpasammasanādikkamena",
  "tika-s0404t27:38_6": "kammaṭṭhānaṁ matthakaṁ pāpetuṁ na sakkoti, so na vaḍḍhatīti yojanā.",
  "tika-s0404t27:39_0": "Ettakaṁ rūpaṁ ekasamuṭṭhānanti cakkhāyatanaṁ, sotāyatanaṁ, ghānāyatanaṁ, jivhāyatanaṁ,",
  "tika-s0404t27:39_1": "kāyāyatanaṁ, itthindriyaṁ, purisindriyaṁ, jīvitindriyanti aṭṭhavidhaṁ kammavasena;",
  "tika-s0404t27:39_2": "kāyaviññatti, vacīviññattīti idaṁ dvayaṁ cittavasenāti ettakaṁ rūpaṁ ekasamuṭṭhānaṁ.",
  "tika-s0404t27:39_3": "Saddāyatanamekaṁ utucittavasena dvisamuṭṭhānaṁ. Rūpassa lahutā, mudutā, kammaññatāti",
  "tika-s0404t27:39_4": "ettakaṁ rūpaṁ utucittāhāravasena tisamuṭṭhānaṁ. Rūpāyatanaṁ, gandhāyatanaṁ, rasāyatanaṁ,",
  "tika-s0404t27:39_5": "phoṭṭhabbāyatanaṁ, ākāsadhātu, āpodhātu, kabaḷīkāro āhāroti ettakaṁ rūpaṁ utucittāhārakammavasena",
  "tika-s0404t27:39_6": "catusamuṭṭhānaṁ. Upacayo, santati, jaratā, rūpassa aniccatāti ettakaṁ rūpaṁ na kutoci",
  "tika-s0404t27:39_7": "samuṭṭhātīti na jānāti. Samuṭṭhānato rūpaṁ ajānantotiādīsu vattabbaṁ ‘‘gaṇanato rūpaṁ",
  "tika-s0404t27:39_8": "ajānanto’’tiādīsu vuttanayeneva veditabbaṁ.",
  "tika-s0404t27:40_0": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo.",
  "tika-s0404t27:40_1": "Vuttañhetaṁ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī",
  "tika-s0404t27:40_2": "hoti, dubbhāsitabhāsī, dukkaṭakammakārī . Imāni kho…pe… lakkhaṇānī’’ti (ma. ni. 3.246;",
  "tika-s0404t27:40_3": "a. ni. 3.3). Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito.",
  "tika-s0404t27:40_4": "Vuttampi cetaṁ ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi?",
  "tika-s0404t27:40_5": "Sucintitacintī hoti, subhāsitabhāsī, sukatakammakārī. Imāni kho…pe… paṇḍitalakkhaṇānī’’ti",
  "tika-s0404t27:40_6": "(ma. ni. 3.253; a. ni. 3.3). Tenāha ‘‘kusalākusalakammaṁ paṇḍitabālalakkhaṇa’’nti.",
  "tika-s0404t27:41_0": "Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena",
  "tika-s0404t27:41_1": "kātabbaṁ, taṁ na karoti. Tathābhūtassa ca ayamādīnavoti dassetuṁ puna ‘‘bāle vajjetvā’’tiādi",
  "tika-s0404t27:41_2": "vuttaṁ. Tattha yaṁ bhagavatā ‘‘idaṁ vo kappatī’’ti anuññātaṁ, tadanulomañce, taṁ",
  "tika-s0404t27:41_3": "kappiyaṁ. Yaṁ ‘‘idaṁ vo na kappatī’’ti paṭikkhittaṁ, tadanulomañce, taṁ akappiyaṁ.",
  "tika-s0404t27:41_4": "Yaṁ kosallasambhūtaṁ, taṁ kusalaṁ, tappaṭipakkhaṁ akusalaṁ. Tadeva sāvajjaṁ, kusalaṁ",
  "tika-s0404t27:41_5": "anavajjaṁ. Āpattito ādito dve āpattikkhandhā garukaṁ, tadaññaṁ lahukaṁ. Dhammato",
  "tika-s0404t27:41_6": "mahāsāvajjaṁ garukaṁ, appasāvajjaṁ lahukaṁ. Sappaṭikāraṁ satekicchaṁ, appaṭikāraṁ",
  "tika-s0404t27:41_7": "atekicchaṁ. Dhammatānugataṁ kāraṇaṁ, itaraṁ akāraṇaṁ. Taṁ ajānantoti kappiyākappiyaṁ,",
  "tika-s0404t27:41_8": "garuka-lahukaṁ, satekicchātekicchaṁ ajānanto suvisuddhaṁ katvā sīlaṁ rakkhituṁ na",
  "tika-s0404t27:41_9": "sakkoti. Kusalākusalaṁ, sāvajjānavajjaṁ, kāraṇākāraṇaṁ ajānanto khandhādīsu akusalatāya",
  "tika-s0404t27:41_10": "rūpārūpapariggahampi kātuṁ na sakkoti, kuto tassa kammaṭṭhānaṁ gahetvā vaḍḍhanā.",
  "tika-s0404t27:41_11": "Tenāha ‘‘kammaṭṭhānaṁ gahetvā vaḍḍhetuṁ na sakkotī’’ti.",
  "tika-s0404t27:42": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha ‘‘akusalavitakkaṁ āsāṭikaṁ ahāretvā’’ti.",
  "tika-s0404t27:43_0": "‘‘Gaṇḍoti kho, bhikkhave, pañcannetaṁ upādānakkhandhānaṁ adhivacana’’nti (saṁ. ni.",
  "tika-s0404t27:43_1": "4.103; a. ni. 8.56; 9.15) vacanato chahi vaṇamukhehi vissandamānayūso gaṇḍo viya",
  "tika-s0404t27:43_2": "pilotikākhaṇḍena chadvārehi vissandamānakilesāsuci attabhāvavaṇo satisaṁvarena pidahitabbo,",
  "tika-s0404t27:43_3": "ayaṁ pana evaṁ na karotīti āha ‘‘yathā so gopālako vaṇaṁ na paṭicchādeti, evaṁ saṁvaraṁ na sampādetī’’ti.",
  "tika-s0404t27:44_0": "Yathā dhūmo indhanaṁ nissāya uppajjamāno saṇho sukhumo, taṁ taṁ vivaraṁ anupavissa",
  "tika-s0404t27:44_1": "byāpento sattānaṁ ḍaṁsamakasādiparissayaṁ vinodeti, aggijālāsamuṭṭhānassa pubbaṅgamo",
  "tika-s0404t27:44_2": "hoti, evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā",
  "tika-s0404t27:44_3": "saṇhā sukhumā taṁ taṁ khandhantaraṁ āyatanantarañca anupavissa byāpeti, sattānaṁ",
  "tika-s0404t27:44_4": "micchāvitakkādiparissayaṁ vinodeti, ñāṇaggijālāsamuṭṭhāpanassa pubbaṅgamo hoti, tasmā",
  "tika-s0404t27:44_5": "dhūmo viyāti dhūmoti āha ‘‘gopālako dhūmaṁ viya dhammadesanādhūmaṁ na karotī’’ti.",
  "tika-s0404t27:44_6": "Attano santikaṁ upagantvā nisinnassa kātabbā tadanucchavikā dhammakathā upanisinnakakathā.",
  "tika-s0404t27:44_7": "Katassa dānādipuññassa anumodanakathā anumodanā. Tatoti dhammakathādīnaṁ akaraṇato.",
  "tika-s0404t27:44_8": "‘‘Bahussuto guṇavāti na jānantī’’ti kasmā vuttaṁ? Nanu attano jānāpanatthaṁ dhammakathādi",
  "tika-s0404t27:44_9": "na kātabbamevāti? Saccaṁ na kātabbameva, suddhāsayena pana dhamme kathite tassa guṇajānanaṁ",
  "tika-s0404t27:44_10": "sandhāyetaṁ vuttaṁ. Tenāha bhagavā –",
  "tika-s0404t27:45": "‘‘Nābhāsamānaṁ jānanti, missaṁ bālehi paṇḍitaṁ;",
  "tika-s0404t27:46": "Bhāsaye jotaye dhammaṁ, paggaṇhe isinaṁ dhaja’’nti.",
  "tika-s0404t27:47_0": "Taranti otaranti etthāti titthaṁ, naditaḷākādīnaṁ nahānapānādiatthaṁ otaraṇaṭṭhānaṁ.",
  "tika-s0404t27:47_1": "Yathā pana taṁ udakena otiṇṇasattānaṁ sarīramalaṁ pavāheti, parissamaṁ vinodeti,",
  "tika-s0404t27:47_2": "visuddhiṁ uppādeti, evaṁ bahussutā attano samīpaṁ otiṇṇasattānaṁ dhammodakena cittamalaṁ",
  "tika-s0404t27:47_3": "pavāhenti, parissamaṁ vinodenti, visuddhiṁ uppādenti, tasmā te titthaṁ viyāti titthaṁ.",
  "tika-s0404t27:47_4": "Tenāha ‘‘titthabhūte bahussutabhikkhū’’ti. Byañjanaṁ kathaṁ ropetabbanti, bhante,",
  "tika-s0404t27:47_5": "idaṁ byañjanaṁ ayaṁ saddo kathaṁ imasmiṁ atthe ropetabbo, kena pakārena imassa atthassa",
  "tika-s0404t27:47_6": "vācako jāto. ‘‘Nirūpetabba’’nti vā pāṭho, nirūpetabbaṁ ayaṁ sabhāvanirutti kathamettha",
  "tika-s0404t27:47_7": "nirūḷhāti adhippāyo. Imassa bhāsitassa ko atthoti saddatthaṁ pucchati. Imasmiṁ ṭhāneti",
  "tika-s0404t27:47_8": "imasmiṁ pāḷippadese. Pāḷi kiṁ vadatīti bhāvatthaṁ pucchati. Attho kiṁ dīpetīti bhāvatthaṁ",
  "tika-s0404t27:47_9": "vā? Saṅketatthaṁ vā. Na paripucchatīti vimaticchedanapucchāvasena sabbaso pucchaṁ",
  "tika-s0404t27:47_10": "na karoti. Na paripañhatīti pari pari attano ñātuṁ icchaṁ na ācikkhati, na vibhāveti.",
  "tika-s0404t27:47_11": "Tenāha ‘‘na jānāpetī’’ti. Teti bahussutabhikkhū. Vivaraṇaṁ nāma atthassa vibhajitvā",
  "tika-s0404t27:47_12": "kathananti āha ‘‘bhājetvā na desentī’’ti. Anuttānīkatanti ñāṇena apākaṭīkataṁ guyhaṁ",
  "tika-s0404t27:47_13": "paṭicchannaṁ. Na uttāniṁ karontīti sinerupādamūle vālikaṁ uddharanto viya pathavīsandhārodakaṁ",
  "tika-s0404t27:47_14": "vivaritvā dassento viya ca uttānaṁ na karonti.",
  "tika-s0404t27:48_0": "Evaṁ yassa dhammassa vasena bahussutā ‘‘tittha’’nti vuttā pariyāyato. Idāni tameva",
  "tika-s0404t27:48_1": "dhammaṁ nippariyāyato ‘‘tittha’’nti dassetuṁ ‘‘yathā vā’’tiādi vuttaṁ. Dhammo hi",
  "tika-s0404t27:48_2": "taranti otaranti etena nibbānaṁ nāma taḷākanti ‘‘tittha’’nti vuccati. Tenāha bhagavā sumedhabhūto –",
  "tika-s0404t27:49": "‘‘Evaṁ kilesamaladhovaṁ, vijjante amatantaḷe;",
  "tika-s0404t27:50": "Na gavesati taṁ taḷākaṁ, na doso amatantaḷe’’ti. (bu. vaṁ. 2.14) –",
  "tika-s0404t27:51": "Dhammasseva nibbānassotaraṇatitthabhūtassa otaraṇākāraṁ ajānanto ‘‘dhammatitthaṁ na jānātī’’ti vutto.",
  "tika-s0404t27:52_0": "Pītāpītanti gogaṇe pītaṁ apītañca gorūpaṁ na jānāti, na vindati. Avindanto hi ‘‘na",
  "tika-s0404t27:52_1": "labhatī’’ti vutto. ‘‘Ānisaṁsaṁ na vindatī’’ti vatvā tassa avindanākāraṁ dassento",
  "tika-s0404t27:52_2": "‘‘dhammassavanaggaṁ gantvā’’tiādimāha.",
  "tika-s0404t27:53_0": "Ayaṁ lokuttaroti padaṁ sandhāyāha ‘‘ariya’’nti. Paccāsattiñāyena anantarassa hi vippaṭisedho",
  "tika-s0404t27:53_1": "vā. Ariyasaddo vā niddosapariyāyo daṭṭhabbo. Aṭṭhaṅgikanti ca visuṁ ekajjhañca aṭṭhaṅgikaṁ",
  "tika-s0404t27:53_2": "upādāya gahetabbaṁ, aṭṭhaṅgatā bāhullato ca. Evañca katvā sattaṅgassapi ariyamaggassa",
  "tika-s0404t27:53_3": "saṅgaho siddho hoti.",
  "tika-s0404t27:54_0": "Cattāro satipaṭṭhānetiādīsu avisesena satipaṭṭhānā vuttā. Tattha kāyavedanācittadhammārammaṇā",
  "tika-s0404t27:54_1": "satipaṭṭhānā lokiyā, tattha sammohaviddhaṁsanavasena pavattā nibbānārammaṇā lokuttarāti",
  "tika-s0404t27:54_2": "evaṁ ‘‘ime lokiyā, ime lokuttarā’’ti yathābhūtaṁ nappajānāti.",
  "tika-s0404t27:55_0": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā, kismiñci",
  "tika-s0404t27:55_1": "paccayahāniyā anavasesaṁ duhati. Vācāya abhihāro vācābhihāro. Paccayānaṁ abhihāro paccayābhihāro.",
  "tika-s0404t27:56_0": "‘‘Imeamhesu garucittīkāraṁ na karontī’’ti iminā navakānaṁ bhikkhūnaṁ sammāpaṭipattiyā",
  "tika-s0404t27:56_1": "abhāvaṁ dasseti ācariyupajjhāyesu pitupemassa anupaṭṭhāpanato, tena ca sikkhāgāravatābhāvadīpanena",
  "tika-s0404t27:56_2": "saṅgahassa abhājanabhāvaṁ, tena therānaṁ tesu anuggahābhāvaṁ. Na hi sīlādiguṇehi",
  "tika-s0404t27:56_3": "sāsane thirabhāvappattā ananuggahetabbe sabrahmacārī anuggaṇhanti, niratthakaṁ vā",
  "tika-s0404t27:56_4": "anuggahaṁ karonti. Tenāha ‘‘navake bhikkhū’’tiādi. Dhammakathābandhanti paveṇiāgataṁ",
  "tika-s0404t27:56_5": "pakiṇṇakadhammakathāmaggaṁ. Saccasattappaṭisandhipaccayākārappaṭisaṁyuttaṁ suññatādīpanaṁ",
  "tika-s0404t27:56_6": "guḷhaganthaṁ. Vuttavipallāsavasenāti ‘‘na rūpaññū’’tiādīsu vuttassa paṭisedhassa",
  "tika-s0404t27:56_7": "paṭikkhepavasena aggahaṇavasena. Yojetvāti ‘‘rūpaññū hotīti gaṇanato vā vaṇṇato vā",
  "tika-s0404t27:56_8": "rūpaṁ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na",
  "tika-s0404t27:56_9": "paribāhiro hotī’’tiādinā ca atthaṁ yojetvā. Veditabboti tasmiṁ tasmiṁ pade yathārahaṁ",
  "tika-s0404t27:56_10": "attho veditabbo. Sesaṁ sabbattha uttānamevāti.",
  "tika-s0404t27:57": "Gopālasuttavaṇṇanā niṭṭhitā.",
  "tika-s0404t27:58": "Iti manorathapūraṇiyā aṅguttaranikāya-aṭṭhakathāya",
  "tika-s0404t27:59": "Ekādasakanipātavaṇṇanāya anuttānatthadīpanā samattā.",
  "tika-s0404t27:60": "Niṭṭhitā ca manorathapūraṇiyā aṅguttaranikāya-aṭṭhakathāya",
  "tika-s0404t27:61": "Anuttānatthapadavaṇṇanā.",
  "tika-s0404t27:62": "Nigamanakathāvaṇṇanā",
  "tika-s0404t27:63_0": "Mahāaṭṭhakathāyasāranti aṅguttaramahāaṭṭhakathāya sāraṁ. Ekūnasaṭṭhimattoti thokaṁ",
  "tika-s0404t27:63_1": "ūnabhāvato mattasaddaggahaṇaṁ. Mūlaṭṭhakathāsāranti pubbe vuttaaṅguttaramahāaṭṭhakathāya",
  "tika-s0404t27:63_2": "sārameva anunigamavasena vadati. Atha vā mūlaṭṭhakathāsāranti porāṇaṭṭhakathāsu atthasāraṁ.",
  "tika-s0404t27:63_3": "Tenedaṁ dasseti – aṅguttaramahāaṭṭhakathāya atthasāraṁ ādāya imaṁ manorathapūraṇiṁ",
  "tika-s0404t27:63_4": "karonto sesamahānikāyānampi mūlaṭṭhakathāsu idha viniyogakkhamaṁ atthasāraṁ ādāya",
  "tika-s0404t27:63_5": "evamakāsinti. Mahāvihārādhivāsīnanti ca idaṁ purimapacchimapadehi saddhiṁ sambandhitabbaṁ",
  "tika-s0404t27:63_6": "‘‘mahāvihārādhivāsīnaṁ samayaṁ pakāsayantī, mahāvihārādhivāsīnaṁ mūlaṭṭhakathāsāraṁ",
  "tika-s0404t27:63_7": "ādāyā’’ti. Tenāti puññena. Hotu sabbo sukhī lokoti kāmāvacarādivibhāgo sabbo sattaloko",
  "tika-s0404t27:63_8": "yathārahaṁ bodhittayādhigamavasena sampattena nibbānasukhena sukhī sukhito hotūti",
  "tika-s0404t27:63_9": "sadevakassa lokassa accantaṁ sukhādhigamāya attano puññaṁ pariṇāmeti.",
  "tika-s0404t27:64": "Ettāvatā samattāva, sabbaso vaṇṇanā ayaṁ;",
  "tika-s0404t27:65": "Vīsatiyā sahassehi, ganthehi parimāṇato.",
  "tika-s0404t27:66": "Porāṇānaṁ kathāmagga-sāramettha yato ṭhitaṁ;",
  "tika-s0404t27:67": "Tasmā sāratthamañjūsā, iti nāmena vissutā.",
  "tika-s0404t27:68": "Ajjhesito narindena, sohaṁ parakkamabāhunā;",
  "tika-s0404t27:69": "Saddhammaṭṭhitikāmena, sāsanujjotakārinā.",
  "tika-s0404t27:70": "Teneva kārite ramme, pāsādasatamaṇḍite;",
  "tika-s0404t27:71": "Nānādumagaṇākiṇṇe, bhāvanābhiratālaye.",
  "tika-s0404t27:72": "Sītalūdakasampanne , vasaṁ jetavane imaṁ;",
  "tika-s0404t27:73": "Atthabyañjanasampannaṁ, akāsiṁ sādhusammataṁ.",
  "tika-s0404t27:74": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-s0404t27:75": "Etena puññakammena, dutiye attasambhave.",
  "tika-s0404t27:76": "Tāvatiṁse pamodento, sīlācāraguṇe rato;",
  "tika-s0404t27:77": "Alaggo pañcakāmesu, patvāna paṭhamaṁ phalaṁ.",
  "tika-s0404t27:78": "Antime attabhāvamhi, metteyyaṁ munipuṅgavaṁ;",
  "tika-s0404t27:79": "Lokaggapuggalaṁ nāthaṁ, sabbasattahite rataṁ.",
  "tika-s0404t27:80": "Disvāna tassa dhīrassa, sutvā saddhammadesanaṁ;",
  "tika-s0404t27:81": "Adhigantvā phalaṁ aggaṁ, sobheyyaṁ jinasāsanaṁ.",
  "tika-s0404t27:82": "Sadā rakkhantu rājāno, dhammeneva imaṁ pajaṁ;",
  "tika-s0404t27:83": "Niratā puññakammesu, jotentu jinasāsanaṁ.",
  "tika-s0404t27:84": "Ime ca pāṇino sabbe, sabbadā nirupaddavā;",
  "tika-s0404t27:85": "Niccaṁ kalyāṇasaṅkappā, pappontu amataṁ padanti.",
  "tika-s0404t27:86": "Aṅguttaraṭīkā samattā."
}