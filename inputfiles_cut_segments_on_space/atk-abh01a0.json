{
  "atk-abh01a0:0": " Namo tassa bhagavato arahato sammāsambuddhassa",
  "atk-abh01a0:1": "Abhidhammapiṭake",
  "atk-abh01a0:2": "Aṭṭhasālinī nāma",
  "atk-abh01a0:3": "Dhammasaṅgaṇī-aṭṭhakathā",
  "atk-abh01a0:4": "Ganthārambhakathā",
  "atk-abh01a0:5": "Karuṇā viya sattesu, paññā yassa mahesino;",
  "atk-abh01a0:6": "Ñeyyadhammesu sabbesu, pavattittha yathāruci.",
  "atk-abh01a0:7": "Dayāya tāya sattesu, samussāhitamānaso;",
  "atk-abh01a0:8": "Pāṭihīrāvasānamhi, vasanto tidasālaye.",
  "atk-abh01a0:9": "Pāricchattakamūlamhi, paṇḍukambalanāmake;",
  "atk-abh01a0:10": "Silāsane sannisinno, ādiccova yugandhare.",
  "atk-abh01a0:11": "Cakkavāḷasahassehi, dasahāgamma sabbaso;",
  "atk-abh01a0:12": "Sannisinnena devānaṁ, gaṇena parivārito.",
  "atk-abh01a0:13": "Mātaraṁ pamukhaṁ katvā, tassā paññāya tejasā;",
  "atk-abh01a0:14": "Abhidhammakathāmaggaṁ, devānaṁ sampavattayi.",
  "atk-abh01a0:15": "Tassa pāde namassitvā, sambuddhassa sirīmato;",
  "atk-abh01a0:16": "Saddhammañcassa pūjetvā, katvā saṅghassa cañjaliṁ.",
  "atk-abh01a0:17": "Nipaccakārassetassa, katassa ratanattaye;",
  "atk-abh01a0:18": "Ānubhāvena sosetvā, antarāye asesato.",
  "atk-abh01a0:19": "Visuddhācārasīlena, nipuṇāmalabuddhinā;",
  "atk-abh01a0:20": "Bhikkhunā buddhaghosena, sakkaccaṁ abhiyācito.",
  "atk-abh01a0:21": "Yaṁ devadevo devānaṁ, desetvā nayato puna;",
  "atk-abh01a0:22": "Therassa sāriputtassa, samācikkhi vināyako.",
  "atk-abh01a0:23": "Anotattadahe katvā, upaṭṭhānaṁ mahesino;",
  "atk-abh01a0:24": "Yañca sutvāna so thero, āharitvā mahītalaṁ.",
  "atk-abh01a0:25": "Bhikkhūnaṁ payirudāhāsi, iti bhikkhūhi dhārito;",
  "atk-abh01a0:26": "Saṅgītikāle saṅgīto, vedehamuninā puna.",
  "atk-abh01a0:27": "Tassa gambhīrañāṇehi, ogāḷhassa abhiṇhaso;",
  "atk-abh01a0:28": "Nānānayavicittassa, abhidhammassa ādito.",
  "atk-abh01a0:29": "Yā mahākassapādīhi, vasīhiṭṭhakathā purā;",
  "atk-abh01a0:30": "Saṅgītā anusaṅgītā, pacchāpi ca isīhi yā.",
  "atk-abh01a0:31": "Ābhatā pana therena, mahindenetamuttamaṁ;",
  "atk-abh01a0:32": "Yā dīpaṁ dīpavāsīnaṁ, bhāsāya abhisaṅkhatā.",
  "atk-abh01a0:33": "Apanetvā tato bhāsaṁ, tambapaṇṇinivāsinaṁ;",
  "atk-abh01a0:34": "Āropayitvā niddosaṁ, bhāsaṁ tantinayānugaṁ.",
  "atk-abh01a0:35": "Nikāyantaraladdhīhi, asammissaṁ anākulaṁ;",
  "atk-abh01a0:36": "Mahāvihāravāsīnaṁ, dīpayanto vinicchayaṁ.",
  "atk-abh01a0:37": "Atthaṁ pakāsayissāmi, āgamaṭṭhakathāsupi;",
  "atk-abh01a0:38": "Gahetabbaṁ gahetvāna, tosayanto vicakkhaṇe.",
  "atk-abh01a0:39": "Kammaṭṭhānāni sabbāni, cariyābhiññā vipassanā;",
  "atk-abh01a0:40": "Visuddhimagge panidaṁ, yasmā sabbaṁ pakāsitaṁ.",
  "atk-abh01a0:41": "Tasmā taṁ aggahetvāna, sakalāyapi tantiyā;",
  "atk-abh01a0:42": "Padānukkamato eva, karissāmatthavaṇṇanaṁ.",
  "atk-abh01a0:43": "Iti me bhāsamānassa, abhidhammakathaṁ imaṁ;",
  "atk-abh01a0:44": "Avikkhittā nisāmetha, dullabhā hi ayaṁ kathāti.",
  "atk-abh01a0:45": "Nidānakathā",
  "atk-abh01a0:46_0": "Tattha kenaṭṭhena abhidhammo? Dhammātirekadhammavisesaṭṭhena. Atirekavisesatthadīpako",
  "atk-abh01a0:46_1": "hettha ‘abhi’-saddo. ‘‘Bāḷhā me dukkhā vedanā abhikkamanti no paṭikkamanti’’ (ma.",
  "atk-abh01a0:46_2": "ni. 3.384; saṁ. ni. 5.195) ‘‘abhikkantavaṇṇā’’tiādīsu (saṁ. ni. 1.1-2) viya. Tasmā",
  "atk-abh01a0:46_3": "yathā samussitesu bahūsu chattesu ceva dhajesu ca yaṁ atirekappamāṇaṁ visesavaṇṇasaṇṭhānañca",
  "atk-abh01a0:46_4": "chattaṁ, taṁ ‘aticchatta’nti vuccati, yo atirekappamāṇo nānāvirāgavaṇṇavisesasampanno",
  "atk-abh01a0:46_5": "ca dhajo so ‘atidhajo’ti vuccati, yathā ca ekato sannipatitesu bahūsu rājakumāresu",
  "atk-abh01a0:46_6": "ceva devesu ca yo jātibhogayasaissariyādisampattīhi atirekataro ceva visesavantataro",
  "atk-abh01a0:46_7": "ca rājakumāro so ‘atirājakumāro’ti vuccati, yo āyuvaṇṇaissariyayasasampattiādīhi",
  "atk-abh01a0:46_8": "atirekataro ceva visesavantataro ca devo so ‘atidevo’ti vuccati, tathārūpo brahmāpi",
  "atk-abh01a0:46_9": "‘atibrahmā’ti vuccati, evameva ayampi dhammo dhammātirekadhammavisesaṭṭhena ‘abhidhammo’ti vuccati.",
  "atk-abh01a0:47_0": "Suttantañhi patvā pañcakkhandhā ekadeseneva vibhattā, na nippadesena; abhidhammaṁ",
  "atk-abh01a0:47_1": "patvā pana suttantabhājanīyaabhidhammabhājanīyapañhapucchakanayānaṁ vasena nippadesato",
  "atk-abh01a0:47_2": "vibhattā. Tathā dvādasāyatanāni, aṭṭhārasa dhātuyo, cattāri saccāni, bāvīsatindriyāni,",
  "atk-abh01a0:47_3": "dvādasapadiko paccayākāro. Kevalañhi indriyavibhaṅge suttantabhājanīyaṁ natthi, paccayākāre",
  "atk-abh01a0:47_4": "ca pañhapucchakaṁ natthi. Suttantañca patvā cattāro satipaṭṭhānā ekadeseneva vibhattā,",
  "atk-abh01a0:47_5": "na nippadesena; abhidhammaṁ patvā pana tiṇṇampi nayānaṁ vasena nippadesatova vibhattā.",
  "atk-abh01a0:47_6": "Tathā cattāri sammappadhānāni, cattāro iddhipādā, satta bojjhaṅgā, ariyo aṭṭhaṅgiko",
  "atk-abh01a0:47_7": "maggo, cattāri jhānāni, catasso appamaññāyo, pañca sikkhāpadāni, catasso paṭisambhidā.",
  "atk-abh01a0:47_8": "Kevalañhettha sikkhāpadavibhaṅge suttantabhājanīyaṁ natthi. Suttantaṁ patvā ca ñāṇaṁ",
  "atk-abh01a0:47_9": "ekadeseneva vibhattaṁ na nippadesena; tathā kilesā. Abhidhammaṁ patvā pana ‘‘ekavidhena",
  "atk-abh01a0:47_10": "ñāṇavatthū’’tiādinā (vibha. 751) nayena mātikaṁ ṭhapetvā nippadesatova vibhattaṁ.",
  "atk-abh01a0:47_11": "Tathā ekakato paṭṭhāya anekehi nayehi kilesā. Suttantaṁ patvā ca bhūmantaraparicchedo",
  "atk-abh01a0:47_12": "ekadeseneva vibhatto, na nippadesena; abhidhammaṁ pana patvā tiṇṇampi nayānaṁ vasena",
  "atk-abh01a0:47_13": "bhūmantaraparicchedo nippadesatova vibhatto. Evaṁ dhammātirekadhammavisesaṭṭhena",
  "atk-abh01a0:47_14": "abhidhammoti veditabbo.",
  "atk-abh01a0:48_0": "Pakaraṇaparicchedato panesa dhammasaṅgaṇīvibhaṅgadhātukathāpuggalapaññattikathāvatthuyamakapaṭṭhānānaṁ",
  "atk-abh01a0:48_1": "sattannaṁ pakaraṇānaṁ vasena ṭhito. Ayamettha ācariyānaṁ samānakathā. Vitaṇḍavādī",
  "atk-abh01a0:48_2": "panāha – ‘kathāvatthu kasmā gahitaṁ? Nanu sammāsambuddhassa parinibbānato aṭṭhārasavassādhikāni",
  "atk-abh01a0:48_3": "dve vassasatāni atikkamitvā moggaliputtatissattherenetaṁ ṭhapitaṁ? Tasmā sāvakabhāsitattā",
  "atk-abh01a0:48_4": "chaḍḍetha na’nti. ‘Kiṁ pana chappakaraṇāni abhidhammo’ti? ‘Evaṁ na vadāmī’ti. ‘Atha",
  "atk-abh01a0:48_5": "kiṁ vadesī’ti. ‘Sattappakaraṇānī’ti. ‘Kataraṁ gahetvā satta karosī’ti? ‘Mahādhammahadayaṁ",
  "atk-abh01a0:48_6": "nāma atthi, etena saha sattā’ti. ‘Mahādhammahadaye apubbaṁ natthi, katipayāva pañhāvārā",
  "atk-abh01a0:48_7": "avasesā, kathāvatthunāva saddhiṁ sattā’ti. ‘No kathāvatthunā, mahādhātukathā nāma",
  "atk-abh01a0:48_8": "atthi, tāya saddhiṁ sattā’ti. ‘Mahādhātukathāyaṁ apubbaṁ natthi, appamattikāva tanti",
  "atk-abh01a0:48_9": "avasesā. Kathāvatthunāva saddhiṁ sattā’ti.",
  "atk-abh01a0:49_0": "Sammāsambuddho hi sattappakaraṇāni desento kathāvatthuṁ patvā yā esā puggalavāre",
  "atk-abh01a0:49_1": "tāva catūsu pañhesu dvinnaṁ pañcakānaṁ vasena aṭṭhamukhā vādayutti taṁ ādiṁ katvā",
  "atk-abh01a0:49_2": "sabbakathāmaggesu asampuṇṇabhāṇavāramattāya pāḷiyā mātikaṁ ṭhapesi. Sā panesā ‘‘puggalo",
  "atk-abh01a0:49_3": "upalabbhati saccikaṭṭhaparamatthenāti. Āmantā. Yo saccikaṭṭho paramattho tato so",
  "atk-abh01a0:49_4": "puggalo upalabbhati saccikaṭṭhaparamatthenāti. Nahevaṁ vattabbe. Ājānāhi niggahaṁ…pe…",
  "atk-abh01a0:49_5": "puggalo nupalabbhati saccikaṭṭhaparamatthenāti. Āmantā. Yo saccikaṭṭho paramattho",
  "atk-abh01a0:49_6": "tato so puggalo nupalabbhati saccikaṭṭhaparamatthenāti. Nahevaṁ vattabbe. Ājānāhi",
  "atk-abh01a0:49_7": "niggahaṁ…pe…. Sabbattha puggalo upalabbhati sabbattha puggalo nupalabbhati, sabbadā",
  "atk-abh01a0:49_8": "puggalo upalabbhati sabbadā puggalo nupalabbhati, sabbesu puggalo upalabbhati sabbesu",
  "atk-abh01a0:49_9": "puggalo nupalabbhati saccikaṭṭhaparamatthenā’’ti (kathā. 15-16) evaṁ paṭhamaṁ vādaṁ",
  "atk-abh01a0:49_10": "nissāya paṭhamaṁ niggahaṁ, dutiyaṁ nissāya dutiyaṁ …pe… aṭṭhamaṁ nissāya aṭṭhamaṁ",
  "atk-abh01a0:49_11": "niggahaṁ dassentena satthārā ṭhapitā. Iminā nayena sabbattha mātikāṭhapanaṁ veditabbaṁ.",
  "atk-abh01a0:49_12": "Taṁ panetaṁ mātikaṁ ṭhapento imaṁ disvā ṭhapesi – mama parinibbānato aṭṭhārasavassādhikānaṁ",
  "atk-abh01a0:49_13": "dvinnaṁ vassasatānaṁ matthake moggaliputtatissatthero nāma bhikkhu bhikkhusahassamajjhe",
  "atk-abh01a0:49_14": "nisinno sakavāde pañca suttasatāni paravāde pañcāti suttasahassaṁ samodhānetvā dīghanikāyappamāṇaṁ",
  "atk-abh01a0:49_15": "kathāvatthuppakaraṇaṁ bhājessatīti.",
  "atk-abh01a0:50_0": "Moggaliputtatissattheropi idaṁ pakaraṇaṁ desento na attano ñāṇena desesi, satthārā",
  "atk-abh01a0:50_1": "pana dinnanayena ṭhapitamātikāya desesi. Iti satthārā dinnanayena ṭhapitamātikāya",
  "atk-abh01a0:50_2": "desitattā sakalampetaṁ pakaraṇaṁ buddhabhāsitameva nāma jātaṁ. Yathā kiṁ? Yathā madhupiṇḍikasuttantādīni",
  "atk-abh01a0:50_3": ". Madhupiṇḍikasuttantasmiñhi bhagavā ‘‘yatonidānaṁ bhikkhu purisaṁ papañcasaññāsaṅkhā",
  "atk-abh01a0:50_4": "samudācaranti, ettha ce natthi abhinanditabbaṁ abhivaditabbaṁ ajjhositabbaṁ, esevanto",
  "atk-abh01a0:50_5": "rāgānusayāna’’nti (ma. ni. 1.202) mātikaṁ ṭhapetvā uṭṭhāyāsanā vihāraṁ pāvisi.",
  "atk-abh01a0:51_0": "Dhammappaṭiggāhakā bhikkhū mahākaccānattheraṁ upasaṅkamitvā dasabalena ṭhapitamātikāya",
  "atk-abh01a0:51_1": "atthaṁ pucchiṁsu. Thero pucchitamattakeneva akathetvā dasabalassa apacitidassanatthaṁ",
  "atk-abh01a0:51_2": "‘‘seyyathāpi āvuso puriso sāratthiko sāragavesī’’ti (ma. ni. 1.203) sāropamaṁ āharitvā",
  "atk-abh01a0:51_3": "sārarukkho viya bhagavā sākhāpalāsasadisā sāvakā, ‘‘so hāvuso bhagavā jānaṁ jānāti,",
  "atk-abh01a0:51_4": "passaṁ passati cakkhubhūto ñāṇabhūto dhammabhūto brahmabhūto vattā pavattā atthassa",
  "atk-abh01a0:51_5": "ninnetā amatassa dātā dhammassāmī tathāgato’’ti satthāraṁ thometvā punappunaṁ therehi",
  "atk-abh01a0:51_6": "yācito satthārā ṭhapitamātikāya atthaṁ vibhajitvā ‘‘ākaṅkhamānā ca pana tumhe āyasmanto",
  "atk-abh01a0:51_7": "bhagavantaṁyeva upasaṅkamitvā etamatthaṁ paṭipuccheyyātha sace sabbaññutaññāṇena",
  "atk-abh01a0:51_8": "saddhiṁ saṁsandiyamānaṁ sameti gaṇheyyātha, no ce mā gaṇhitthā’’ti iminā adhippāyena",
  "atk-abh01a0:51_9": "‘‘yathā vo bhagavā byākaroti tathā naṁ dhāreyyāthā’’ti vatvā uyyojesi.",
  "atk-abh01a0:52_0": "Te satthāraṁ upasaṅkamitvā pucchiṁsu. Satthā dukkathitaṁ kaccānenāti avatvā suvaṇṇāliṅgaṁ",
  "atk-abh01a0:52_1": "ussāpento viya gīvaṁ unnāmetvā supupphitasatapattasassirikaṁ mahāmukhaṁ pūrento brahmassaraṁ",
  "atk-abh01a0:52_2": "nicchāretvā sādhu sādhūti therassa sādhukāraṁ datvā ‘‘paṇḍito, bhikkhave, mahākaccāno,",
  "atk-abh01a0:52_3": "mahāpañño bhikkhave mahākaccāno, maṁ cepi tumhe, bhikkhave, etamatthaṁ paṭipuccheyyātha,",
  "atk-abh01a0:52_4": "ahampi taṁ evamevaṁ byākareyyaṁ yathā taṁ mahākaccānena byākata’’nti (ma. ni. 1.205) āha.",
  "atk-abh01a0:53_0": "Evaṁ satthārā anumoditakālato paṭṭhāya ca pana sakalaṁ suttaṁ buddhabhāsitaṁ nāma",
  "atk-abh01a0:53_1": "jātaṁ. Ānandattherādīhi vitthāritasuttesupi eseva nayo. Evameva sammāsambuddho sattappakaraṇāni",
  "atk-abh01a0:53_2": "desento kathāvatthuṁ patvā vuttanayena mātikaṁ ṭhapesi. Ṭhapento ca pana imaṁ addasa –",
  "atk-abh01a0:54_0": "Mama parinibbānato aṭṭhārasavassādhikānaṁ dvinnaṁ vassasatānaṁ matthake moggaliputtatissatthero",
  "atk-abh01a0:54_1": "nāma bhikkhu bhikkhusahassamajjhe nisinno sakavāde pañca suttasatāni paravāde pañcāti",
  "atk-abh01a0:54_2": "suttasahassaṁ samodhānetvā dīghanikāyappamāṇaṁ kathāvatthuppakaraṇaṁ bhājessatīti.",
  "atk-abh01a0:55_0": "Moggaliputtatissattheropi imaṁ pakaraṇaṁ desento na attano ñāṇena desesi, satthārā",
  "atk-abh01a0:55_1": "pana dinnanayena ṭhapitamātikāya desesi. Iti satthārā dinnanayena ṭhapitamātikāya",
  "atk-abh01a0:55_2": "desitattā sakalampetaṁ pakaraṇaṁ buddhabhāsitameva jātaṁ. Evaṁ kathāvatthunāva saddhiṁ",
  "atk-abh01a0:55_3": "satta pakaraṇāni abhidhammo nāma.",
  "atk-abh01a0:56_0": "Tattha dhammasaṅgaṇīpakaraṇe catasso vibhattiyo – cittavibhatti rūpavibhatti nikkheparāsi",
  "atk-abh01a0:56_1": "atthuddhāroti. Tattha kāmāvacarakusalato aṭṭha, akusalato dvādasa, kusalavipākato",
  "atk-abh01a0:56_2": "soḷasa, akusalavipākato satta, kiriyato ekādasa; rūpāvacarakusalato pañca, vipākato",
  "atk-abh01a0:56_3": "pañca, kiriyato pañca; arūpāvacarakusalato cattāri, vipākato cattāri, kiriyato cattāri;",
  "atk-abh01a0:56_4": "lokuttarakusalato cattāri, vipākato cattārīti ekūnanavuti cittāni cittavibhatti nāma.",
  "atk-abh01a0:56_5": "Cittuppādakaṇḍantipi etasseva nāmaṁ. Taṁ vācanāmaggato atirekachabhāṇavāraṁ, vitthāriyamānaṁ",
  "atk-abh01a0:56_6": "pana anantamaparimāṇaṁ hoti.",
  "atk-abh01a0:57_0": "Tadanantaraṁ ekavidhena duvidhenātiādinā nayena mātikaṁ ṭhapetvā vitthārena vibhajitvā",
  "atk-abh01a0:57_1": "dassitā rūpavibhatti nāma. Rūpakaṇḍantipi etasseva nāmaṁ. Taṁ vācanāmaggato atirekadvibhāṇavāraṁ.",
  "atk-abh01a0:57_2": "Vitthāriyamānaṁ pana anantamaparimāṇaṁ hoti.",
  "atk-abh01a0:58": "Tadanantaraṁ mūlato khandhato dvārato bhūmito atthato dhammato nāmato liṅgatoti evaṁ mūlādīhi nikkhipitvā desito nikkheparāsi nāma. So –",
  "atk-abh01a0:59": "Mūlato khandhato cāpi, dvārato cāpi bhūmito;",
  "atk-abh01a0:60": "Atthato dhammato cāpi, nāmato cāpi liṅgato;",
  "atk-abh01a0:61": "Nikkhipitvā desitattā, nikkhepoti pavuccati.",
  "atk-abh01a0:62": "Nikkhepakaṇḍantipi tasseva nāmaṁ. Taṁ vācanāmaggato timattabhāṇavāraṁ. Vitthāriyamānaṁ pana anantamaparimāṇaṁ hoti.",
  "atk-abh01a0:63_0": "Tadanantaraṁ pana tepiṭakassa buddhavacanassa atthuddhārabhūtaṁ yāva saraṇadukā nikkhittaṁ",
  "atk-abh01a0:63_1": "aṭṭhakathākaṇḍaṁ nāma. Yato mahāpakaraṇiyā bhikkhū mahāpakaraṇe gaṇanacāraṁ asallakkhentā",
  "atk-abh01a0:63_2": "gaṇanacāraṁ samānenti. Taṁ vācanāmaggato dvimattabhāṇavāraṁ. Vitthāriyamānaṁ pana",
  "atk-abh01a0:63_3": "anantamaparimāṇaṁ hoti.",
  "atk-abh01a0:64": "Iti sakalampi dhammasaṅgaṇīpakaraṇaṁ vācanāmaggato atirekaterasamattabhāṇavāraṁ. Vitthāriyamānaṁ pana anantamaparimāṇaṁ hoti. Evametaṁ –",
  "atk-abh01a0:65": "Cittavibhatti rūpañca, nikkhepo atthajotanā;",
  "atk-abh01a0:66": "Gambhīraṁ nipuṇaṁ ṭhānaṁ, tampi buddhena desitaṁ.",
  "atk-abh01a0:67_0": "Tadanantaraṁ vibhaṅgappakaraṇaṁ nāma. Taṁ khandhavibhaṅgo āyatanavibhaṅgo dhātuvibhaṅgo",
  "atk-abh01a0:67_1": "saccavibhaṅgo idriyavibhaṅgo paccayākāravibhaṅgo satipaṭṭhānavibhaṅgo sammappadhānavibhaṅgo",
  "atk-abh01a0:67_2": "iddhipādavibhaṅgo bojjhaṅgavibhaṅgo maggaṅgavibhaṅgo jhānavibhaṅgo appamaññāvibhaṅgo",
  "atk-abh01a0:67_3": "sikkhāpadavibhaṅgo paṭisambhidāvibhaṅgo ñāṇavibhaṅgo khuddakavatthuvibhaṅgo dhammahadayavibhaṅgoti",
  "atk-abh01a0:67_4": "aṭṭhārasavidhena vibhattaṁ.",
  "atk-abh01a0:68_0": "Tattha khandhavibhaṅgo suttantabhājanīyaabhidhammabhājanīyapañhapucchakānaṁ vasena",
  "atk-abh01a0:68_1": "tidhā vibhatto. So vācanāmaggato pañcamattabhāṇavāro, vitthāriyamāno pana ananto",
  "atk-abh01a0:68_2": "aparimāṇo hoti. Tato paraṁ āyatanavibhaṅgādayopi eteheva tīhi nayehi vibhattā. Tesu",
  "atk-abh01a0:68_3": "āyatanavibhaṅgo vācanāmaggato atirekabhāṇavāro, dhātuvibhaṅgo dvimattabhāṇavāro.",
  "atk-abh01a0:68_4": "Tathā saccavibhaṅgo. Indriyavibhaṅge suttantabhājanīyaṁ natthi; vācanāmaggato panesa",
  "atk-abh01a0:68_5": "atirekabhāṇavāramatto. Paccayākāravibhaṅgo chamattabhāṇavāro, pañhapucchakaṁ panettha",
  "atk-abh01a0:68_6": "natthi. Satipaṭṭhānavibhaṅgo atirekabhāṇavāramatto; tathā sammappadhāna iddhipādabojjhaṅgamaggaṅgavibhaṅgā.",
  "atk-abh01a0:68_7": "Jhānavibhaṅgo dvibhāṇavāramatto, appamaññāvibhaṅgo atirekabhāṇavāramatto. Sikkhāpadavibhaṅgepi",
  "atk-abh01a0:68_8": "suttantabhājanīyaṁ natthi; vācanāmaggato panesa atirekabhāṇavāramatto; tathā paṭisambhidāvibhaṅgo.",
  "atk-abh01a0:68_9": "Ñāṇavibhaṅgo dasavidhena vibhatto; vācanāmaggato panesa timattabhāṇavāro. Khuddakavatthuvibhaṅgopi",
  "atk-abh01a0:68_10": "dasavidhena vibhatto; vācanāmaggato panesa timattabhāṇavāro. Dhammahadayavibhaṅgo",
  "atk-abh01a0:68_11": "tividhena vibhatto; vācanāmaggato panesa atirekadvibhāṇavāramatto. Sabbepi vitthāriyamānā",
  "atk-abh01a0:68_12": "anantā aparimāṇā honti. Evametaṁ vibhaṅgappakaraṇaṁ vācanāmaggato pañcatiṁsamattabhāṇavāraṁ;",
  "atk-abh01a0:68_13": "vitthārato pana anantamaparimāṇaṁ hoti.",
  "atk-abh01a0:69_0": "Tadanantaraṁ dhātukathāpakaraṇaṁ nāma. Taṁ saṅgaho asaṅgaho, saṅgahitena asaṅgahitaṁ,",
  "atk-abh01a0:69_1": "asaṅgahitena saṅgahitaṁ, saṅgahitena saṅgahitaṁ, asaṅgahitena asaṅgahitaṁ; sampayogo",
  "atk-abh01a0:69_2": "vippayogo, sampayuttena vippayuttaṁ, vippayuttena sampayuttaṁ, sampayuttena sampayuttaṁ,",
  "atk-abh01a0:69_3": "vippayuttena vippayuttaṁ; saṅgahitena sampayuttaṁ vippayuttaṁ; sampayuttena saṅgahitaṁ",
  "atk-abh01a0:69_4": "asaṅgahitaṁ, asaṅgahitena sampayuttaṁ vippayuttaṁ, vippayuttena saṅgahitaṁ asaṅgahitanti",
  "atk-abh01a0:69_5": "cuddasavidhena vibhattaṁ. Taṁ vācanāmaggato atirekachabhāṇavāramattaṁ, vitthāriyamānaṁ",
  "atk-abh01a0:69_6": "pana anantamaparimāṇaṁ hoti.",
  "atk-abh01a0:70_0": "Tadanantaraṁ puggalapaññatti nāma. Sā ‘‘khandhapaññatti āyatanapaññatti dhātupaññatti",
  "atk-abh01a0:70_1": "saccapaññatti indriyapaññatti puggalapaññattī’’ti chabbidhena vibhattā. Sā vācanāmaggato",
  "atk-abh01a0:70_2": "atirekapañcabhāṇavārā; vitthāriyamānā pana anantā aparimāṇāva hoti.",
  "atk-abh01a0:71_0": "Tadanantaraṁ kathāvatthuppakaraṇaṁ nāma. Taṁ sakavāde pañca suttasatāni paravāde",
  "atk-abh01a0:71_1": "pañcāti suttasahassaṁ samodhānetvā vibhattaṁ. Taṁ vācanāmaggato idāni potthake likhitaṁ",
  "atk-abh01a0:71_2": "aggahetvā saṅgītiāropitanayena dīghanikāyappamāṇaṁ, vitthāriyamānaṁ pana anantamaparimāṇaṁ hoti.",
  "atk-abh01a0:72_0": "Tadanantaraṁ yamakaṁ nāma. Taṁ mūlayamakaṁ khandhayamakaṁ āyatanayamakaṁ dhātuyamakaṁ",
  "atk-abh01a0:72_1": "saccayamakaṁ saṅkhārayamakaṁ anusayayamakaṁ cittayamakaṁ dhammayamakaṁ indriyayamakanti",
  "atk-abh01a0:72_2": "dasavidhena vibhattaṁ. Taṁ vācanāmaggato vīsabhāṇavārasataṁ, vitthārato pana anantamaparimāṇaṁ hoti.",
  "atk-abh01a0:73_0": "Tadanantaraṁ mahāpakaraṇaṁ nāma. Paṭṭhānantipi tasseva nāmaṁ. Taṁ hetupaccayo ārammaṇapaccayo",
  "atk-abh01a0:73_1": "adhipatipaccayo anantarapaccayo samanantarapaccayo sahajātapaccayo aññamaññapaccayo",
  "atk-abh01a0:73_2": "nissayapaccayo upanissayapaccayo purejātapaccayo pacchājātapaccayo āsevanapaccayo",
  "atk-abh01a0:73_3": "kammapaccayo vipākapaccayo āhārapaccayo indriyapaccayo jhānapaccayo maggapaccayo",
  "atk-abh01a0:73_4": "sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti.",
  "atk-abh01a0:73_5": "Paccayavasena tāva catuvīsatividhena vibhattaṁ.",
  "atk-abh01a0:74_0": "Imasmiṁ pana ṭhāne paṭṭhānaṁ samānetabbaṁ. Kusalattikādayo hi dvāvīsati tikā, nāma",
  "atk-abh01a0:74_1": "hetū dhammā nahetū dhammā…pe… saraṇā dhammā araṇā dhammāti ime sataṁ dukā. Aparepi",
  "atk-abh01a0:74_2": "vijjābhāgino dhammā avijjābhāgino dhammā…pe… khaye ñāṇaṁ, anuppāde ñāṇanti dvācattālīsa",
  "atk-abh01a0:74_3": "suttantikadukā nāma. Tesu dvāvīsati tikā sataṁ dukāti ayaṁ āhaccabhāsitā jinavacanabhūtā",
  "atk-abh01a0:74_4": "sabbaññubuddhena desitā sattannaṁ pakaraṇānaṁ mātikā nāma.",
  "atk-abh01a0:75_0": "Athāpare dvācattālīsa suttantikadukā kutopabhavā kena ṭhapitā kena desitāti? Dhammasenāpatisāriputtattherappabhavā,",
  "atk-abh01a0:75_1": "tena ṭhapitā, tena desitāti. Ime ṭhapento pana thero na sāmukkaṁsikena attano ñāṇena",
  "atk-abh01a0:75_2": "ṭhapesi. Ekuttariyaṁ pana ekanipātadukanipātasaṅgīti dasuttarasuttantehi samodhānetvā",
  "atk-abh01a0:75_3": "ābhidhammikattherānaṁ suttantaṁ patvā akilamatthaṁ ṭhapitā. Te panete ekasmiṁ nikkhepakaṇḍeyeva",
  "atk-abh01a0:75_4": "matthakaṁ pāpetvā vibhattā. Sesaṭṭhānesu yāva saraṇadukā abhidhammo vibhatto.",
  "atk-abh01a0:76_0": "Sammāsambuddhena hi anulomapaṭṭhāne dvāvīsati tike nissāya tikapaṭṭhānaṁ nāma niddiṭṭhaṁ.",
  "atk-abh01a0:76_1": "Sataṁ duke nissāya dukapaṭṭhānaṁ nāma niddiṭṭhaṁ. Tato paraṁ dvāvīsati tike gahetvā",
  "atk-abh01a0:76_2": "dukasate pakkhipitvā dukatikapaṭṭhānaṁ nāma dassitaṁ. Tato paraṁ dukasataṁ gahetvā",
  "atk-abh01a0:76_3": "dvāvīsatiyā tikesu pakkhipitvā tikadukapaṭṭhānaṁ nāma dassitaṁ. Tike pana tikesuyeva",
  "atk-abh01a0:76_4": "pakkhipitvā tikatikapaṭṭhānaṁ nāma dassitaṁ. Duke ca dukesuyeva pakkhipitvā dukadukapaṭṭhānaṁ",
  "atk-abh01a0:76_5": "nāma dassitaṁ. Evaṁ –",
  "atk-abh01a0:77": "Tikañca paṭṭhānavaraṁ dukuttamaṁ,",
  "atk-abh01a0:78": "Dukatikañceva tikadukañca;",
  "atk-abh01a0:79": "Tikatikañceva dukadukañca,",
  "atk-abh01a0:80": "Cha anulomamhi nayā sugambhīrāti. (paṭṭhā. 1.1.39);",
  "atk-abh01a0:81_0": "Paccanīyapaṭṭhānepi dvāvīsatitike nissāya tikapaṭṭhānaṁ nāma. Dukasataṁ nissāya dukapaṭṭhānaṁ",
  "atk-abh01a0:81_1": "nāma. Dvāvīsatitike dukasate pakkhipitvā dukatikapaṭṭhānaṁ nāma. Dukasataṁ dvāvīsatiyā",
  "atk-abh01a0:81_2": "tikesu pakkhipitvā tikadukapaṭṭhānaṁ nāma. Tike tikesuyeva pakkhipitvā tikatikapaṭṭhānaṁ",
  "atk-abh01a0:81_3": "nāma. Duke dukesuyeva pakkhipitvā dukadukapaṭṭhānaṁ nāmāti paccanīyepi chahi nayehi",
  "atk-abh01a0:81_4": "paṭṭhānaṁ niddiṭṭhaṁ. Tena vuttaṁ –",
  "atk-abh01a0:82": "Tikañca paṭṭhānavaraṁ dukuttamaṁ,",
  "atk-abh01a0:83": "Dukatikañceva tikadukañca;",
  "atk-abh01a0:84": "Tikatikañceva dukadukañca,",
  "atk-abh01a0:85": "Cha paccanīyamhi nayā sugambhīrāti. (paṭṭhā. 1.1.44);",
  "atk-abh01a0:86": "Tato paraṁ anulomapaccanīyepi eteneva upāyena cha nayā dassitā. Tenāha –",
  "atk-abh01a0:87": "Tikañca paṭṭhānavaraṁ dukuttamaṁ,",
  "atk-abh01a0:88": "Dukatikañceva tikadukañca;",
  "atk-abh01a0:89": "Tikatikañceva dukadukañca,",
  "atk-abh01a0:90": "Cha anulomapaccanīyamhi nayā sugambhīrāti. (paṭṭhā. 1.1.48);",
  "atk-abh01a0:91": "Tadanantaraṁ paccanīyānulomepi eteheva chahi nayehi niddiṭṭhaṁ. Tenāha –",
  "atk-abh01a0:92": "Tikañca paṭṭhānavaraṁ dukuttamaṁ,",
  "atk-abh01a0:93": "Dukatikañceva tikadukañca;",
  "atk-abh01a0:94": "Tikatikañceva dukadukañca,",
  "atk-abh01a0:95": "Cha paccanīyānulomamhi nayā sugambhīrāti. (paṭṭhā. 1.1.52);",
  "atk-abh01a0:96": "Evaṁ anulome cha paṭṭhānāni, paṭilome cha, anulomapaccanīye cha, paccanīyānulome cha paṭṭhānānīti idaṁ catuvīsatisamantapaṭṭhānasamodhānaṁ paṭṭhānaṁ mahāpakaraṇaṁ nāma.",
  "atk-abh01a0:97": "Idāni imassa abhidhammassa gambhīrabhāvavijānanatthaṁ cattāro sāgarā veditabbā – saṁsārasāgaro, jalasāgaro, nayasāgaro, ñāṇasāgaroti. Tattha saṁsārasāgaro nāma –",
  "atk-abh01a0:98": "Khandhānañca paṭipāṭi, dhātuāyatanāna ca;",
  "atk-abh01a0:99": "Abbocchinnaṁ vattamānā, saṁsāroti pavuccatīti.",
  "atk-abh01a0:100_0": "Evaṁ vuttaṁ saṁsāravaṭṭaṁ. Svāyaṁ yasmā imesaṁ sattānaṁ uppattiyā purimā koṭi na",
  "atk-abh01a0:100_1": "paññāyati ettakānañhi vassasatānaṁ vā vassasahassānaṁ vā vassasatasahassānaṁ vā,",
  "atk-abh01a0:100_2": "kappasatānaṁ vā kappasahassānaṁ vā kappasatasahassānaṁ vā matthake sattā uppannā,",
  "atk-abh01a0:100_3": "tato pubbe nāhesunti vā, asukassa nāma rañño kāle uppannā, asukassa buddhassa kāle",
  "atk-abh01a0:100_4": "uppannā tato pubbe nāhesunti vā, ayaṁ paricchedo natthi; ‘‘purimā, bhikkhave, koṭi",
  "atk-abh01a0:100_5": "na paññāyati avijjāya, ito pubbe avijjā nāhosi atha pacchā samabhavī’’ti (a. ni.",
  "atk-abh01a0:100_6": "10.61) iminā pana nayena saṁsārasāgaro anamataggova.",
  "atk-abh01a0:101_0": "Mahāsamuddo pana jalasāgaro nāmāti veditabbo. So caturāsītiyojanasahassagambhīro.",
  "atk-abh01a0:101_1": "Tattha udakassa āḷhakasatehi vā āḷhakasahassehi vā āḷhakasatasahassehi vā pamāṇaṁ",
  "atk-abh01a0:101_2": "nāma natthi . Atha kho asaṅkhyeyyo appameyyo mahāudakakkhandhotveva saṅkhyaṁ gacchati.",
  "atk-abh01a0:101_3": "Ayaṁ jalasāgaro nāma.",
  "atk-abh01a0:102_0": "Katamo nayasāgaro? Tepiṭakaṁ buddhavacanaṁ. Dvepi hi tantiyo paccavekkhantānaṁ saddhāsampannānaṁ",
  "atk-abh01a0:102_1": "pasādabahulānaṁ ñāṇuttarānaṁ kulaputtānaṁ anantaṁ pītisomanassaṁ uppajjati. Katamā",
  "atk-abh01a0:102_2": "dve? Vinayañca abhidhammañca. Vinayadharabhikkhūnañhi vinayatantiṁ paccavekkhantānaṁ",
  "atk-abh01a0:102_3": "dosānurūpaṁ sikkhāpadapaññāpanaṁ nāma – imasmiṁ dose imasmiṁ vītikkame idaṁ nāma",
  "atk-abh01a0:102_4": "hotīti sikkhāpadapaññāpanaṁ – aññesaṁ avisayo, buddhānameva visayoti. Uttarimanussadhammapeyyālaṁ",
  "atk-abh01a0:102_5": "paccavekkhantānaṁ nīlapeyyālaṁ paccavekkhantānaṁ sañcarittapeyyālaṁ paccavekkhantānaṁ",
  "atk-abh01a0:102_6": "anantaṁ pītisomanassaṁ uppajjati. Ābhidhammikabhikkhūnampi khandhantaraṁ āyatanantaraṁ",
  "atk-abh01a0:102_7": "dhātvantaraṁ indriyantaraṁ balabojjhaṅgakammavipākantaraṁ rūpārūpaparicchedaṁ saṇhasukhumadhammaṁ",
  "atk-abh01a0:102_8": "gaganatale tārakarūpāni gaṇhanto viya rūpārūpadhamme pabbaṁ pabbaṁ koṭṭhāsaṁ koṭṭhāsaṁ",
  "atk-abh01a0:102_9": "katvā vibhajanto dassesi vata no satthāti abhidhammatantiṁ paccavekkhantānaṁ anantaṁ",
  "atk-abh01a0:102_10": "pītisomanassaṁ uppajjati.",
  "atk-abh01a0:103_0": "Evaṁ uppattiyā panassa idaṁ vatthupi veditabbaṁ – mahāgatigamiyatissadattatthero",
  "atk-abh01a0:103_1": "kira nāma mahābodhiṁ vandissāmīti paratīraṁ gacchanto nāvāya uparitale nisinno mahāsamuddaṁ",
  "atk-abh01a0:103_2": "olokesi. Athassa tasmiṁ samaye neva paratīraṁ paññāyittha, na orimatīraṁ, ūmivegappabhedasamuggatajalacuṇṇaparikiṇṇo",
  "atk-abh01a0:103_3": "pana pasāritarajatapaṭṭasumanapupphasantharasadiso mahāsamuddova paññāyittha. So",
  "atk-abh01a0:103_4": "kiṁ nu kho mahāsamuddassa ūmivego balavā udāhu catuvīsatippabhede samantapaṭṭhāne",
  "atk-abh01a0:103_5": "nayamukhaṁ balavanti cintesi. Athassa mahāsamudde paricchedo paññāyati – ayañhi heṭṭhā",
  "atk-abh01a0:103_6": "mahāpathaviyā paricchinno, upari ākāsena, ekato cakkavāḷapabbatena, ekato velantena",
  "atk-abh01a0:103_7": "paricchinno; samantapaṭṭhānassa pana paricchedo na paññāyatīti saṇhasukhumadhammaṁ",
  "atk-abh01a0:103_8": "paccavekkhantassa balavapīti uppannā. So pītiṁ vikkhambhetvā vipassanaṁ vaḍḍhetvā",
  "atk-abh01a0:103_9": "yathānisinnova sabbakilese khepetvā aggaphale arahatte patiṭṭhāya udānaṁ udānesi –",
  "atk-abh01a0:104": "Attheva gambhīragataṁ sudubbudhaṁ,",
  "atk-abh01a0:105": "Sayaṁ abhiññāya sahetusambhavaṁ;",
  "atk-abh01a0:106": "Yathānupubbaṁ nikhilena desitaṁ,",
  "atk-abh01a0:107": "Mahesinā rūpagataṁva passatīti.",
  "atk-abh01a0:108": "Ayaṁ nayasāgaro nāma.",
  "atk-abh01a0:109_0": "Katamo ñāṇasāgaro? Sabbaññutaññāṇaṁ ñāṇasāgaro nāma. Ayaṁ saṁsārasāgaro nāma, ayaṁ",
  "atk-abh01a0:109_1": "jalasāgaro nāma, ayaṁ nayasāgaro nāmāti hi aññena na sakkā jānituṁ, sabbaññutaññāṇeneva",
  "atk-abh01a0:109_2": "sakkā jānitunti sabbaññutaññāṇaṁ ñāṇasāgaro nāma. Imesu catūsu sāgaresu imasmiṁ ṭhāne",
  "atk-abh01a0:109_3": "nayasāgaro adhippeto. Imañhi sabbaññubuddhāva paṭivijjhanti.",
  "atk-abh01a0:110_0": "Ayampi bhagavā bodhimūle nisinno ‘imaṁ paṭivijjhitvā imaṁ vata me dhammaṁ esantassa",
  "atk-abh01a0:110_1": "gavesantassa kappasatasahassādhikāni cattāri asaṅkhyeyyāni vītivattāni, atha me imasmiṁ",
  "atk-abh01a0:110_2": "pallaṅke nisinnena diyaḍḍhakilesasahassaṁ khepetvā ayaṁ dhammo paṭividdho’ti paṭividdhadhammaṁ",
  "atk-abh01a0:110_3": "paccavekkhanto sattāhaṁ ekapallaṅkena nisīdi. Tato tamhā pallaṅkā vuṭṭhāya ‘imasmiṁ",
  "atk-abh01a0:110_4": "vata me pallaṅke sabbaññutaññāṇaṁ paṭividdha’nti animisehi cakkhūhi sattāhaṁ pallaṅkaṁ",
  "atk-abh01a0:110_5": "olokento aṭṭhāsi. Tato devatānaṁ ‘ajjāpi nūna siddhatthassa kattabbakiccaṁ atthi,",
  "atk-abh01a0:110_6": "pallaṅkasmiñhi ālayaṁ na vijahatī’ti parivitakko udapādi.",
  "atk-abh01a0:111_0": "Satthā devatānaṁ vitakkaṁ ñatvā tāvadeva tāsaṁ vitakkavūpasamanatthaṁ vehāsaṁ abbhuggantvā",
  "atk-abh01a0:111_1": "yamakapāṭihāriyaṁ dassesi. Mahābodhipallaṅkasmiñhi katapāṭihāriyañca, ñātisamāgame",
  "atk-abh01a0:111_2": "katapāṭihāriyañca, pāṭiyaputtasamāgame katapāṭihāriyañca, sabbaṁ kaṇḍambarukkhamūle",
  "atk-abh01a0:111_3": "katayamakapāṭihāriyasadisameva ahosi. Evaṁ yamakapāṭihāriyaṁ katvā pallaṅkassa ṭhitaṭṭhānassa",
  "atk-abh01a0:111_4": "ca antare ākāsato oruyha sattāhaṁ caṅkami. Imesu ca ekavīsatiyā divasesu ekadivasepi",
  "atk-abh01a0:111_5": "satthu sarīrato rasmiyo na nikkhantā.",
  "atk-abh01a0:112_0": "Catutthe pana sattāhe pacchimuttarāya disāya ratanaghare nisīdi – ratanagharaṁ nāma",
  "atk-abh01a0:112_1": "neva sattaratanamayaṁ gehaṁ. Sattannaṁ pana pakaraṇānaṁ sammasitaṭṭhānaṁ ratanagharanti",
  "atk-abh01a0:112_2": "veditabbaṁ – tattha dhammasaṅgaṇiṁ sammasantassāpi sarīrato rasmiyo na nikkhantā.",
  "atk-abh01a0:112_3": "Vibhaṅgappakaraṇaṁ dhātukathaṁ puggalapaññattiṁ kathāvatthuppakaraṇaṁ yamakappakaraṇaṁ",
  "atk-abh01a0:112_4": "sammasantassāpi sarīrato rasmiyo na nikkhantā. Yadā pana mahāpakaraṇaṁ oruyha ‘‘hetupaccayo",
  "atk-abh01a0:112_5": "ārammaṇapaccayo…pe… avigatapaccayo’’ti sammasanaṁ ārabhi, athassa catuvīsatisamantapaṭṭhānaṁ",
  "atk-abh01a0:112_6": "sammasantassa ekantato sabbaññutaññāṇaṁ mahāpakaraṇeyeva okāsaṁ labhi. Yathā hi timirapiṅgalamahāmaccho",
  "atk-abh01a0:112_7": "caturāsītiyojanasahassagambhīre mahāsamuddeyeva okāsaṁ labhati, evameva sabbaññutaññāṇaṁ",
  "atk-abh01a0:112_8": "ekantato mahāpakaraṇeyeva okāsaṁ labhi.",
  "atk-abh01a0:113_0": "Satthu evaṁ laddhokāsena sabbaññutaññāṇena yathāsukhaṁ saṇhasukhumadhammaṁ sammasantassa",
  "atk-abh01a0:113_1": "sarīrato nīlapītalohitodātamañjiṭṭhapabhassaravasena chabbaṇṇarasmiyo nikkhamiṁsu.",
  "atk-abh01a0:113_2": "Kesamassūhi ceva akkhīnañca nīlaṭṭhānehi nīlarasmiyo nikkhamiṁsu, yāsaṁ vasena gaganatalaṁ",
  "atk-abh01a0:113_3": "añjanacuṇṇasamokiṇṇaṁ viya umāpupphanīluppaladalasañchannaṁ viya vītipatantamaṇitālavaṇṭaṁ",
  "atk-abh01a0:113_4": "viya sampasāritamecakapaṭaṁ viya ca ahosi.",
  "atk-abh01a0:114_0": "Chavito ceva akkhīnañca pītaṭṭhānehi pītarasmiyo nikkhamiṁsu; yāsaṁ vasena disābhāgā",
  "atk-abh01a0:114_1": "suvaṇṇarasadhārābhisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virociṁsu.",
  "atk-abh01a0:115_0": "Maṁsalohitehi ceva akkhīnañca rattaṭṭhānehi lohitarasmiyo nikkhamiṁsu yāsaṁ vasena",
  "atk-abh01a0:115_1": "disābhāgā cīnapiṭṭhacuṇṇarañjitā viya supakkalākhārasasiñcamānā viya rattakambalaparikkhittā",
  "atk-abh01a0:115_2": "viya jayasumanapāribhaddakabandhujīvakakusumasamparikiṇṇā viya ca virociṁsu.",
  "atk-abh01a0:116_0": "Aṭṭhīhi ceva dantehi ca akkhīnañca setaṭṭhānehi odātarasmiyo nikkhamiṁsu; yāsaṁ vasena",
  "atk-abh01a0:116_1": "disābhāgā rajataghaṭehi āsiñcamānakhīradhārāsamparikiṇṇā viya sampasāritarajatapaṭṭavitānā",
  "atk-abh01a0:116_2": "viya, vītipatantarajatatālavaṇṭā viya, kundakumudasinduvārasumanamallikādikusumasañchannā viya ca virociṁsu.",
  "atk-abh01a0:117": "Mañjiṭṭhapabhassarā pana tamhā tamhā sarīrappadesā nikkhamiṁsu. Iti tā chabbaṇṇarasmiyo nikkhamitvā ghanamahāpathaviṁ gaṇhiṁsu.",
  "atk-abh01a0:118_0": "Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya",
  "atk-abh01a0:118_1": "ahosi. Atha mahāpathaviṁ bhinditvā heṭṭhā udakaṁ gaṇhiṁsu. Pathavisandhārakaṁ aṭṭhanahutādhikacatuyojanasatasahassabahalaṁ",
  "atk-abh01a0:118_2": "udakaṁ suvaṇṇakalasehi āsiñcamānavilīnasuvaṇṇaṁ viya ahosi. Udakaṁ vinivijjhitvā",
  "atk-abh01a0:118_3": "vātaṁ aggahesuṁ. Chanahutādhikanavayojanasatasahassabahalo vāto samussitasuvaṇṇakkhandho",
  "atk-abh01a0:118_4": "viya ahosi. Vātaṁ vinivijjhitvā heṭṭhā ajaṭākāsaṁ pakkhandiṁsu.",
  "atk-abh01a0:119_0": "Uparibhāgena uggantvāpi cātumahārājike gaṇhiṁsu. Te vinivijjhitvā tāvatiṁse tato",
  "atk-abh01a0:119_1": "yāme tato tusite tato nimmānaratī tato paranimmitavasavattī tato nava brahmaloke",
  "atk-abh01a0:119_2": "tato vehapphale tato pañca suddhāvāse vinivijjhitvā cattāro āruppe gaṇhiṁsu. Cattāro",
  "atk-abh01a0:119_3": "ca āruppe vinivijjhitvā ajaṭākāsaṁ pakkhandiṁsu.",
  "atk-abh01a0:120_0": "Tiriyabhāgehi anantā lokadhātuyo pakkhandiṁsu. Ettakesu ṭhānesu candamhi candappabhā",
  "atk-abh01a0:120_1": "natthi, sūriye sūriyappabhā natthi, tārakarūpesu tārakarūpappabhā natthi, devatānaṁ",
  "atk-abh01a0:120_2": "uyyānavimānakapparukkhesu ceva sarīresu ca ābharaṇesu cāti sabbattha pabhā natthi.",
  "atk-abh01a0:120_3": "Tisahassimahāsahassilokadhātuyā ālokapharaṇasamattho mahābrahmāpi sūriyuggamane khajjopanako",
  "atk-abh01a0:120_4": "viya ahosi. Candasūriyatārakarūpadevatuyyānavimānakapparukkhānaṁ paricchedamattakameva",
  "atk-abh01a0:120_5": "paññāyittha. Ettakaṁ ṭhānaṁ buddharasmīhiyeva ajjhotthaṭaṁ ahosi. Ayañca neva buddhānaṁ",
  "atk-abh01a0:120_6": "adhiṭṭhāniddhi, na bhāvanāmayiddhi. Saṇhasukhumadhammaṁ pana sammasato lokanāthassa",
  "atk-abh01a0:120_7": "lohitaṁ pasīdi, vatthurūpaṁ pasīdi, chavivaṇṇo pasīdi. Cittasamuṭṭhānā vaṇṇadhātu",
  "atk-abh01a0:120_8": "samantā asītihatthamatte padese niccalāva aṭṭhāsi. Iminā nīhārena sattāhaṁ sammasi.",
  "atk-abh01a0:121_0": "Satta rattindivāni sammasitadhammo kittako ahosīti? Ananto aparimāṇo ahosi. Ayaṁ",
  "atk-abh01a0:121_1": "tāva manasādesanā nāma. Satthā pana evaṁ sattāhaṁ manasā cintitadhammaṁ vacībhedaṁ",
  "atk-abh01a0:121_2": "katvā desento vassasatenapi vassasahassenapi vassasatasahassenapi matthakaṁ pāpetvā",
  "atk-abh01a0:121_3": "desetuṁ na sakkotīti na vattabbaṁ. Aparabhāgepi hi tathāgato tāvatiṁsabhavane pāricchattakamūle",
  "atk-abh01a0:121_4": "paṇḍukambalasilāyaṁ dasasahassacakkavāḷadevatānaṁ majjhe nisinno mātaraṁ kāyasakkhiṁ",
  "atk-abh01a0:121_5": "katvā kusalā dhammā, akusalā dhammā, abyākatā dhammāti dhammaṁ desento satabhāgena",
  "atk-abh01a0:121_6": "sahassabhāgena satasahassabhāgena dhammantarā dhammantaraṁ saṅkamitvā saṅkamitvāva",
  "atk-abh01a0:121_7": "desesi. Tayo māse nirantaraṁ pavattitadesanā vegena pavattā ākāsagaṅgā viya adhomukhaṭhapitaudakaghaṭā",
  "atk-abh01a0:121_8": "nikkhantaudakadhārā viya ca hutvā anantā aparimāṇā ahosi.",
  "atk-abh01a0:122_0": "Buddhānañhi bhattānumodanakālepi thokaṁ vaḍḍhetvā anumodentānaṁ desanā dīghamajjhimanikāyappamāṇā",
  "atk-abh01a0:122_1": "hoti. Pacchābhattaṁ pana sampattaparisāya dhammaṁ desentānaṁ desanā saṁyuttaaṅguttarikadvemahānikāyappamāṇāva",
  "atk-abh01a0:122_2": "hoti. Kasmā? Buddhānañhi bhavaṅgaparivāso lahuko dantāvaraṇaṁ suphusitaṁ mukhādānaṁ",
  "atk-abh01a0:122_3": "siliṭṭhaṁ jivhā mudukā saro madhuro vacanaṁ lahuparivattaṁ. Tasmā taṁ muhuttaṁ desitadhammopi",
  "atk-abh01a0:122_4": "ettako hoti. Temāsaṁ desitadhammo pana ananto aparimāṇoyeva.",
  "atk-abh01a0:123_0": "Ānandatthero hi bahussuto tipiṭakadharo pañcadasa gāthāsahassāni saṭṭhi padasahassāni",
  "atk-abh01a0:123_1": "latāpupphāni ākaḍḍhanto viya ṭhitapadeneva ṭhatvā gaṇhāti vā vāceti vā deseti vā.",
  "atk-abh01a0:123_2": "Ettako therassa eko uddesamaggo nāma hoti. Therassa hi anupadaṁ uddesaṁ dadamāno",
  "atk-abh01a0:123_3": "añño dātuṁ na sakkoti, na sampāpuṇāti. Sammāsambuddhova sampāpuṇeyya. Evaṁ adhimattasatimā",
  "atk-abh01a0:123_4": "adhimattagatimā adhimattadhitimā sāvako satthārā temāsaṁ iminā nīhārena desitadesanaṁ",
  "atk-abh01a0:123_5": "vassasataṁ vassasahassaṁ uggaṇhantopi matthakaṁ pāpetuṁ na sakkoti.",
  "atk-abh01a0:124_0": "Evaṁ temāsaṁ nirantaraṁ desentassa pana tathāgatassa kabaḷīkārāhārappaṭibaddhaṁ upādinnakasarīraṁ",
  "atk-abh01a0:124_1": "kathaṁ yāpesīti? Paṭijagganeneva. Buddhānañhi so so kālo suvavatthito suparicchinno",
  "atk-abh01a0:124_2": "supaccakkho. Tasmā bhagavā dhammaṁ desentova manussaloke kālaṁ oloketi. So bhikkhācāravelaṁ",
  "atk-abh01a0:124_3": "sallakkhetvā nimmitabuddhaṁ māpetvā ‘imassa cīvaraggahaṇaṁ pattaggahaṇaṁ sarakutti",
  "atk-abh01a0:124_4": "ākappo ca evarūpo nāma hotu, ettakaṁ nāma dhammaṁ desetū’ti adhiṭṭhāya pattacīvaramādāya",
  "atk-abh01a0:124_5": "anotattadahaṁ gacchati. Devatā nāgalatādantakaṭṭhaṁ denti. Taṁ khāditvā anotattadahe",
  "atk-abh01a0:124_6": "sarīraṁ paṭijaggitvā manosilātale ṭhito surattadupaṭṭaṁ nivāsetvā cīvaraṁ pārupitvā",
  "atk-abh01a0:124_7": "cātumahārājadattiyaṁ selamayaṁ pattaṁ ādāya uttarakuruṁ gacchati. Tato piṇḍapātaṁ",
  "atk-abh01a0:124_8": "āharitvā anotattadahatīre nisinno taṁ paribhuñjitvā divāvihārāya candanavanaṁ gacchati.",
  "atk-abh01a0:125_0": "Dhammasenāpatisāriputtattheropi tattha gantvā sammāsambuddhassa vattaṁ katvā ekamantaṁ",
  "atk-abh01a0:125_1": "nisīdati. Athassa satthā nayaṁ deti. ‘Sāriputta, ettako dhammo mayā desito’ti ācikkhati.",
  "atk-abh01a0:125_2": "Evaṁ sammāsambuddhe nayaṁ dente paṭisambhidāppattassa aggasāvakassa velante ṭhatvā",
  "atk-abh01a0:125_3": "hatthaṁ pasāretvā dassitasamuddasadisaṁ nayadānaṁ hoti. Therassāpi nayasatena nayasahassena",
  "atk-abh01a0:125_4": "nayasatasahassena bhagavatā desitadhammo upaṭṭhātiyeva.",
  "atk-abh01a0:126_0": "Satthā divāvihāraṁ nisīditvā dhammaṁ desetuṁ kāya velāya gacchatīti? Sāvatthivāsīnaṁ",
  "atk-abh01a0:126_1": "kulaputtānaṁ sampattānaṁ dhammadesanavelā nāma atthi, tāya velāya gacchati. Dhammaṁ",
  "atk-abh01a0:126_2": "desetvā gacchantaṁ vā āgacchantaṁ vā ke jānanti ke na jānantīti? Mahesakkhā devatā",
  "atk-abh01a0:126_3": "jānanti, appesakkhā devatā na jānanti. Kasmā na jānantīti? Sammāsambuddhassa vā nimmitabuddhassa",
  "atk-abh01a0:126_4": "vā rasmiādīsu nānattābhāvā. Ubhinnampi hi tesaṁ rasmīsu vā saresu vā vacanesu vā nānattaṁ natthi.",
  "atk-abh01a0:127_0": "Sāriputtattheropi satthārā desitaṁ desitaṁ dhammaṁ āharitvā attano saddhivihārikānaṁ",
  "atk-abh01a0:127_1": "pañcannaṁ bhikkhusatānaṁ desesi. Tesaṁ ayaṁ pubbayogo – te kira kassapadasabalassa",
  "atk-abh01a0:127_2": "kāle khuddakavagguliyoniyaṁ nibbattā pabbhāre olambantā dvinnaṁ ābhidhammikabhikkhūnaṁ",
  "atk-abh01a0:127_3": "abhidhammaṁ sajjhāyantānaṁ sare nimittaṁ gahetvā kaṇhapakkhasukkapakkhe ajānitvāpi",
  "atk-abh01a0:127_4": "sare nimittaggāhamattakeneva kālaṁ katvā devaloke nibbattiṁsu. Ekaṁ buddhantaraṁ",
  "atk-abh01a0:127_5": "devaloke vasitvā tasmiṁ kāle manussaloke nibbattā yamakapāṭihāriye pasīditvā therassa",
  "atk-abh01a0:127_6": "santike pabbajiṁsu. Thero satthārā desitaṁ desitaṁ dhammaṁ āharitvā tesaṁ desesi.",
  "atk-abh01a0:127_7": "Sammāsambuddhassa abhidhammadesanāpariyosānañca tesaṁ bhikkhūnaṁ sattappakaraṇauggahaṇañca",
  "atk-abh01a0:127_8": "ekappahāreneva ahosi.",
  "atk-abh01a0:128_0": "Abhidhamme vācanāmaggo nāma sāriputtattherappabhavo. Mahāpakaraṇe gaṇanacāropi thereneva",
  "atk-abh01a0:128_1": "ṭhapito. Thero hi iminā nīhārena dhammantaraṁ amakkhetvāva sukhaṁ gahetuṁ dhāretuṁ",
  "atk-abh01a0:128_2": "pariyāpuṇituṁ vācetuñca pahotīti gaṇanacāraṁ ṭhapesi. Evaṁ sante therova paṭhamataraṁ",
  "atk-abh01a0:128_3": "ābhidhammiko hotīti? Na hoti. Sammāsambuddhova paṭhamataraṁ ābhidhammiko. So hi naṁ",
  "atk-abh01a0:128_4": "mahābodhipallaṅke nisīditvā paṭivijjhi. Buddho hutvā ca pana sattāhaṁ ekapallaṅkena",
  "atk-abh01a0:128_5": "nisinno udānaṁ udānesi –",
  "atk-abh01a0:129": "‘‘Yadā have pātubhavanti dhammā,",
  "atk-abh01a0:130": "Ātāpino jhāyato brāhmaṇassa;",
  "atk-abh01a0:131": "Athassa kaṅkhā vapayanti sabbā,",
  "atk-abh01a0:132": "Yato pajānāti sahetudhammaṁ.",
  "atk-abh01a0:133": "‘‘Yadā have pātubhavanti dhammā,",
  "atk-abh01a0:134": "Ātāpino jhāyato brāhmaṇassa;",
  "atk-abh01a0:135": "Athassa kaṅkhā vapayanti sabbā,",
  "atk-abh01a0:136": "Yato khayaṁ paccayānaṁ avedi.",
  "atk-abh01a0:137": "‘‘Yadā have pātubhavanti dhammā,",
  "atk-abh01a0:138": "Ātāpino jhāyato brāhmaṇassa;",
  "atk-abh01a0:139": "Vidhūpayaṁ tiṭṭhati mārasenaṁ,",
  "atk-abh01a0:140": "Sūriyova obhāsayamantalikkha’’nti. (mahāva. 1-3; udā. 1-3);",
  "atk-abh01a0:141": "Idaṁ paṭhamabuddhavacanaṁ nāma. Dhammapadabhāṇakā pana –",
  "atk-abh01a0:142": "‘‘Anekajātisaṁsāraṁ, sandhāvissaṁ anibbisaṁ;",
  "atk-abh01a0:143": "Gahakāraṁ gavesanto, dukkhā jāti punappunaṁ.",
  "atk-abh01a0:144": "‘‘Gahakāraka diṭṭhosi, puna gehaṁ na kāhasi;",
  "atk-abh01a0:145": "Sabbā te phāsukā bhaggā, gahakūṭaṁ visaṅkhataṁ;",
  "atk-abh01a0:146": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154);",
  "atk-abh01a0:147": "Idaṁ paṭhamabuddhavacanaṁ nāmāti vadanti.",
  "atk-abh01a0:148_0": "Yamakasālānamantare nipannena parinibbānasamaye ‘‘handa dāni, bhikkhave, āmantayāmi",
  "atk-abh01a0:148_1": "vo, vayadhammā saṅkhārā, appamādena sampādethā’’ti (dī. ni. 2.218) vuttavacanaṁ pacchimabuddhavacanaṁ nāma.",
  "atk-abh01a0:149": "Ubhinnamantare pañcacattālīsa vassāni pupphadāmaṁ ganthentena viya, ratanāvaliṁ āvunantena viya, ca kathito amatappakāsano saddhammo majjhimabuddhavacanaṁ nāma.",
  "atk-abh01a0:150_0": "Taṁ sabbampi saṅgayhamānaṁ piṭakato tīṇi piṭakāni honti, nikāyato pañca nikāyā, aṅgato",
  "atk-abh01a0:150_1": "navaṅgāni, dhammakkhandhato caturāsītidhammakkhandhasahassāni. Kathaṁ? Sabbampi hetaṁ",
  "atk-abh01a0:150_2": "piṭakato vinayapiṭakaṁ suttantapiṭakaṁ abhidhammapiṭakanti tippabhedameva hoti. Tattha",
  "atk-abh01a0:150_3": "ubhayāni pātimokkhāni dve vibhaṅgā dvāvīsati khandhakā soḷasa parivārāti idaṁ vinayapiṭakaṁ",
  "atk-abh01a0:150_4": "nāma. Brahmajālādicatuttiṁsasuttasaṅgaho dīghanikāyo. Mūlapariyāyasuttādidiyaḍḍhasatadvesuttasaṅgaho",
  "atk-abh01a0:150_5": "majjhimanikāyo. Oghataraṇasuttādisattasuttasahassasattasatadvāsaṭṭhisuttasaṅgaho",
  "atk-abh01a0:150_6": "saṁyuttanikāyo. Cittapariyādānasuttādinavasuttasahassapañcasatasattapaññāsasuttasaṅgaho",
  "atk-abh01a0:150_7": "aṅguttaranikāyo. Khuddakapāṭhadhammapadaudānaitivuttakasuttanipātavimānavatthupetavatthutheragāthātherīgāthājātakaniddesapaṭisambhidāapadānabuddhavaṁsacariyāpiṭakavasena",
  "atk-abh01a0:150_8": "pannarasappabhedo khuddakanikāyoti idaṁ suttantapiṭakaṁ nāma. Dhammasaṅgaṇīādīni",
  "atk-abh01a0:150_9": "satta pakaraṇāni abhidhammapiṭakaṁ nāma. Tattha –",
  "atk-abh01a0:151": "Vividhavisesanayattā, vinayanato ceva kāyavācānaṁ;",
  "atk-abh01a0:152": "Vinayatthavidūhi ayaṁ, vinayo vinayoti akkhāto.",
  "atk-abh01a0:153_0": "Vividhā hi ettha pañcavidhapātimokkhuddesapārājikādisattaāpattikkhandhamātikāvibhaṅgādippabhedā",
  "atk-abh01a0:153_1": "nayā visesabhūtā ca daḷhīkammasithilakaraṇappayojanā anupaññattinayā. Kāyikavācasikaajjhācāranisedhanato",
  "atk-abh01a0:153_2": "cesa kāyaṁ vācañca vineti. Tasmā vividhanayattā visesanayattā kāyavācānañca vinayanato",
  "atk-abh01a0:153_3": "ayaṁ vinayo vinayoti akkhāto. Tenetametassa vacanatthakosallatthaṁ vuttaṁ –",
  "atk-abh01a0:154": "‘‘Vividhavisesanayattā , vinayanato ceva kāyavācānaṁ;",
  "atk-abh01a0:155": "Vinayatthavidūhi ayaṁ, vinayo vinayoti akkhāto’’ti.",
  "atk-abh01a0:156": "Itaraṁ pana –",
  "atk-abh01a0:157": "Atthānaṁ sūcanato, suvuttato savanatotha sūdanato;",
  "atk-abh01a0:158": "Suttāṇā suttasabhāgato ca ‘sutta’nti akkhātaṁ.",
  "atk-abh01a0:159_0": "Tañhi attatthaparatthādibhede atthe sūceti. Suvuttā cettha atthā veneyyajjhāsayānulomena",
  "atk-abh01a0:159_1": "vuttattā. Savati cetaṁ atthe, sassamiva phalaṁ, pasavatīti vuttaṁ hoti. Sūdati cetaṁ,",
  "atk-abh01a0:159_2": "dhenu viya khīraṁ, paggharatīti vuttaṁ hoti. Suṭṭhu ca ne tāyati rakkhatīti vuttaṁ",
  "atk-abh01a0:159_3": "hoti. Suttasabhāgañcetaṁ. Yathā hi tacchakānaṁ suttaṁ pamāṇaṁ hoti evametampi viññūnaṁ.",
  "atk-abh01a0:159_4": "Yathā ca suttena saṅgahitāni pupphāni na vikiriyanti na viddhaṁsiyanti evametena",
  "atk-abh01a0:159_5": "saṅgahitā atthā. Tenetametassa vacanatthakosallatthaṁ vuttaṁ –",
  "atk-abh01a0:160": "‘‘Atthānaṁ sūcanato, suvuttato savanatotha sūdanato;",
  "atk-abh01a0:161": "Suttāṇā suttasabhāgato ca suttanti akkhāta’’nti.",
  "atk-abh01a0:162": "Abhidhammassa vacanattho vuttoyeva. Aparo nayo –",
  "atk-abh01a0:163": "Yaṁ ettha vuḍḍhimanto, salakkhaṇā pūjitā paricchinnā;",
  "atk-abh01a0:164": "Vuttādhikā ca dhammā, abhidhammo tena akkhāto.",
  "atk-abh01a0:165_0": "Ayañhi abhisaddo vuḍḍhilakkhaṇapūjitaparicchinnādhikesu dissati. Tathā hesa ‘‘bāḷhā",
  "atk-abh01a0:165_1": "me dukkhā vedanā abhikkamanti, no paṭikkamantī’’tiādīsu (ma. ni. 3.384; saṁ. ni.",
  "atk-abh01a0:165_2": "5.195) vuḍḍhiyaṁ āgato. ‘‘Yā tā rattiyo abhiññātā abhilakkhitā’’tiādīsu (ma. ni.",
  "atk-abh01a0:165_3": "1.49) lakkhaṇe. ‘‘Rājābhirājā manujindo’’tiādīsu (ma. ni. 2.399; su. ni. 558) pūjite.",
  "atk-abh01a0:165_4": "‘‘Paṭibalo vinetuṁ abhidhamme abhivinaye’’tiādīsu (mahāva. 85) paricchinne; aññamaññasaṅkaravirahite",
  "atk-abh01a0:165_5": "dhamme ca vinaye cāti vuttaṁ hoti. ‘‘Abhikkantena vaṇṇenā’’tiādīsu (vi. va. 75) adhike.",
  "atk-abh01a0:166_0": "Ettha ca ‘‘rūpūpapattiyā maggaṁ bhāveti mettāsahagatena cetasā ekaṁ disaṁ pharitvā",
  "atk-abh01a0:166_1": "viharatī’’tiādinā (dha. sa. 163 ādayo) nayena vuḍḍhimantopi dhammā vuttā. ‘‘Rūpārammaṇaṁ",
  "atk-abh01a0:166_2": "vā saddārammaṇaṁ vā’’tiādinā (dha. sa. 1) nayena ārammaṇādīhi lakkhaṇīyattā salakkhaṇāpi.",
  "atk-abh01a0:166_3": "‘‘Sekkhā dhammā, asekkhā dhammā, lokuttarā dhammā’’tiādinā (dha. sa. tikamātikā 11;",
  "atk-abh01a0:166_4": "dukamātikā 12) nayena pūjitāpi; pūjārahāti adhippāyo. ‘‘Phasso hoti, vedanā hotī’’tiādinā",
  "atk-abh01a0:166_5": "(dha. sa. 1) nayena sabhāvaparicchinnattā paricchinnāpi. ‘‘Mahaggatā dhammā, appamāṇā",
  "atk-abh01a0:166_6": "dhammā, anuttarā dhammā’’tiādinā (dha. sa. tikamātikā 12; dukamātikā 99) nayena adhikāpi",
  "atk-abh01a0:166_7": "dhammā vuttā. Tenetametassa vacanatthakosallatthaṁ vuttaṁ –",
  "atk-abh01a0:167": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-abh01a0:168": "Vuttādhikā ca dhammā, abhidhammo tena akkhāto’’ti.",
  "atk-abh01a0:169": "Yaṁ panettha avisiṭṭhaṁ, taṁ –",
  "atk-abh01a0:170": "Piṭakaṁ piṭakatthavidū, pariyattibbhājanatthato āhu;",
  "atk-abh01a0:171": "Tena samodhānetvā, tayopi vinayādayo ñeyyā.",
  "atk-abh01a0:172_0": "Pariyattipi hi ‘‘mā piṭakasampadānenā’’tiādīsu (a. ni. 3.66) piṭakanti vuccati. ‘‘Atha",
  "atk-abh01a0:172_1": "puriso āgaccheyya kudālapiṭakaṁādāyā’’tiādīsu (ma. ni. 1.228; a. ni. 3.70) yaṁkiñci",
  "atk-abh01a0:172_2": "bhājanampi. Tasmā piṭakaṁ piṭakatthavidū pariyattibhājanatthato āhu.",
  "atk-abh01a0:173_0": "Idāni tena samodhānetvā tayopi vinayādayo ñeyyāti. Tena evaṁ duvidhatthena piṭakasaddena",
  "atk-abh01a0:173_1": "saha samāsaṁ katvā vinayo ca so piṭakañca pariyattibhāvato, tassa tassa atthassa",
  "atk-abh01a0:173_2": "bhājanato cāti vinayapiṭakaṁ. Yathāvutteneva nayena suttantañca taṁ piṭakañcāti suttantapiṭakaṁ.",
  "atk-abh01a0:173_3": "Abhidhammo ca so piṭakañcāti abhidhammapiṭakanti evamete tayopi vinayādayo ñeyyā.",
  "atk-abh01a0:174": "Evaṁ ñatvā ca punapi tesveva piṭakesu nānappakārakosallatthaṁ –",
  "atk-abh01a0:175": "Desanāsāsanakathābhedaṁ tesu yathārahaṁ;",
  "atk-abh01a0:176": "Sikkhāpahānagambhīrabhāvañca paridīpaye.",
  "atk-abh01a0:177": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:178": "Pāpuṇāti yathā bhikkhu, tampi sabbaṁ vibhāvaye.",
  "atk-abh01a0:179_0": "Tatrāyaṁ paridīpanā vibhāvanā ca – etāni hi tīṇi piṭakāni yathākkamaṁ āṇāvohāraparamatthadesanā,",
  "atk-abh01a0:179_1": "yathāparādhayathānulomayathādhammasāsanāni, saṁvarāsaṁvaradiṭṭhiviniveṭhananāmarūpaparicchedakathāti ca vuccanti.",
  "atk-abh01a0:180_0": "Ettha hi vinayapiṭakaṁ āṇārahena bhagavatā āṇābāhullato desitattā āṇādesanā; suttantapiṭakaṁ",
  "atk-abh01a0:180_1": "vohārakusalena bhagavatā vohārabāhullato desitattā vohāradesanā; abhidhammapiṭakaṁ",
  "atk-abh01a0:180_2": "paramatthakusalena bhagavatā paramatthabāhullato desitattā paramatthadesanāti vuccati.",
  "atk-abh01a0:181_0": "Tathā paṭhamaṁ ye te pacurāparādhā sattā te yathāparādhaṁ ettha sāsitāti yathāparādhasāsanaṁ;",
  "atk-abh01a0:181_1": "dutiyaṁ anekajjhāsayānusayacariyādhimuttikā sattā yathānulomaṁ ettha sāsitāti yathānulomasāsanaṁ;",
  "atk-abh01a0:181_2": "tatiyaṁ dhammapuñjamatte ‘ahaṁ mamā’ti saññino sattā yathādhammaṁ ettha sāsitāti",
  "atk-abh01a0:181_3": "yathādhammasāsananti vuccati.",
  "atk-abh01a0:182_0": "Tathā paṭhamaṁ ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā;",
  "atk-abh01a0:182_1": "saṁvarāsaṁvaroti khuddako ceva mahanto ca saṁvarāsaṁvaro, kammākammaṁ viya ca phalāphalaṁ",
  "atk-abh01a0:182_2": "viya ca; dutiyaṁ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti",
  "atk-abh01a0:182_3": "diṭṭhiviniveṭhanakathā; tatiyaṁ rāgādipaṭipakkhabhūto nāmarūpaparicchedo ettha kathitoti",
  "atk-abh01a0:182_4": "nāmarūpaparicchedakathāti vuccati.",
  "atk-abh01a0:183_0": "Tīsupi cetesu tisso sikkhā tīṇi pahānāni catubbidho ca gambhīrabhāvo veditabbo. Tathā",
  "atk-abh01a0:183_1": "hi vinayapiṭake visesena adhisīlasikkhā vuttā, suttantapiṭake adhicittasikkhā, abhidhammapiṭake adhipaññāsikkhā.",
  "atk-abh01a0:184_0": "Vinayapiṭake ca vītikkamappahānaṁ, kilesānaṁ vītikkamapaṭipakkhattā sīlassa; suttantapiṭake",
  "atk-abh01a0:184_1": "pariyuṭṭhānappahānaṁ, pariyuṭṭhānapaṭipakkhattā samādhissa; abhidhammapiṭake anusayappahānaṁ,",
  "atk-abh01a0:184_2": "anusayapaṭipakkhattā paññāya.",
  "atk-abh01a0:185": "Paṭhame ca tadaṅgappahānaṁ kilesānaṁ, itaresu vikkhambhanasamucchedappahānāni. Paṭhame ca duccaritasaṁkilesassa pahānaṁ, itaresu taṇhādiṭṭhisaṁkilesānaṁ pahānaṁ.",
  "atk-abh01a0:186_0": "Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo –",
  "atk-abh01a0:186_1": "tattha dhammoti tanti. Atthoti tassāyevattho. Desanāti tassā manasā vavatthāpitāya",
  "atk-abh01a0:186_2": "tantiyā desanā. Paṭivedhoti tantiyā tantiatthassa ca yathābhūtāvabodho. Tīsupi cetesu",
  "atk-abh01a0:186_3": "ete dhammatthadesanāpaṭivedhā. Yasmā sasādīhi viya mahāsamuddo mandabuddhīhi dukkhogāhā",
  "atk-abh01a0:186_4": "alabbhaneyyapatiṭṭhā ca tasmā gambhīrā. Evaṁ ekamekasmiṁ ettha catubbidhopi gambhīrabhāvo veditabbo.",
  "atk-abh01a0:187_0": "Aparo nayo – dhammoti hetu. Vuttañhetaṁ – ‘‘hetumhi ñāṇaṁ dhammapaṭisambhidā’’ti",
  "atk-abh01a0:187_1": "(vibha. 720). Atthoti hetuphalaṁ. Vuttañhetaṁ – ‘‘hetuphale ñāṇaṁ atthapaṭisambhidā’’ti",
  "atk-abh01a0:187_2": "(vibha. 720). Desanāti paññatti, yathādhammaṁ dhammābhilāpoti adhippāyo; anulomapaṭilomasaṅkhepavitthārādivasena",
  "atk-abh01a0:187_3": "vā kathanaṁ. Paṭivedhoti abhisamayo. So ca lokiyalokuttaro. Visayato ca asammohato",
  "atk-abh01a0:187_4": "ca; atthānurūpaṁ dhammesu, dhammānurūpaṁ atthesu, paññattipathānurūpaṁ paññattīsu",
  "atk-abh01a0:187_5": "avabodho. Tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo.",
  "atk-abh01a0:188_0": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā yā cāyaṁ yathā yathā",
  "atk-abh01a0:188_1": "ñāpetabbo attho sotūnaṁ ñāṇassa abhimukho hoti tathā tathā tadatthajotikā desanā,",
  "atk-abh01a0:188_2": "yo cettha aviparītāvabodhasaṅkhāto paṭivedho tesaṁ tesaṁ vā dhammānaṁ paṭivijjhitabbo",
  "atk-abh01a0:188_3": "salakkhaṇasaṅkhāto aviparītasabhāvo – sabbampetaṁ anupacitakusalasambhārehi duppaññehi,",
  "atk-abh01a0:188_4": "sasādīhi viya mahāsamuddo, dukkhogāhaṁ alabbhaneyyapatiṭṭhañca, tasmā gambhīraṁ.",
  "atk-abh01a0:188_5": "Evampi ekamekasmiṁ ettha catubbidhopi gambhīrabhāvo veditabbo. Ettāvatā ca –",
  "atk-abh01a0:189": "Desanāsāsanakathābhedaṁ tesu yathārahaṁ;",
  "atk-abh01a0:190": "Sikkhāpahānagambhīrabhāvañca paridīpayeti –",
  "atk-abh01a0:191": "Ayaṁ gāthā vuttatthā hoti.",
  "atk-abh01a0:192": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:193": "Pāpuṇāti yathā bhikkhu, tampi sabbaṁ vibhāvayeti.",
  "atk-abh01a0:194": "Ettha pana tīsu piṭakesu tividho pariyattibhedo daṭṭhabbo. Tisso hi pariyattiyo – alagaddūpamā nissaraṇatthā bhaṇḍāgārikapariyattīti.",
  "atk-abh01a0:195_0": "Tattha yā duggahitā upārambhādihetu pariyāpuṭā ayaṁ alagaddūpamā. Yaṁ sandhāya vuttaṁ",
  "atk-abh01a0:195_1": "– ‘‘seyyathāpi, bhikkhave, puriso alagaddatthiko alagaddagavesī alagaddapariyesanaṁ",
  "atk-abh01a0:195_2": "caramāno, so passeyya mahantaṁ alagaddaṁ, tamenaṁ bhoge vā naṅguṭṭhe vā gaṇheyya,",
  "atk-abh01a0:195_3": "tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge",
  "atk-abh01a0:195_4": "ḍaṁseyya, so tato nidānaṁ maraṇaṁ vā nigaccheyya maraṇamattaṁ vā dukkhaṁ. Taṁ kissa",
  "atk-abh01a0:195_5": "hetu? Duggahitattā, bhikkhave, alagaddassa. Evameva kho, bhikkhave, idhekacce moghapurisā",
  "atk-abh01a0:195_6": "dhammaṁ pariyāpuṇanti suttaṁ…pe… vedallaṁ, te taṁ dhammaṁ pariyāpuṇitvā tesaṁ dhammānaṁ",
  "atk-abh01a0:195_7": "paññāya atthaṁ na upaparikkhanti, tesaṁ te dhammā paññāya atthaṁ anupaparikkhataṁ",
  "atk-abh01a0:195_8": "na nijjhānaṁ khamanti, te upārambhānisaṁsā ceva dhammaṁ pariyāpuṇanti itivādappamokkhānisaṁsā",
  "atk-abh01a0:195_9": "ca. Yassa catthāya dhammaṁ pariyāpuṇanti tañcassa atthaṁ nānubhonti. Tesaṁ te dhammā",
  "atk-abh01a0:195_10": "duggahitā dīgharattaṁ ahitāya dukkhāya saṁvattanti. Taṁ kissa hetu? Duggahitattā,",
  "atk-abh01a0:195_11": "bhikkhave, dhammāna’’nti (ma. ni. 1.238).",
  "atk-abh01a0:196_0": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā na upārambhādihetu,",
  "atk-abh01a0:196_1": "ayaṁ nissaraṇatthā. Yaṁ sandhāya vuttaṁ – ‘‘tesaṁ te dhammā suggahitā dīgharattaṁ",
  "atk-abh01a0:196_2": "hitāya sukhāya saṁvattanti. Taṁ kissa hetu? Suggahitattā, bhikkhave, dhammāna’’nti (ma. ni. 1.239).",
  "atk-abh01a0:197_0": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho",
  "atk-abh01a0:197_1": "khīṇāsavo kevalaṁ paveṇipālanatthāya vaṁsānurakkhaṇatthāya pariyāpuṇāti, ayaṁ bhaṇḍāgārikapariyattīti.",
  "atk-abh01a0:198_0": "Vinaye pana suppaṭipanno bhikkhu sīlasampadaṁ nissāya tisso vijjā pāpuṇāti, tāsaṁyeva",
  "atk-abh01a0:198_1": "ca tattha pabhedavacanato. Sutte suppaṭipanno samādhisampadaṁ nissāya chaḷabhiññā",
  "atk-abh01a0:198_2": "pāpuṇāti, tāsaṁyeva ca tattha pabhedavacanato. Abhidhamme suppaṭipanno paññāsampadaṁ",
  "atk-abh01a0:198_3": "nissāya catasso paṭisambhidā pāpuṇāti tāsañca tattheva pabhedavacanato. Evametesu",
  "atk-abh01a0:198_4": "suppaṭipanno yathākkamena imaṁ vijjāttayachaḷabhiññācatupaṭisambhidāppabhedaṁ sampattiṁ pāpuṇāti.",
  "atk-abh01a0:199_0": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato",
  "atk-abh01a0:199_1": "paṭikkhittesu upādinnakaphassādīsu anavajjasaññī hoti. Vuttañhetaṁ – ‘‘tathāhaṁ bhagavatā",
  "atk-abh01a0:199_2": "dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato",
  "atk-abh01a0:199_3": "nālaṁ antarāyāyā’’ti (pāci. 417; ma. ni. 1.234). Tato dussīlabhāvaṁ pāpuṇāti. Sutte",
  "atk-abh01a0:199_4": "duppaṭipanno ‘‘cattārome, bhikkhave, puggalā santo saṁvijjamānā lokasmi’’ntiādīsu",
  "atk-abh01a0:199_5": "(a. ni. 4.5) adhippāyaṁ ajānanto duggahitaṁ gaṇhāti. Yaṁ sandhāya vuttaṁ – ‘‘attanā",
  "atk-abh01a0:199_6": "duggahitena amhe ceva abbhācikkhati attānañca khanati bahuñca apuññaṁ pasavatī’’ti",
  "atk-abh01a0:199_7": "(pāci. 417; ma. ni. 1.236). Tato micchādiṭṭhitaṁ pāpuṇāti. Abhidhamme duppaṭipanno",
  "atk-abh01a0:199_8": "dhammacintaṁ atidhāvanto acinteyyānipi cinteti, tato cittakkhepaṁ pāpuṇāti. Vuttañhetaṁ",
  "atk-abh01a0:199_9": "– ‘‘cattārimāni, bhikkhave, acinteyyāni, na cintetabbāni, yāni cintento ummādassa",
  "atk-abh01a0:199_10": "vighātassa bhāgī assā’’ti (a. ni. 4.77). Evametesu duppaṭipanno yathākkamena imaṁ",
  "atk-abh01a0:199_11": "dussīlabhāvamicchādiṭṭhitācittakkhepappabhedaṁ vipattiṁ pāpuṇātīti. Ettāvatā ca –",
  "atk-abh01a0:200": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:201": "Pāpuṇāti yathā bhikkhu, tampi sabbaṁ vibhāvayeti.",
  "atk-abh01a0:202": "Ayampi gāthā vuttatthā hoti. Evaṁ nānappakārato piṭakāni ñatvā tesaṁ vasena sabbampetaṁ saṅgayhamānaṁ tīṇi piṭakāni honti.",
  "atk-abh01a0:203_0": "Kathaṁ nikāyato pañca nikāyāti? Sabbameva hetaṁ dīghanikāyo majjhimanikāyo saṁyuttanikāyo",
  "atk-abh01a0:203_1": "aṅguttaranikāyo khuddakanikāyoti pañcappabhedaṁ hoti. Tattha katamo dīghanikāyo?",
  "atk-abh01a0:203_2": "Tivaggasaṅgahāni brahmajālādīni catuttiṁsa suttāni.",
  "atk-abh01a0:204": "Catuttiṁseva suttantā, tivaggo yassa saṅgaho;",
  "atk-abh01a0:205": "Esa dīghanikāyoti, paṭhamo anulomiko.",
  "atk-abh01a0:206_0": "Kasmā panesa dīghanikāyoti vuccati? Dīghappamāṇānaṁ suttānaṁ samūhato nivāsato ca.",
  "atk-abh01a0:206_1": "Samūhanivāsā hi nikāyoti vuccanti. ‘‘Nāhaṁ, bhikkhave, aññaṁ ekanikāyampi samanupassāmi",
  "atk-abh01a0:206_2": "evaṁ cittaṁ yathayidaṁ, bhikkhave, tiracchānagatā pāṇā (saṁ. ni. 3.100), poṇikanikāyo,",
  "atk-abh01a0:206_3": "cikkhallikanikāyo’’ti. Evamādīni cettha sādhakāni sāsanato lokato ca. Evaṁ sesānampi",
  "atk-abh01a0:206_4": "nikāyabhāve vacanattho veditabbo.",
  "atk-abh01a0:207": "Katamo majjhimanikāyo? Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-abh01a0:208": "Diyaḍḍhasatasuttantā, dve ca suttāni yattha so;",
  "atk-abh01a0:209": "Nikāyo majjhimo pañca, dasavaggapariggaho.",
  "atk-abh01a0:210": "Katamo saṁyuttanikāyo? Devatāsaṁyuttādivasena ṭhitāni oghataraṇādīni satta suttasahassāni satta suttasatāni ca dvāsaṭṭhi ca suttāni.",
  "atk-abh01a0:211": "Satta suttasahassāni, satta suttasatāni ca;",
  "atk-abh01a0:212": "Dvāsaṭṭhi ceva suttantā, eso saṁyuttasaṅgaho.",
  "atk-abh01a0:213": "Katamo aṅguttaranikāyo? Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-abh01a0:214": "Nava suttasahassāni, pañca suttasatāni ca;",
  "atk-abh01a0:215": "Sattapaññāsasuttāni, saṅkhyā aṅguttare ayaṁ.",
  "atk-abh01a0:216": "Katamo khuddakanikāyo? Sakalaṁ vinayapiṭakaṁ, abhidhammapiṭakaṁ, khuddakapāṭha, dhammapadādayo ca pubbe dassitā pañcadasappabhedā; ṭhapetvā cattāro nikāye avasesaṁ buddhavacananti.",
  "atk-abh01a0:217": "Ṭhapetvā caturopete, nikāye dīghaādike;",
  "atk-abh01a0:218": "Tadaññaṁ buddhavacanaṁ, nikāyo khuddako matoti.",
  "atk-abh01a0:219": "Evaṁ nikāyato pañca nikāyā honti.",
  "atk-abh01a0:220_0": "Kathaṁ aṅgavasena navaṅgānīti? Sabbameva hidaṁ ‘suttaṁ geyyaṁ veyyākaraṇaṁ gāthā",
  "atk-abh01a0:220_1": "udānaṁ itivuttakaṁ jātakaṁ abbhutadhammaṁ vedalla’nti navappabhedaṁ hoti. Tattha",
  "atk-abh01a0:220_2": "ubhatovibhaṅganiddesakhandhakaparivārā suttanipāte maṅgalasuttaratanasuttanālakasuttatuvaṭṭakasuttāni",
  "atk-abh01a0:220_3": "aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ",
  "atk-abh01a0:220_4": "suttaṁ geyyanti veditabbaṁ. Visesena saṁyuttanikāye sakalopi sagāthāvaggo. Sakalampi",
  "atk-abh01a0:220_5": "abhidhammapiṭakaṁ, niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ,",
  "atk-abh01a0:220_6": "taṁ veyyākaraṇanti veditabbaṁ. Dhammapadaṁ theragāthā therīgāthā suttanipāte nosuttanāmikā",
  "atk-abh01a0:220_7": "suddhikagāthā ca gāthāti veditabbā. Somanassañāṇamayikagāthāppaṭisaṁyuttā dvāsīti",
  "atk-abh01a0:220_8": "suttantā udānanti veditabbaṁ. ‘Vuttañhetaṁ bhagavatā’tiādinayappavattā (itivu. 1)",
  "atk-abh01a0:220_9": "dasuttarasatasuttantā itivuttakanti veditabbaṁ. Apaṇṇakajātakādīni paññāsādhikāni",
  "atk-abh01a0:220_10": "pañca jātakasatāni jātakanti veditabbaṁ. ‘‘Cattārome, bhikkhave, acchariyā abbhutā",
  "atk-abh01a0:220_11": "dhammā ānande’’tiādinayapavattā (dī. ni. 2.209; a. ni. 4.129) sabbepi acchariyaabbhutadhammappaṭisaṁyuttā",
  "atk-abh01a0:220_12": "suttantā abbhutadhammanti veditabbaṁ.",
  "atk-abh01a0:221_0": "Cūḷavedallamahāvedallasammādiṭṭhisakkapañhasaṅkhārabhājanīyamahāpuṇṇamasuttādayo",
  "atk-abh01a0:221_1": "sabbepi vedañca tuṭṭhiñca laddhā laddhā pucchitasuttantā vedallanti veditabbaṁ. Evametaṁ aṅgato navaṅgāni.",
  "atk-abh01a0:222": "Kathaṁ dhammakkhandhato caturāsīti dhammakkhandhasahassānīti? Sabbameva hidaṁ buddhavacanaṁ.",
  "atk-abh01a0:223": "‘‘Dvāsīti buddhato gaṇhiṁ, dve sahassāni bhikkhuto;",
  "atk-abh01a0:224": "Caturāsīti sahassāni, ye me dhammā pavattino’’ti. (theragā. 1027);",
  "atk-abh01a0:225_0": "Evaṁ paridīpitadhammakkhandhavasena caturāsītisahassappabhedaṁ hoti. Tattha ekānusandhikaṁ",
  "atk-abh01a0:225_1": "suttaṁ eko dhammakkhandho. Yaṁ anekānusandhikaṁ tattha anusandhivasena dhammakkhandhagaṇanā.",
  "atk-abh01a0:225_2": "Gāthābandhesu pañhāpucchanaṁ eko dhammakkhandho, vissajjanaṁ eko. Abhidhamme ekamekaṁ",
  "atk-abh01a0:225_3": "tikadukabhājanaṁ ekamekañca cittavārabhājanaṁ eko dhammakkhandho. Vinaye atthi vatthu,",
  "atk-abh01a0:225_4": "atthi mātikā, atthi padabhājanīyaṁ, atthi āpatti, atthi anāpatti, atthi antarāpatti,",
  "atk-abh01a0:225_5": "atthi tikacchedo. Tattha ekameko koṭṭhāso ekameko dhammakkhandhoti veditabbo. Evaṁ",
  "atk-abh01a0:225_6": "dhammakkhandhato caturāsīti dhammakkhandhasahassāni.",
  "atk-abh01a0:226_0": "Evametaṁ sabbampi buddhavacanaṁ pañcasatikasaṅgītikāle saṅgāyantena mahākassapappamukhena",
  "atk-abh01a0:226_1": "vasīgaṇena ayaṁ dhammo ayaṁ vinayo, idaṁ paṭhamabuddhavacanaṁ, idaṁ majjhimabuddhavacanaṁ,",
  "atk-abh01a0:226_2": "idaṁ pacchimabuddhavacanaṁ, idaṁ vinayapiṭakaṁ, idaṁ suttantapiṭakaṁ, idaṁ abhidhammapiṭakaṁ,",
  "atk-abh01a0:226_3": "ayaṁ dīghanikāyo…pe… ayaṁ khuddakanikāyo, imāni suttādīni navaṅgāni, imāni caturāsīti",
  "atk-abh01a0:226_4": "dhammakkhandhasahassānīti imaṁ pabhedaṁ vavatthapetvāva saṅgītaṁ. Na kevalañca imameva",
  "atk-abh01a0:226_5": "aññampi uddānasaṅgahavaggasaṅgahapeyyālasaṅgahaekanipātadukanipātādinipātasaṅgahasaṁyuttasaṅgaha",
  "atk-abh01a0:226_6": "paṇṇāsasaṅgahādianekavidhaṁ, tīsu piṭakesu sandissamānaṁ saṅgahappabhedaṁ vavatthapetvāva",
  "atk-abh01a0:226_7": "sattahi māsehi saṅgītaṁ.",
  "atk-abh01a0:227_0": "Saṅgītipariyosāne cassa idaṁ mahākassapattherena dasabalassa sāsanaṁ pañcavassasahassaparimāṇakālaṁ",
  "atk-abh01a0:227_1": "pavattanasamatthaṁ katanti sañjātappamodā sādhukāraṁ viya dadamānā ayaṁ mahāpathavī",
  "atk-abh01a0:227_2": "udakapariyantaṁ katvā anekappakāraṁ kampi saṅkampi sampakampi sampavedhi. Anekāni",
  "atk-abh01a0:227_3": "ca acchariyāni pāturahesuṁ.",
  "atk-abh01a0:228": "Evaṁ saṅgīte panettha ayaṁ abhidhammo piṭakato abhidhammapiṭakaṁ, nikāyato khuddakanikāyo, aṅgato veyyākaraṇaṁ, dhammakkhandhato katipayāni dhammakkhandhasahassāni honti.",
  "atk-abh01a0:229_0": "Taṁ dhārayantesu bhikkhūsu pubbe eko bhikkhu sabbasāmayikaparisāya nisīditvā abhidhammato",
  "atk-abh01a0:229_1": "suttaṁ āharitvā dhammaṁ kathento ‘‘rūpakkhandho abyākato, cattāro khandhā siyā kusalā",
  "atk-abh01a0:229_2": "siyā akusalā siyā abyākatā; dasāyatanā abyākatā, dve āyatanā siyā kusalā siyā akusalā",
  "atk-abh01a0:229_3": "siyā abyākatā; soḷasa dhātuyo abyākatā, dve dhātuyo siyā kusalā siyā akusalā siyā",
  "atk-abh01a0:229_4": "abyākatā; samudayasaccaṁ akusalaṁ, maggasaccaṁ kusalaṁ, nirodhasaccaṁ abyākataṁ,",
  "atk-abh01a0:229_5": "dukkhasaccaṁ siyā kusalaṁ siyā akusalaṁ siyā abyākataṁ; dasindriyā abyākatā, domanassindriyaṁ",
  "atk-abh01a0:229_6": "akusalaṁ, anaññātaññassāmītindriyaṁ kusalaṁ, cattāri indriyāni siyā kusalā siyā abyākatā,",
  "atk-abh01a0:229_7": "cha indriyāni siyā kusalā siyā akusalā siyā abyākatā’’ti dhammakathaṁ kathesi.",
  "atk-abh01a0:230_0": "Tasmiṁ ṭhāne eko bhikkhu nisinno ‘dhammakathika tvaṁ sineruṁ parikkhipanto viya dīghasuttaṁ",
  "atk-abh01a0:230_1": "āharasi, kiṁ suttaṁ nāmeta’nti āha. ‘Abhidhammasuttaṁ nāma, āvuso’ti. ‘Abhidhammasuttaṁ",
  "atk-abh01a0:230_2": "kasmā āharasi? Kiṁ aññaṁ buddhabhāsitaṁ suttaṁ āharituṁ na vaṭṭatī’ti? ‘Abhidhammo",
  "atk-abh01a0:230_3": "kena bhāsito’ti? ‘Na eso buddhabhāsito’ti. ‘Kiṁ pana te, āvuso, vinayapiṭakaṁ uggahita’nti?",
  "atk-abh01a0:230_4": "‘Na uggahitaṁ, āvuso’ti. ‘Avinayadhāritāya maññe tvaṁ ajānanto evaṁ vadesī’ti. ‘Vinayamattameva,",
  "atk-abh01a0:230_5": "āvuso, uggahita’nti. ‘Tampi te duggahitaṁ, parisapariyante nisīditvā niddāyantena",
  "atk-abh01a0:230_6": "uggahitaṁ bhavissati; tumhādise hi pabbājento vā upasampādento vā sātisāro hoti’.",
  "atk-abh01a0:230_7": "‘Kiṁ kāraṇā’? Vinayamattassapi duggahitattā; vuttañhetaṁ – ‘‘tattha anāpatti, na",
  "atk-abh01a0:230_8": "vivaṇṇetukāmo iṅgha tāva, āvuso, suttantaṁ vā gāthāyo vā abhidhammaṁ vā pariyāpuṇassu,",
  "atk-abh01a0:230_9": "pacchāpi vinayaṁ pariyāpuṇissasī’’ti (pāci. 442) bhaṇati. ‘‘Suttante okāsaṁ kārāpetvā",
  "atk-abh01a0:230_10": "abhidhammaṁ vā vinayaṁ vā pucchati, abhidhamme okāsaṁ kārāpetvā suttantaṁ vā vinayaṁ",
  "atk-abh01a0:230_11": "vā pucchati, vinaye okāsaṁ kārāpetvā suttantaṁ vā abhidhammaṁ vā pucchatī’’ti (pāci.",
  "atk-abh01a0:230_12": "1221). ‘Tvaṁ pana ettakampi na jānāsī’ti ettakenapi paravādī niggahito hoti.",
  "atk-abh01a0:231_0": "Mahāgosiṅgasuttaṁ pana itopi balavataraṁ. Tatra hi dhammasenāpati sāriputtatthero",
  "atk-abh01a0:231_1": "aññamaññaṁ pucchitapañhañca vissajjanañca ārocetuṁ satthu santikaṁ gantvā mahāmoggallānattherassa",
  "atk-abh01a0:231_2": "vissajjanaṁ ārocento ‘‘idhāvuso sāriputta, dve bhikkhū abhidhammakathaṁ kathenti",
  "atk-abh01a0:231_3": ", te aññamaññaṁ pañhaṁ pucchanti, aññamaññassa pañhaṁ puṭṭhā vissajjenti, no ca saṁsādenti,",
  "atk-abh01a0:231_4": "dhammī ca nesaṁ kathāpavattinī hoti, evarūpena kho, āvuso, sāriputta, bhikkhunā gosiṅgasālavanaṁ",
  "atk-abh01a0:231_5": "sobheyyā’’ti (ma. ni. 1.343) āha. Satthā ābhidhammikā nāma mama sāsane paribāhirāti",
  "atk-abh01a0:231_6": "avatvā suvaṇṇāliṅgasadisaṁ gīvaṁ unnāmetvā puṇṇacandasassirīkaṁ mahāmukhaṁ pūretvā",
  "atk-abh01a0:231_7": "brahmaghosaṁ nicchārento ‘‘sādhu sādhu sāriputtā’’ti mahāmoggallānattherassa sādhukāraṁ",
  "atk-abh01a0:231_8": "datvā ‘‘yathā taṁ moggallāno ca sammā byākaramāno byākareyya, moggallāno hi sāriputta",
  "atk-abh01a0:231_9": "dhammakathiko’’ti (ma. ni. 1.343) āha. Ābhidhammikabhikkhūyeva kira dhammakathikā",
  "atk-abh01a0:231_10": "nāma, avasesā dhammakathaṁ kathentāpi na dhammakathikā. Kasmā? Te hi dhammakathaṁ",
  "atk-abh01a0:231_11": "kathentā kammantaraṁ vipākantaraṁ rūpārūpaparicchedaṁ dhammantaraṁ āloḷetvā kathenti.",
  "atk-abh01a0:231_12": "Ābhidhammikā pana dhammantaraṁ na āloḷenti. Tasmā ābhidhammiko bhikkhu dhammaṁ kathetu",
  "atk-abh01a0:231_13": "vā mā vā, pucchitakāle pana pañhaṁ kathessatīti. Ayameva ekantadhammakathiko nāma",
  "atk-abh01a0:231_14": "hoti. Idaṁ sandhāya satthā sādhukāraṁ datvā ‘sukathitaṁ moggallānenā’ti āha.",
  "atk-abh01a0:232_0": "Abhidhammaṁ paṭibāhento imasmiṁ jinacakke pahāraṁ deti, sabbaññutaññāṇaṁ paṭibāhati,",
  "atk-abh01a0:232_1": "satthu vesārajjaññāṇaṁ paṭinivatteti, sotukāmaṁ parisaṁ visaṁvādeti, ariyamagge āvaraṇaṁ",
  "atk-abh01a0:232_2": "bandhati, aṭṭhārasasu bhedakaravatthūsu ekasmiṁ sandissati ukkhepanīyakammatajjanīyakammāraho",
  "atk-abh01a0:232_3": "hoti. Taṁ taṁ kammaṁ katvā uyyojetabbo ‘gaccha vighāsādo hutvā jīvissasī’ti.",
  "atk-abh01a0:233_0": "Athāpi evaṁ vadeyya – ‘‘sace abhidhammo buddhabhāsito, yathā anekesu suttasahassesu",
  "atk-abh01a0:233_1": "‘ekaṁ samayaṁ bhagavā rājagahe viharatī’tiādinā nayena nidānaṁ sajjitaṁ, evamassāpi",
  "atk-abh01a0:233_2": "nidānaṁ sajjitaṁ bhaveyyā’’ti. So ‘jātakasuttanipātadhammapadādīnaṁ evarūpaṁ nidānaṁ",
  "atk-abh01a0:233_3": "natthi, na cetāni na buddhabhāsitānī’ti paṭikkhipitvā uttaripi evaṁ vattabbo – ‘paṇḍita,",
  "atk-abh01a0:233_4": "abhidhammo nāmesa sabbaññubuddhānaṁyeva visayo, na aññesaṁ visayo. Buddhānañhi okkanti",
  "atk-abh01a0:233_5": "pākaṭā, abhijāti pākaṭā, abhisambodhi pākaṭā, dhammacakkappavattanaṁ pākaṭaṁ. Yamakapāṭihāriyaṁ",
  "atk-abh01a0:233_6": "pākaṭaṁ, tidivakkamo pākaṭo, devaloke desitabhāvo pākaṭo, devorohanaṁ pākaṭaṁ. Yathā",
  "atk-abh01a0:233_7": "nāma cakkavattirañño hatthiratanaṁ vā assaratanaṁ vā thenetvā yānake yojetvā vicaraṇaṁ",
  "atk-abh01a0:233_8": "nāma aṭṭhānaṁ akāraṇaṁ; cakkaratanaṁ vā pana thenetvā palālasakaṭe olambitvā vicaraṇaṁ",
  "atk-abh01a0:233_9": "nāma aṭṭhānaṁ akāraṇaṁ; yojanappamāṇaṁ obhāsanasamatthaṁ maṇiratanaṁ vā pana kappāsapacchiyaṁ",
  "atk-abh01a0:233_10": "pakkhipitvā vaḷañjanaṁ nāma aṭṭhānaṁ akāraṇaṁ. Kasmā? Rājārahabhaṇḍatāya; evameva",
  "atk-abh01a0:233_11": "abhidhammo nāma na aññesaṁ visayo, sabbaññubuddhānaṁyeva visayo. Tesaṁ vasena desetabbadesanā.",
  "atk-abh01a0:233_12": "Buddhānañhi okkanti pākaṭā…pe… devorohanaṁ pākaṭaṁ. Abhidhammassa nidānakiccaṁ nāma",
  "atk-abh01a0:233_13": "natthi paṇḍitā’ti. Na hi sakkā evaṁ vutte paravādinā sahadhammikaṁ udāharaṇaṁ udāharituṁ.",
  "atk-abh01a0:234_0": "Maṇḍalārāmavāsī tissabhūtitthero pana mahābodhinidāno esa abhidhammo nāmāti dassetuṁ",
  "atk-abh01a0:234_1": "‘‘yena svāhaṁ, bhikkhave, vihārena paṭhamābhisambuddho viharāmi tassa padesena vihāsi’’nti",
  "atk-abh01a0:234_2": "(saṁ. ni. 5.11) imaṁ padesavihārasuttantaṁ āharitvā kathesi. Dasavidho hi padeso",
  "atk-abh01a0:234_3": "nāma – khandhapadeso, āyatanapadeso, dhātupadeso, saccapadeso, indriyapadeso, paccayākārapadeso,",
  "atk-abh01a0:234_4": "satipaṭṭhānapadeso, jhānapadeso, nāmapadeso, dhammapadesoti. Tesu satthā mahābodhimaṇḍe",
  "atk-abh01a0:234_5": "pañcakkhandhe nippadesena paṭivijjhi, imaṁ temāsaṁ vedanākkhandhavaseneva vihāsi.",
  "atk-abh01a0:234_6": "Dvādasāyatanāni aṭṭhārasa dhātuyo nippadesena paṭivijjhi. Imaṁ temāsaṁ dhammāyatane",
  "atk-abh01a0:234_7": "vedanāvasena dhammadhātuyañca vedanāvaseneva vihāsi. Cattāri saccāni nippadesena",
  "atk-abh01a0:234_8": "paṭivijjhi, imaṁ temāsaṁ dukkhasacce vedanāvaseneva vihāsi. Bāvīsatindriyāni nippadesena",
  "atk-abh01a0:234_9": "paṭivijjhi, imaṁ temāsaṁ vedanāpañcakaindriyavasena vihāsi. Dvādasapadikaṁ paccayākāravaṭṭaṁ",
  "atk-abh01a0:234_10": "nippadesena paṭivijjhi, imaṁ temāsaṁ phassapaccayā vedanāvaseneva vihāsi. Cattāro",
  "atk-abh01a0:234_11": "satipaṭṭhāne nippadesena paṭivijjhi, imaṁ temāsaṁ vedanāsatipaṭṭhānavaseneva vihāsi.",
  "atk-abh01a0:234_12": "Cattāri jhānāni nippadesena paṭivijjhi, imaṁ temāsaṁ jhānaṅgesu vedanāvaseneva vihāsi.",
  "atk-abh01a0:234_13": "Nāmaṁ nippadesena paṭivijjhi, imaṁ temāsaṁ tattha vedanāvaseneva vihāsi. Dhamme nippadesena",
  "atk-abh01a0:234_14": "paṭivijjhi, imaṁ temāsaṁ vedanāttikavaseneva vihāsīti. Evaṁ thero padesavihārasuttantavasena",
  "atk-abh01a0:234_15": "abhidhammassa nidānaṁ kathesi.",
  "atk-abh01a0:235_0": "Gāmavāsī sumanadevatthero pana heṭṭhālohapāsāde dhammaṁ parivattento ‘ayaṁ paravādī",
  "atk-abh01a0:235_1": "bāhā paggayha araññe kandanto viya, asakkhikaṁ aḍḍaṁ karonto viya ca, abhidhamme",
  "atk-abh01a0:235_2": "nidānassa atthibhāvampi na jānātī’ti vatvā nidānaṁ kathento evamāha – ekaṁ samayaṁ",
  "atk-abh01a0:235_3": "bhagavā devesu viharati tāvatiṁsesu pāricchattakamūle paṇḍukambalasilāyaṁ. Tatra",
  "atk-abh01a0:235_4": "kho bhagavā devānaṁ tāvatiṁsānaṁ abhidhammakathaṁ kathesi – ‘‘kusalā dhammā, akusalā",
  "atk-abh01a0:235_5": "dhammā, abyākatā dhammā’’ti.",
  "atk-abh01a0:236_0": "Aññesu pana suttesu ekameva nidānaṁ. Abhidhamme dve nidānāni – adhigamanidānañca",
  "atk-abh01a0:236_1": "desanānidānañca . Tattha adhigamanidānaṁ dīpaṅkaradasabalato paṭṭhāya yāva mahābodhipallaṅkā",
  "atk-abh01a0:236_2": "veditabbaṁ. Desanānidānaṁ yāva dhammacakkappavattanā. Evaṁ ubhayanidānasampannassa",
  "atk-abh01a0:236_3": "panassa abhidhammassa nidānakosallatthaṁ idaṁ tāva pañhākammaṁ veditabbaṁ – ayaṁ",
  "atk-abh01a0:236_4": "abhidhammo nāma kena pabhāvito? Kattha paripācito? Kattha adhigato? Kadā adhigato?",
  "atk-abh01a0:236_5": "Kena adhigato? Kattha vicito? Kadā vicito? Kena vicito? Kattha desito? Kassatthāya",
  "atk-abh01a0:236_6": "desito? Kimatthaṁ desito? Kehi paṭiggahito? Ke sikkhanti? Ke sikkhitasikkhā? Ke dhārenti?",
  "atk-abh01a0:236_7": "Kassa vacanaṁ? Kenābhatoti?",
  "atk-abh01a0:237_0": "Tatridaṁ vissajjanaṁ – kena pabhāvitoti bodhiabhinīhārasaddhāya pabhāvito. Kattha",
  "atk-abh01a0:237_1": "paripācitoti aḍḍhachakkesu jātakasatesu. Kattha adhigatoti bodhimūle. Kadā adhigatoti",
  "atk-abh01a0:237_2": "visākhāpuṇṇamāsiyaṁ. Kenādhigatoti sabbaññubuddhena. Kattha vicitoti bodhimaṇḍe.",
  "atk-abh01a0:237_3": "Kadāvicitoti ratanagharasattāhe. Kena vicitoti sabbaññubuddhena. Kattha desitoti",
  "atk-abh01a0:237_4": "devesu tāvatiṁsesu. Kassatthāya desitoti devatānaṁ. Kimatthaṁ desitoti caturoghaniddharaṇatthaṁ.",
  "atk-abh01a0:237_5": "Kehi paṭiggahitoti devehi. Ke sikkhantīti sekkhā ca puthujjanakalyāṇā ca. Ke sikkhitasikkhāti",
  "atk-abh01a0:237_6": "arahanto khīṇāsavā. Ke dhārentīti yesaṁ vattati te dhārenti. Kassa vacananti bhagavato",
  "atk-abh01a0:237_7": "vacanaṁ, arahato sammāsambuddhassa. Kenābhatoti ācariyaparamparāya.",
  "atk-abh01a0:238_0": "Ayañhi sāriputtatthero bhaddaji sobhito piyajālī piyapālo piyadassī kosiyaputto siggavo",
  "atk-abh01a0:238_1": "sandeho moggaliputto sudatto dhammiyo dāsako soṇako revatoti evamādīhi yāva tatiyasaṅgītikālā",
  "atk-abh01a0:238_2": "ābhato. Tato uddhaṁ tesaṁyeva sissānusissehīti evaṁ tāva jambudīpatale ācariyaparamparāya",
  "atk-abh01a0:238_3": "ābhato. Imaṁ pana dīpaṁ –",
  "atk-abh01a0:239": "Tato mahindo iṭṭiyo, uttiyo sambalo tathā;",
  "atk-abh01a0:240": "Paṇḍito bhaddanāmo ca, ete nāgā mahāpaññā.",
  "atk-abh01a0:241": "Jambudīpā idhāgatāti (pari. 3, 8).",
  "atk-abh01a0:242": "Imehi mahānāgehi ābhato. Tato uddhaṁ tesaṁyeva sissānusissasaṅkhātāya ācariyaparamparāya yāvajjatanakālā ābhato.",
  "atk-abh01a0:243": "Sumedhakathā",
  "atk-abh01a0:244_0": "Evaṁ ābhatassa panassa yaṁ taṁ dīpaṅkaradasabalato paṭṭhāya yāva mahābodhipallaṅkā",
  "atk-abh01a0:244_1": "adhigamanidānaṁ, yāva dhammacakkappavattanā desanānidānañca vuttaṁ, tassa āvibhāvatthaṁ",
  "atk-abh01a0:244_2": "ayaṁ anupubbikathā veditabbā –",
  "atk-abh01a0:245_0": "Ito kira kappasatasahassādhikānaṁ catunnaṁ asaṅkhyeyyānaṁ matthake amaravatī nāma",
  "atk-abh01a0:245_1": "nagaraṁ ahosi. Tattha sumedho nāma brāhmaṇo paṭivasati ubhato sujāto, mātito ca pitito",
  "atk-abh01a0:245_2": "ca, saṁsuddhagahaṇiko, yāva sattamā kulaparivaṭṭā akkhitto anupakuṭṭho jātivādena,",
  "atk-abh01a0:245_3": "abhirūpo dassanīyo pāsādiko paramāya vaṇṇapokkharatāya samannāgato. So aññaṁ kammaṁ",
  "atk-abh01a0:245_4": "akatvā brāhmaṇasippameva uggaṇhi. Tassa daharakāleyeva mātāpitaro kālamakaṁsu. Athassa",
  "atk-abh01a0:245_5": "rāsivaḍḍhako amacco āyapotthakaṁ āharitvā suvaṇṇarajatamaṇimuttādipūrite gabbhe vivaritvā",
  "atk-abh01a0:245_6": "‘ettakaṁ te kumāra mātu santakaṁ, ettakaṁ pitu santakaṁ, ettakā ayyakapayyakānaṁ",
  "atk-abh01a0:245_7": "santakāti yāva sattamā kulaparivaṭṭā dhanaṁ ācikkhitvā etaṁ paṭipajjāhī’ti āha. Sumedhapaṇḍito",
  "atk-abh01a0:245_8": "cintesi – ‘imaṁ dhanaṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi",
  "atk-abh01a0:245_9": "gahetvā na gatā, mayā pana gahetvā gamanakāraṇaṁ kātuṁ vaṭṭatī’ti so rañño ārocetvā",
  "atk-abh01a0:245_10": "nagare bheriṁ carāpetvā mahājanassa dānaṁ datvā tāpasapabbajjaṁ pabbaji. Imasmiṁ",
  "atk-abh01a0:245_11": "pana ṭhāne sumedhakathā kathetabbā. Vuttañhetaṁ buddhavaṁse (bu. vaṁ. 2.1-33) –",
  "atk-abh01a0:246": "Kappe ca satasahasse, caturo ca asaṅkhiye;",
  "atk-abh01a0:247": "Amaraṁ nāma nagaraṁ, dassaneyyaṁ manoramaṁ.",
  "atk-abh01a0:248": "Dasahi saddehi avivittaṁ, annapānasamāyutaṁ;",
  "atk-abh01a0:249": "Hatthisaddaṁ assasaddaṁ, bherisaṅkharathāni ca;",
  "atk-abh01a0:250": "Khādatha pivatha ceva, annapānena ghositaṁ.",
  "atk-abh01a0:251": "Nagaraṁ sabbaṅgasampannaṁ, sabbakammamupāgataṁ;",
  "atk-abh01a0:252": "Sattaratanasampannaṁ, nānājanasamākulaṁ;",
  "atk-abh01a0:253": "Samiddhaṁ devanagaraṁva, āvāsaṁ puññakamminaṁ.",
  "atk-abh01a0:254": "Nagare amaravatiyā, sumedho nāma brāhmaṇo;",
  "atk-abh01a0:255": "Anekakoṭisannicayo, pahūtadhanadhaññavā.",
  "atk-abh01a0:256": "Ajjhāyako mantadharo, tiṇṇaṁ vedāna pāragū;",
  "atk-abh01a0:257": "Lakkhaṇe itihāse ca, sadhamme pāramiṁ gato.",
  "atk-abh01a0:258": "Rahogato nisīditvā, evaṁ cintesahaṁ tadā;",
  "atk-abh01a0:259": "Dukkho punabbhavo nāma, sarīrassa ca bhedanaṁ.",
  "atk-abh01a0:260": "Jātidhammo jarādhammo, byādhidhammo sahaṁ tadā;",
  "atk-abh01a0:261": "Ajaraṁ amataṁ khemaṁ, pariyesissāmi nibbutiṁ.",
  "atk-abh01a0:262": "Yaṁnūnimaṁ pūtikāyaṁ, nānākuṇapapūritaṁ;",
  "atk-abh01a0:263": "Chaḍḍayitvāna gaccheyyaṁ, anapekkho anatthiko.",
  "atk-abh01a0:264": "Atthi hehiti so maggo, na so sakkā na hetuye;",
  "atk-abh01a0:265": "Pariyesissāmi taṁ maggaṁ, bhavato parimuttiyā.",
  "atk-abh01a0:266": "Yathāpi dukkhe vijjante, sukhaṁ nāmapi vijjati;",
  "atk-abh01a0:267": "Evaṁ bhave vijjamāne, vibhavopi icchitabbako.",
  "atk-abh01a0:268": "Yathāpi uṇhe vijjante, aparaṁ vijjati sītalaṁ;",
  "atk-abh01a0:269": "Evaṁ tividhaggi vijjante, nibbānaṁ icchitabbakaṁ.",
  "atk-abh01a0:270": "Yathāpi pāpe vijjante, kalyāṇamapi vijjati;",
  "atk-abh01a0:271": "Evameva jāti vijjante, ajātipicchitabbakaṁ.",
  "atk-abh01a0:272": "Yathā gūthagato puriso, taḷākaṁ disvāna pūritaṁ;",
  "atk-abh01a0:273": "Na gavesati taṁ taḷākaṁ, na doso taḷākassa so.",
  "atk-abh01a0:274": "Evaṁ kilesamaladhove, vijjante amatantaḷe;",
  "atk-abh01a0:275": "Na gavesati taṁ taḷākaṁ, na doso amatantaḷe.",
  "atk-abh01a0:276": "Yathā arīhi pariruddho, vijjante gamanampathe;",
  "atk-abh01a0:277": "Na palāyati so puriso, na doso añjasassa so.",
  "atk-abh01a0:278": "Evaṁ kilesapariruddho, vijjamāne sive pathe;",
  "atk-abh01a0:279": "Na gavesati taṁ maggaṁ, na doso sivamañjase.",
  "atk-abh01a0:280": "Yathāpi byādhito puriso, vijjamāne tikicchake;",
  "atk-abh01a0:281": "Na tikicchāpeti taṁ byādhiṁ, na doso so tikicchake.",
  "atk-abh01a0:282": "Evaṁ kilesabyādhīhi, dukkhito paripīḷito;",
  "atk-abh01a0:283": "Na gavesati taṁ ācariyaṁ, na doso so vināyake.",
  "atk-abh01a0:284": "Yathāpi kuṇapaṁ puriso, kaṇṭhe baddhaṁ jigucchiya;",
  "atk-abh01a0:285": "Mocayitvāna gaccheyya, sukhī serī sayaṁvasī.",
  "atk-abh01a0:286": "Tathevimaṁ pūtikāyaṁ, nānākuṇapasañcayaṁ;",
  "atk-abh01a0:287": "Chaḍḍayitvāna gaccheyyaṁ, anapekkho anatthiko.",
  "atk-abh01a0:288": "Yathā uccāraṭṭhānamhi, karīsaṁ naranāriyo;",
  "atk-abh01a0:289": "Chaḍḍayitvāna gacchanti, anapekkhā anatthikā.",
  "atk-abh01a0:290": "Evamevāhaṁ imaṁ kāyaṁ, nānākuṇapapūritaṁ;",
  "atk-abh01a0:291": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-abh01a0:292": "Yathāpi jajjaraṁ nāvaṁ, paluggaṁ udagāhiniṁ;",
  "atk-abh01a0:293": "Sāmī chaḍḍetvā gacchanti, anapekkhā anatthikā.",
  "atk-abh01a0:294": "Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-abh01a0:295": "Chaḍḍayitvāna gacchissaṁ, jiṇṇanāvaṁva sāmikā.",
  "atk-abh01a0:296": "Yathāpi puriso corehi, gacchanto bhaṇḍamādiya;",
  "atk-abh01a0:297": "Bhaṇḍacchedabhayaṁ disvā, chaḍḍayitvāna gacchati.",
  "atk-abh01a0:298": "Evameva ayaṁ kāyo, mahācorasamo viya;",
  "atk-abh01a0:299": "Pahāyimaṁ gamissāmi, kusalacchedanābhayā.",
  "atk-abh01a0:300": "Evāhaṁ cintayitvāna, nekakoṭisataṁ dhanaṁ;",
  "atk-abh01a0:301": "Nāthānāthānaṁ datvāna, himavantamupāgamiṁ.",
  "atk-abh01a0:302": "Himavantassāvidūre, dhammiko nāma pabbato;",
  "atk-abh01a0:303": "Assamo sukato mayhaṁ, paṇṇasālā sumāpitā.",
  "atk-abh01a0:304": "Caṅkamaṁ tattha māpesiṁ, pañcadosavivajjitaṁ;",
  "atk-abh01a0:305": "Aṭṭhaguṇasamupetaṁ, abhiññābalamāhariṁ.",
  "atk-abh01a0:306": "Sāṭakaṁ pajahiṁ tattha, navadosamupāgataṁ;",
  "atk-abh01a0:307": "Vākacīraṁ nivāsesiṁ, dvādasaguṇamupāgataṁ.",
  "atk-abh01a0:308": "Aṭṭhadosasamākiṇṇaṁ , pajahiṁ paṇṇasālakaṁ;",
  "atk-abh01a0:309": "Upāgamiṁ rukkhamūlaṁ, guṇe dasahupāgataṁ.",
  "atk-abh01a0:310": "Vāpitaṁ ropitaṁ dhaññaṁ, pajahiṁ niravasesato;",
  "atk-abh01a0:311": "Anekaguṇasampannaṁ, pavattaphalamādiyiṁ.",
  "atk-abh01a0:312": "Tatthappadhānaṁ padahiṁ, nisajjaṭṭhānacaṅkame;",
  "atk-abh01a0:313": "Abbhantaramhi sattāhe, abhiññābala pāpuṇinti. (bu. vaṁ. 2.1-33);",
  "atk-abh01a0:314_0": "Tattha assamo sukato mayhaṁ, paṇṇasālā sumāpitāti imissā pāḷiyā sumedhapaṇḍitena",
  "atk-abh01a0:314_1": "assamapaṇṇasālācaṅkamā sahatthā māpitā viya vuttā. Ayaṁ panettha attho – mahāsattañhi",
  "atk-abh01a0:314_2": "‘‘himavantaṁ ajjhogāhetvā ajja dhammikapabbataṁ pavisissāmī’’ti nikkhantaṁ disvā",
  "atk-abh01a0:314_3": "sakko devānamindo vissakammadevaputtaṁ āmantesi – ‘‘gaccha, tāta, ayaṁ sumedhapaṇḍito",
  "atk-abh01a0:314_4": "‘pabbajissāmī’ti nikkhanto etassa vasanaṭṭhānaṁ māpehī’’ti. So tassa vacanaṁ sampaṭicchitvā",
  "atk-abh01a0:314_5": "ramaṇīyaṁ assamaṁ suguttaṁ paṇṇasālaṁ, manoramaṁ caṅkamañca māpesi. Bhagavā pana",
  "atk-abh01a0:314_6": "tadā attano puññānubhāvena nipphannaṁ taṁ assamapadaṁ sandhāya ‘‘sāriputta tasmiṁ dhammikapabbate –",
  "atk-abh01a0:315": "Assamo sukato mayhaṁ, paṇṇasālā sumāpitā;",
  "atk-abh01a0:316": "Caṅkamaṁ tattha māpesiṁ, pañcadosavivajjita’’nti. –",
  "atk-abh01a0:317": "Āha. Tattha assamo sukato mayhanti sukato mayā. Paṇṇasālā sumāpitāti paṇṇacchannā sālāpi me sumāpitā ahosi.",
  "atk-abh01a0:318_0": "Pañcadosavivajjitanti pañcime caṅkamadosā nāma thaddhavisamatā, antorukkhatā, gahanacchannatā,",
  "atk-abh01a0:318_1": "atisambādhatā, ativisālatāti. Thaddhavisamabhūmibhāgasmiñhi caṅkame caṅkamantassa",
  "atk-abh01a0:318_2": "pādā rujjanti, phoṭā uṭṭhahanti, cittaṁ ekaggataṁ na labhati, kammaṭṭhānaṁ vipajjati.",
  "atk-abh01a0:318_3": "Mudusamatale pana phāsuvihāraṁ āgamma kammaṭṭhānaṁ sampajjati. Tasmā thaddhavisamabhūmibhāgatā",
  "atk-abh01a0:318_4": "eko dosoti veditabbo. Caṅkamanassa anto vā majjhe vā koṭiyaṁ vā rukkhe sati pamādamāgamma",
  "atk-abh01a0:318_5": "caṅkamantassa nalāṭaṁ vā sīsaṁ vā paṭihaññatīti antorukkhatā dutiyo doso. Tiṇalatādigahanacchanne",
  "atk-abh01a0:318_6": "caṅkame caṅkamanto andhakāravelāyaṁ uragādike pāṇe akkamitvā vā māreti, tehi vā daṭṭho",
  "atk-abh01a0:318_7": "dukkhaṁ āpajjatīti gahanacchannatā tatiyo doso. Atisambādhe caṅkame vitthārato ratanike",
  "atk-abh01a0:318_8": "vā aḍḍharatanike vā caṅkamantassa paricchede pakkhalitvā nakhāpi aṅguliyopi bhijjantīti",
  "atk-abh01a0:318_9": "atisambādhatā catuttho doso. Ativisāle caṅkame caṅkamantassa cittaṁ vidhāvati, ekaggataṁ",
  "atk-abh01a0:318_10": "na labhatīti ativisālatā pañcamo doso. Puthulato pana diyaḍḍharatanaṁ dvīsu passesu",
  "atk-abh01a0:318_11": "ratanamattaanucaṅkamaṁ dīghato saṭṭhihatthaṁ mudutalaṁ samavippakiṇṇavālukaṁ caṅkamaṁ",
  "atk-abh01a0:318_12": "vaṭṭati, cetiyagirimhi dīpappasādakamahāmahindattherassa caṅkamanaṁ viya, tādisaṁ",
  "atk-abh01a0:318_13": "taṁ ahosi. Tenāha ‘‘caṅkamaṁ tattha māpesiṁ, pañcadosavivajjita’’nti.",
  "atk-abh01a0:319_0": "Aṭṭhaguṇasamupetanti aṭṭhahi samaṇasukhehi upetaṁ. Aṭṭhimāni samaṇasukhāni nāma dhanadhaññapariggahābhāvo",
  "atk-abh01a0:319_1": "anavajjapiṇḍapariyesanabhāvo, nibbutapiṇḍabhuñjanabhāvo, raṭṭhaṁ pīḷetvā dhanasāraṁ",
  "atk-abh01a0:319_2": "vā sīsakahāpaṇādīni vā gaṇhantesu rājakulesu raṭṭhapīḷanakilesābhāvo, upakaraṇesu",
  "atk-abh01a0:319_3": "nicchandarāgabhāvo, coravilope nibbhayabhāvo, rājarājamahāmaccehi asaṁsaṭṭhabhāvo",
  "atk-abh01a0:319_4": "catūsu disāsu appaṭihatabhāvoti. Idaṁ vuttaṁ hoti ‘‘yathā tasmiṁ assame vasantena",
  "atk-abh01a0:319_5": "sakkā honti imāni aṭṭha samaṇasukhāni vindituṁ, evaṁ aṭṭhaguṇasamupetaṁ taṁ assamaṁ māpesi’’ nti.",
  "atk-abh01a0:320_0": "Abhiññābalamāharinti pacchā tasmiṁ assame vasanto kasiṇaparikammaṁ katvā abhiññānañca",
  "atk-abh01a0:320_1": "samāpattīnañca uppādanatthāya aniccato dukkhato vipassanaṁ ārabhitvā thāmappattaṁ",
  "atk-abh01a0:320_2": "vipassanābalaṁ āhariṁ. Yathā tasmiṁ vasanto taṁ balaṁ āharituṁ sakkomi, evaṁ taṁ",
  "atk-abh01a0:320_3": "assamaṁ tassa abhiññatthāya vipassanābalassa anucchavikaṁ katvā māpesinti attho.",
  "atk-abh01a0:321_0": "Sāṭakaṁ pajahiṁ tattha, navadosamupāgatanti etthāyaṁ anupubbikathā, tadā kira kuṭileṇacaṅkamādipaṭimaṇḍitaṁ",
  "atk-abh01a0:321_1": "pupphūpagaphalūpagarukkhasañchannaṁ ramaṇīyaṁ madhurasalilāsayaṁ apagatavāḷamigabhiṁsanakasakuṇaṁ",
  "atk-abh01a0:321_2": "pavivekakkhamaṁ assamaṁ māpetvā alaṅkatacaṅkamassa ubhosu antesu ālambanaphalakaṁ",
  "atk-abh01a0:321_3": "saṁvidhāya nisīdanatthāya caṅkamavemajjhe samatalaṁ muggavaṇṇasilaṁ māpetvā antopaṇṇasālāyaṁ",
  "atk-abh01a0:321_4": "jaṭāmaṇḍalavākacīratidaṇḍakuṇḍikādike tāpasaparikkhāre maṇḍape pānīyaghaṭapānīyasaṅkhapānīyasarāvāni",
  "atk-abh01a0:321_5": "aggisālāyaṁ aṅgārakapalladāruādīnīti evaṁ yaṁ yaṁ pabbajitānaṁ upakārāya saṁvattati,",
  "atk-abh01a0:321_6": "taṁ taṁ sabbaṁ māpetvā paṇṇasālāya bhittiyaṁ ‘‘ye keci pabbajitukāmā ime parikkhāre",
  "atk-abh01a0:321_7": "gahetvā pabbajantū’’ti akkharāni chinditvā devalokameva gate vissakammadevaputte",
  "atk-abh01a0:321_8": "sumedhapaṇḍito himavantapāde girikandarānusārena attano nivāsanānurūpaṁ phāsukaṭṭhānaṁ",
  "atk-abh01a0:321_9": "olokento nadīnivattane vissakammanimmitaṁ sakkadattiyaṁ ramaṇīyaṁ assamaṁ disvā caṅkamakoṭiṁ",
  "atk-abh01a0:321_10": "gantvā padavalañjaṁ apassanto ‘‘dhuvaṁ pabbajitā dhuragāme bhikkhaṁ pariyesitvā kilantarūpā",
  "atk-abh01a0:321_11": "āgantvā paṇṇasālaṁ pavisitvā nisinnā bhavissantī’’ti cintetvā thokaṁ āgametvā ‘‘ativiya",
  "atk-abh01a0:321_12": "cirāyanti, jānissāmī’’ti paṇṇasālakuṭidvāraṁ vivaritvā anto pavisitvā ito cito ca",
  "atk-abh01a0:321_13": "olokento mahābhittiyaṁ akkharāni vācetvā ‘‘mayhaṁ kappiyaparikkhārā ete, ime gahetvā",
  "atk-abh01a0:321_14": "pabbajissāmī’’ti attanā nivatthapārutaṁ sāṭakayugaṁ pajahi. Tenāha ‘‘sāṭakaṁ pajahiṁ",
  "atk-abh01a0:321_15": "tatthā’’ti. Evaṁ paviṭṭho ahaṁ sāriputta tassaṁ paṇṇasālāyaṁ sāṭakaṁ pajahiṁ.",
  "atk-abh01a0:322_0": "Navadosamupāgatanti sāṭakaṁ pajahanto nava dose disvā pajahinti dīpeti. Tāpasapabbajjaṁ",
  "atk-abh01a0:322_1": "pabbajitānañhi sāṭakasmiṁ nava dosā upaṭṭhahanti. Tesu tassa mahagghabhāvo eko doso,",
  "atk-abh01a0:322_2": "parapaṭibaddhatāya uppajjanabhāvo eko, paribhogena lahuṁ kilissanabhāvo eko, kiliṭṭho",
  "atk-abh01a0:322_3": "hi dhovitabbo ca rajitabbo ca hoti, paribhogena lahukaṁ jīraṇabhāvo eko jiṇṇassa",
  "atk-abh01a0:322_4": "hi tunnaṁ vā aggaḷadānaṁ vā kātabbaṁ hoti. Punapariyesanāya durabhisambhavabhāvo",
  "atk-abh01a0:322_5": "eko, tāpasapabbajjāya asāruppabhāvo eko, paccatthikānaṁ sādhāraṇabhāvo eko, yathā",
  "atk-abh01a0:322_6": "hi naṁ paccatthikā na gaṇhanti, evaṁ gopetabbo hoti. Paribhuñjantassa vibhūsanaṭṭhānabhāvo",
  "atk-abh01a0:322_7": "eko, gahetvā carantassa khandhabhāramahicchabhāvo ekoti.",
  "atk-abh01a0:323_0": "Vākacīraṁ nivāsesinti tadā ahaṁ sāriputta ime nava dose disvā sāṭakaṁ pahāya vākacīraṁ",
  "atk-abh01a0:323_1": "nivāsesiṁ muñjatiṇaṁ hīraṁ hīraṁ katvā ganthetvā kataṁ vākacīraṁ nivāsanapārupanatthāya ādiyinti attho.",
  "atk-abh01a0:324_0": "Dvādasaguṇamupāgatanti dvādasahi ānisaṁsehi samannāgataṁ, vākacīrasmiñhi dvādasānisaṁsā",
  "atk-abh01a0:324_1": "– appagghaṁ sundaraṁ kappiyanti ayaṁ tāva eko ānisaṁso, sahatthā kātuṁ sakkāti ayaṁ",
  "atk-abh01a0:324_2": "dutiyo, paribhogena saṇikaṁ kilissati dhoviyamānepi papañco natthīti ayaṁ tatiyo,",
  "atk-abh01a0:324_3": "paribhogena jiṇṇepi sibbitabbābhāvo catuttho, puna pariyesantassa sukhena karaṇabhāvo",
  "atk-abh01a0:324_4": "pañcamo, tāpasapabbajjāya sāruppabhāvo chaṭṭho, paccatthikānaṁ nirupabhogabhāvo sattamo,",
  "atk-abh01a0:324_5": "paribhuñjantassa vibhūsanaṭṭhānābhāvo aṭṭhamo, dhāraṇe sallahukabhāvo navamo, cīvarapaccaye",
  "atk-abh01a0:324_6": "appicchabhāvo dasamo, vākuppattiyā dhammikaanavajjabhāvo ekādasamo vākacīre naṭṭhepi",
  "atk-abh01a0:324_7": "anapekkhabhāvo dvādasamoti.",
  "atk-abh01a0:325_0": "Aṭṭhadosasamākiṇṇaṁ, pajahiṁ paṇṇasālakanti kathaṁ pajahiṁ? So kira varasāṭakayugaṁ",
  "atk-abh01a0:325_1": "omuñcanto cīvaravaṁse laggitaṁ anojapupphadāmasadisaṁ rattavākacīraṁ gahetvā nivāsetvā",
  "atk-abh01a0:325_2": "tassupari aparaṁ suvaṇṇavaṇṇaṁ vākacīraṁ paridahitvā punnāgapupphasantharasadisaṁ",
  "atk-abh01a0:325_3": "sakhuraṁ ajinacammaṁ ekaṁsaṁ katvā jaṭāmaṇḍalaṁ paṭimuñcitvā cūḷāya saddhiṁ niccalabhāvakaraṇatthaṁ",
  "atk-abh01a0:325_4": "sārasūciṁ pavesetvā muttājālasadisāya sikkāya pavāḷavaṇṇaṁ kuṇḍikaṁ odahitvā tīsu",
  "atk-abh01a0:325_5": "ṭhānesu vaṅkakājaṁ ādāya ekissā kājakoṭiyā kuṇḍikaṁ, ekissā aṅkusakapacchitidaṇḍakādīni",
  "atk-abh01a0:325_6": "olaggetvā khārikājaṁ aṁse katvā dakkhiṇena hatthena kattaradaṇḍaṁ gahetvā paṇṇasālato",
  "atk-abh01a0:325_7": "nikkhamitvā saṭṭhihatthe mahācaṅkame aparāparaṁ caṅkamanto attano vesaṁ oloketvā",
  "atk-abh01a0:325_8": "‘‘mayhaṁ manoratho matthakaṁ patto, sobhati vata me pabbajjā, buddhapaccekabuddhādīhi",
  "atk-abh01a0:325_9": "sabbehipi dhīrapurisehi vaṇṇitā thomitā ayaṁ pabbajjā nāma, pahīnaṁ me gihibandhanaṁ,",
  "atk-abh01a0:325_10": "nikkhantosmi nekkhammaṁ, laddhā me uttamapabbajjā, karissāmi samaṇadhammaṁ, labhissāmi",
  "atk-abh01a0:325_11": "aggaphalasukha’’nti ussāhajāto khārikājaṁ otāretvā caṅkamavemajjhe muggavaṇṇasilāpaṭṭe",
  "atk-abh01a0:325_12": "suvaṇṇapaṭimā viya nisinno divasabhāgaṁ vītināmetvā sāyanhasamayaṁ paṇṇasālaṁ pavisitvā",
  "atk-abh01a0:325_13": "bidalamañcakapasse kaṭṭhattharikāya nipanno sarīraṁ utuṁ gāhāpetvā balavapaccūse",
  "atk-abh01a0:325_14": "pabujjhitvā attano āgamanaṁ āvajjesi ‘‘ahaṁ gharāvāse ādīnavaṁ disvā amitabhogaṁ",
  "atk-abh01a0:325_15": "anantayasaṁ pahāya araññaṁ pavisitvā nekkhamagavesako hutvā pabbajito, ito dāni paṭṭhāya",
  "atk-abh01a0:325_16": "pamādacāraṁ carituṁ na vaṭṭati, pavivekañhi pahāya vicarantaṁ micchāvitakkamakkhikā",
  "atk-abh01a0:325_17": "khādanti, idāni mayā pavivekamanubrūhetuṁ vaṭṭati, ahañhi gharāvāsaṁ palibodhato",
  "atk-abh01a0:325_18": "disvā nikkhanto, ayañca manāpā paṇṇasālā, beluvapakkavaṇṇā paribhaṇḍakatā bhūmi,",
  "atk-abh01a0:325_19": "rajatavaṇṇā setabhittiyo, kapotapādavaṇṇaṁ paṇṇacchadanaṁ, vicittattharaṇavaṇṇo bidalamañcako,",
  "atk-abh01a0:325_20": "nivāsaphāsukaṁ vasanaṭṭhānaṁ, na etto atirekatarā viya me gehasampadā paññāyatī’’ti",
  "atk-abh01a0:325_21": "paṇṇasālāya dose vicinanto aṭṭha dose passi.",
  "atk-abh01a0:326_0": "Paṇṇasālāparibhogasmiñhi aṭṭha ādīnavā – mahāsamārambhena? Dabbasambhāre samodhānetvā",
  "atk-abh01a0:326_1": "karaṇapariyesanabhāvo eko ādīnavo. Tiṇapaṇṇamattikāsu patitāsu tāsaṁ punappunaṁ ṭhapetabbatāya",
  "atk-abh01a0:326_2": "nibaddhajagganabhāvo dutiyo, senāsanaṁ nāma mahallakassa pāpuṇāti, avelāya vuṭṭhāpiyamānassa",
  "atk-abh01a0:326_3": "cittekaggatā na hotīti uṭṭhāpanīyabhāvo tatiyo, sītuṇhapaṭighātena kāyassa sukhumālakaraṇabhāvo",
  "atk-abh01a0:326_4": "catuttho, gehaṁ paviṭṭhena yaṁkiñci pāpaṁ sakkā kātunti garahapaṭicchādanabhāvo pañcamo,",
  "atk-abh01a0:326_5": "‘‘mayha’’nti pariggahakaraṇabhāvo chaṭṭho, gehassa atthibhāvo nāmesa dutiyakavāso",
  "atk-abh01a0:326_6": "viyāti sattamo ūkāmaṅgulagharagoḷikādīnaṁ sādhāraṇatāya bahusādhāraṇabhāvo aṭṭhamoti",
  "atk-abh01a0:326_7": "ime aṭṭha ādīnave disvā mahāsatto paṇṇasālaṁ pajahi. Tenāha ‘‘aṭṭhadosasamākiṇṇaṁ,",
  "atk-abh01a0:326_8": "pajahiṁ paṇṇasālaka’’nti.",
  "atk-abh01a0:327": "Upāgamiṁ rukkhamūlaṁ guṇe dasahupāgatanti channaṁ paṭikkhipitvā dasahi guṇehi upetaṁ rukkhamūlaṁ upāgatosmīti vadati.",
  "atk-abh01a0:328_0": "Tatrime dasa guṇā – appasamārambhatā eko guṇo upagamanamattameva hi tattha hotīti.",
  "atk-abh01a0:328_1": "Appaṭijagganatā dutiyo tañhi sammaṭṭhampi asammaṭṭhampi paribhogaphāsukaṁ hotiyeva.",
  "atk-abh01a0:328_2": "Anuṭṭhāpanīyabhāvo tatiyo, garahaṁ nappaṭicchādeti, tattha hi pāpaṁ karonto lajjatīti",
  "atk-abh01a0:328_3": "garahāya appaṭicchādanabhāvo catuttho, abbhokāsāvāso viya kāyaṁ na santhambhetīti",
  "atk-abh01a0:328_4": "kāyassa asanthambhanabhāvo pañcamo. Pariggahakaraṇābhāvo chaṭṭho, gehālayapaṭikkhepo",
  "atk-abh01a0:328_5": "sattamo, bahusādhāraṇagehe viya ‘‘paṭijaggissāmi naṁ, nikkhamathā’’ti nīharaṇābhāvo",
  "atk-abh01a0:328_6": "aṭṭhamo, vasantassa sappītikabhāvo navamo, rukkhamūlasenāsanassa gatagataṭṭhāne sulabhatāya",
  "atk-abh01a0:328_7": "anapekkhabhāvo dasamoti, ime dasa guṇe disvā rukkhamūlaṁ upāgatosmīti vadati.",
  "atk-abh01a0:329_0": "Imāni ettakāni kāraṇāni sallakkhetvā mahāsatto punadivase bhikkhāya gāmaṁ pāvisi.",
  "atk-abh01a0:329_1": "Athassa sampattagāme manussā mahantena ussāhena bhikkhaṁ adaṁsu. So bhattakiccaṁ",
  "atk-abh01a0:329_2": "niṭṭhāpetvā assamaṁ āgamma nisīditvā cintesi ‘‘nāhaṁ ‘āhāraṁ na labhāmī’ti pabbajito",
  "atk-abh01a0:329_3": "siniddhāhāro nāmesa mānamadapurisamade vaḍḍheti. Āhāramūlakassa dukkhassa anto natthi",
  "atk-abh01a0:329_4": "yaṁnūnāhaṁ vāpitaṁ ropitaṁ dhaññanibbattakaṁ āhāraṁ pajahitvā pavattaphalabhojano",
  "atk-abh01a0:329_5": "bhaveyya’’nti. So tato paṭṭhāya tathā katvā ghaṭento vāyamanto sattāhabbhantareyeva",
  "atk-abh01a0:329_6": "aṭṭha samāpattiyo pañca ca abhiññāyo nibbattesi. Tena vuttaṁ –",
  "atk-abh01a0:330": "‘‘Vāpitaṁ ropitaṁ dhaññaṁ, pajahiṁ niravasesato;",
  "atk-abh01a0:331": "Anekaguṇasampannaṁ, pavattaphalamādiyiṁ.",
  "atk-abh01a0:332": "‘‘Tatthappadhānaṁ padahiṁ, nisajjaṭṭhānacaṅkame;",
  "atk-abh01a0:333": "Abbhantaramhi sattāhe, abhiññābala pāpuṇi’’nti.",
  "atk-abh01a0:334": "Evaṁ me siddhippattassa, vasībhūtassa sāsane;",
  "atk-abh01a0:335": "Dīpaṅkaro nāma jino, uppajji lokanāyako.",
  "atk-abh01a0:336": "Uppajjante ca jāyante, bujjhante dhammadesane;",
  "atk-abh01a0:337": "Caturo nimitte nāddasaṁ, jhānaratisamappito.",
  "atk-abh01a0:338": "Paccantadesavisaye, nimantetvā tathāgataṁ;",
  "atk-abh01a0:339": "Tassa āgamanaṁ maggaṁ, sodhenti tuṭṭhamānasā.",
  "atk-abh01a0:340": "Ahaṁ tena samayena, nikkhamitvā sakassamā;",
  "atk-abh01a0:341": "Dhunanto vākacīrāni, gacchāmi ambare tadā.",
  "atk-abh01a0:342": "Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-abh01a0:343": "Orohitvāna gaganā, manusse pucchi tāvade.",
  "atk-abh01a0:344": "‘‘Tuṭṭhahaṭṭho pamudito, vedajāto mahājano;",
  "atk-abh01a0:345": "Kassa sodhīyati maggo, añjasaṁ vaṭumāyanaṁ’’.",
  "atk-abh01a0:346": "Te me puṭṭhā viyākaṁsu ‘‘buddho loke anuttaro;",
  "atk-abh01a0:347": "Dīpaṅkaro nāma jino, uppajji lokanāyako;",
  "atk-abh01a0:348": "Tassa sodhīyati maggo, añjasaṁ vaṭumāyanaṁ’’.",
  "atk-abh01a0:349": "‘‘Buddho’’ti vacanaṁ sutvāna, pīti uppajji tāvade;",
  "atk-abh01a0:350": "‘‘Buddho buddho’’ti kathayanto, somanassaṁ pavedayiṁ.",
  "atk-abh01a0:351": "Tattha ṭhatvā vicintesiṁ, tuṭṭho saṁviggamānaso;",
  "atk-abh01a0:352": "‘‘Idha bījāni ropissaṁ, khaṇo ve mā upaccagā’’.",
  "atk-abh01a0:353": "Yadi buddhassa sodhetha, ekokāsaṁ dadātha me;",
  "atk-abh01a0:354": "Ahampi sodhayissāmi, añjasaṁ vaṭumāyanaṁ.",
  "atk-abh01a0:355": "Adaṁsu te mamokāsaṁ, sodhetuṁ añjasaṁ tadā;",
  "atk-abh01a0:356": "‘‘Buddho buddho’’ti cintento, maggaṁ sodhemahaṁ tadā.",
  "atk-abh01a0:357": "Aniṭṭhite pamokāse, dīpaṅkaro mahāmuni;",
  "atk-abh01a0:358": "Catūhi satasahassehi, chaḷabhiññehi tādihi;",
  "atk-abh01a0:359": "Khīṇāsavehi vimalehi, paṭipajji añjasaṁ jino.",
  "atk-abh01a0:360": "Paccuggamanā vattanti, vajjanti bheriyo bahū;",
  "atk-abh01a0:361": "Āmoditā naramarū, sādhukāraṁ pavattayuṁ.",
  "atk-abh01a0:362": "Devā manusse passanti, manussāpi ca devatā;",
  "atk-abh01a0:363": "Ubhopi te pañjalikā, anuyanti tathāgataṁ.",
  "atk-abh01a0:364": "Devā dibbehi turiyehi, manussā mānusehi ca;",
  "atk-abh01a0:365": "Ubhopi te vajjayantā, anuyanti tathāgataṁ.",
  "atk-abh01a0:366": "Dibbaṁ mandāravaṁ pupphaṁ, padumaṁ pārichattakaṁ;",
  "atk-abh01a0:367": "Disodisaṁ okiranti, ākāsanabhagatā marū.",
  "atk-abh01a0:368": "Dibbaṁ candanacuṇṇañca, varagandhañca kevalaṁ;",
  "atk-abh01a0:369": "Disodisaṁ okiranti, ākāsanabhagatā marū.",
  "atk-abh01a0:370": "Campakaṁ salalaṁ nīpaṁ, nāgapunnāgaketakaṁ;",
  "atk-abh01a0:371": "Disodisaṁ ukkhipanti, bhūmitalagatā narā.",
  "atk-abh01a0:372": "Kese muñcitvāhaṁ tattha, vākacīrañca cammakaṁ;",
  "atk-abh01a0:373": "Kalale pattharitvāna, avakujjo nipajjahaṁ.",
  "atk-abh01a0:374": "Akkamitvāna maṁ buddho, saha sissehi gacchatu;",
  "atk-abh01a0:375": "Mā naṁ kalale akkamittha, hitāya me bhavissati.",
  "atk-abh01a0:376": "Pathaviyaṁ nipannassa, evaṁ me āsi cetaso;",
  "atk-abh01a0:377": "‘‘Icchamāno ahaṁ ajja, kilese jhāpaye mama.",
  "atk-abh01a0:378": "‘‘Kiṁ me aññātavesena, dhammaṁ sacchikatenidha;",
  "atk-abh01a0:379": "Sabbaññutaṁ pāpuṇitvā, buddho hessaṁ sadevake.",
  "atk-abh01a0:380": "‘‘Kiṁ me ekena tiṇṇena, purisena thāmadassinā;",
  "atk-abh01a0:381": "Sabbaññutaṁ pāpuṇitvā, santāressaṁ sadevakaṁ.",
  "atk-abh01a0:382": "‘‘Iminā me adhikārena, katena purisuttame;",
  "atk-abh01a0:383": "Sabbaññutaṁ pāpuṇitvā, tāremi janataṁ bahuṁ.",
  "atk-abh01a0:384": "‘‘Saṁsārasotaṁ chinditvā, viddhaṁsetvā tayo bhave;",
  "atk-abh01a0:385": "Dhammanāvaṁ samāruyha, santāressaṁ sadevakaṁ’’.",
  "atk-abh01a0:386": "Dīpaṅkaro lokavidū, āhutīnaṁ paṭiggaho;",
  "atk-abh01a0:387": "Ussīsake maṁ ṭhatvāna, idaṁ vacanamabrvi.",
  "atk-abh01a0:388": "‘‘Passatha imaṁ tāpasaṁ, jaṭilaṁ uggatāpanaṁ;",
  "atk-abh01a0:389": "Aparimeyye ito kappe, buddho loke bhavissati.",
  "atk-abh01a0:390": "‘‘Ahu kapilavhayā rammā, nikkhamitvā tathāgato;",
  "atk-abh01a0:391": "Padhānaṁ padahitvāna, katvā dukkarakārikaṁ.",
  "atk-abh01a0:392": "‘‘Ajapālarukkhamūle, nisīditvā tathāgato;",
  "atk-abh01a0:393": "Tattha pāyāsaṁ paggayha, nerañjaramupehiti.",
  "atk-abh01a0:394": "‘‘Nerañjarāya tīramhi, pāyāsaṁ ada so jino;",
  "atk-abh01a0:395": "Paṭiyattavaramaggena, bodhimūlamupehiti.",
  "atk-abh01a0:396": "‘‘Tato padakkhiṇaṁ katvā, bodhimaṇḍaṁ anuttaro;",
  "atk-abh01a0:397": "Assattharukkhamūlamhi, bujjhissati mahāyaso.",
  "atk-abh01a0:398": "‘‘Imassa janikā mātā, māyā nāma bhavissati;",
  "atk-abh01a0:399": "Pitā suddhodano nāma, ayaṁ hessati gotamo.",
  "atk-abh01a0:400": "‘‘Anāsavā vītarāgā, santacittā samāhitā;",
  "atk-abh01a0:401": "Kolito upatisso ca, aggā hessanti sāvakā;",
  "atk-abh01a0:402": "Ānando nāmupaṭṭhāko, upaṭṭhissatimaṁ jinaṁ.",
  "atk-abh01a0:403": "‘‘Khemā uppalavaṇṇā ca, aggā hessanti sāvikā;",
  "atk-abh01a0:404": "Anāsavā vītarāgā, santacittā samāhitā.",
  "atk-abh01a0:405": "‘‘Bodhi tassa bhagavato, assatthoti pavuccati;",
  "atk-abh01a0:406": "Citto ca hatthāḷavako, aggā hessantupaṭṭhakā;",
  "atk-abh01a0:407": "Uttarā nandamātā ca, aggā hessantupaṭṭhikā’’.",
  "atk-abh01a0:408": "Idaṁ sutvāna vacanaṁ, asamassa mahesino;",
  "atk-abh01a0:409": "Āmoditā naramarū, buddhabījaṁ kira ayaṁ.",
  "atk-abh01a0:410": "Ukkuṭṭhisaddā vattanti, apphoṭenti hasanti ca;",
  "atk-abh01a0:411": "Katañjalī namassanti, dasasahassī sadevakā.",
  "atk-abh01a0:412": "Yadimassa lokanāthassa, virajjhissāma sāsanaṁ;",
  "atk-abh01a0:413": "Anāgatamhi addhāne, hessāma sammukhā imaṁ.",
  "atk-abh01a0:414": "Yathā manussā nadiṁ tarantā, paṭititthaṁ virajjhiya;",
  "atk-abh01a0:415": "Heṭṭhā titthe gahetvāna, uttaranti mahānadiṁ.",
  "atk-abh01a0:416": "Evameva mayaṁ sabbe, yadi muñcāmimaṁ jinaṁ;",
  "atk-abh01a0:417": "Anāgatamhi addhāne, hessāma sammukhā imaṁ.",
  "atk-abh01a0:418": "Dīpaṅkaro lokavidū, āhutīnaṁ paṭiggaho;",
  "atk-abh01a0:419": "Mama kammaṁ pakittetvā, dakkhiṇaṁ pādamuddhari.",
  "atk-abh01a0:420": "Ye tatthāsuṁ jinaputtā, sabbe padakkhiṇamakaṁsu maṁ;",
  "atk-abh01a0:421": "Narā nāgā ca gandhabbā, abhivādetvāna pakkamuṁ.",
  "atk-abh01a0:422": "Dassanaṁ me atikkante, sasaṅghe lokanāyake;",
  "atk-abh01a0:423": "Haṭṭhatuṭṭhena cittena, āsanā vuṭṭhahiṁ tadā.",
  "atk-abh01a0:424": "Sukhena sukhito homi, pāmojjena pamodito;",
  "atk-abh01a0:425": "Pītiyā ca abhissanno, pallaṅkaṁ ābhujiṁ tadā.",
  "atk-abh01a0:426": "Pallaṅkena nisīditvā, evaṁ cintesahaṁ tadā;",
  "atk-abh01a0:427": "‘‘Vasībhūto ahaṁ jhāne, abhiññāpāramiṁ gato.",
  "atk-abh01a0:428": "‘‘Dasasahassilokamhi , isayo natthi me samā;",
  "atk-abh01a0:429": "Asamo iddhidhammesu, alabhiṁ īdisaṁ sukhaṁ’’.",
  "atk-abh01a0:430": "Pallaṅkābhujane mayhaṁ, dasasahassādhivāsino;",
  "atk-abh01a0:431": "Mahānādaṁ pavattesuṁ, dhuvaṁ buddho bhavissasi.",
  "atk-abh01a0:432": "Yā pubbe bodhisattānaṁ, pallaṅkavaramābhuje;",
  "atk-abh01a0:433": "Nimittāni padissanti, tāni ajja padissare.",
  "atk-abh01a0:434": "Sītaṁ byapagataṁ hoti, uṇhañca upasammati;",
  "atk-abh01a0:435": "Tāni ajja padissanti, dhuvaṁ buddho bhavissasi.",
  "atk-abh01a0:436": "Dasasahassī lokadhātū, nissaddā honti nirākulā;",
  "atk-abh01a0:437": "Tāni ajja padissanti, dhuvaṁ buddho bhavissasi.",
  "atk-abh01a0:438": "Mahāvātā na vāyanti, na sandanti savantiyo;",
  "atk-abh01a0:439": "Tāni ajja padissanti, dhuvaṁ buddho bhavissasi.",
  "atk-abh01a0:440": "Thalajā dakajā pupphā, sabbe pupphanti tāvade;",
  "atk-abh01a0:441": "Tepajja pupphitā sabbe, dhuvaṁ buddho bhavissasi.",
  "atk-abh01a0:442": "Latā vā yadi vā rukkhā, phalabhārā honti tāvade;",
  "atk-abh01a0:443": "Tepajja phalitā sabbe, dhuvaṁ buddho bhavissasi.",
  "atk-abh01a0:444": "Ākāsaṭṭhā ca bhūmaṭṭhā, ratanā jotanti tāvade;",
  "atk-abh01a0:445": "Tepajja ratanā jotanti, dhuvaṁ buddho bhavissasi.",
  "atk-abh01a0:446": "Mānussakā ca dibbā ca, turiyā vajjanti tāvade;",
  "atk-abh01a0:447": "Tepajjubho abhiravanti, dhuvaṁ buddho bhavissasi.",
  "atk-abh01a0:448": "Vicittapupphā gaganā, abhivassanti tāvade;",
  "atk-abh01a0:449": "Tepi ajja pavassanti, dhuvaṁ buddho bhavissasi.",
  "atk-abh01a0:450": "Mahāsamuddo ābhujati, dasasahassī pakampati;",
  "atk-abh01a0:451": "Tepajjubho abhiravanti, dhuvaṁ buddho bhavissasi.",
  "atk-abh01a0:452": "Nirayepi dasasahasse, aggī nibbanti tāvade;",
  "atk-abh01a0:453": "Tepajja nibbutā aggī, dhuvaṁ buddho bhavissasi.",
  "atk-abh01a0:454": "Vimalo hoti sūriyo, sabbā dissanti tārakā;",
  "atk-abh01a0:455": "Tepi ajja padissanti, dhuvaṁ buddho bhavissasi.",
  "atk-abh01a0:456": "Anovaṭṭhena udakaṁ, mahiyā ubbhijji tāvade;",
  "atk-abh01a0:457": "Tampajjubbhijjate mahiyā, dhuvaṁ buddho bhavissasi.",
  "atk-abh01a0:458": "Tārāgaṇā virocanti, nakkhattā gaganamaṇḍale;",
  "atk-abh01a0:459": "Visākhā candimāyuttā, dhuvaṁ buddho bhavissasi.",
  "atk-abh01a0:460": "Bilāsayā darīsayā, nikkhamanti sakāsayā;",
  "atk-abh01a0:461": "Tepajja āsayā chuddhā, dhuvaṁ buddho bhavissasi.",
  "atk-abh01a0:462": "Na hoti arati sattānaṁ, santuṭṭhā honti tāvade;",
  "atk-abh01a0:463": "Tepajja sabbe santuṭṭhā, dhuvaṁ buddho bhavissasi.",
  "atk-abh01a0:464": "Rogā tadupasammanti, jighacchā ca vinassati;",
  "atk-abh01a0:465": "Tānipajja padissanti, dhuvaṁ buddho bhavissasi.",
  "atk-abh01a0:466": "Rogo tadā tanu hoti, doso moho vinassati;",
  "atk-abh01a0:467": "Tepajja vigatā sabbe, dhuvaṁ buddho bhavissasi.",
  "atk-abh01a0:468": "Bhayaṁ tadā na bhavati, ajjapetaṁ padissati;",
  "atk-abh01a0:469": "Tena liṅgena jānāma, dhuvaṁ buddho bhavissasi.",
  "atk-abh01a0:470": "Rajo nuddhaṁsati uddhaṁ, ajjapetaṁ padissati;",
  "atk-abh01a0:471": "Tena liṅgena jānāma, dhuvaṁ buddho bhavissasi.",
  "atk-abh01a0:472": "Aniṭṭhagandho pakkamati, dibbagandho pavāyati;",
  "atk-abh01a0:473": "Sopajja vāyati gandho, dhuvaṁ buddho bhavissasi.",
  "atk-abh01a0:474": "Sabbe devā padissanti, ṭhapayitvā arūpino;",
  "atk-abh01a0:475": "Tepajja sabbe dissanti, dhuvaṁ buddho bhavissasi.",
  "atk-abh01a0:476": "Yāvatā nirayā nāma, sabbe dissanti tāvade;",
  "atk-abh01a0:477": "Tepajja sabbe dissanti, dhuvaṁ buddho bhavissasi.",
  "atk-abh01a0:478": "Kuṭṭā kavāṭā selā ca, na hontāvaraṇā tadā;",
  "atk-abh01a0:479": "Akāsabhūtā tepajja, dhuvaṁ buddho bhavissasi.",
  "atk-abh01a0:480": "Cutī ca upapatti ca, khaṇe tasmiṁ na vijjati;",
  "atk-abh01a0:481": "Tānipajja padissanti, dhuvaṁ buddho bhavissasi.",
  "atk-abh01a0:482": "Daḷhaṁ paggaṇha vīriyaṁ, mā nivatta abhikkama;",
  "atk-abh01a0:483": "Mayampetaṁ vijānāma, dhuvaṁ buddho bhavissasi.",
  "atk-abh01a0:484": "Buddhassa vacanaṁ sutvā, dasasahassīnacūbhayaṁ;",
  "atk-abh01a0:485": "Tuṭṭhahaṭṭho pamodito, evaṁ cintesahaṁ tadā.",
  "atk-abh01a0:486": "Advejjhavacanā buddhā, amoghavacanā jinā;",
  "atk-abh01a0:487": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-abh01a0:488": "Yathā khittaṁ nabhe leḍḍu, dhuvaṁ patati bhūmiyaṁ;",
  "atk-abh01a0:489": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:490": "Yathāpi sabbasattānaṁ, maraṇaṁ dhuvasassataṁ;",
  "atk-abh01a0:491": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:492": "Yathā rattikkhaye patte, sūriyuggamanaṁ dhuvaṁ;",
  "atk-abh01a0:493": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:494": "Yathā nikkhantasayanassa, sīhassa nadanaṁ dhuvaṁ;",
  "atk-abh01a0:495": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:496": "Yathā āpannasattānaṁ, bhāramoropanaṁ dhuvaṁ;",
  "atk-abh01a0:497": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:498": "Handa buddhakare dhamme, vicināmi ito cito;",
  "atk-abh01a0:499": "Uddhaṁ adho dasa disā, yāvatā dhammadhātuyā.",
  "atk-abh01a0:500": "Vicinanto tadādakkhiṁ, paṭhamaṁ dānapāramiṁ;",
  "atk-abh01a0:501": "Pubbakehi mahesīhi, anuciṇṇaṁ mahāpathaṁ.",
  "atk-abh01a0:502": "Imaṁ tvaṁ paṭhamaṁ tāva, daḷhaṁ katvā samādiya;",
  "atk-abh01a0:503": "Dānapāramitaṁ gaccha, yadi bodhiṁ pattumicchasi.",
  "atk-abh01a0:504": "Yathāpi kumbho sampuṇṇo, yassa kassaci adhokato;",
  "atk-abh01a0:505": "Vamate vudakaṁ nissesaṁ, na tattha parirakkhati.",
  "atk-abh01a0:506": "Tatheva yācake disvā, hīnamukkaṭṭhamajjhime;",
  "atk-abh01a0:507": "Dadāhi dānaṁ nissesaṁ, kumbho viya adhokato.",
  "atk-abh01a0:508": "Na hete ettakāyeva, buddhadhammā bhavissare;",
  "atk-abh01a0:509": "Aññepi vicinissāmi, ye dhammā bodhipācanā.",
  "atk-abh01a0:510": "Vicinanto tadādakkhiṁ, dutiyaṁ sīlapāramiṁ;",
  "atk-abh01a0:511": "Pubbakehi mahesīhi, āsevitanisevitaṁ.",
  "atk-abh01a0:512": "Imaṁ tvaṁ dutiyaṁ tāva, daḷhaṁ katvā samādiya;",
  "atk-abh01a0:513": "Sīlapāramitaṁ gaccha, yadi bodhiṁ pattumicchasi.",
  "atk-abh01a0:514": "Yathāpi camarī vālaṁ, kismiñci paṭilaggitaṁ;",
  "atk-abh01a0:515": "Upeti maraṇaṁ tattha, na vikopeti vāladhiṁ.",
  "atk-abh01a0:516": "Tatheva catūsu bhūmīsu, sīlāni paripūraya;",
  "atk-abh01a0:517": "Parirakkha sadā sīlaṁ, camarī viya vāladhiṁ.",
  "atk-abh01a0:518": "Na hete ettakāyeva, buddhadhammā bhavissare;",
  "atk-abh01a0:519": "Aññepi vicinissāmi, ye dhammā bodhipācanā.",
  "atk-abh01a0:520": "Vicinanto tadādakkhiṁ, tatiyaṁ nekkhammapāramiṁ;",
  "atk-abh01a0:521": "Pubbakehi mahesīhi, āsevitanisevitaṁ.",
  "atk-abh01a0:522": "Imaṁ tvaṁ tatiyaṁ tāva, daḷhaṁ katvā samādiya;",
  "atk-abh01a0:523": "Nekkhammapāramitaṁ gaccha, yadi bodhiṁ pattumicchasi.",
  "atk-abh01a0:524": "Yathā andughare puriso, ciravuttho dukhaṭṭito;",
  "atk-abh01a0:525": "Na tattha rāgaṁ janeti, muttimeva gavesati.",
  "atk-abh01a0:526": "Tatheva tvaṁ sabbabhave, passa andugharaṁ viya;",
  "atk-abh01a0:527": "Nekkhammābhimukho hoti, bhavato parimuttiyā.",
  "atk-abh01a0:528": "Na hete ettakāyeva, buddhadhammā bhavissare;",
  "atk-abh01a0:529": "Aññepi vicinissāmi, ye dhammā bodhipācanā.",
  "atk-abh01a0:530": "Vicinanto tadādakkhiṁ, catutthaṁ paññāpāramiṁ;",
  "atk-abh01a0:531": "Pubbakehi mahesīhi, āsevitanisevitaṁ.",
  "atk-abh01a0:532": "Imaṁ tvaṁ catutthaṁ tāva, daḷhaṁ katvā samādiya;",
  "atk-abh01a0:533": "Paññāpāramitaṁ gaccha, yadi bodhiṁ pattumicchasi.",
  "atk-abh01a0:534": "Yathāpi bhikkhu bhikkhanto, hīnamukkaṭṭhamajjhime;",
  "atk-abh01a0:535": "Kulāni na vivajjento, evaṁ labhati yāpanaṁ.",
  "atk-abh01a0:536": "Tatheva tvaṁ sabbakālaṁ, paripucchaṁ budhaṁ janaṁ;",
  "atk-abh01a0:537": "Paññāpāramitaṁ gantvā, sambodhiṁ pāpuṇissasi.",
  "atk-abh01a0:538": "Na hete ettakāyeva, buddhadhammā bhavissare;",
  "atk-abh01a0:539": "Aññepi vicinissāmi, ye dhammā bodhipācanā.",
  "atk-abh01a0:540": "Vicinanto tadādakkhiṁ, pañcamaṁ vīriyapāramiṁ;",
  "atk-abh01a0:541": "Pubbakehi mahesīhi, āsevitanisevitaṁ.",
  "atk-abh01a0:542": "Imaṁ tvaṁ pañcamaṁ tāva, daḷhaṁ katvā samādiya;",
  "atk-abh01a0:543": "Vīriyapāramitaṁ gaccha, yadi bodhiṁ pattumicchasi.",
  "atk-abh01a0:544": "Yathāpi sīho migarājā, nisajjaṭṭhānacaṅkame;",
  "atk-abh01a0:545": "Alīnavīriyo hoti, paggahitamano sadā.",
  "atk-abh01a0:546": "Tatheva tvaṁ sabbabhave, paggaṇha vīriyaṁ daḷhaṁ;",
  "atk-abh01a0:547": "Vīriyapāramitaṁ gantvā, sambodhiṁ pāpuṇissasi.",
  "atk-abh01a0:548": "Na hete ettakāyeva, buddhadhammā bhavissare;",
  "atk-abh01a0:549": "Aññepi vicinissāmi, ye dhammā bodhipācanā.",
  "atk-abh01a0:550": "Vicinanto tadādakkhiṁ, chaṭṭhamaṁ khantipāramiṁ;",
  "atk-abh01a0:551": "Pubbakehi mahesīhi, āsevitanisevitaṁ.",
  "atk-abh01a0:552": "Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-abh01a0:553": "Tattha advejjhamānaso, sambodhiṁ pāpuṇissasi.",
  "atk-abh01a0:554": "Yathāpi pathavī nāma, sucimpi asucimpi ca;",
  "atk-abh01a0:555": "Sabbaṁ sahati nikkhepaṁ, na karoti paṭighaṁ tayā.",
  "atk-abh01a0:556": "Tatheva tvampi sabbesaṁ, sammānāvamānakkhamo;",
  "atk-abh01a0:557": "Khantipāramitaṁ gantvā, sambodhiṁ pāpuṇissasi.",
  "atk-abh01a0:558": "Na hete ettakāyeva, buddhadhammā bhavissare;",
  "atk-abh01a0:559": "Aññepi vicinissāmi, ye dhammā bodhipācanā.",
  "atk-abh01a0:560": "Vicinanto tadādakkhiṁ, sattamaṁ saccapāramiṁ;",
  "atk-abh01a0:561": "Pubbakehi mahesīhi, āsevitanisevitaṁ.",
  "atk-abh01a0:562": "Imaṁ tvaṁ sattamaṁ tāva, daḷhaṁ katvā samādiya;",
  "atk-abh01a0:563": "Tattha advejjhavacano, sambodhiṁ pāpuṇissasi.",
  "atk-abh01a0:564": "Yathāpi osamī nāma, tulābhūtā sadevake;",
  "atk-abh01a0:565": "Samaye utuvasse vā, na vokkamati, vīthito.",
  "atk-abh01a0:566": "Tatheva tvampi saccesu, mā vokkamasi vīthito;",
  "atk-abh01a0:567": "Saccapāramitaṁ gantvā, sambodhiṁ pāpuṇissasi.",
  "atk-abh01a0:568": "Na hete ettakāyeva, buddhadhammā bhavissare;",
  "atk-abh01a0:569": "Aññepi vicinissāmi, ye dhammā bodhipācanā.",
  "atk-abh01a0:570": "Vicinanto tadādakkhiṁ, aṭṭhamaṁ adhiṭṭhānapāramiṁ;",
  "atk-abh01a0:571": "Pubbakehi mahesīhi, āsevitanisevitaṁ.",
  "atk-abh01a0:572": "Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-abh01a0:573": "Tattha tvaṁ acalo hutvā, sambodhiṁ pāpuṇissasi.",
  "atk-abh01a0:574": "Yathāpi pabbato selo, acalo suppatiṭṭhito;",
  "atk-abh01a0:575": "Na kampati bhusavātehi, sakaṭṭhāneva tiṭṭhati.",
  "atk-abh01a0:576": "Tatheva tvampi adhiṭṭhāne, sabbadā acalo bhava;",
  "atk-abh01a0:577": "Adhiṭṭhānapāramitaṁ gantvā, sambodhiṁ pāpuṇissasi.",
  "atk-abh01a0:578": "Na hete ettakāyeva, buddhadhammā bhavissare;",
  "atk-abh01a0:579": "Aññepi vicinissāmi, ye dhammā bodhipācanā.",
  "atk-abh01a0:580": "Vicinanto tadādakkhiṁ, navamaṁ mettāpāramiṁ;",
  "atk-abh01a0:581": "Pubbakehi mahesīhi, āsevitanisevitaṁ.",
  "atk-abh01a0:582": "Imaṁ tvaṁ navamaṁ tāva, daḷhaṁ katvā samādiya;",
  "atk-abh01a0:583": "Mettāya asamo hohi, yadi bodhiṁ pattumicchasi.",
  "atk-abh01a0:584": "Yathāpi udakaṁ nāma, kalyāṇe pāpake jane;",
  "atk-abh01a0:585": "Samaṁ pharati sītena, pavāheti rajomalaṁ.",
  "atk-abh01a0:586": "Tatheva tvampi hitāhite, samaṁ mettāya bhāvaya;",
  "atk-abh01a0:587": "Mettāpāramitaṁ gantvā, sambodhiṁ pāpuṇissasi.",
  "atk-abh01a0:588": "Na hete ettakāyeva, buddhadhammā bhavissare;",
  "atk-abh01a0:589": "Aññepi vicinissāmi, ye dhammā bodhipācanā.",
  "atk-abh01a0:590": "Vicinanto tadādakkhiṁ, dasamaṁ upekkhāpāramiṁ;",
  "atk-abh01a0:591": "Pubbakehi mahesīhi, āsevitanisevitaṁ.",
  "atk-abh01a0:592": "Imaṁ tvaṁ dasamaṁ tāva, daḷhaṁ katvā samādiya;",
  "atk-abh01a0:593": "Tulābhūto daḷho hutvā, sambodhiṁ pāpuṇissasi.",
  "atk-abh01a0:594": "Yathāpi pathavī nāma, nikkhittaṁ asuciṁ suciṁ;",
  "atk-abh01a0:595": "Upekkhati ubhopete, kopānunayavajjitā.",
  "atk-abh01a0:596": "Tatheva tvampi sukhadukkhe, tulābhūto sadā bhava;",
  "atk-abh01a0:597": "Upekkhāpāramitaṁ gantvā, sambodhiṁ pāpuṇissasi.",
  "atk-abh01a0:598": "Ettakāyeva te loke, ye dhammā bodhipācanā;",
  "atk-abh01a0:599": "Tatuddhaṁ natthi aññatra, daḷhaṁ tattha patiṭṭhaha.",
  "atk-abh01a0:600": "Ime dhamme sammasato, sabhāvarasalakkhaṇe;",
  "atk-abh01a0:601": "Dhammatejena vasudhā, dasasahassī pakampatha.",
  "atk-abh01a0:602": "Calatā ravati pathavī, ucchuyantaṁva pīḷitaṁ;",
  "atk-abh01a0:603": "Telayante yathā cakkaṁ, evaṁ kampati medinī.",
  "atk-abh01a0:604": "Yāvatā parisā āsi, buddhassa parivesane;",
  "atk-abh01a0:605": "Pavedhamānā sā tattha, mucchitā sesi bhūmiyā.",
  "atk-abh01a0:606": "Ghaṭānekasahassāni , kumbhīnañca satā bahū;",
  "atk-abh01a0:607": "Sañcuṇṇamathitā tattha, aññamaññaṁ paghaṭṭitā.",
  "atk-abh01a0:608": "Ubbiggā tasitā bhītā, bhantā byāthitamānasā;",
  "atk-abh01a0:609": "Mahājanā samāgamma, dīpaṅkaramupāgamuṁ.",
  "atk-abh01a0:610": "Kiṁ bhavissati lokassa, kalyāṇamatha pāpakaṁ;",
  "atk-abh01a0:611": "Sabbo upadduto loko, taṁ vinodehi cakkhuma.",
  "atk-abh01a0:612": "Tesaṁ tadā saññāpesi, dīpaṅkaro mahāmuni;",
  "atk-abh01a0:613": "Vissatthā hotha mā bhātha, imasmiṁ pathavikampane.",
  "atk-abh01a0:614": "Yamahaṁ ajja byākāsiṁ, buddho loke bhavissati;",
  "atk-abh01a0:615": "Eso sammasati dhammaṁ, pubbakaṁ jinasevitaṁ.",
  "atk-abh01a0:616": "Tassa sammasato dhammaṁ, buddhabhūmiṁ asesato;",
  "atk-abh01a0:617": "Tenāyaṁ kampitā pathavī, dasasahassī sadevake.",
  "atk-abh01a0:618": "Buddhassa vacanaṁ sutvā, mano nibbāyi tāvade;",
  "atk-abh01a0:619": "Sabbe maṁ upasaṅkamma, punāpi abhivandisuṁ.",
  "atk-abh01a0:620": "Samādayitvā buddhaguṇaṁ, daḷhaṁ katvāna mānasaṁ;",
  "atk-abh01a0:621": "Dīpaṅkaraṁ namassitvā, āsanā vuṭṭhahiṁ tadā.",
  "atk-abh01a0:622": "Dibbaṁ mānusakaṁ pupphaṁ, devā mānusakā ubho;",
  "atk-abh01a0:623": "Samokiranti pupphehi, vuṭṭhahantassa āsanā.",
  "atk-abh01a0:624": "Vedayanti ca te sotthiṁ, devā mānusakā ubho;",
  "atk-abh01a0:625": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-abh01a0:626": "Sabbītiyo vivajjantu, soko rogo vinassatu;",
  "atk-abh01a0:627": "Mā te bhavantvantarāyā, phusa khippaṁ bodhimuttamaṁ.",
  "atk-abh01a0:628": "Yathāpi samaye patte, pupphanti pupphino dumā;",
  "atk-abh01a0:629": "Tatheva tvaṁ mahāvīra, buddhañāṇena pupphasu.",
  "atk-abh01a0:630": "Yathā ye keci sambuddhā, pūrayuṁ dasapāramī;",
  "atk-abh01a0:631": "Tatheva tvaṁ mahāvīra, pūrehi dasapāramī.",
  "atk-abh01a0:632": "Yathā ye keci sambuddhā, bodhimaṇḍamhi bujjhare;",
  "atk-abh01a0:633": "Tatheva tvaṁ mahāvīra, bujjhassu jinabodhiyaṁ.",
  "atk-abh01a0:634": "Yathā ye keci sambuddhā, dhammacakkaṁ pavattayuṁ;",
  "atk-abh01a0:635": "Tatheva tvaṁ mahāvīra, dhammacakkaṁ pavattaya.",
  "atk-abh01a0:636": "Puṇṇamāye yathā cando, parisuddho virocati;",
  "atk-abh01a0:637": "Tatheva tvaṁ puṇṇamano, viroca dasasahassiyaṁ.",
  "atk-abh01a0:638": "Rāhumutto yathā sūriyo, tāpena atirocati;",
  "atk-abh01a0:639": "Tatheva lokā muñcitvā, viroca siriyā tuvaṁ.",
  "atk-abh01a0:640": "Yathā yā kāci nadiyo, osaranti mahodadhiṁ;",
  "atk-abh01a0:641": "Evaṁ sadevakā lokā, osarantu tavantike.",
  "atk-abh01a0:642": "Tehi thutappasattho so, dasa dhamme samādiya;",
  "atk-abh01a0:643": "Te dhamme paripūrento, pavanaṁ pāvisī tadā.",
  "atk-abh01a0:644": "Sumedhakathā niṭṭhitā.",
  "atk-abh01a0:645": "Tadā te bhojayitvāna, sasaṅghaṁ lokanāyakaṁ;",
  "atk-abh01a0:646": "Upagacchuṁ saraṇaṁ tassa, dīpaṅkarassa satthuno.",
  "atk-abh01a0:647": "Saraṇāgamane kañci, nivesesi tathāgato;",
  "atk-abh01a0:648": "Kañci pañcasu sīlesu, sīle dasavidhe paraṁ.",
  "atk-abh01a0:649": "Kassaci deti sāmaññaṁ, caturo phalamuttame;",
  "atk-abh01a0:650": "Kassaci asame dhamme, deti so paṭisambhidā.",
  "atk-abh01a0:651": "Kassaci varasamāpattiyo, aṭṭha deti narāsabho;",
  "atk-abh01a0:652": "Tisso kassaci vijjāyo, chaḷabhiññā pavecchati.",
  "atk-abh01a0:653": "Tena yogena janakāyaṁ, ovadati mahāmuni;",
  "atk-abh01a0:654": "Tena vitthārikaṁ āsi, lokanāthassa sāsanaṁ.",
  "atk-abh01a0:655": "Mahāhanusabhakkhandho, dīpaṅkarasanāmako;",
  "atk-abh01a0:656": "Bahū jane tārayati, parimoceti duggatiṁ.",
  "atk-abh01a0:657": "Bodhaneyyaṁ janaṁ disvā, satasahassepi yojane;",
  "atk-abh01a0:658": "Khaṇena upagantvāna, bodheti taṁ mahāmuni.",
  "atk-abh01a0:659": "Paṭhamābhisamaye buddho, koṭisatamabodhayi;",
  "atk-abh01a0:660": "Dutiyābhisamaye nātho, navutikoṭimabodhayi.",
  "atk-abh01a0:661": "Yadā ca devabhavanamhi, buddho dhammadesayi;",
  "atk-abh01a0:662": "Navutikoṭisahassānaṁ, tatiyābhisamayo ahu.",
  "atk-abh01a0:663": "Sannipātā tayo āsuṁ, dīpaṅkarassa satthuno;",
  "atk-abh01a0:664": "Koṭisatasahassānaṁ, paṭhamo āsi samāgamo.",
  "atk-abh01a0:665": "Puna nāradakūṭamhi, pavivekagate jine;",
  "atk-abh01a0:666": "Khīṇāsavā vītamalā, samiṁsu satakoṭiyo.",
  "atk-abh01a0:667": "Yamhi kāle mahāvīro, sudassanasiluccaye;",
  "atk-abh01a0:668": "Navutikoṭisahassehi, pavāresi mahāmuni.",
  "atk-abh01a0:669": "Ahaṁ tena samayena, jaṭilo uggatāpano;",
  "atk-abh01a0:670": "Antalikkhamhi caraṇo, pañcābhiññāsu pāragū.",
  "atk-abh01a0:671": "Dasavīsasahassānaṁ, dhammābhisamayo ahu;",
  "atk-abh01a0:672": "Ekadvinnaṁ abhisamayā, gaṇanāto asaṅkhiyā.",
  "atk-abh01a0:673": "Vitthārikaṁ bāhujaññaṁ, iddhaṁ phītaṁ ahu tadā;",
  "atk-abh01a0:674": "Dīpaṅkarassa bhagavato, sāsanaṁ suvisodhitaṁ.",
  "atk-abh01a0:675": "Cattāri satasahassāni, chaḷabhiññā mahiddhikā;",
  "atk-abh01a0:676": "Dīpaṅkaraṁ lokaviduṁ, parivārenti sabbadā.",
  "atk-abh01a0:677": "Ye keci tena samayena, jahanti mānusaṁ bhavaṁ;",
  "atk-abh01a0:678": "Appattamānasā sekhā, garahitā bhavanti te.",
  "atk-abh01a0:679": "Supupphitaṁ pāvacanaṁ, arahantehi tādihi;",
  "atk-abh01a0:680": "Khīṇāsavehi vimalehi, upasobhati sadevake.",
  "atk-abh01a0:681": "Nagaraṁ rammavatī nāma, sudevo nāma khattiyo;",
  "atk-abh01a0:682": "Sumedhā nāma janikā, dīpaṅkarassa satthuno.",
  "atk-abh01a0:683": "Sumaṅgalo ca tisso ca, ahesuṁ aggasāvakā;",
  "atk-abh01a0:684": "Sāgato nāmupaṭṭhāko, dīpaṅkarassa satthuno.",
  "atk-abh01a0:685": "Nandā ceva sunandā ca, ahesuṁ aggasāvikā;",
  "atk-abh01a0:686": "Bodhi tassa bhagavato, pipphalīti pavuccati.",
  "atk-abh01a0:687": "Asītihatthamubbedho, dīpaṅkaro mahāmuni;",
  "atk-abh01a0:688": "Sobhati dīparukkhova, sālarājāva pupphito;",
  "atk-abh01a0:689": "Pabhā vidhāvati tassa, samantā dvādasayojane.",
  "atk-abh01a0:690": "Satasahassavassāni, āyu tassa mahesino;",
  "atk-abh01a0:691": "Tāvatā tiṭṭhamāno so, tāresi janataṁ bahuṁ.",
  "atk-abh01a0:692": "Jotayitvāna saddhammaṁ, santāretvā mahājanaṁ;",
  "atk-abh01a0:693": "Jalitvā aggikkhandhova, nibbuto so sasāvako.",
  "atk-abh01a0:694": "Sā ca iddhi so ca yaso, tāni ca pādesu cakkaratanāni;",
  "atk-abh01a0:695": "Sabbaṁ tamantarahitaṁ, nanu rittā sabbasaṅkhārāti.",
  "atk-abh01a0:696_0": "Dīpaṅkarassa bhagavato aparabhāge ekaṁ asaṅkhyeyyaṁ atikkamitvā koṇḍañño nāma satthā",
  "atk-abh01a0:696_1": "udapādi. Tassāpi tayo sāvakasannipātā ahesuṁ. Paṭhamasannipāte koṭisatasahassaṁ.",
  "atk-abh01a0:696_2": "Dutiye koṭisahassaṁ, tatiye navutikoṭiyo.",
  "atk-abh01a0:697_0": "Tadā bodhisatto vijitāvī nāma cakkavattī hutvā koṭisatasahassasaṅkhassa buddhappamukhassa",
  "atk-abh01a0:697_1": "bhikkhusaṅghassa mahādānaṁ adāsi. Satthā bodhisattaṁ ‘‘buddho bhavissatī’’ti byākaritvā",
  "atk-abh01a0:697_2": "dhammaṁ desesi. So satthu dhammakathaṁ sutvā rajjaṁ niyyātetvā pabbaji. So tīṇi piṭakāni",
  "atk-abh01a0:697_3": "uggahetvā aṭṭha samāpattiyo, pañca ca abhiññāyo uppādetvā aparihīnajjhāno brahmaloke",
  "atk-abh01a0:697_4": "nibbatti. Koṇḍaññabuddhassa pana rammavatī nāma nagaraṁ, sunando nāma khattiyo pitā,",
  "atk-abh01a0:697_5": "sujātā nāma mātā, bhaddo ca subhaddo ca dve aggasāvakā, anuruddho nāma upaṭṭhāko,",
  "atk-abh01a0:697_6": "tissā ca upatissā ca dve aggasāvikā, sālakalyāṇī bodhi, aṭṭhāsītihatthubbedhaṁ sarīraṁ,",
  "atk-abh01a0:697_7": "vassasatasahassaṁ āyuppamāṇaṁ ahosi.",
  "atk-abh01a0:698_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe cattāro buddhā nibbattiṁsu",
  "atk-abh01a0:698_1": "maṅgalo sumano revato sobhitoti. Maṅgalassa pana bhagavato tīsu sāvakasannipātesu",
  "atk-abh01a0:698_2": "paṭhamasannipāte koṭisatasahassabhikkhū ahesuṁ. Dutiye koṭisahassaṁ. Tatiye navutikoṭiyo.",
  "atk-abh01a0:698_3": "Vemātikabhātā panassa ānandakumāro nāma navutikoṭisaṅkhyāya parisāya saddhiṁ dhammasavanatthāya",
  "atk-abh01a0:698_4": "satthu santikaṁ agamāsi, satthā tassa anupubbikathaṁ kathesi. So saddhiṁ parisāya",
  "atk-abh01a0:698_5": "saha paṭisambhidāhi arahattaṁ pāpuṇi. Satthā tesaṁ kulaputtānaṁ pubbacariyakaṁ olokento",
  "atk-abh01a0:698_6": "iddhimayapattacīvarassa upanissayaṁ disvā dakkhiṇahatthaṁ pasāretvā ‘‘etha bhikkhavo’’ti",
  "atk-abh01a0:698_7": "āha. Sabbe taṅkhaṇaññeva iddhimayapattacīvaradharā saṭṭhivassikattherā viya ākappasampannā",
  "atk-abh01a0:698_8": "hutvā satthāraṁ vanditvā parivārayiṁsu ayamassa tatiyo sāvakasannipāto ahosi.",
  "atk-abh01a0:699_0": "Yathā pana aññesaṁ buddhānaṁ samantā asītihatthappamāṇāyeva sarīrappabhā hoti, na,",
  "atk-abh01a0:699_1": "evaṁ tassa. Tassa pana bhagavato sarīrappabhā niccakālaṁ dasasahassilokadhātuṁ pharitvā",
  "atk-abh01a0:699_2": "aṭṭhāsi. Rukkhapathavīpabbatasamuddādayo antamaso ukkhaliyādīni upādāya suvaṇṇapaṭa",
  "atk-abh01a0:699_3": "pariyonaddhā viya ahesuṁ. Āyuppamāṇaṁ panassa navutivassasahassāni ahosi. Ettakaṁ",
  "atk-abh01a0:699_4": "kālaṁ candimasūriyādayo attano pabhāya virocituṁ nāsakkhiṁsu, rattindivaparicchedo",
  "atk-abh01a0:699_5": "na paññāyittha. Divā sūriyālokena viya sattā niccaṁ buddhālokeneva vicariṁsu. Sāyaṁ",
  "atk-abh01a0:699_6": "pupphitānaṁ kusumānaṁ, pāto ravanakasakuṇānañca vasena loko rattindivaparicchedaṁ",
  "atk-abh01a0:699_7": "sallakkhesi . Kiṁ pana aññesaṁ buddhānaṁ ayamānubhāvo natthīti? No natthi, tepi hi",
  "atk-abh01a0:699_8": "ākaṅkhamānā dasasahassiṁ vā lokadhātuṁ, tato vā bhiyyo ābhāya phareyyuṁ. Maṅgalassa",
  "atk-abh01a0:699_9": "pana bhagavato pubbapatthanāvasena aññesaṁ byāmappabhā viya sarīrappabhā niccameva",
  "atk-abh01a0:699_10": "dasasahassilokadhātuṁ pharitvā aṭṭhāsi.",
  "atk-abh01a0:700_0": "So kira bodhisattacariyakāle vessantarasadise attabhāve ṭhito saputtadāro vaṅkapabbatasadise",
  "atk-abh01a0:700_1": "pabbate vasi. Atheko kharadāṭhiko nāma yakkho mahāpurisassa dānajjhāsayataṁ sutvā",
  "atk-abh01a0:700_2": "brāhmaṇavaṇṇena upasaṅkamitvā mahāsattaṁ dve dārake yāci. Mahāsatto ‘‘dadāmi brāhmaṇassa",
  "atk-abh01a0:700_3": "puttake’’ti haṭṭhapahaṭṭho udakapariyantaṁ pathaviṁ kampento dvepi dārake adāsi.",
  "atk-abh01a0:700_4": "Yakkho caṅkamanakoṭiyaṁ ālambanaphalakaṁ nissāya ṭhatvā passantasseva mahāsattassa",
  "atk-abh01a0:700_5": "muḷālakalāpaṁ viya dve dārake khādi. Mahāpurisassa yakkhaṁ oloketvā vivaṭamatte aggijālaṁ",
  "atk-abh01a0:700_6": "viya lohitadhāraṁ uggiramānaṁ tassa mukhaṁ disvāpi kesaggamattampi domanassaṁ nuppajji,",
  "atk-abh01a0:700_7": "‘‘sudinnaṁ vata me dāna’’nti cintayato panassa sarīre mahantaṁ pītisomanassaṁ udapādi.",
  "atk-abh01a0:700_8": "So ‘‘imassa me nissandena anāgate imināva nīhārena sarīrato rasmiyo nikkhamantū’’ti",
  "atk-abh01a0:700_9": "patthanaṁ akāsi. Tassa taṁ patthanaṁ nissāya buddhabhūtassa sarīrato rasmiyo nikkhamitvā",
  "atk-abh01a0:700_10": "ettakaṁ ṭhānaṁ phariṁsu.",
  "atk-abh01a0:701_0": "Aparampissa pubbacaritaṁ atthi. So kira bodhisattakāle ekassa buddhassa cetiyaṁ disvā",
  "atk-abh01a0:701_1": "‘‘imassa buddhassa mayā jīvitaṁ pariccajituṁ vaṭṭatī’’ti daṇḍakadīpikāveṭhananiyāmena",
  "atk-abh01a0:701_2": "sakalasarīraṁ veṭhāpetvā ratanamattamakulaṁ satasahassagghanikaṁ suvaṇṇapātiṁ sappissa",
  "atk-abh01a0:701_3": "pūrāpetvā tattha sahassavaṭṭiyo jālāpetvā taṁ sīsenādāya sakalasarīraṁ jālāpetvā",
  "atk-abh01a0:701_4": "cetiyaṁ padakkhiṇaṁ karonto sakalarattiṁ vītināmesi. Evaṁ yāva aruṇuggamanā vāyamantassāpissa",
  "atk-abh01a0:701_5": "lomakūpamattampi usumaṁ na gaṇhi, padumagabbhaṁ paviṭṭhakālo viya ahosi. Dhammo hi",
  "atk-abh01a0:701_6": "nāmesa attānaṁ rakkhantaṁ rakkhati. Tenāha bhagavā –",
  "atk-abh01a0:702": "‘‘Dhammo have rakkhati dhammacāriṁ,",
  "atk-abh01a0:703": "Dhammo suciṇṇo sukhamāvahāti;",
  "atk-abh01a0:704": "Esānisaṁso dhamme suciṇṇe,",
  "atk-abh01a0:705": "Na duggatiṁ gacchati dhammacārī’’ti. (theragā. 303; jā. 1.10.102; 1.15.385);",
  "atk-abh01a0:706": "Imassāpi kammassa nissandena tassa bhagavato sarīrobhāso dasasahassilokadhātuṁ pharitvā aṭṭhāsi.",
  "atk-abh01a0:707_0": "Tadā amhākaṁ bodhisatto suruci nāma brāhmaṇo hutvā ‘‘satthāraṁ nimantessāmī’’ti upasaṅkamitvā",
  "atk-abh01a0:707_1": "madhuradhammakathaṁ sutvā ‘‘sve mayhaṁ bhikkhaṁ gaṇhatha bhante’’ti āha. Brāhmaṇa",
  "atk-abh01a0:707_2": "kittakehi te bhikkhūhi atthoti, kittakā pana vo bhante parivārā bhikkhūti. Tadā satthu",
  "atk-abh01a0:707_3": "paṭhamasannipātoyeva hoti. Tasmā ‘‘koṭisatasahassa’’nti āha. ‘‘Bhante, sabbehipi",
  "atk-abh01a0:707_4": "saddhiṁ mayhaṁ bhikkhaṁ gaṇhathā’’ti āha. Satthā adhivāsesi. Brāhmaṇo svātanāya nimantetvā",
  "atk-abh01a0:707_5": "gehaṁ gacchanto cintesi ‘‘ahaṁ ettakānaṁ bhikkhūnaṁ yāgubhattavatthādīni dātuṁ no",
  "atk-abh01a0:707_6": "na sakkomi, nisīdanaṭṭhānaṁ pana kathaṁ bhavissatī’’ti. Tassa sā cintā caturāsītiyojanasahassamatthake",
  "atk-abh01a0:707_7": "ṭhitassa devarañño paṇḍukambalasilāsanassa uṇhabhāvaṁ janesi. Sakko ‘‘ko nu kho maṁ",
  "atk-abh01a0:707_8": "imasmā ṭhānā cāvetukāmo’’ti dibbacakkhunā olokento mahāpurisaṁ disvā ‘‘ayaṁ suruci",
  "atk-abh01a0:707_9": "brāhmaṇo buddhappamukhaṁ bhikkhusaṅghaṁ nimantetvā nisīdanaṭṭhānatthāya cintesi,",
  "atk-abh01a0:707_10": "mayāpi tattha gantvā puññakoṭṭhāsaṁ gahetuṁ vaṭṭatī’’ti vaḍḍhakivaṇṇaṁ nimminitvā",
  "atk-abh01a0:707_11": "vāsipharasuhattho mahāpurisassa purato pāturahosi. ‘‘Atthi nu kho kassaci bhatiyā",
  "atk-abh01a0:707_12": "kattabbakicca’’nti āha. Mahāpuriso taṁ disvā ‘‘kiṁ kammaṁ karissasī’’ti āha. Mama",
  "atk-abh01a0:707_13": "ajānanasippaṁ nāma natthi, gehaṁ vā maṇḍapaṁ vā yo yaṁ kāreti, tassa taṁ kātuṁ jānāmīti.",
  "atk-abh01a0:707_14": "Tena hi mayhaṁ kammaṁ atthīti. Kiṁ, ayyāti? Svātanāya me koṭisatasahassabhikkhū nimantitā,",
  "atk-abh01a0:707_15": "tesaṁ nisīdanamaṇḍapaṁ karissasīti. Ahaṁ nāma kareyyaṁ, sace me bhatiṁ dātuṁ sakkhissathāti.",
  "atk-abh01a0:707_16": "Sakkhissāmi, tātāti. ‘‘Sādhu karissāmī’’ti gantvā ekaṁ padesaṁ olokesi.",
  "atk-abh01a0:708_0": "Dvādasaterasayojanappamāṇo padeso kasiṇamaṇḍalaṁ viya samatalo ahosi. So ‘‘ettake",
  "atk-abh01a0:708_1": "ṭhāne sattaratanamayo maṇḍapo uṭṭhahatū’’ti cintetvā olokesi. Tāvadeva pathaviṁ bhinditvā",
  "atk-abh01a0:708_2": "maṇḍapo uṭṭhahi. Tassa suvaṇṇamayesu thambhesu rajatamayā ghaṭakā ahesuṁ, rajatamayesu",
  "atk-abh01a0:708_3": "thambhesu suvaṇṇamayā, maṇitthambhesu pavāḷamayā, pavāḷatthambhesu maṇimayā, sattaratanamayesu",
  "atk-abh01a0:708_4": "thambhesu sattaratanamayāva ghaṭakā ahesuṁ. Tato ‘‘maṇḍapassa antarantena kiṅkiṇikajālaṁ",
  "atk-abh01a0:708_5": "olambatū’’ti olokesi. Saha olokaneneva kiṅkiṇikajālaṁ olambi, yassa mandavāteritassa",
  "atk-abh01a0:708_6": "pañcaṅgikasseva tūriyassa madhurasaddo niggacchati. Dibbasaṅgītivattanakālo viya",
  "atk-abh01a0:708_7": "ahosi. ‘‘Antarantarā gandhadāmamālādāmāni olambantū’’ti cintesi. Tāvadeva dāmāni",
  "atk-abh01a0:708_8": "olambiṁsu. ‘‘Koṭisatasahassasaṅkhyānaṁ bhikkhūnaṁ āsanāni ca ādhārakāni ca pathaviṁ",
  "atk-abh01a0:708_9": "bhinditvā uṭṭhahantū’’ti cintesi. Tāvadeva uṭṭhahiṁsu. ‘‘Koṇe koṇe ekekā udakacāṭiyo",
  "atk-abh01a0:708_10": "uṭṭhahantū’’ti cintesi, tāvadeva udakacāṭiyo uṭṭhahiṁsu ettakaṁ māpetvā brāhmaṇassa",
  "atk-abh01a0:708_11": "santikaṁ gantvā ‘‘ehi ayya tava maṇḍapaṁ oloketvā mayhaṁ bhatiṁ dehī’’ti āha. Mahāpuriso",
  "atk-abh01a0:708_12": "gantvā maṇḍapaṁ olokesi . Olokentassevassa sakalasarīraṁ pañcavaṇṇāya pītiyā nirantaraṁ",
  "atk-abh01a0:708_13": "phuṭaṁ ahosi. Athassa maṇḍapaṁ oloketvā etadahosi ‘‘nāyaṁ maṇḍapo manussabhūtena",
  "atk-abh01a0:708_14": "kato, mayhaṁ pana ajjhāsayaṁ mayhaṁ guṇaṁ āgamma addhā sakkassa bhavanaṁ uṇhaṁ ahosi.",
  "atk-abh01a0:708_15": "Tato sakkena devaraññā ayaṁ maṇḍapo kārito bhavissatī’’ti. ‘‘Na kho pana me yuttaṁ",
  "atk-abh01a0:708_16": "evarūpe maṇḍape ekadivasaṁyeva dānaṁ dātuṁ, sattāhaṁ dassāmī’’ti cintesi.",
  "atk-abh01a0:709_0": "Bāhirakadānañhi tattakampi samānaṁ bodhisattānaṁ tuṭṭhiṁ kātuṁ na sakkoti. Alaṅkatasīsaṁ",
  "atk-abh01a0:709_1": "pana chinditvā añjitaakkhīni uppāṭetvā, hadayamaṁsaṁ vā uppāṭetvā dinnakāle bodhisattānaṁ",
  "atk-abh01a0:709_2": "cāgaṁ nissāya tuṭṭhi nāma hoti. Amhākampi hi bodhisattassa sivijātake devasikaṁ pañcasatasahassakahāpaṇāni",
  "atk-abh01a0:709_3": "vissajjetvā catūsu nagaradvāresu, majjhe nagare ca dānaṁ dadantassa taṁ dānaṁ tuṭṭhiṁ",
  "atk-abh01a0:709_4": "uppādetuṁ nāsakkhi. Yadā panassa brāhmaṇavaṇṇena āgantvā sakko devarājā akkhīni yāci,",
  "atk-abh01a0:709_5": "tadā tāni uppāṭetvā dadamānasseva hāso uppajji, kesaggamattampi cittassa aññathattaṁ",
  "atk-abh01a0:709_6": "nāhosi. Evaṁ dānaṁ nissāya bodhisattānaṁ titti nāma natthi. Tasmā sopi mahāpuriso",
  "atk-abh01a0:709_7": "‘‘sattāhaṁ mayā koṭisatasahassasaṅkhyānaṁ bhikkhūnaṁ dānaṁ dātuṁ vaṭṭatī’’ti cintetvā",
  "atk-abh01a0:709_8": "tasmiṁ maṇḍape buddhappamukhaṁ bhikkhusaṅghaṁ nisīdāpetvā sattāhaṁ gavapānaṁ nāma",
  "atk-abh01a0:709_9": "adāsi. Gavapānanti mahante mahante kolambe khīrassa pūretvā uddhanesu āropetvā ghanapākapakke",
  "atk-abh01a0:709_10": "khīre thoke taṇḍule pakkhipitvā pakkamadhusakkaracuṇṇasappīhi abhisaṅkhataṁ bhojanaṁ",
  "atk-abh01a0:709_11": "vuccati. Manussāyeva pana parivisituṁ nāsakkhiṁsu, devāpi ekantarikā hutvā parivisiṁsu.",
  "atk-abh01a0:709_12": "Dvādasaterasayojanappamāṇaṁ ṭhānampi bhikkhū gaṇhituṁ nappahotiyeva. Te pana bhikkhū",
  "atk-abh01a0:709_13": "attano ānubhāvena nisīdiṁsu. Pariyosānadivase sabbabhikkhūnaṁ pattāni dhovāpetvā",
  "atk-abh01a0:709_14": "bhesajjatthāya sappinavanītatelamadhuphāṇitānaṁ pūretvā ticīvarehi saddhiṁ adāsi.",
  "atk-abh01a0:709_15": "Saṅghanavakabhikkhunā laddhaticīvarasāṭakā satasahassagghanikā ahesuṁ. Satthā anumodanaṁ",
  "atk-abh01a0:709_16": "karonto ‘‘ayaṁ puriso evarūpaṁ mahādānaṁ adāsi, ko nu kho bhavissatī’’ti upadhārento",
  "atk-abh01a0:709_17": "‘‘anāgate kappasatasahassādhikānaṁ dvinnaṁ asaṅkhyeyyānaṁ matthake gotamo nāma buddho",
  "atk-abh01a0:709_18": "bhavissatī’’ti disvā mahāpurisaṁ āmantetvā ‘‘tvaṁ ettakaṁ nāma kālaṁ atikkamitvā",
  "atk-abh01a0:709_19": "gotamo nāma buddho bhavissasī’’ti byākāsi.",
  "atk-abh01a0:710_0": "Mahāpuriso byākaraṇaṁ sutvā ‘‘ahaṁ kira buddho bhavissāmi, ko me gharāvāsena attho",
  "atk-abh01a0:710_1": ", pabbajissāmī’’ti cintetvā tathārūpaṁ sampattiṁ kheḷapiṇḍaṁ viya pahāya satthu santike",
  "atk-abh01a0:710_2": "pabbaji. Pabbajitvā ca buddhavacanaṁ uggaṇhitvā abhiññā, samāpattiyo ca nibbattetvā",
  "atk-abh01a0:710_3": "āyupariyosane brahmaloke nibbatti.",
  "atk-abh01a0:711_0": "Maṅgalassa pana bhagavato uttaraṁ nāma nagaraṁ ahosi. Pitāpi uttaro nāma khattiyo,",
  "atk-abh01a0:711_1": "mātāpi uttarā nāma, sudevo ca dhammaseno ca dve aggasāvakā, pālito nāma upaṭṭhāko,",
  "atk-abh01a0:711_2": "sīvalī ca asokā ca dve aggasāvikā, nāgarukkho bodhi, aṭṭhāsītihatthubbedhaṁ sarīraṁ",
  "atk-abh01a0:711_3": "ahosi. Navutivassasahassāni ṭhatvā parinibbute pana tasmiṁ ekappahāreneva dasacakkavāḷasahassāni",
  "atk-abh01a0:711_4": "ekandhakārāni ahesuṁ. Sabbacakkavāḷesu manussānaṁ mahantaṁ ārodanaparidevanaṁ ahosi.",
  "atk-abh01a0:712_0": "Evaṁ dasasahassilokadhātuṁ andhakāraṁ katvā parinibbutassa tassa bhagavato aparabhāge",
  "atk-abh01a0:712_1": "sumano nāma satthā udapādi. Tassāpi tayo sāvakasannipātā. Paṭhamasannipāte koṭisatasahassabhikkhū",
  "atk-abh01a0:712_2": "ahesuṁ. Dutiye kañcanapabbatamhi navutikoṭisahassāni, tatiye asītikoṭisahassāni.",
  "atk-abh01a0:712_3": "Tadā mahāsatto atulo nāma nāgarājā ahosi mahiddhiko mahānubhāvo, so ‘‘buddho uppanno’’ti",
  "atk-abh01a0:712_4": "sutvā ñātisaṅghaparivuto nāgabhavanā nikkhamitvā koṭisatasahassabhikkhuparivārassa",
  "atk-abh01a0:712_5": "tassa bhagavato dibbatūriyehi upahāraṁ kārāpetvā mahādānaṁ pavattetvā paccekaṁ dussayugāni",
  "atk-abh01a0:712_6": "datvā saraṇesu patiṭṭhāsi. Sopi naṁ satthā ‘‘anāgate buddho bhavissasī’’ti byākāsi.",
  "atk-abh01a0:713_0": "Tassa bhagavato nagaraṁ mekhalaṁ nāma ahosi, sudatto nāma rājā pitā, sirimā nāma",
  "atk-abh01a0:713_1": "mātā, saraṇo ca bhāvitatto ca dve aggasāvakā, udeno nāma upaṭṭhāko, soṇā ca upasoṇā",
  "atk-abh01a0:713_2": "ca dve aggasāvikā, nāgarukkhova bodhi, navutihatthubbedhaṁ sarīraṁ, navutiyeva vassasahassāni",
  "atk-abh01a0:713_3": "āyuppamāṇaṁ ahosīti.",
  "atk-abh01a0:714_0": "Tassa aparabhāge revato nāma satthā udapādi. Tassāpi tayo sāvakasannipātā ahesuṁ,",
  "atk-abh01a0:714_1": "paṭhamasannipāte gaṇanā nāma natthi, dutiye koṭisatasahassabhikkhū ahesuṁ, tathā",
  "atk-abh01a0:714_2": "tatiye. Tadā bodhisatto atidevo nāma brāhmaṇo hutvā satthu dhammadesanaṁ sutvā saraṇesu",
  "atk-abh01a0:714_3": "patiṭṭhāya sirasmiṁ añjaliṁ ṭhapetvā tassa satthuno kilesappahāne vaṇṇaṁ vatvā uttarāsaṅgena",
  "atk-abh01a0:714_4": "pūjamakāsi. Sopi naṁ ‘‘buddho bhavissasī’’ti byākāsi.",
  "atk-abh01a0:715_0": "Tassa pana bhagavato nagaraṁ sudhaññavatī nāma ahosi, pitā vipulo nāma khattiyo,",
  "atk-abh01a0:715_1": "mātāpi vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko,",
  "atk-abh01a0:715_2": "bhaddā ca subhaddā ca dve aggasāvikā, nāgarukkhova bodhi, sarīraṁ asītihatthubbedhaṁ",
  "atk-abh01a0:715_3": "ahosi, āyu saṭṭhivassasahassānīti.",
  "atk-abh01a0:716_0": "Tassa aparabhāge sobhito nāma satthā udapādi. Tassāpi tayo sāvakasannipātā, paṭhamasannipāte",
  "atk-abh01a0:716_1": "koṭisatabhikkhū ahesuṁ, dutiye navutikoṭiyo, tatiye asītikoṭiyo. Tadā bodhisatto",
  "atk-abh01a0:716_2": "ajito nāma brāhmaṇo hutvā satthu dhammadesanaṁ sutvā saraṇesu patiṭṭhāya buddhappamukhassa",
  "atk-abh01a0:716_3": "bhikkhusaṅghassa mahādānaṁ adāsi. Sopi naṁ ‘‘buddho bhavissasī’’ti byākāsi.",
  "atk-abh01a0:717_0": "Tassa pana bhagavato nagaraṁ sudhammaṁ nāma ahosi, pitā sudhammo nāma rājā, mātāpi",
  "atk-abh01a0:717_1": "sudhammā nāma, asamo ca sunetto ca dve aggasāvakā, anomo nāma upaṭṭhāko, nakulā ca",
  "atk-abh01a0:717_2": "sujātā ca dve aggasāvikā, nāgarukkhova bodhi, aṭṭhapaṇṇāsahatthubbedhaṁ sarīraṁ ahosi,",
  "atk-abh01a0:717_3": "navuti vassasahassāni āyuppamāṇanti.",
  "atk-abh01a0:718_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe tayo buddhā nibbattiṁsu",
  "atk-abh01a0:718_1": "anomadassī, padumo, nāradoti. Anomadassissa bhagavato tayo sāvakasannipātā, paṭhame",
  "atk-abh01a0:718_2": "aṭṭha bhikkhusatasahassāni ahesuṁ, dutiye satta, tatiye cha tadā bodhisatto eko yakkhasenāpati",
  "atk-abh01a0:718_3": "ahosi mahiddhiko mahānubhāvo anekakoṭisatasahassānaṁ yakkhānaṁ adhipati. So ‘‘buddho",
  "atk-abh01a0:718_4": "uppanno’’ti sutvā āgantvā buddhappamukhassa bhikkhusaṅghassa mahādānaṁ adāsi. Satthāpi",
  "atk-abh01a0:718_5": "naṁ ‘‘anāgate buddho bhavissasī’’ti byākāsi.",
  "atk-abh01a0:719_0": "Anomadassissa pana bhagavato candavatī nāma nagaraṁ ahosi, yasavā nāma rājā pitā,",
  "atk-abh01a0:719_1": "yasodharā nāma mātā, nisabho ca anomo ca dve aggasāvakā, varuṇo nāma upaṭṭhāko ,",
  "atk-abh01a0:719_2": "sundarī ca sumanā ca dve aggasāvikā, ajjunarukkho bodhi, sarīraṁ aṭṭhapaṇṇāsahatthubbedhaṁ",
  "atk-abh01a0:719_3": "ahosi, vassasatasahassaṁ āyūti.",
  "atk-abh01a0:720_0": "Tassa aparabhāge padumo nāma satthā udapādi. Tassāpi tayo sāvakasannipātā, paṭhamasannipāte",
  "atk-abh01a0:720_1": "koṭisatasahassabhikkhū ahesuṁ, dutiye tīṇisatasahassāni, tatiye agāmake araññe mahāvanasaṇḍavāsīnaṁ",
  "atk-abh01a0:720_2": "bhikkhūnaṁ dve satasahassāni. Tadā tathāgate tasmiṁyeva vanasaṇḍe vasante bodhisatto",
  "atk-abh01a0:720_3": "sīho hutvā satthāraṁ nirodhasamāpattisamāpannaṁ disvā pasannacitto vanditvā padakkhiṇaṁ",
  "atk-abh01a0:720_4": "katvā pītisomanassajāto tikkhattuṁ sīhanādaṁ naditvā sattāhaṁ buddhārammaṇaṁ pītiṁavijahitvā",
  "atk-abh01a0:720_5": "pītisukheneva gocarāya apakkamitvā jīvitapariccāgaṁ katvā payirupāsamāno aṭṭhāsi.",
  "atk-abh01a0:720_6": "Satthā sattāhaccayena nirodhā vuṭṭhito sīhaṁ oloketvā ‘‘bhikkhusaṅghepi cittaṁ pasādetvā",
  "atk-abh01a0:720_7": "saṅghaṁ vandissatī’’ti ‘‘bhikkhusaṅgho āgacchatū’’ti cintesi. Bhikkhū tāvadeva āgamiṁsu.",
  "atk-abh01a0:720_8": "Sīho saṅghe cittaṁ pasādeti. Satthā tassa mānasaṁ oloketvā ‘‘anāgate buddho bhavissasī’’ti byākāsi.",
  "atk-abh01a0:721_0": "Padumassa pana bhagavato campakaṁ nagaraṁ ahosi asamo nāma rājā pitā, mātā asamā",
  "atk-abh01a0:721_1": "nāma, sālo ca upasālo ca dve aggasāvakā, varuṇo nāma upaṭṭhāko, rāmā ca surāmā ca",
  "atk-abh01a0:721_2": "dve aggasāvikā, soṇarukkho nāma bodhi aṭṭhapaṇṇāsahatthubbedhaṁ sarīraṁ ahosi, āyu",
  "atk-abh01a0:721_3": "vassasatasahassanti.",
  "atk-abh01a0:722_0": "Tassa aparabhāge nārado nāma satthā udapādi. Tassāpi tayo sāvakasannipātā, paṭhamasannipāte",
  "atk-abh01a0:722_1": "koṭisatasahassabhikkhū ahesuṁ, dutiye navutikoṭisahassāni, tatiye asītikoṭisahassāni.",
  "atk-abh01a0:722_2": "Tadā bodhisatto isipabbajjaṁ pabbajitvā pañcasu abhiññāsu, aṭṭhasu ca samāpattīsu",
  "atk-abh01a0:722_3": "ciṇṇavasī hutvā buddhappamukhassa bhikkhusaṅghassa mahādānaṁ datvā lohitacandanena",
  "atk-abh01a0:722_4": "pūjamakāsi, sopi naṁ ‘‘anāgate buddho bhavissasī’’ti byākāsi.",
  "atk-abh01a0:723_0": "Tassa pana bhagavato dhaññavatī nāma nagaraṁ ahosi, sudevo nāma khattiyo pitā, anomā",
  "atk-abh01a0:723_1": "nāma mātā, bhaddasālo ca jitamitto ca dve aggasāvakā, vāsiṭṭho nāma upaṭṭhāko, uttarā",
  "atk-abh01a0:723_2": "ca phaggunī ca dve aggasāvikā, mahāsoṇarukkho bodhi, sarīraṁ aṭṭhāsītihatthubbedhaṁ",
  "atk-abh01a0:723_3": "ahosi, navuti vassasahassāni āyūti.",
  "atk-abh01a0:724_0": "Nāradabuddhassa pana aparabhāge ekaṁ asaṅkhyeyyaṁ atikkamitvā ito satasahassakappamatthake",
  "atk-abh01a0:724_1": "ekasmiṁ kappe ekova padumuttaro nāma buddho udapādi. Tassāpi tayo sāvakasannipātā,",
  "atk-abh01a0:724_2": "paṭhamasannipāte koṭisatasahassabhikkhū ahesuṁ, dutiye vebhārapabbate navutikoṭisahassāni,",
  "atk-abh01a0:724_3": "tatiye asītikoṭisahassāni. Tadā bodhisatto jaṭilo nāma mahāraṭṭhiyo hutvā buddhappamukhassa",
  "atk-abh01a0:724_4": "bhikkhusaṅghassa sacīvaraṁ dānaṁ adāsi. Sopi naṁ ‘‘anāgate buddho bhavissasī’’ti",
  "atk-abh01a0:724_5": "byākāsi. Padumuttarassa pana bhagavato kāle titthiyā nāma nāhesuṁ sabbe devamanussā",
  "atk-abh01a0:724_6": "buddhameva saraṇamakaṁsu.",
  "atk-abh01a0:725_0": "Tassa nagaraṁ haṁsavatī nāma ahosi, pitā ānando nāma khattiyo, mātā sujātā nāma,",
  "atk-abh01a0:725_1": "devalo ca sujāto ca dve aggasāvakā sumano nāma upaṭṭhāko, amitā ca asamā ca dve aggasāvikā,",
  "atk-abh01a0:725_2": "salalarukkho bodhi, sarīraṁ aṭṭhāsītihatthubbedhaṁ ahosi, sarīrappabhā samantato",
  "atk-abh01a0:725_3": "dvādasa yojanāni gaṇhi vassasatasahassaṁ āyūti.",
  "atk-abh01a0:726_0": "Tassa aparabhāge sattatikappasahassāni atikkamitvā ito tiṁsakappasahassamatthake",
  "atk-abh01a0:726_1": "sumedho ca sujāto cāti ekasmiṁ kappe dve buddhā nibbattiṁsu. Sumedhassāpi tayo sāvakasannipātā,",
  "atk-abh01a0:726_2": "paṭhamasannipāte sudassananagare koṭisatakhīṇāsavā ahesuṁ, dutiye navutikoṭiyo, tatiye",
  "atk-abh01a0:726_3": "asītikoṭiyo. Tadā bodhisatto uttaro nāma brāhmaṇamāṇavo hutvā nidahitvā ṭhapitaṁyeva",
  "atk-abh01a0:726_4": "asītikoṭidhanaṁ vissajjetvā buddhappamukhassa bhikkhusaṅghassa mahādānaṁ datvā dhammaṁ",
  "atk-abh01a0:726_5": "sutvā saraṇesu patiṭṭhāya nikkhamitvā pabbaji. Sopi naṁ ‘‘anāgate buddho bhavissasī’’ti byākāsi.",
  "atk-abh01a0:727_0": "Sumedhassa bhagavato sudassanaṁ nāma nagaraṁ ahosi, sudatto nāma rājā pitā, mātāpi",
  "atk-abh01a0:727_1": "sudattā nāma, saraṇo ca sabbakāmo ca dve aggasāvakā, sāgaro nāma upaṭṭhāko, rāmā",
  "atk-abh01a0:727_2": "ca surāmā ca dve aggasāvikā, mahānīparukkho bodhi, sarīraṁ aṭṭhāsītihatthubbedhaṁ",
  "atk-abh01a0:727_3": "ahosi, āyu navuti vassasahassānīti.",
  "atk-abh01a0:728_0": "Tassa aparabhāge sujāto nāma satthā udapādi. Tassāpi tayo sāvakasannipātā, paṭhamasannipāte",
  "atk-abh01a0:728_1": "saṭṭhibhikkhusatasahassāni ahesuṁ , dutiye paññāsaṁ, tatiye cattālīsaṁ. Tadā bodhisatto",
  "atk-abh01a0:728_2": "cakkavattirājā hutvā ‘‘buddho uppanno’’ti sutvā upasaṅkamitvā dhammaṁ sutvā buddhappamukhassa",
  "atk-abh01a0:728_3": "bhikkhusaṅghassa saddhiṁ sattahi ratanehi catumahādīparajjaṁ datvā satthu santike",
  "atk-abh01a0:728_4": "pabbaji. Sakalaraṭṭhavāsino raṭṭhuppādaṁ gahetvā ārāmikakiccaṁ sādhentā buddhappamukhassa",
  "atk-abh01a0:728_5": "bhikkhusaṅghassa niccaṁ mahādānaṁ adaṁsu. Sopi naṁ satthā byākāsi.",
  "atk-abh01a0:729_0": "Tassa bhagavato nagaraṁ sumaṅgalaṁ nāma ahosi, uggato nāma rājā pitā, pabhāvatī nāma",
  "atk-abh01a0:729_1": "mātā, sudassano ca sudevo ca dve aggasāvakā, nārado nāma upaṭṭhāko, nāgā ca nāgasamālā",
  "atk-abh01a0:729_2": "ca dve aggasāvikā, mahāveḷurukkho bodhi, so kira mandacchiddo ghanakkhandho upariniggatāhi",
  "atk-abh01a0:729_3": "mahāsākhāhi morapiñchakalāpo viya virocittha. Tassa bhagavato sarīraṁ paṇṇāsahatthubbedhaṁ",
  "atk-abh01a0:729_4": "ahosi, āyu navutivassasahassānīti.",
  "atk-abh01a0:730_0": "Tassa aparabhāge ito aṭṭhārasakappasatamatthake ekasmiṁ kappe piyadassī, atthadassī,",
  "atk-abh01a0:730_1": "dhammadassīti tayo buddhā nibbattiṁsu. Piyadassissāpi tayo sāvakasannipātā. Paṭhame",
  "atk-abh01a0:730_2": "koṭisatasahassabhikkhū ahesuṁ, dutiye navutikoṭiyo, tatiye asītikoṭiyo. Tadā bodhisatto",
  "atk-abh01a0:730_3": "kassapo nāma māṇavo tiṇṇaṁ vedānaṁ pāraṅgato hutvā satthu dhammadesanaṁ sutvā koṭisatasahassadhanapariccāgena",
  "atk-abh01a0:730_4": "saṅghārāmaṁ kāretvā saraṇesu ca sīlesu ca patiṭṭhāsi. Atha naṁ satthā ‘‘aṭṭhārasakappasataccayena",
  "atk-abh01a0:730_5": "buddho bhavissasī’’ti byākāsi.",
  "atk-abh01a0:731_0": "Tassa bhagavato anomaṁ nāma nagaraṁ ahosi, pitā sudinno nāma rājā, mātā candā nāma,",
  "atk-abh01a0:731_1": "pālito ca sabbadassī ca dve aggasāvakā, sobhito nāma upaṭṭhāko, sujātā ca dhammadinnā",
  "atk-abh01a0:731_2": "ca dve aggasāvikā, piyaṅgurukkho bodhi, sarīraṁ asītihatthubbedhaṁ ahosi, navutivassasahassāni āyūti.",
  "atk-abh01a0:732_0": "Tassa aparabhāge atthadassī nāma bhagavā udapādi. Tassāpi tayo sāvakasannipātā. Paṭhame",
  "atk-abh01a0:732_1": "aṭṭhanavutibhikkhusatasahassāni ahesuṁ, dutiye aṭṭhāsītisahassāni, tathā tatiye.",
  "atk-abh01a0:732_2": "Tadā bodhisatto susīmo nāma mahiddhiko tāpaso hutvā devalokato mandāravapupphacchattaṁ",
  "atk-abh01a0:732_3": "āharitvā satthāraṁ pūjesi. Sopi naṁ satthā byākāsi.",
  "atk-abh01a0:733_0": "Tassa bhagavato sobhaṇaṁ nāma nagaraṁ ahosi, sāgaro nāma rājā pitā, sudassanā nāma",
  "atk-abh01a0:733_1": "mātā, santo ca upasanto ca dve aggasāvakā, abhayo nāma upaṭṭhāko, dhammā ca sudhammā",
  "atk-abh01a0:733_2": "ca dve aggasāvikā, campakarukkho bodhi, sarīraṁ asītihatthubbedhaṁ ahosi, sarīrappabhā",
  "atk-abh01a0:733_3": "samantato sabbakālaṁ yojanamattaṁ pharitvā aṭṭhāsi, āyu vassasatasahassanti.",
  "atk-abh01a0:734_0": "Tassa aparabhāge dhammadassī nāma satthā udapādi. Tassāpi tayo sāvakasannipātā. Paṭhamasannipāte",
  "atk-abh01a0:734_1": "koṭisatabhikkhū ahesuṁ, dutiye navutikoṭiyo, tatiye asītikoṭiyo. Tadā bodhisatto",
  "atk-abh01a0:734_2": "sakko devarājā hutvā dibbagandhapupphehi ca dibbatūriyehi ca pūjamakāsi. Sopi naṁ satthā byākāsi.",
  "atk-abh01a0:735_0": "Tassa bhagavato saraṇaṁ nāma nagaraṁ ahosi, pitā saraṇo nāma rājā, mātā sunandā nāma,",
  "atk-abh01a0:735_1": "padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā",
  "atk-abh01a0:735_2": "ca dve aggasāvikā, rattaṅkurarukkho bodhi, ‘‘kakudharukkho’’tipi ‘‘bimbijālo’’tipi",
  "atk-abh01a0:735_3": "vuccati sarīraṁ panassa asītihatthubbedhaṁ ahosi, vassasatasahassaṁ āyūti.",
  "atk-abh01a0:736_0": "Tassa aparabhāge ito catunavutikappamatthake ekasmiṁ kappe ekova siddhattho nāma",
  "atk-abh01a0:736_1": "buddho udapādi. Tassāpi tayo sāvakasannipātā. Paṭhamasannipāte koṭisatasahassabhikkhū",
  "atk-abh01a0:736_2": "ahesuṁ, dutiye navutikoṭiyo tatiye asītikoṭiyo. Tadā bodhisatto uggatejo abhiññābalasampanno",
  "atk-abh01a0:736_3": "maṅgalo nāma tāpaso hutvā mahājambuphalaṁ āharitvā tathāgatassa adāsi. Satthā taṁ",
  "atk-abh01a0:736_4": "phalaṁ paribhuñjitvā ‘‘catunavutikappamatthake buddho bhavissasī’’ti bodhisattaṁ byākāsi.",
  "atk-abh01a0:737_0": "Tassa bhagavato nagaraṁ vebhāraṁ nāma ahosi, pitā jayaseno nāma rājā, mātā suphassā",
  "atk-abh01a0:737_1": "nāma, sambalo ca sumitto ca dve aggasāvakā, revato nāma upaṭṭhāko, sīvalā ca surāmā",
  "atk-abh01a0:737_2": "ca dve aggasāvikā, kaṇikārarukkho bodhi, sarīraṁ saṭṭhihatthubbedhaṁ ahosi, vassasatasahassaṁ āyūti.",
  "atk-abh01a0:738_0": "Tassa aparabhāge ito dvenavutikappamatthake tisso phussoti ekasmiṁ kappe dve buddhā",
  "atk-abh01a0:738_1": "nibbattiṁsu. Tissassa pana bhagavato tayo sāvakasannipātā. Paṭhamasannipāte bhikkhūnaṁ",
  "atk-abh01a0:738_2": "koṭisataṁ ahosi, dutiye navutikoṭiyo, tatiye asītikoṭiyo. Tadā bodhisatto mahābhogo",
  "atk-abh01a0:738_3": "mahāyaso sujāto nāma khattiyo hutvā isipabbajjaṁ pabbajitvā mahiddhikabhāvaṁ patvā",
  "atk-abh01a0:738_4": "‘‘buddho uppanno’’ti sutvā dibbamandāravapadumapāricchattakapupphāni ādāya catuparisamajjhe",
  "atk-abh01a0:738_5": "gacchantaṁ tathāgataṁ pūjesi, ākāse pupphavitānaṁ hutvā aṭṭhāsi. Sopi naṁ satthā",
  "atk-abh01a0:738_6": "‘‘ito dvenavutikappamatthake buddho bhavissasī’’ti byākāsi.",
  "atk-abh01a0:739_0": "Tassa bhagavato khemaṁ nāma nagaraṁ ahosi, pitā janasandho nāma khattiyo, mātā padumā",
  "atk-abh01a0:739_1": "nāma, brahmadevo ca udayo ca dve aggasāvakā samaṅgo nāma upaṭṭhāko, phussā ca sudattā",
  "atk-abh01a0:739_2": "ca dve aggasāvikā asanarukkho bodhi, sarīraṁ saṭṭhihatthubbedhaṁ ahosi, vassasatasahassaṁ āyūti.",
  "atk-abh01a0:740_0": "Tassa aparabhāge phusso nāma satthā udapādi. Tassāpi tayo sāvakasannipātā, paṭhamasannipāte",
  "atk-abh01a0:740_1": "saṭṭhi bhikkhusatasahassāni ahesuṁ, dutiye paṇṇāsa, tatiye dvattiṁsa. Tadā bodhisatto",
  "atk-abh01a0:740_2": "vijitāvī nāma khattiyo hutvā mahārajjaṁ pahāya satthu santike pabbajitvā tīṇi piṭakāni",
  "atk-abh01a0:740_3": "uggahetvā mahājanassa dhammakathaṁ kathesi. Sīlapāramiñca pūresi. Sopi naṁ ‘‘buddho",
  "atk-abh01a0:740_4": "bhavissasī’’ti byākāsi.",
  "atk-abh01a0:741_0": "Tassa bhagavato kāsi nāma nagaraṁ ahosi, jayaseno nāma rājā pitā, sirimā nāma mātā,",
  "atk-abh01a0:741_1": "surakkhito ca dhammaseno ca dve aggasāvakā, sabhiyo nāma upaṭṭhāko, cālā ca upacālā",
  "atk-abh01a0:741_2": "ca dve aggasāvikā , āmalakarukkho bodhi, sarīraṁ aṭṭhapaṇṇāsahatthubbedhaṁ ahosi,",
  "atk-abh01a0:741_3": "navuti vassasahassāni āyūti.",
  "atk-abh01a0:742_0": "Tassa aparabhāge ito ekanavutikappe vipassī nāma bhagavā udapādi. Tassāpi tayo sāvakasannipātā",
  "atk-abh01a0:742_1": ", paṭhamasannipāte aṭṭhasaṭṭhibhikkhusatasahassāni ahesuṁ, dutiye ekasatasahassaṁ,",
  "atk-abh01a0:742_2": "tatiye asītisahassāni. Tadā bodhisatto mahiddhiko mahānubhāvo atulo nāma nāgarājā",
  "atk-abh01a0:742_3": "hutvā sattaratanakhacitaṁ sovaṇṇamayaṁ mahāpīṭhaṁ bhagavato adāsi. Sopi naṁ satthā",
  "atk-abh01a0:742_4": "‘‘ito ekanavutikappe buddho bhavissasī’’ti byākāsi.",
  "atk-abh01a0:743_0": "Tassa bhagavato bandhumatī nāma nagaraṁ ahosi, bandhumā nāma rājā pitā. Bandhumatī",
  "atk-abh01a0:743_1": "nāma mātā, khaṇḍo ca tisso ca dve aggasāvakā, asoko nāma upaṭṭhāko, candā ca candamittā",
  "atk-abh01a0:743_2": "ca dve aggasāvikā pāṭalirukkho bodhi, sarīraṁ asītihatthubbedhaṁ ahosi, sarīrappabhā",
  "atk-abh01a0:743_3": "sadā satta yojanāni pharitvā aṭṭhāsi, asītivassasahassāni āyūti.",
  "atk-abh01a0:744_0": "Tassa aparabhāge ito ekatiṁsakappe sikhī, vessabhū cāti dve buddhā ahesuṁ. Sikhissāpi",
  "atk-abh01a0:744_1": "bhagavato tayo sāvakasannipātā, paṭhamasannipāte bhikkhusatasahassaṁ ahosi, dutiye",
  "atk-abh01a0:744_2": "asītisahassāni, tatiye sattati. Tadā bodhisatto arindamo nāma rājā hutvā buddhappamukhassa",
  "atk-abh01a0:744_3": "bhikkhusaṅghassa sacīvaraṁ mahādānaṁ pavattetvā sattaratanapaṭimaṇḍitaṁ hatthiratanaṁ",
  "atk-abh01a0:744_4": "datvā hatthippamāṇaṁ katvā kappiyabhaṇḍaṁ adāsi. Sopi naṁ ‘‘ito ekatiṁsakappe buddho",
  "atk-abh01a0:744_5": "bhavissasī’’ti byākāsi.",
  "atk-abh01a0:745_0": "Tassa pana bhagavato aruṇavatī nāma nagaraṁ ahosi, aruṇavā nāma khattiyo pitā, pabhāvatī",
  "atk-abh01a0:745_1": "nāma mātā, abhibhū ca sambhavo ca dve aggasāvakā khemaṅkaro nāma upaṭṭhāko, sakhilā",
  "atk-abh01a0:745_2": "ca padumā ca dve aggasāvikā, puṇḍarīkarukkho bodhi, sarīraṁ sattatihatthubbedhaṁ",
  "atk-abh01a0:745_3": "ahosi, sarīrappabhā yojanattayaṁ pharitvā aṭṭhāsi, sattahivassasahassāni āyūti.",
  "atk-abh01a0:746_0": "Tassa aparabhāge vessabhū nāma satthā udapādi. Tassāpi tayo sāvakasannipātā paṭhamasannipāte",
  "atk-abh01a0:746_1": "asītibhikkhusahassāni ahesuṁ dutiye sattati, tatiye saṭṭhi. Tadā bodhisatto sudassano",
  "atk-abh01a0:746_2": "nāma rājā hutvā buddhappamukhassa bhikkhusaṅghassa sacīvaraṁ mahādānaṁ datvā satthu",
  "atk-abh01a0:746_3": "santike pabbajitvā ācāraguṇasampanno buddharatane cittīkārapītibahulo ahosi. Sopi",
  "atk-abh01a0:746_4": "naṁ ‘‘ito ekatiṁse kappe buddho bhavissasī’’ti byākāsi.",
  "atk-abh01a0:747_0": "Tassa pana bhagavato anomaṁ nāma nagaraṁ ahosi, suppatīto nāma rājā pitā, yasavatī",
  "atk-abh01a0:747_1": "nāma mātā, soṇo ca uttaro ca dve aggasāvakā upasanto nāma upaṭṭhāko dāmā ca samālā",
  "atk-abh01a0:747_2": "ca dve aggasāvikā, sālarukkho bodhi, sarīraṁ saṭṭhihatthubbedhaṁ ahosi, saṭṭhivassasahassāni āyūti.",
  "atk-abh01a0:748_0": "Tassa aparabhāge imasmiṁ kappe cattāro buddhā nibbattā kakusandho, koṇāgamano, kassapo,",
  "atk-abh01a0:748_1": "amhākaṁ bhagavāti. Kakusandhassa bhagavato eko sāvakasannipāto, tattha cattālīsabhikkhusahassāni",
  "atk-abh01a0:748_2": "ahesuṁ. Tadā bodhisatto khemo nāma rājā hutvā buddhappamukhassa bhikkhusaṅghassa",
  "atk-abh01a0:748_3": "sapattacīvaraṁ mahādānañca añjanādibhesajjāni ca datvā satthu dhammadesanaṁ sutvā",
  "atk-abh01a0:748_4": "pabbaji. Sopi naṁ satthā byākāsi.",
  "atk-abh01a0:749_0": "Kakusandhassa pana bhagavato khemaṁ nāma nagaraṁ ahosi, aggidatto nāma brāhmaṇo pitā,",
  "atk-abh01a0:749_1": "visākhā nāma brāhmaṇī mātā, vidhuro ca sañjīvo ca dve aggasāvakā, buddhijo nāma upaṭṭhāko",
  "atk-abh01a0:749_2": "sāmā ca campā ca dve aggasāvikā mahāsirīsarukkho bodhi sarīraṁ cattālīsahatthubbedhaṁ",
  "atk-abh01a0:749_3": "ahosi, cattālīsavassasahassāni āyūti.",
  "atk-abh01a0:750_0": "Tassa aparabhāge koṇāgamano nāma satthā udapādi. Tassāpi eko sāvakasannipāto, tattha",
  "atk-abh01a0:750_1": "tiṁsabhikkhusahassāni ahesuṁ. Tadā bodhisatto pabbato nāma rājā hutvā amaccagaṇaparivuto",
  "atk-abh01a0:750_2": "satthu santikaṁ gantvā dhammadesanaṁ sutvā buddhappamukhaṁ bhikkhusaṅghaṁ nimantetvā",
  "atk-abh01a0:750_3": "mahādānaṁ pavattetvā pattuṇṇacīnapaṭakoseyyakambaladukulāni ceva suvaṇṇapādukañca",
  "atk-abh01a0:750_4": "datvā satthu santike pabbaji. Sopi naṁ satthā byākāsi.",
  "atk-abh01a0:751_0": "Tassa bhagavato sobhavatī nāma nagaraṁ ahosi, yaññadatto nāma brāhmaṇo pitā, uttarā",
  "atk-abh01a0:751_1": "nāma brāhmaṇī mātā, bhiyyoso ca uttaro ca dve aggasāvakā, sotthijo nāma upaṭṭhāko,",
  "atk-abh01a0:751_2": "samuddā ca uttarā ca dve aggasāvikā, udumbararukkho bodhi, sarīraṁ tiṁsahatthubbedhaṁ",
  "atk-abh01a0:751_3": "ahosi, tiṁsavassasahassāni āyūti.",
  "atk-abh01a0:752_0": "Tassa aparabhāge kassapo nāma satthā udapādi. Tassāpi ekova sāvakasannipāto, tattha",
  "atk-abh01a0:752_1": "vīsatibhikkhusahassāni ahesuṁ. Tadā bodhisatto jotipālo nāma māṇavo tiṇṇaṁ vedānaṁ",
  "atk-abh01a0:752_2": "pāragū bhūmiyañceva antalikkhe ca pākaṭo ghaṭikārassa kumbhakārassa mitto ahosi,",
  "atk-abh01a0:752_3": "so tena saddhiṁ satthāraṁ upasaṅkamitvā dhammakathaṁ sutvā pabbajitvā āraddhavīriyo",
  "atk-abh01a0:752_4": "tīṇi piṭakāni uggahetvā vattasampattiyā buddhasāsanaṁ sobhesi. Sopi naṁ satthā byākāsi.",
  "atk-abh01a0:753_0": "Tassa bhagavato jātanagaraṁ bārāṇasī nāma ahosi. Brahmadatto nāma brāhmaṇo pitā,",
  "atk-abh01a0:753_1": "dhanavatī nāma brāhmaṇī mātā, tisso ca bhāradvājo ca dve aggasāvakā, sabbamitto nāma",
  "atk-abh01a0:753_2": "upaṭṭhāko anuḷā ca uruveḷā ca dve aggasāvikā, nigrodharukkho bodhi sarīraṁ vīsatihatthubbedhaṁ",
  "atk-abh01a0:753_3": "ahosi, vīsativassasahassāni āyūti.",
  "atk-abh01a0:754": "Tassa pana bhagavato orabhāge ṭhapetvā imaṁ sammāsambuddhaṁ añño buddho nāma natthi. Iti dīpaṅkarādīnaṁ catuvīsatiyā buddhānaṁ santike laddhabyākaraṇo pana bodhisatto yenena –",
  "atk-abh01a0:755": "‘‘Manussattaṁ liṅgasampatti, hetu satthāradassanaṁ;",
  "atk-abh01a0:756": "Pabbajjā guṇasampatti, adhikāro ca chandatā;",
  "atk-abh01a0:757": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59);",
  "atk-abh01a0:758_0": "Ime aṭṭha dhamme samodhānetvā dīpaṅkarapādamūle katābhinīhārena ‘‘handa buddhakare",
  "atk-abh01a0:758_1": "dhamme vicināmi ito cito’’ti ussāhaṁ katvā ‘‘vicinanto tadādakkhiṁ, paṭhamaṁ dānapārami’’nti",
  "atk-abh01a0:758_2": "dānapāramitādayo buddhakarā dhammā diṭṭhā, te pūrento yāva vessantarattabhāvā āgami.",
  "atk-abh01a0:758_3": "Āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-abh01a0:759": "‘‘Evaṁ sabbaṅgasampannā, bodhiyā niyatā narā;",
  "atk-abh01a0:760": "Saṁsaraṁ dīghamaddhānaṁ, kappakoṭisatehipi.",
  "atk-abh01a0:761": "‘‘Avīcimhi nuppajjanti, tathā lokantaresu ca;",
  "atk-abh01a0:762": "Nijjhāmataṇhā khuppipāsā, na honti kālakañjikā.",
  "atk-abh01a0:763": "‘‘Na honti khuddakā pāṇā, uppajjantāpi duggatiṁ;",
  "atk-abh01a0:764": "Jāyamānā manussesu, jaccandhā na bhavanti te.",
  "atk-abh01a0:765": "‘‘Sotavekallatā natthi, na bhavanti mūgapakkhikā;",
  "atk-abh01a0:766": "Itthibhāvaṁ na gacchanti, ubhatobyañjanapaṇḍakā.",
  "atk-abh01a0:767": "‘‘Na bhavanti pariyāpannā, bodhiyā niyatā narā;",
  "atk-abh01a0:768": "Muttā ānantarikehi, sabbattha suddhagocarā.",
  "atk-abh01a0:769": "‘‘Micchādiṭṭhiṁ na sevanti, kammakiriyadassanā;",
  "atk-abh01a0:770": "Vasamānāpi saggesu, asaññaṁ nupapajjare.",
  "atk-abh01a0:771": "‘‘Suddhāvāsesu devesu, hetu nāma na vijjati;",
  "atk-abh01a0:772": "Nekkhammaninnā sappurisā, visaṁyuttā bhavābhave;",
  "atk-abh01a0:773": "Caranti lokatthacariyāyo, pūrenti sabbapāramī’’ti.",
  "atk-abh01a0:774_0": "Te ānisaṁse adhigantvāva āgato. Pāramiyo pūrentassa ca tassa akittibrāhmaṇakāle saṅkhabrāhmaṇakāle",
  "atk-abh01a0:774_1": "dhanañcayarājakāle mahāsudassanarājakāle mahāgovindakāle nimimahārājakāle candakumārakāle",
  "atk-abh01a0:774_2": "visayhaseṭṭhikāle sivirājakāle vessantararājakāleti dānapāramitāya pūritattabhāvānaṁ",
  "atk-abh01a0:774_3": "parimāṇaṁ nāma natthi. Ekantena panassa sasapaṇḍitajātakāle –",
  "atk-abh01a0:775": "‘‘Bhikkhāya upagataṁ disvā, sakattānaṁ pariccajiṁ;",
  "atk-abh01a0:776": "Dānena me samo natthi, esā me dānapāramī’’ti. (cariyā. 1.143 tassuddāna –",
  "atk-abh01a0:777": "Evaṁ attapariccāgaṁ karontassa dānapāramitā paramatthapāramī nāma jātā.",
  "atk-abh01a0:778_0": "Tathā sīlavanāgarājakāle campeyyanāgarājakāle bhūridattanāgarājakāle chaddantanāgarājakāle",
  "atk-abh01a0:778_1": "jayaddisarājaputtakāle alīnasattukumārakāleti sīlapāramitāya pūritattabhāvānaṁ parimāṇaṁ",
  "atk-abh01a0:778_2": "nāma natthi. Ekantena panassa saṅkhapālajātakāle –",
  "atk-abh01a0:779": "‘‘Sūlehipi vijjhiyanto, koṭṭiyantopi sattihi;",
  "atk-abh01a0:780": "Bhojaputte na kuppāmi, esā me sīlapāramī’’ti. (cariyā. 2.91) –",
  "atk-abh01a0:781": "Evaṁ attapariccāgaṁ karontassa sīlapāramitā paramatthapāramī nāma jātā.",
  "atk-abh01a0:782_0": "Tathā somanassakumārakāle hatthipālakumārakāle ayogharapaṇḍitakāleti mahārajjaṁ pahāya",
  "atk-abh01a0:782_1": "nekkhammapāramitāya pūritattabhāvānaṁ parimāṇaṁ nāma natthi. Ekantena panassa cūḷasutasomajātakāle –",
  "atk-abh01a0:783": "‘‘Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-abh01a0:784": "Cajato na hoti laganaṁ, esā me nekkhammapāramī’’ti. –",
  "atk-abh01a0:785": "Evaṁ nissaṅgatāya rajjaṁ chaḍḍetvā nikkhamantassa nekkhammapāramitā paramatthapāramī nāma jātā.",
  "atk-abh01a0:786_0": "Tathā vidhurapaṇḍitakāle mahāgovindapaṇḍitakāle kudālapaṇḍitakāle arakapaṇḍitakāle",
  "atk-abh01a0:786_1": "bodhiparibbājakakāle mahosadhapaṇḍitakāleti paññāpāramitāya pūritattabhāvānaṁ parimāṇaṁ",
  "atk-abh01a0:786_2": "nāma natthi. Ekantena panassa sattubhastajātake senakapaṇḍitakāle –",
  "atk-abh01a0:787": "‘‘Paññāya vicinantohaṁ, brāhmaṇaṁ mocayiṁ dukhā;",
  "atk-abh01a0:788": "Paññāya me samo natthi, esā me paññāpāramī’’ti. –",
  "atk-abh01a0:789": "Antobhastagataṁ sappaṁ dassentassa paññāpāramitā paramatthapāramī nāma jātā.",
  "atk-abh01a0:790": "Tathā vīriyapāramitādīnampi pūritattabhāvānaṁ parimāṇaṁ nāma natthi. Ekantena panassa mahājanakajātake –",
  "atk-abh01a0:791": "‘‘Atīradassī jalamajjhe, hatā sabbeva mānusā;",
  "atk-abh01a0:792": "Cittassa aññathā natthi, esā me vīriyapāramī’’ti. –",
  "atk-abh01a0:793": "Evaṁ mahāsamuddaṁ tarantassa vīriyapāramitā paramatthapāramī nāma jātā.",
  "atk-abh01a0:794": "Khantivādījātake –",
  "atk-abh01a0:795": "‘‘Acetanaṁva koṭṭente, tiṇhena pharasunā mamaṁ;",
  "atk-abh01a0:796": "Kāsirāje na kuppāmi, esā me khantipāramī’’ti. –",
  "atk-abh01a0:797": "Evaṁ acetanabhāvena viya mahādukkhaṁ adhivāsentassa khantipāramitā paramatthapāramī nāma jātā.",
  "atk-abh01a0:798": "Mahāsutasomajātake –",
  "atk-abh01a0:799": "‘‘Saccavācaṁ anurakkhanto, cajitvā mama jīvitaṁ;",
  "atk-abh01a0:800": "Mocesiṁ ekasataṁ khattiye, esā me saccapāramī’’ti. –",
  "atk-abh01a0:801": "Evaṁ jīvitaṁ cavitvā saccamanurakkhantassa saccapāramitā paramatthapāramī nāma jātā.",
  "atk-abh01a0:802": "Mūgapakkhajātake –",
  "atk-abh01a0:803": "‘‘Mātā pitā na me dessā, napi dessaṁ mahāyasaṁ;",
  "atk-abh01a0:804": "Sabbaññutaṁ piyaṁ mayhaṁ, tasmā vatamadhiṭṭhahi’’nti. –",
  "atk-abh01a0:805": "Evaṁ jīvitaṁ cajitvā vataṁ adhiṭṭhahantassa adhiṭṭhānapāramitā paramatthapāramī nāma jātā.",
  "atk-abh01a0:806": "Ekarājajātake –",
  "atk-abh01a0:807": "‘‘Na maṁ koci uttasati, napihaṁ bhāyāmi kassaci;",
  "atk-abh01a0:808": "Mettābalenupatthaddho, ramāmi pavane tadā’’ti. (cariyā. 3.113) –",
  "atk-abh01a0:809": "Evaṁ jīvitaṁ anapaloketvā mettāyantassa mettāpāramitā paramatthapāramī nāma jātā.",
  "atk-abh01a0:810": "Lomahaṁsajātake –",
  "atk-abh01a0:811": "‘‘Susāne seyyaṁ kappemi, chavaṭṭhikaṁ upanidhāyahaṁ;",
  "atk-abh01a0:812": "Gāmaṇḍalā upāgantvā, rūpaṁ dassenti nappaka’’nti. –",
  "atk-abh01a0:813_0": "Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ uppādentesupi",
  "atk-abh01a0:813_1": "upekkhanaṁ anativattentassa upekkhāpāramitā paramatthapāramī nāma jātā. Ayamettha",
  "atk-abh01a0:813_2": "saṅkhepo, vitthārato panesa attho cariyāpiṭakato gahetabbo.",
  "atk-abh01a0:814": "Evaṁ pāramiyo pūretvā vessantarattabhāve ṭhito –",
  "atk-abh01a0:815": "‘‘Acetanāyaṁ pathavī, aviññāya sukhaṁ dukhaṁ;",
  "atk-abh01a0:816": "Sāpi dānabalā mayhaṁ, sattakkhattuṁ pakampathā’’ti. (cariyā. 1.124);",
  "atk-abh01a0:817_0": "Evaṁ mahāpathavīkampanāni mahāpuññāni katvā āyupariyosāne tato cuto tusitabhavane",
  "atk-abh01a0:817_1": "nibbatti, tattha aññe deve dasahi ṭhānehi adhigaṇhitvā ‘‘yāvatāyukaṁ dibbasampattiṁ",
  "atk-abh01a0:817_2": "anubhavanto manussagaṇanāya idāni sattahi divasehi āyukkhayaṁ pāpuṇissatī’’ti vatthāni",
  "atk-abh01a0:817_3": "kilissanti, mālā milāyanti, kacchehi sedā muccanti, kāye vevaṇṇiyaṁ okkamati, devo",
  "atk-abh01a0:817_4": "devāsane na saṇṭhahatīti imesu pañcasu pubbanimittesu uppannesu tāni disvā ‘‘suññā",
  "atk-abh01a0:817_5": "vata bho saggā bhavissantī’’ti saṁvegajātāhi devatāhi mahāsattassa pūritapāramibhāvaṁ",
  "atk-abh01a0:817_6": "ñatvā ‘‘imasmiṁ idāni aññaṁ devalokaṁ anupagantvā manussaloke uppajjitvā buddhabhāvaṁ",
  "atk-abh01a0:817_7": "patte puññāni katvā cutā cutā manussā devalokaṁ paripūressantī’’ti cintetvā –",
  "atk-abh01a0:818": "‘‘Yatohaṁ tusite kāye, santusito nāmahaṁ tadā;",
  "atk-abh01a0:819": "Dasasahassī samāgantvā, yācanti pañjalī mamaṁ.",
  "atk-abh01a0:820": "‘‘Kālo deva mahāvīra, uppajja mātukucchiyaṁ;",
  "atk-abh01a0:821": "Sadevakaṁ tārayanto, bujjhassu amataṁ pada’’nti. (bu. vaṁ. 1.66-67);",
  "atk-abh01a0:822_0": "Evaṁ buddhabhāvatthāya āyācito kālaṁ, dīpaṁ, desaṁ, kulaṁ, janettiyā āyuppamāṇanti",
  "atk-abh01a0:822_1": "imāni pañca mahāvilokanāni viloketvā katasanniṭṭhāno tato cuto sakyarājakule paṭisandhiṁ",
  "atk-abh01a0:822_2": "gahetvā tattha mahāsampattiyā parihariyamāno anukkamena bhadrayobbanaṁ anupāpuṇi.",
  "atk-abh01a0:822_3": "Imasmiṁ antare ‘‘sato sampajāno ānanda bodhisatto tusitā kāyā cavitvā mātukucchiṁ",
  "atk-abh01a0:822_4": "okkamī’’tiādīnaṁ (ma. ni. 3.200) suttapadānañceva tesaṁ aṭṭhakathāya ca vasena vitthāro veditabbo.",
  "atk-abh01a0:823_0": "So tiṇṇaṁ utūnaṁ anucchavikesu tīsu pāsādesu devalokasiriṁ viya rajjasiriṁ anubhavamāno",
  "atk-abh01a0:823_1": "uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā",
  "atk-abh01a0:823_2": "sañjātasaṁvego nivattitvā catutthavāre pabbajitaṁ disvā ‘sādhu pabbajjā’ti pabbajjāya",
  "atk-abh01a0:823_3": "ruciṁ uppādetvā uyyānaṁ gantvā tattha divasabhāgaṁ khepetvā maṅgalapokkharaṇītīre",
  "atk-abh01a0:823_4": "nisinno kappakavesaṁ gahetvā āgatena vissakammena devaputtena alaṅkatapaṭiyatto rāhulabhaddassa",
  "atk-abh01a0:823_5": "jātasāsanaṁ sutvā puttasinehassa balavabhāvaṁ ñatvā ‘yāva idaṁ bandhanaṁ na vaḍḍhati",
  "atk-abh01a0:823_6": "tāvadeva naṁ chindissāmī’ti cintetvā sāyaṁ nagaraṁ pavisanto –",
  "atk-abh01a0:824": "‘‘Nibbutā nūna sā mātā, nibbuto nūna so pitā;",
  "atk-abh01a0:825_0": "Nibbutā nūna sā nārī, yassāyaṁ īdiso patī’’ti. (bu. vaṁ. aṭṭha. 27 avidūrenidānakathā;",
  "atk-abh01a0:825_1": "dha. pa. aṭṭha. 1.10 sāriputtattheravatthu; apa. aṭṭha. 1.avidūrenidānakathā; jā.",
  "atk-abh01a0:825_2": "aṭṭha. 1.avidūrenidānakathā);",
  "atk-abh01a0:826_0": "Kisāgotamiyā nāma pitucchādhītāya bhāsitaṁ imaṁ gāthaṁ sutvā, ‘ahaṁ imāya nibbutapadaṁ",
  "atk-abh01a0:826_1": "sāvito’ti gīvato satasahassagghanikaṁ muttāhāraṁ muñcitvā, tassā pesetvā, attano",
  "atk-abh01a0:826_2": "bhavanaṁ pavisitvā, sirisayane nisinno niddāvasena nāṭakānaṁ vippakāraṁ disvā, nibbinnahadayo",
  "atk-abh01a0:826_3": "channaṁ uṭṭhāpetvā, kaṇḍakaṁ āharāpetvā, kaṇḍakaṁ āruyha, channasahāyova dasasahassilokadhātudevatāhi",
  "atk-abh01a0:826_4": "kataparivāro mahābhinikkhamanaṁ nikkhamitvā, teneva rattāvasesena tīṇi mahārajjāni",
  "atk-abh01a0:826_5": "atikkamma anomānadītīre pabbajitvā, anukkamena rājagahaṁ gantvā, tattha piṇḍāya caritvā,",
  "atk-abh01a0:826_6": "paṇḍavapabbatapabbhāre nisinno magadharājena rajjena nimantiyamāno taṁ paṭikkhipitvā,",
  "atk-abh01a0:826_7": "sabbaññutaṁ patvā tassa vijitaṁ āgamanatthāya tena gahitapaṭiñño , āḷārañca udakañca",
  "atk-abh01a0:826_8": "upasaṅkamitvā, tesaṁ santike adhigatavisesena aparituṭṭho chabbassāni mahāpadhānaṁ",
  "atk-abh01a0:826_9": "padahitvā, visākhāpuṇṇamadivase pātova senānigame sujātāya dinnaṁ pāyāsaṁ paribhuñjitvā,",
  "atk-abh01a0:826_10": "nerañjarāya nadiyā suvaṇṇapātiṁ pavāhetvā, nerañjarāya tīre mahāvanasaṇḍe nānāsamāpattīhi",
  "atk-abh01a0:826_11": "divasabhāgaṁ vītināmetvā, sāyanhasamaye sotthiyena dinnaṁ aṭṭhatiṇamuṭṭhiṁ gahetvā,",
  "atk-abh01a0:826_12": "kāḷena nāgarājena abhitthutaguṇo bodhimaṇḍaṁ āruyha tiṇāni santharitvā, ‘na tāvimaṁ",
  "atk-abh01a0:826_13": "pallaṅkaṁ bhindissāmi yāva me na anupādāya āsavehi cittaṁ vimuccissatī’ti paṭiññaṁ",
  "atk-abh01a0:826_14": "katvā, pācīnadisābhimukho nisīditvā, sūriye anatthaṅgamiteyeva mārabalaṁ vidhamitvā,",
  "atk-abh01a0:826_15": "paṭhamayāme pubbenivāsañāṇaṁ, majjhimayāme cutūpapātañāṇaṁ patvā, pacchimayāmāvasāne",
  "atk-abh01a0:826_16": "dasabalacatuvesārajjādisabbabuddhaguṇapaṭimaṇḍitaṁ sabbaññutaññāṇaṁ paṭivijjhantoyeva",
  "atk-abh01a0:826_17": "imaṁ abhidhammanayasamuddaṁ adhigañchi. Evamassa adhigamanidānaṁ veditabbaṁ.",
  "atk-abh01a0:827_0": "Evaṁ adhigatābhidhammo ekapallaṅkena nisinnasattāhaṁ animisasattāhaṁ caṅkamanasattāhañca",
  "atk-abh01a0:827_1": "atikkamitvā, catutthe sattāhe sayambhūñāṇādhigamena adhigataṁ abhidhammaṁ vicinitvā",
  "atk-abh01a0:827_2": "aparānipi ajapālamucalindarājāyatanesu tīṇi sattāhāni vītināmetvā, aṭṭhame sattāhe",
  "atk-abh01a0:827_3": "ajapālanigrodharukkhamūle nisinno dhammagambhīratāpaccavekkhaṇena appossukkataṁ āpajjamāno",
  "atk-abh01a0:827_4": "dasasahassimahābrahmaparivārena sahampatibrahmunā āyācitadhammadesano buddhacakkhunā",
  "atk-abh01a0:827_5": "lokaṁ oloketvā, brahmuno ajjhesanaṁ ādāya ‘‘kassa nu kho ahaṁ paṭhamaṁ dhammaṁ deseyya’nti",
  "atk-abh01a0:827_6": "olokento āḷārudakānaṁ kālaṅkatabhāvaṁ ñatvā, pañcavaggiyānaṁ bhikkhūnaṁ bahūpakārataṁ",
  "atk-abh01a0:827_7": "anussaritvā, uṭṭhāyāsanā kāsipuraṁ gacchanto antarāmagge upakena saddhiṁ mantetvā,",
  "atk-abh01a0:827_8": "āsāḷhīpuṇṇamadivase isipatane migadāye pañcavaggiyānaṁ bhikkhūnaṁ vasanaṭṭhānaṁ patvā,te",
  "atk-abh01a0:827_9": "ananucchavikena samudācārena samudācarante saññāpetvā, dhammacakkaṁ pavattento aññāsikoṇḍaññattherappamukhā",
  "atk-abh01a0:827_10": "aṭṭhārasa brahmakoṭiyo amatapānaṁ pāyesi. Evaṁ yāva dhammacakkappavattanā desanānidānaṁ",
  "atk-abh01a0:827_11": "veditabbaṁ. Ayamettha saṅkhepo. Vitthāro pana sāṭṭhakathānaṁ ariyapariyesana(ma.",
  "atk-abh01a0:827_12": "ni. 1.274) pabbajjasuttādīnaṁ (su. ni. 407 ādayo) vasena veditabbo.",
  "atk-abh01a0:828_0": "Evaṁ adhigamanidānadesanānidānasampannassa panassa abhidhammassa aparānipi dūrenidānaṁ,",
  "atk-abh01a0:828_1": "avidūrenidānaṁ, santikenidānanti tīṇi nidānāni. Tattha dīpaṅkarapādamūlato paṭṭhāya",
  "atk-abh01a0:828_2": "yāva tusitapurā dūrenidānaṁ veditabbaṁ. Tusitapurato paṭṭhāya yāva bodhimaṇḍā avidūrenidānaṁ.",
  "atk-abh01a0:828_3": "‘Ekaṁ samayaṁ bhagavā devesu viharati tāvatiṁsesu pāricchattakamūle paṇḍukambalasilāyaṁ,",
  "atk-abh01a0:828_4": "tattha kho bhagavā devānaṁ tāvatiṁsānaṁ abhidhammakathaṁ kathesī’ti idamassa santikenidānaṁ.",
  "atk-abh01a0:828_5": "Ayaṁ tāva nidānakathā.",
  "atk-abh01a0:829": "Nidānakathā niṭṭhitā."
}