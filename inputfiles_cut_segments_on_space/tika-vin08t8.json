{
  "tika-vin08t8:0": "8. Adhiṭṭhānavikappanavinicchayakathā",
  "tika-vin08t8:1_0": "44. Evaṁ anāmāsavinicchayakathaṁ kathetvā idāni adhiṭṭhānavikappanavinicchayaṁ kathetuṁ",
  "tika-vin08t8:1_1": "‘‘adhiṭṭhānavikappanesu panā’’tiādimāha. Tattha adhiṭṭhiyate adhiṭṭhānaṁ, gahaṇaṁ",
  "tika-vin08t8:1_2": "sallakkhaṇanti attho. Vikappiyate vikappanā, saṅkappanaṁ cintananti attho. Tattha",
  "tika-vin08t8:1_3": "‘‘ticīvaraṁ adhiṭṭhātunti nāmaṁ vatvā adhiṭṭhātuṁ. Na vikappetunti nāmaṁ vatvā na",
  "tika-vin08t8:1_4": "vikappetuṁ. Esa nayo sabbattha. Tasmā ticīvaraṁ adhiṭṭhahantena ‘imaṁ saṅghāṭiṁ adhiṭṭhāmī’tiādinā",
  "tika-vin08t8:1_5": "nāmaṁ vatvā adhiṭṭhātabbaṁ. Vikappentena pana ‘imaṁ saṅghāṭi’ntiādinā tassa tassa",
  "tika-vin08t8:1_6": "cīvarassa nāmaṁ aggahetvāva ‘imaṁ cīvaraṁ tuyhaṁ vikappemī’ti vikappetabbaṁ. Ticīvaraṁ",
  "tika-vin08t8:1_7": "vā hotu aññaṁ vā, yadi taṁ taṁ nāmaṁ gahetvā vikappeti , avikappitaṁ hoti, atirekacīvaraṭṭhāne",
  "tika-vin08t8:1_8": "tiṭṭhatī’’ti sāratthadīpaniyaṁ (sārattha. ṭī. 2.469) vuttaṁ.",
  "tika-vin08t8:2_0": "Vimativinodaniyaṁ (vi. vi. ṭī. 1.469) pana ‘‘ticīvaraṁ adhiṭṭhātunti saṅghāṭiādināmena",
  "tika-vin08t8:2_1": "adhiṭṭhātuṁ. Na vikappetunti iminā nāmena na vikappetuṁ, etena vikappitaticīvaro",
  "tika-vin08t8:2_2": "tecīvariko na hoti, tassa tasmiṁ adhiṭṭhitaticīvare viya avippavāsādinā kātabbavidhi",
  "tika-vin08t8:2_3": "na kātabboti dasseti, na pana vikappane doso’’ti vuttaṁ. Vajirabuddhiṭīkāyaṁ (vajira.",
  "tika-vin08t8:2_4": "ṭī. pārājika 469) pana ‘‘ticīvaraṁ adhiṭṭhātunti ettha ticīvaraṁ ticīvarādhiṭṭhānena",
  "tika-vin08t8:2_5": "adhiṭṭhātabbayuttakaṁ, yaṁ vā ticīvarādhiṭṭhānena adhiṭṭhātuṁ na vikappetuṁ anujānāmi,",
  "tika-vin08t8:2_6": "tassa adhiṭṭhānakālaparicchedābhāvato sabbakālaṁ icchantassa adhiṭṭhātuṁyeva anujānāmi,",
  "tika-vin08t8:2_7": "taṁ kālaparicchedaṁ katvā vikappetuṁ nānujānāmi, sati pana paccaye yadā tadā vā paccuddharitvā",
  "tika-vin08t8:2_8": "vikappetuṁ vaṭṭatīti ‘anāpatti antodasāhaṁ adhiṭṭheti vikappetī’ti vacanato siddhaṁ hotī’’ti vuttaṁ.",
  "tika-vin08t8:3_0": "Imesu pana tīsu ṭīkāvādesu tatiyavādo yuttataro viya dissati. Kasmā? Pāḷiyā aṭṭhakathāya",
  "tika-vin08t8:3_1": "ca saṁsandanato. Kathaṁ? Pāḷiyañhi kataparicchedāsuyeva dvīsu vassikasāṭikakaṇḍupaṭicchādīsu",
  "tika-vin08t8:3_2": "tato paraṁ vikappetunti vuttaṁ, tato aññesu na vikappetuṁ icceva, tasmā tesu asati",
  "tika-vin08t8:3_3": "paccaye niccaṁ adhiṭṭhātabbameva hoti, na vikappetabbanti ayaṁ pāḷiyā adhippāyo dissati,",
  "tika-vin08t8:3_4": "itarāsu pana dvīsu anuññātakāleyeva adhiṭṭhātabbaṁ, ‘‘tato paraṁ vikappetu’’nti evaṁ",
  "tika-vin08t8:3_5": "pāḷiyā saṁsandati, aṭṭhakathāyaṁ ticīvaraṁ ticīvarasaṅkhepena pariharato adhiṭṭhātumeva",
  "tika-vin08t8:3_6": "anujānāmi, na vikappetuṁ. Vassikasāṭikaṁ pana cātumāsato paraṁ vikappetumeva, na",
  "tika-vin08t8:3_7": "adhiṭṭhātuṁ, evañca sati yo ticīvare ekena cīvarena vippavasitukāmo hoti, tassa cīvarādhiṭṭhānaṁ",
  "tika-vin08t8:3_8": "paccuddharitvā vippavāsasukhatthaṁ vikappanāya okāso dinno hotīti.",
  "tika-vin08t8:4_0": "Paṭhamavāde ‘‘na vikappetu’’nti nāmaṁ vatvā ‘‘na vikappetu’’nti attho vutto, evaṁ",
  "tika-vin08t8:4_1": "sante ‘‘tato paraṁ vikappetu’’nti ettha tato paraṁ nāmaṁ vatvā vikappetunti attho",
  "tika-vin08t8:4_2": "bhaveyya, so ca attho vikappanādhikārena vutto, ‘‘nāmaṁ vatvā’’ti ca visesane kattabbe",
  "tika-vin08t8:4_3": "sati ‘‘na vikappetu’’nti ca ‘‘tato paraṁ vikappetu’’nti ca bhedavacanaṁ na siyā,",
  "tika-vin08t8:4_4": "sabbesupi cīvaresu nāmaṁ avatvāva vikappetabbato, dutiyavāde ca ‘‘na vikappetu’’nti",
  "tika-vin08t8:4_5": "iminā nāmena na vikappetunti vuttaṁ, na anujānāmīti pāṭhaseso. Paṭhame ca ‘‘ticīvaraṁ",
  "tika-vin08t8:4_6": "vā hotu aññaṁ vā, yadi taṁ taṁ nāmaṁ gahetvā vikappeti, avikappitaṁ hoti, atirekacīvaraṭṭhāne",
  "tika-vin08t8:4_7": "tiṭṭhatī’’ti. Dutiye ca ‘‘na pana vikappane doso’’ti, tañca aññamaññaviruddhaṁ viya",
  "tika-vin08t8:4_8": "dissati, tasmā vicāretabbametaṁ.",
  "tika-vin08t8:5_0": "Tato paraṁ vikappetunti cātumāsato paraṁ vikappetvā paribhuñjitunti tīsu gaṇṭhipadesu",
  "tika-vin08t8:5_1": "vuttaṁ. Keci pana ‘‘tato paraṁ vikappetvā yāva āgāmisaṁvacchare vassānaṁ cātumāsaṁ,",
  "tika-vin08t8:5_2": "tāva ṭhapetuṁ anuññāta’’ntipi vadanti. ‘‘Tato paraṁ vikappetuṁ anujānāmīti ettāvatā",
  "tika-vin08t8:5_3": "vassikasāṭikaṁ kaṇḍupaṭicchādiñca taṁ taṁ nāmaṁ gahetvā vikappetuṁ anuññātanti evamattho",
  "tika-vin08t8:5_4": "na gahetabbo. Tato paraṁ vassikasāṭikādināmasseva abhāvato, kasmā tato paraṁ vikappentenapi",
  "tika-vin08t8:5_5": "nāmaṁ gahetvā na vikappetabbaṁ. Ubhinnampi tato paraṁ vikappetvā paribhogassa anuññātattā",
  "tika-vin08t8:5_6": "tathāvikappitaṁ aññanāmena adhiṭṭhahitvā paribhuñjitabbanti tīsupi gaṇṭhipadesu vutta’’nti",
  "tika-vin08t8:5_7": "sāratthadīpaniyaṁ (sārattha. ṭī. 2.469) vuttaṁ. Vimativinodaniyampi (vi. vi. ṭī.",
  "tika-vin08t8:5_8": "1.469) ‘‘tato paranti cātumāsato paraṁ vikappetvā paribhuñjituṁ anuññātanti keci",
  "tika-vin08t8:5_9": "vadanti. Aññe pana ‘vikappetvā yāva āgāmivassānaṁ tāva ṭhapetuṁ vaṭṭatī’ti vadanti.",
  "tika-vin08t8:5_10": "Apare pana ‘vikappane na doso, tathā vikappitaṁ parikkhārādināmena adhiṭṭhahitvā",
  "tika-vin08t8:5_11": "paribhuñjitabba’nti vadantī’’ti vuttaṁ.",
  "tika-vin08t8:6_0": "Vajirabuddhiṭīkāyaṁ (vajira. ṭī. pārājika 469) pana ‘‘vassikasāṭikaṁ tato paraṁ vikappetuṁyeva,",
  "tika-vin08t8:6_1": "nādhiṭṭhātuṁ. Vatthañhi katapariyositaṁ antocātumāse vassānadivasaṁ ādiṁ katvā antodasāhe",
  "tika-vin08t8:6_2": "adhiṭṭhātuṁ anujānāmi, cātumāsato uddhaṁ attano santakaṁ katvā ṭhapetukāmena vikappetuṁ",
  "tika-vin08t8:6_3": "anujānāmīti attho’’ti vuttaṁ. Idhāpi pacchimavādo pasatthataroti dissati, kasmā?",
  "tika-vin08t8:6_4": "Suviññeyyattā, purimesu pana ācariyānaṁ adhippāyoyeva duviññeyyo hoti nānāvādasseva",
  "tika-vin08t8:6_5": "kathitattā. Muṭṭhipañcakanti muṭṭhiyā upalakkhitaṁ pañcakaṁ muṭṭhipañcakaṁ, catuhatthe",
  "tika-vin08t8:6_6": "minitvā pañcamaṁ hatthamuṭṭhiṁ katvā minitabbanti adhippāyo. Keci pana ‘‘muṭṭhihatthānaṁ",
  "tika-vin08t8:6_7": "pañcakaṁ muṭṭhipañcakaṁ. Pañcapi hatthā muṭṭhī katvāva minitabbā’’ti vadanti. Muṭṭhittikanti",
  "tika-vin08t8:6_8": "etthāpi eseva nayo. Dvihatthena antaravāsakena timaṇḍalaṁ paṭicchādetuṁ sakkāti āha",
  "tika-vin08t8:6_9": "‘‘pārupanenapī’’tiādi. Atirekanti sugatacīvarato atirekaṁ. Ūnakanti muṭṭhipañcakādito",
  "tika-vin08t8:6_10": "ūnakaṁ. Tena ca tesu ticīvarādhiṭṭhānaṁ na ruhatīti dasseti.",
  "tika-vin08t8:7_0": "Imaṁ saṅghāṭiṁ paccuddharāmīti imaṁ saṅghāṭiadhiṭṭhānaṁ ukkhipāmi, pariccajāmīti",
  "tika-vin08t8:7_1": "attho. Sāratthadīpaniyaṁ (sārattha. ṭī. 2.469) pana ‘‘paccuddharāmīti ṭhapemi, pariccajāmīti",
  "tika-vin08t8:7_2": "vā attho’’icceva vuttaṁ. Kāyavikāraṁ karontenāti hatthena cīvaraṁ parāmasantena,",
  "tika-vin08t8:7_3": "cālentena vā. Vācāya adhiṭṭhātabbāti ettha kāyenapi cāletvā vācampi bhinditvā kāyavācāhi",
  "tika-vin08t8:7_4": "adhiṭṭhānampi saṅgahitanti veditabbaṁ, ‘‘kāyena aphusitvā’’ti vattabbattā ahatthapāsahatthapāsavasena",
  "tika-vin08t8:7_5": "duvidhaṁ adhiṭṭhānaṁ. Tattha ‘‘hatthapāso nāma aḍḍhateyyahattho vuccati. ‘Dvādasahattha’nti",
  "tika-vin08t8:7_6": "keci vadanti, taṁ idha na sametī’’ti vimativinodaniyaṁ (vi. vi. ṭī. 1.469) vuttaṁ.",
  "tika-vin08t8:7_7": "‘‘Idāni sammukhāparammukhābhedena duvidhaṁ adhiṭṭhānaṁ dassetuṁ ‘‘sace hatthapāsetiādi",
  "tika-vin08t8:7_8": "vuttaṁ. Sāratthadīpaniyaṁ (sārattha. ṭī. 2.469) pana ‘‘hatthapāseti ca idaṁ dvādasahatthaṁ",
  "tika-vin08t8:7_9": "sandhāya vuttaṁ, tasmā dvādasahatthabbhantare ṭhitaṁ ‘ima’nti vatvā adhiṭṭhātabbaṁ,",
  "tika-vin08t8:7_10": "tato paraṁ ‘eta’nti vatvā adhiṭṭhātabbanti keci vadanti, gaṇṭhipadesu panettha na",
  "tika-vin08t8:7_11": "kiñci vuttaṁ, pāḷiyaṁ aṭṭhakathāyañca sabbattha ‘hatthapāso’ti aḍḍhateyyahattho vuccati,",
  "tika-vin08t8:7_12": "tasmā idha visesavikappanāya kāraṇaṁ gavesitabba’’nti vuttaṁ. Evaṁ pāḷiyaṭṭhakathāsupi",
  "tika-vin08t8:7_13": "aḍḍhateyyahatthameva hatthapāso vutto, ṭīkācariyehi ca tadeva sampaṭicchito, tasmā",
  "tika-vin08t8:7_14": "aḍḍhateyyahatthabbhantare ṭhitaṁ cīvaraṁ ‘‘ima’’nti, tato bahibhūtaṁ ‘‘eta’’nti vatvā adhiṭṭhātabbaṁ.",
  "tika-vin08t8:8_0": "‘‘Sāmantavihāreti idaṁ ṭhapitaṭṭhānasallakkhaṇayogge ṭhitaṁ sandhāya vuttaṁ, tato",
  "tika-vin08t8:8_1": "dūre ṭhitampi ṭhapitaṭṭhānaṁ sallakkhentena adhiṭṭhātabbameva. Tatthāpi cīvarassa",
  "tika-vin08t8:8_2": "ṭhapitabhāvasallakkhaṇameva pamāṇaṁ. Na hi sakkā niccassa ṭhānaṁ sallakkhetuṁ, ekasmiṁ",
  "tika-vin08t8:8_3": "vihāre ṭhapetvā tato aññasmiṁ ṭhapitanti adhiṭṭhātuṁ na vaṭṭati. Keci pana ‘tathāpi",
  "tika-vin08t8:8_4": "adhiṭṭhite na doso’ti vadanti, taṁ aṭṭhakathāya na sameti, vīmaṁsitabba’’nti vimativinodaniyaṁ",
  "tika-vin08t8:8_5": "(vi. vi. ṭī. 1.469) vuttaṁ. Sāratthadīpaniyaṁ (sārattha. ṭī. 2.469) pana ‘‘sāmantavihāro",
  "tika-vin08t8:8_6": "nāma yattha tadaheva gantvā nivattetuṁ sakkā. Sāmantavihāreti idaṁ desanāsīsamattaṁ,",
  "tika-vin08t8:8_7": "tasmā ṭhapitaṭṭhānaṁ sallakkhetvā dūre ṭhitampi adhiṭṭhātabbanti vadanti. Ṭhapitaṭṭhānaṁ",
  "tika-vin08t8:8_8": "sallakkhetvāti ca idaṁ ṭhapitaṭṭhānasallakkhaṇaṁ anucchavikanti katvā vuttaṁ, cīvarasallakkhaṇamevettha",
  "tika-vin08t8:8_9": "pamāṇa’’nti vuttaṁ. Vajirabuddhiṭīkāyañca (vajira. ṭī. pārājika 469) ‘‘saṅghāṭi uttarāsaṅgo",
  "tika-vin08t8:8_10": "antaravāsakanti adhiṭṭhitānadhiṭṭhitānaṁ samānameva nāmaṁ. ‘Ayaṁ saṅghāṭī’tiādīsu",
  "tika-vin08t8:8_11": "anadhiṭṭhitā vuttā. ‘Ticīvarena vippavaseyyā’ti ettha adhiṭṭhitā vuttā. Sāmantavihāreti",
  "tika-vin08t8:8_12": "gocaragāmato vihāreti dhammasiritthero. Dūratarepi labbhatevāti ācariyā. Anugaṇṭhipadepi",
  "tika-vin08t8:8_13": "‘sāmantavihāreti desanāsīsamattaṁ, tasmā ṭhapitaṭṭhānaṁ sallakkhetvā dūre ṭhitampi",
  "tika-vin08t8:8_14": "adhiṭṭhātabba’nti vuttaṁ. Sāmantavihāro nāma yattha tadaheva gantvā nivattituṁ sakkā.",
  "tika-vin08t8:8_15": "Rattivippavāsaṁ rakkhantena tato dūre ṭhitaṁ adhiṭṭhātuṁ na vaṭṭati, evaṁ kira mahāaṭṭhakathāyaṁ",
  "tika-vin08t8:8_16": "vuttanti. Keci ‘cīvaravaṁse ṭhapitaṁ añño parivattetvā nāgadante ṭhapeti, taṁ ajānitvā",
  "tika-vin08t8:8_17": "adhiṭṭhahantassapi ruhati cīvarassa sallakkhitattā’ti vadantī’’ti, tasmā ācariyānaṁ",
  "tika-vin08t8:8_18": "matabhedaṁ saṁsanditvā gahetabbaṁ.",
  "tika-vin08t8:9_0": "Adhiṭṭhahitvāṭhapitavatthehīti parikkhāracoḷanāmena adhiṭṭhahitvā ṭhapitavatthehi.",
  "tika-vin08t8:9_1": "Teneva ‘‘imaṁ paccuddharāmī’’ti parikkhāracoḷassa paccuddhāraṁ dasseti, etena ca",
  "tika-vin08t8:9_2": "tecīvarikadhutaṅgaṁ pariharantena paṁsukūlādivasena laddhaṁ vatthaṁ dasāhabbhantare",
  "tika-vin08t8:9_3": "katvā rajitvā pārupitumasakkontena parikkhāracoḷavasena adhiṭṭhahitvāva dasāhamatikkamāpetabbaṁ,",
  "tika-vin08t8:9_4": "itarathā nissaggiyaṁ hotīti dasseti, teneva ‘‘rajitakālato pana paṭṭhāya nikkhipituṁ",
  "tika-vin08t8:9_5": "na vaṭṭati, dhutaṅgacoro nāma hotī’’ti visuddhimagge (visuddhi. 1.25) vuttaṁ. Puna",
  "tika-vin08t8:9_6": "adhiṭṭhātabbānīti idañca saṅghāṭiāditicīvaranāmena adhiṭṭhahitvā paribhuñjitukāmassa",
  "tika-vin08t8:9_7": "vasena vuttaṁ, itarassa pana purimādhiṭṭhānameva alanti veditabbaṁ. Puna adhiṭṭhātabbanti",
  "tika-vin08t8:9_8": "iminā kappabindupi dātabbanti dasseti. Adhiṭṭhānakiccaṁnatthīti iminā kappabindudānakiccampi",
  "tika-vin08t8:9_9": "natthīti dasseti, mahantataramevātiādi sabbādhiṭṭhānasādhāraṇalakkhaṇaṁ. Tattha puna",
  "tika-vin08t8:9_10": "adhiṭṭhātabbanti anadhiṭṭhitacīvarassa ekadesabhūtattā anadhiṭṭhitañce, adhiṭṭhitassa",
  "tika-vin08t8:9_11": "appabhāvena ekadesabhūtaṁ adhiṭṭhitasaṅkhameva gacchati, tathā adhiṭṭhitañce, anadhiṭṭhitassa",
  "tika-vin08t8:9_12": "ekadesabhūtaṁ anadhiṭṭhitasaṅkhaṁ gacchatīti lakkhaṇaṁ. Na kevalañcettha dutiyapaṭṭameva,",
  "tika-vin08t8:9_13": "atha kho tatiyapaṭṭādikampi. Yathāha ‘‘anujānāmi bhikkhave…pe… utuddhaṭānaṁ dussānaṁ",
  "tika-vin08t8:9_14": "catugguṇaṁ saṅghāṭiṁ…pe… paṁsukūle yāvadattha’’nti (mahāva. 348).",
  "tika-vin08t8:10_0": "Muṭṭhipañcakāditicīvarappamāṇayuttaṁ sandhāya ‘‘ticīvaraṁ panā’’tiādi vuttaṁ. Parikkhāracoḷaṁ",
  "tika-vin08t8:10_1": "adhiṭṭhātunti parikkhāracoḷaṁ katvā adhiṭṭhātuṁ. Avasesā bhikkhūti vakkhamānakāle",
  "tika-vin08t8:10_2": "nisinnā bhikkhū. Tasmā vaṭṭatīti yathā ‘‘anujānāmi, bhikkhave, ticīvaraṁ adhiṭṭhātuṁ,",
  "tika-vin08t8:10_3": "na vikappetu’’nti (mahāva. 358) vuttaṁ, evaṁ parikkhāracoḷampi vuttaṁ, na cassa ukkaṭṭhaparicchedo",
  "tika-vin08t8:10_4": "vutto, na ca saṅkhāparicchedo, tasmā tīṇipi cīvarāni paccuddharitvā imāni cīvarāni",
  "tika-vin08t8:10_5": "parikkhāracoḷāni adhiṭṭhahitvā paribhuñjituṁ vaṭṭatīti attho. Nidhānamukhametanti",
  "tika-vin08t8:10_6": "etaṁ parikkhāracoḷādhiṭṭhānaṁ nidhānamukhaṁ ṭhapanamukhaṁ, atirekacīvaraṭṭhapanakāraṇanti",
  "tika-vin08t8:10_7": "attho. Kathaṁ ñāyatīti ce, tena kho pana samayena bhikkhūnaṁ paripuṇṇaṁ hoti ticīvaraṁ,",
  "tika-vin08t8:10_8": "attho ca hoti parissāvanehipi thavikāhipi. Etasmiṁ vatthusmiṁ ‘‘anujānāmi, bhikkhave,",
  "tika-vin08t8:10_9": "parikkhāracoḷaka’’nti anuññātattā bhikkhūnañca ekameva parissāvanaṁ, thavikā vā vaṭṭati,",
  "tika-vin08t8:10_10": "na dve vā tīṇi vāti paṭikkhepābhāvato vikappanūpagapacchimappamāṇāni, atirekappamāṇāni",
  "tika-vin08t8:10_11": "vā parissāvanādīni parikkhārāni kappantīti siddhaṁ. Paṭhamaṁ ticīvarādhiṭṭhānena",
  "tika-vin08t8:10_12": "adhiṭṭhātabbaṁ, puna pariharituṁ asakkontena paccuddharitvā parikkhāracoḷaṁ adhiṭṭhātabbaṁ",
  "tika-vin08t8:10_13": ", na tveva āditova idaṁ vuttaṁ. Baddhasīmāya avippavāsasīmāsammutisambhavato cīvaravippavāse",
  "tika-vin08t8:10_14": "nevatthi dosoti na tattha dupparihāroti āha ‘‘abaddhasīmāya dupparihāra’’nti.",
  "tika-vin08t8:11_0": "45. Atirittappamāṇāya chedanakaṁ pācittiyanti āha ‘‘anatirittappamāṇā’’ti. Tato paraṁ",
  "tika-vin08t8:11_1": "paccuddharitvā vikappetabbāti vassikamāsato paraṁ adhiṭṭhānaṁ paccuddharitvā vikappetabbā,",
  "tika-vin08t8:11_2": "iminā catunnaṁ vassikamāsānaṁ upari adhiṭṭhānaṁ tiṭṭhatīti viññāyati, asato paccuddharāyogā,",
  "tika-vin08t8:11_3": "yañca mātikāṭṭhakathāyaṁ (kaṅkhā. aṭṭha. kathinasikkhāpadavaṇṇanā) ‘‘vassikasāṭikā",
  "tika-vin08t8:11_4": "vassānamāsātikkamenāpi kaṇḍupaṭicchādi ābādhavūpasamenāpi adhiṭṭhānaṁ vijahantī’’ti",
  "tika-vin08t8:11_5": "vuttaṁ, taṁ samantapāsādikāyaṁ natthi, parivāraṭṭhakathāyañca ‘‘atthāpatti hemante",
  "tika-vin08t8:11_6": "āpajjati, no gimhe’’ti ettha na taṁ vuttaṁ, kattikapuṇṇamāsiyā pacchime pāṭipadadivase",
  "tika-vin08t8:11_7": "vikappetvā ṭhapitaṁ vassikasāṭikaṁ nivāsento hemante āpajjati. Kurundiyaṁ pana ‘‘kattikapuṇṇamadivase",
  "tika-vin08t8:11_8": "apaccuddharitvā hemante āpajjatī’’ti vuttaṁ, tampi suvuttaṁ. ‘‘Cātumāsaṁ adhiṭṭhātuṁ,",
  "tika-vin08t8:11_9": "tato paraṁ vikappetu’’nti hi vuttaṁ. Tattha mahāaṭṭhakathāyaṁ nivāsanapaccayā dukkaṭaṁ",
  "tika-vin08t8:11_10": "vuttaṁ, kurundaṭṭhakathāyaṁ pana apaccuddhārapaccayā, tasmā kurundiyaṁ vuttanayenapi",
  "tika-vin08t8:11_11": "vassikasāṭikā vassānātikkamepi adhiṭṭhānaṁ na vijahatīti paññāyati. Adhiṭṭhānavijahanesu",
  "tika-vin08t8:11_12": "ca vassānamāsaābādhānaṁ vigame vijahanaṁ mātikāṭṭhakathāyampi na uddhaṭaṁ, tasmā",
  "tika-vin08t8:11_13": "samantapāsādikāyaṁ (pārā. aṭṭha. 2.469) āgatanayena yāva paccuddhārā adhiṭṭhānaṁ",
  "tika-vin08t8:11_14": "tiṭṭhatīti gahetabbaṁ.",
  "tika-vin08t8:12_0": "Nahānatthāya anuññātattā ‘‘vaṇṇabhedamattarattāpi cesā vaṭṭatī’’ti vuttaṁ. Dve pana",
  "tika-vin08t8:12_1": "na vaṭṭantīti iminā saṅghāṭiādīsupi dutiyaadhiṭṭhānaṁ na ruhati, taṁ atirekacīvaraṁ",
  "tika-vin08t8:12_2": "hotīti dasseti. Mahāpaccariyaṁ cīvaravasena paribhogakiccassa abhāvaṁ sandhāya ‘‘anāpattī’’ti",
  "tika-vin08t8:12_3": "vuttā senāsanaparibhogatthāya dinnapaccattharaṇe viya. Yaṁ pana ‘‘paccattharaṇampi",
  "tika-vin08t8:12_4": "adhiṭṭhātabba’’nti vuttaṁ, taṁ senāsanatthāyevāti niyamitaṁ na hoti navasu cīvaresu",
  "tika-vin08t8:12_5": "gahitattā, tasmā attano nāmena adhiṭṭhahitvā nidahitvā parikkhāracoḷaṁ viya yathā",
  "tika-vin08t8:12_6": "tathā viniyujjitamevāti gahetabbaṁ, pāvārokojavoti imesampi paccattharaṇādinā lokepi",
  "tika-vin08t8:12_7": "voharaṇato senāsanaparikkhāratthāya dinnapaccattharaṇato visuṁ gahaṇaṁ kataṁ. Sace",
  "tika-vin08t8:12_8": "avasāne aparāvassikasāṭikā uppannā hoti, purimavassikasāṭikaṁ paccuddharitvā vikappetvā",
  "tika-vin08t8:12_9": "adhiṭṭhātabbāti vadanti.",
  "tika-vin08t8:13_0": "Nisīdanamhi pamāṇayuttanti ‘‘dīghato sugatavidatthiyā dve vidatthiyo, vitthārato",
  "tika-vin08t8:13_1": "diyaḍḍhaṁ, dasā vidatthī’’tiiminā pamāṇena yuttaṁ, taṁ pana majjhimapurisahatthasaṅkhātena",
  "tika-vin08t8:13_2": "vaḍḍhakīhatthena dīghato tihatthaṁ hoti, vitthārato chaḷaṅgulādhikadvihatthaṁ, dasā",
  "tika-vin08t8:13_3": "vidatthādhikahatthaṁ, idāni manussānaṁ pakatihatthena dīghato vidatthādhikacatuhatthaṁ",
  "tika-vin08t8:13_4": "hoti, vitthārato navaṅgulādhikatihatthaṁ, dasā chaḷaṅgulādhikadvihatthā, tato ūnaṁ",
  "tika-vin08t8:13_5": "vaṭṭati, na adhikaṁ ‘‘taṁ atikkāmayato chedanakaṁ pācittiya’’nti (pāci. 533) vuttattā.",
  "tika-vin08t8:13_6": "Kaṇḍupaṭicchādiyā pamāṇikāti ‘‘dīghato catasso vidatthiyo sugatavidatthiyā, tiriyaṁ",
  "tika-vin08t8:13_7": "dve vidatthiyo’’ti (pāci. 538) vuttattā evaṁ vuttappamāṇayuttā, sā pana vaḍḍhakīhatthena",
  "tika-vin08t8:13_8": "dīghato chahatthā hoti, vitthārato tihatthā, idāni pakatihatthena pana dīghato navahatthā",
  "tika-vin08t8:13_9": "hoti, tiriyato vidatthādhikacatuhatthāti veditabbā. Vikappanūpagapacchimacīvarappamāṇaṁ",
  "tika-vin08t8:13_10": "parikkhāracoḷanti ettha pana vikappanūpagapacchimacīvarappamāṇaṁ nāma sugataṅgulena",
  "tika-vin08t8:13_11": "dīghato aṭṭhaṅgulaṁ hoti, tiriyato caturaṅgulaṁ, vaḍḍhakīhatthena dīghato ekahatthaṁ",
  "tika-vin08t8:13_12": "hoti, tiriyato vidatthippamāṇaṁ, idāni pakatihatthena pana dīghato vidatthādhikahatthaṁ",
  "tika-vin08t8:13_13": "hoti, tiriyato chaḷaṅgulādhikavidatthippamāṇaṁ. Tenāha ‘‘tassa pamāṇa’’ntiādi.",
  "tika-vin08t8:14_0": "Bhesajjatthāyātiādīsu attano santakabhāvato mocetvā ṭhapitaṁ sandhāya ‘‘anadhiṭṭhitepi",
  "tika-vin08t8:14_1": "natthi āpattī’’ti vuttaṁ, ‘‘idaṁ bhesajjatthāya, idaṁ mātuyā’’ti vibhajitvā sakasantakabhāvato",
  "tika-vin08t8:14_2": "mocetvā ṭhapentena adhiṭṭhānakiccaṁ natthīti adhippāyo. ‘‘Iminā bhesajjaṁ cetāpessāmi,",
  "tika-vin08t8:14_3": "idaṁ mātuyā dassāmī’’ti ṭhapentena pana adhiṭṭhātabbamevāti vadanti. Senāsanaparikkhāratthāya",
  "tika-vin08t8:14_4": "dinnapaccattharaṇeti ettha anivāsetvā apārupitvā kevalaṁ mañcapīṭhesuyeva attharitvā",
  "tika-vin08t8:14_5": "paribhuñjiyamānaṁ paccattharaṇaṁ attano santakampi anadhiṭṭhātuṁ vaṭṭatīti vadanti,",
  "tika-vin08t8:14_6": "heṭṭhā pana paccattharaṇampi adhiṭṭhātabbamevāti avisesena vuttattā attano santakaṁ",
  "tika-vin08t8:14_7": "adhiṭṭhātabbamevāti amhākaṁ khanti, vīmaṁsitvā gahetabbaṁ. Tante ṭhitaṁyeva adhiṭṭhātabbanti",
  "tika-vin08t8:14_8": "ettha pacchā vītaṭṭhānaṁ adhiṭṭhitameva hoti, puna adhiṭṭhānakiccaṁ natthi. Sace",
  "tika-vin08t8:14_9": "pana paricchedaṁ dassetvā antarantarā vītaṁ hoti, puna adhiṭṭhātabbanti vadanti.",
  "tika-vin08t8:14_10": "Eseva nayoti vikappanūpagappamāṇamatte vīte tante ṭhitaṁyeva adhiṭṭhātabbanti attho.",
  "tika-vin08t8:15_0": "46.‘‘Hīnāyāvattanenāti ‘sikkhaṁ appaccakkhāya gihibhāvūpagamanenā’ti tīsupi gaṇṭhipadesu",
  "tika-vin08t8:15_1": "vuttaṁ, taṁ yuttaṁ aññassa dāne viya cīvare nirālayabhāveneva pariccattattā. Keci",
  "tika-vin08t8:15_2": "pana ‘hīnāyāvattanenāti bhikkhuniyā gihibhāvūpagamanenevāti etamatthaṁ gahetvā bhikkhu",
  "tika-vin08t8:15_3": "pana vibbhamantopi yāva sikkhaṁ na paccakkhāti, tāva bhikkhuyevāti adhiṭṭhānaṁ na",
  "tika-vin08t8:15_4": "vijahatī’ti vadanti, taṁ na gahetabbaṁ ‘bhikkhuniyā hīnāyāvattanenā’ti visesetvā",
  "tika-vin08t8:15_5": "avuttattā. Bhikkhuniyā hi gihibhāvūpagamanena adhiṭṭhānavijahanaṁ visuṁ vattabbaṁ",
  "tika-vin08t8:15_6": "natthi tassā vibbhamaneneva assamaṇībhāvato. Sikkhāpaccakkhānenāti pana idaṁ sace",
  "tika-vin08t8:15_7": "bhikkhuliṅge ṭhitova sikkhaṁ paccakkhāti, tassa kāyalaggampi cīvaraṁ adhiṭṭhānaṁ",
  "tika-vin08t8:15_8": "vijahatīti dassanatthaṁ vutta’’nti sāratthadīpaniyaṁ (sārattha. ṭī. 2.469) vuttaṁ.",
  "tika-vin08t8:15_9": "Vimativinodaniyaṁ (vi. vi. ṭī. 1.469) pana ‘‘hīnāyāvattanenāti idaṁ antimavatthuṁ",
  "tika-vin08t8:15_10": "ajjhāpajjitvā bhikkhupaṭiññāya ṭhitassa ceva titthiyapakkantassa ca bhikkhuniyā ca",
  "tika-vin08t8:15_11": "bhikkhunibhāve nirapekkhatāya gihiliṅgatitthiyaliṅgaggahaṇaṁ sandhāya vuttaṁ. Sikkhaṁ",
  "tika-vin08t8:15_12": "appaccakkhāya gihibhāvūpagamanaṁ sandhāya vuttanti keci vadanti, taṁ na yuttaṁ, tadāpi",
  "tika-vin08t8:15_13": "tassa upasampannattā cīvarassa ca tassa santakattā vijahanato’’ti vuttaṁ, iti imāni",
  "tika-vin08t8:15_14": "dve vacanāni aññamaññaviruddhāni hutvā dissanti.",
  "tika-vin08t8:16_0": "Aṭṭhakathāyaṁ pana ‘‘hīnāyāvattanena sikkhāpaccakkhānenā’’ti (pārā. aṭṭha. 2.469)",
  "tika-vin08t8:16_1": "visuṁ vuttattā hīnāyāvattante sati sikkhaṁ appaccakkhantepi cīvaraṁ adhiṭṭhānaṁ vijahati,",
  "tika-vin08t8:16_2": "sikkhaṁ paccakkhante sati hīnāya anāvattantepīti adhippāyo dissati, tasmā sikkhaṁ",
  "tika-vin08t8:16_3": "appaccakkhāya kevalaṁ gihibhāvaṁ upagacchantassa kiñcāpi bhikkhubhāvo atthi, cīvarassa",
  "tika-vin08t8:16_4": "ca tassa santakattā vijahanaṁ, tathāpi ‘‘hīnāyāvattanenā’’ti vuttattā gihibhāvūpagamaneneva",
  "tika-vin08t8:16_5": "adhiṭṭhānavijahanaṁ siyā yathā taṁ liṅgaparivattanena. Gihibhāvaṁ anupagantvā ca",
  "tika-vin08t8:16_6": "kevalaṁ sikkhāpaccakkhānaṁ karontassa kiñcāpi bhikkhuliṅgaṁ atthi, cīvarassa ca tassa",
  "tika-vin08t8:16_7": "santakattā vijahanaṁ, tathāpi ‘‘sikkhāpaccakkhānenā’’ti vuttattā sikkhāpaccakkhāneneva",
  "tika-vin08t8:16_8": "adhiṭṭhānavijahanaṁ siyā yathā taṁ paccuddharaṇe, tasmā bhikkhu vā hotu bhikkhunī",
  "tika-vin08t8:16_9": "vā, hīnāyāvattissāmīti cittena gihiliṅgaggahaṇena cīvaraṁ adhiṭṭhānaṁ vijahati. Sikkhāpaccakkhānena",
  "tika-vin08t8:16_10": "pana bhikkhusseva cīvaraṁ bhikkhuniyā sikkhāpaccakkhānābhāvāti ayamamhākaṁ khanti.",
  "tika-vin08t8:16_11": "Antimavatthuajjhāpannakatitthiyapakkantakānaṁ pana cīvarassa adhiṭṭhānavijahanaṁ",
  "tika-vin08t8:16_12": "aṭṭhakathāyaṁ anāgatattā tesañca hīnāyāvattānavohārābhāvā vicāretabbaṁ.",
  "tika-vin08t8:17_0": "Kaniṭṭhaṅgulinakhavasenāti heṭṭhimaparicchedaṁ dasseti. Orato paratoti ettha ca ‘‘orato",
  "tika-vin08t8:17_1": "chiddaṁ adhiṭṭhānaṁ bhindati, parato na bhindatī’’ti vuttaṁ. Kathaṁ oraparabhāvo",
  "tika-vin08t8:17_2": "veditabboti? Yathā nadīparicchinne padese manussānaṁ vasanadisābhāge tīraṁ orimaṁ",
  "tika-vin08t8:17_3": "nāma hoti, itaradisābhāge tīraṁ pārimaṁ nāma, tathā bhikkhūnaṁ nivāsanapārupanaṭṭhānabhūtaṁ",
  "tika-vin08t8:17_4": "cīvarassa majjhaṭṭhānaṁ yathāvuttavidatthiādippamāṇassa padesassa oraṁ nāma, cīvarapariyantaṭṭhānaṁ",
  "tika-vin08t8:17_5": "paraṁ nāma, iti lokato vā yathā ca orato bhogaṁ parato antaṁ katvā cīvaraṁ ṭhapetabbanti",
  "tika-vin08t8:17_6": "vutte bhikkhuno abhimukhaṭṭhānaṁ oraṁ nāma, itaraṭṭhānaṁ paraṁ nāma, evaṁ bhikkhūnaṁ",
  "tika-vin08t8:17_7": "nivāsanapārupanaṭṭhānaṁ oraṁ nāma, itaraṁ paraṁ nāma. Evaṁ sāsanato vā oraparabhāvo",
  "tika-vin08t8:17_8": "veditabbo. Teneva yo pana dubbalaṭṭhāne paṭhamaṁ aggaḷaṁ datvā pacchā dubbalaṭṭhānaṁ",
  "tika-vin08t8:17_9": "chinditvā apaneti, adhiṭṭhānaṁ na bhijjati. Maṇḍalaparivattanepi eseva nayoti sakalasmiṁ",
  "tika-vin08t8:17_10": "cīvare adhiṭṭhānabhijjanābhijjanabhāvo dassito. Tena vuttaṁ vimativinodaniyaṁ (vi.",
  "tika-vin08t8:17_11": "vi. ṭī. 1.469) ‘‘esa nayoti iminā pamāṇayuttesu yattha katthaci chidde adhiṭṭhānaṁ",
  "tika-vin08t8:17_12": "vijahatītiādiatthaṁ saṅgaṇhātī’’ti.",
  "tika-vin08t8:18_0": "Khuddakaṁ cīvaranti muṭṭhipañcakādibhedappamāṇato anūnameva khuddakacīvaraṁ. Mahantaṁ",
  "tika-vin08t8:18_1": "vā khuddakaṁ karotīti ettha tiṇṇaṁ cīvarānaṁ catūsu passesu yasmiṁ padese chiddaṁ",
  "tika-vin08t8:18_2": "adhiṭṭhānaṁ na vijahati, tasmiṁ padese samantato chinditvā khuddakaṁ karontassa adhiṭṭhānaṁ",
  "tika-vin08t8:18_3": "na vijahatīti adhippāyo. Vimativinodaniyaṁ pana vuttaṁ ‘‘mahantaṁ vā khuddakaṁ vā",
  "tika-vin08t8:18_4": "karotīti ettha atimahantaṁ cīvaraṁ muṭṭhipañcakādipacchimappamāṇayuttaṁ katvā samantato",
  "tika-vin08t8:18_5": "chindanenapi vicchindanakāle chijjamānaṭṭhānaṁ chiddasaṅkhaṁ na gacchati, adhiṭṭhānaṁ",
  "tika-vin08t8:18_6": "na vijahati evāti sijjhati, ‘ghaṭetvā chindati na bhijjatī’ti vacanena ca sameti.",
  "tika-vin08t8:18_7": "Parikkhāracoḷaṁ pana vikappanūpagapacchimappamāṇato ūnaṁ katvā chiddaṁ adhiṭṭhānaṁ",
  "tika-vin08t8:18_8": "vijahati adhiṭṭhānassa anissayattā, tāni puna baddhāni ghaṭitāni puna adhiṭṭhātabbamevāti",
  "tika-vin08t8:18_9": "veditabbaṁ. Keci pana ‘vassikasāṭikacīvare dvidhā chinne yadipi ekekaṁ khaṇḍaṁ pacchimappamāṇaṁ",
  "tika-vin08t8:18_10": "hoti, ekasmiṁyeva khaṇḍe adhiṭṭhānaṁ tiṭṭhati, na itarasmiṁ, dve pana na vaṭṭantī’ti",
  "tika-vin08t8:18_11": "vuttattā nisīdanakaṇḍupaṭicchādīsupi eseva nayoti vadantī’’ti.",
  "tika-vin08t8:19_0": "47. Sammukhe pavattā sammukhāti paccattavacanaṁ, tañca vikappanāvisesanaṁ, tasmā",
  "tika-vin08t8:19_1": "‘‘sammukhe’’ti bhummatthe nissakkavacanaṁ katvāpi atthaṁ vadanti, abhimukheti attho.",
  "tika-vin08t8:19_2": "Atha vā sammukhena attano vācāya eva vikappanā sammukhāvikappanā. Parammukhena vikappanā",
  "tika-vin08t8:19_3": "parammukhāvikappanāti karaṇatthenapi attho daṭṭhabbo. Ayameva pāḷiyā sameti. Sannihitāsannihitabhāvanti",
  "tika-vin08t8:19_4": "āsannadūrabhāvaṁ. Ettāvatā nidhetuṁ vaṭṭatīti ettakeneva vikappanākiccassa niṭṭhitattā",
  "tika-vin08t8:19_5": "atirekacīvaraṁ na hotīti dasāhātikkame nissaggiyaṁ na janetīti adhippāyo. Paribhuñjituṁ…pe…",
  "tika-vin08t8:19_6": "na vaṭṭatīti sayaṁ apaccuddhāraṇaparibhuñjane pācittiyaṁ, adhiṭṭhahane paresaṁ vissajjane",
  "tika-vin08t8:19_7": "ca dukkaṭañca sandhāya vuttaṁ. Paribhogādayopi vaṭṭantīti paribhogavissajjanaadhiṭṭhānāni",
  "tika-vin08t8:19_8": "vaṭṭanti. Api-saddena nidhetumpi vaṭṭatīti attho. Etena paccuddhārepi kate cīvaraṁ",
  "tika-vin08t8:19_9": "adhiṭṭhātukāmena vikappitacīvarameva hoti, na atirekacīvaraṁ, taṁ pana ticīvarādināmena",
  "tika-vin08t8:19_10": "adhiṭṭhātukāmena adhiṭṭhahitabbaṁ, itarena vikappitacīvarameva katvā paribhuñjitabbanti dasseti.",
  "tika-vin08t8:20_0": "Keci pana ‘‘yaṁ vikappitacīvaraṁ, taṁ yāva paribhogakālā apaccuddharāpetvā nidahetabbaṁ,",
  "tika-vin08t8:20_1": "paribhogakāle pana sampatte paccuddharāpetvā adhiṭṭhahitvā paribhuñjitabbaṁ. Yadi",
  "tika-vin08t8:20_2": "hi tato pubbepi paccuddharāpeyya, paccuddhāreneva vikappanāya vigatattā atirekacīvaraṁ",
  "tika-vin08t8:20_3": "nāma hoti, dasāhātikkame patteva nissaggiyaṁ, tasmā yaṁ aparibhuñjitvā ṭhapetabbaṁ,",
  "tika-vin08t8:20_4": "tadeva vikappetabbaṁ. Paccuddhāre ca kate antodasāheyeva adhiṭṭhātabbaṁ. Yañca aṭṭhakathāyaṁ",
  "tika-vin08t8:20_5": "(pārā. aṭṭha. 2.469) ‘tato paraṁ paribhogādi vaṭṭatī’tiādi vuttaṁ, taṁ pāḷiyā virujjhatī’’ti",
  "tika-vin08t8:20_6": "vadanti, taṁ tesaṁ matimattameva. Pāḷiyañhi ‘‘antodasāhaṁ adhiṭṭheti vikappetī’’ti",
  "tika-vin08t8:20_7": "(pārā. 469) ca ‘‘sāmaṁ cīvaraṁ vikappetvā apaccuddhāraṇaṁ paribhuñjeyya pācittiya’’nti",
  "tika-vin08t8:20_8": "(pāci. 373) ca ‘‘anāpatti so vā deti, tassa vā vissāsanto paribhuñjatī’’ti (pāci.",
  "tika-vin08t8:20_9": "376) ca sāmaññato vuttattā, aṭṭhakathāyañca (pārā. aṭṭha. 2.469) ‘‘imaṁ cīvaraṁ vā",
  "tika-vin08t8:20_10": "vikappanaṁ vā paccuddharāmī’’tiādinā paccuddhāraṁ adassetvā ‘‘mayhaṁ santakaṁ paribhuñja",
  "tika-vin08t8:20_11": "vā vissajjehi vā yathāpaccayaṁ karohī’’ti evaṁ attano santakattaṁ amocetvāva paribhogādivasena",
  "tika-vin08t8:20_12": "paccuddhārassa vuttattā, ‘‘tato pabhuti paribhogādayopi vaṭṭantī’’ti adhiṭṭhānaṁ",
  "tika-vin08t8:20_13": "vināpi visuṁ paribhogassa nidhānassa ca vuttattā vikappanānantarameva paccuddharāpetvā",
  "tika-vin08t8:20_14": "anadhiṭṭhahitvā eva ca ticīvararahitaṁ vikappanārahaṁ cīvaraṁ paribhuñjituñca nidahituñca",
  "tika-vin08t8:20_15": "idaṁ pāṭekkaṁ vinayakammanti khāyati. Apica bahūnaṁ pattānaṁ vikappetuṁ paccuddharetuñca",
  "tika-vin08t8:20_16": "vuttattā paccuddhāre tesaṁ atirekapattatā dassitāti sijjhati tesu ekasseva adhiṭṭhātabbato,",
  "tika-vin08t8:20_17": "tasmā aṭṭhakathāyaṁ āgatanayeneva gahetabbaṁ.",
  "tika-vin08t8:21_0": "Mittoti daḷhamitto. Sandiṭṭhoti diṭṭhamatto, na daḷhamitto. Paññattikovido na hotīti",
  "tika-vin08t8:21_1": "evaṁ vikappite anantarameva evaṁ paccuddharitabbanti vinayakammaṁ na jānāti. Tenāha",
  "tika-vin08t8:21_2": "‘‘na jānāti paccuddharitu’’nti. Imināpi cetaṁ veditabbaṁ ‘‘vikappanāsamanantarameva",
  "tika-vin08t8:21_3": "paccuddhāro kātabbo’’ti. Vikappitavikappanā nāmesā vaṭṭatīti adhiṭṭhitaadhiṭṭhānaṁ viyāti adhippāyo.",
  "tika-vin08t8:22_0": "48. Evaṁ cīvare adhiṭṭhānavikappanānayaṁ dassetvā idāni patte adhiṭṭhānavikappanānayaṁ",
  "tika-vin08t8:22_1": "dassento ‘‘patte panā’’tiādimāha. Tattha patati piṇḍapāto etthāti patto, jinasāsanabhāvo",
  "tika-vin08t8:22_2": "bhikkhābhājanaviseso. Vuttañhi ‘‘pattaṁ pakkhe dale patto, bhājane so gate tisū’’ti,",
  "tika-vin08t8:22_3": "tasmiṁ patte. Panāti pakkhantaratthe nipāto. Nayoti adhiṭṭhānavikappanānayo. Cīvare",
  "tika-vin08t8:22_4": "vuttaadhiṭṭhānavikappanānayato aññabhūto ayaṁ vakkhamāno patte adhiṭṭhānavikappanānayo",
  "tika-vin08t8:22_5": "veditabboti yojanā. Pattaṁ adhiṭṭhahantena pamāṇayuttova adhiṭṭhātabbo, na appamāṇayuttoti",
  "tika-vin08t8:22_6": "sambandho. Tena pamāṇato ūnādhike patte adhiṭṭhānaṁ na ruhati, tasmā tādisaṁ pattaṁ",
  "tika-vin08t8:22_7": "bhājanaparibhogena paribhuñjitabbanti dasseti. Vakkhati hi ‘‘ete bhājanaparibhogena",
  "tika-vin08t8:22_8": "paribhuñjitabbā, na adhiṭṭhānūpagā na vikappanūpagā’’ti.",
  "tika-vin08t8:23_0": "Dve magadhanāḷiyoti ettha magadhanāḷi nāma yā māgadhikāya tulāya aḍḍhaterasapalaparimitaṁ",
  "tika-vin08t8:23_1": "udakaṁ gaṇhāti. Sīhaḷadīpe pakatināḷito khuddakā hoti, damiḷanāḷito pana mahantā.",
  "tika-vin08t8:23_2": "Vuttañhetaṁ samantapāsādikāyaṁ (pārā. aṭṭha. 2.602) ‘‘magadhanāḷi nāma aḍḍhaterasapalā",
  "tika-vin08t8:23_3": "hotīti andhakaṭṭhakathāyaṁ vuttaṁ. Sīhaḷadīpe pakatināḷi mahantā, damiḷanāḷi khuddakā,",
  "tika-vin08t8:23_4": "magadhanāḷipamāṇayuttā, tāya magadhanāḷiyā diyaḍḍhanāḷi ekā sīhaḷanāḷi hotīti mahāaṭṭhakathāyaṁ",
  "tika-vin08t8:23_5": "vutta’’nti. Atha vā magadhanāḷi nāma yā pañca kuḍuvāni ekañca muṭṭhiṁ ekāya ca muṭṭhiyā",
  "tika-vin08t8:23_6": "tatiyabhāgaṁ gaṇhāti. Vuttañhetaṁ sāratthadīpaniyaṁ (sārattha. ṭī. 2.598-602) ‘‘magadhanāḷi",
  "tika-vin08t8:23_7": "nāma chapasatā nāḷīti keci. ‘Aṭṭhapasatā’ti apare. Tattha purimānaṁ matena tipasatāya",
  "tika-vin08t8:23_8": "nāḷiyā dve nāḷiyo ekā magadhanāḷi hoti. Pacchimānaṁ catupasatāya nāḷiyā dve nāḷiyo",
  "tika-vin08t8:23_9": "ekā magadhanāḷi. Ācariyadhammapālattherena pana pakatiyā catumuṭṭhikaṁ kuḍuvaṁ, catukuḍuvaṁ",
  "tika-vin08t8:23_10": "nāḷikaṁ, tāya nāḷiyā soḷasa nāḷiyo doṇaṁ, taṁ pana magadhanāḷiyā dvādasa nāḷiyo hontīti",
  "tika-vin08t8:23_11": "vuttaṁ, tasmā tena nayena magadhanāḷi nāma pañca kuḍuvāni ekañca muṭṭhiṁ ekāya muṭṭhiyā",
  "tika-vin08t8:23_12": "tatiyabhāgañca gaṇhātīti veditabba’’nti. Tattha kuḍuvoti pasato. Vuttañhi abhidhānappadīpikāyaṁ –",
  "tika-vin08t8:24": "‘‘Kuḍuvo pasato eko;",
  "tika-vin08t8:25": "Pattho te caturo siyuṁ;",
  "tika-vin08t8:26": "Āḷhako caturo patthā;",
  "tika-vin08t8:27": "Doṇaṁ vā caturāḷhaka’’nti.",
  "tika-vin08t8:28_0": "Atha vā magadhanāḷi nāma yā catukuḍuvāya nāḷiyā catasso nāḷiyo gaṇhāti. Vuttañhetaṁ",
  "tika-vin08t8:28_1": "vimativinodaniyaṁ (vi. vi. ṭī. 1.602) ‘‘damiḷanāḷīti purāṇakanāḷiṁ sandhāya vuttaṁ.",
  "tika-vin08t8:28_2": "Sā ca catumuṭṭhikehi kuḍuvehi aṭṭhakuḍuvā, tāya nāḷiyā dve nāḷiyo magadhanāḷi gaṇhāti,",
  "tika-vin08t8:28_3": "purāṇā pana sīhaḷanāḷi tisso nāḷiyo gaṇhātīti vadanti, tesaṁ matena magadhanāḷi idāni",
  "tika-vin08t8:28_4": "vattamānāya catukuḍuvāya damiḷanāḷiyā catunāḷikā hoti, tato magadhanāḷito upaḍḍhañca",
  "tika-vin08t8:28_5": "purāṇadamiḷanāḷisaṅkhātaṁ patthaṁ nāma hoti, etena ca omako nāma patto patthodanaṁ",
  "tika-vin08t8:28_6": "gaṇhātīti pāḷivacanaṁ sameti. Lokiyehipi –",
  "tika-vin08t8:29": "‘Lokiyaṁ magadhañceti, patthadvayamudāhaṭaṁ;",
  "tika-vin08t8:30": "Lokiyaṁ soḷasapalaṁ, māgadhaṁ diguṇaṁ mata’nti. (vi. vi. ṭī. 1.602) –",
  "tika-vin08t8:31_0": "Evaṁ loke nāḷiyā magadhanāḷi diguṇāti dassitā. Evañca gayhamāne omakapattassa ca",
  "tika-vin08t8:31_1": "yāpanamattodanagāhikā ca siddhā hoti. Na hi sakkā aṭṭhakuḍuvato ūnodanagāhinā pattena",
  "tika-vin08t8:31_2": "athūpīkataṁ piṇḍapātaṁ pariyesitvā yāpetuṁ. Teneva vuttaṁ verañjakaṇḍaṭṭhakathāyaṁ",
  "tika-vin08t8:31_3": "‘pattho nāma nāḷimattaṁ hoti, ekassa purisassa alaṁ yāpanāyā’ti’’. Vuttampi hetaṁ",
  "tika-vin08t8:31_4": "jātakaṭṭhakathāyaṁ (jā. aṭṭha. 5.21.192) ‘‘patthodano nālamayaṁ duvinna’’nti, ‘‘ekassa",
  "tika-vin08t8:31_5": "dinnaṁ dvinnaṁ tiṇṇaṁ pahotī’’ti ca, tasmā idha vuttanayānusārena gahetabbanti. Ālopassa",
  "tika-vin08t8:31_6": "ālopassa anurūpanti odanassa catubhāgamattaṁ. Vuttañhetaṁ majjhimanikāye brahmāyusuttasaṁvaṇṇanāyaṁ",
  "tika-vin08t8:31_7": "(ma. ni. aṭṭha. 2.387) ‘‘byañjanassa mattā nāma odanacatutthabhāgo’’ti. Odanagatikānīti",
  "tika-vin08t8:31_8": "odanassa gati gati yesaṁ tāni odanagatikāni. Gatīti ca okāso odanassa antopavisanasīlattā",
  "tika-vin08t8:31_9": "odanassa okāsoyeva tesaṁ okāso hoti, na aññaṁ attano okāsaṁ gavesantīti attho. Bhājanaparibhogenāti",
  "tika-vin08t8:31_10": "udakāharaṇādinā bhājanaparibhogena.",
  "tika-vin08t8:32_0": "Evaṁ pamāṇato adhiṭṭhānūpagavikappanūpagapattaṁ dassetvā idāni pākato mūlato ca taṁ",
  "tika-vin08t8:32_1": "dassetuṁ ‘‘pamāṇayuttānampī’’tiādimāha. Tattha ayopatto pañcahi pākehi pattoti kammārapakkaṁyeva",
  "tika-vin08t8:32_2": "anadhiṭṭhahitvā samaṇasāruppanīlavaṇṇakaraṇatthāya punappunaṁ nānāsambhārehi pacitabbo,",
  "tika-vin08t8:32_3": "ayopattassa atikakkhaḷattā kammārapākena saddhiṁ pañcavārapakkoyeva samaṇasāruppanīlavaṇṇo",
  "tika-vin08t8:32_4": "hoti. Mattikāpatto dvīhi pākehi pakkoti etthāpi eseva nayo. Tassa pana mudukattā",
  "tika-vin08t8:32_5": "kumbhakārakapākena saddhiṁ dvivārapakkopi samaṇasāruppanīlavaṇṇo hoti. Evaṁ katoyeva",
  "tika-vin08t8:32_6": "hi patto adhiṭṭhānūpago vikappanūpago ca hoti, nākato. Tena vakkhati ‘‘pāke ca mūle",
  "tika-vin08t8:32_7": "ca suniṭṭhiteyeva adhiṭṭhānūpago hoti. Yo adhiṭṭhānūpago, sveva vikappanūpago’’ti",
  "tika-vin08t8:32_8": "(vi. saṅga. aṭṭha. 48). So hatthaṁ āgatopi anāgatopi adhiṭṭhātabbo vikappetabboti",
  "tika-vin08t8:32_9": "etena dūre ṭhitampi adhiṭṭhātuṁ vikappetuñca labhati, ṭhapitaṭṭhānasallakkhaṇameva",
  "tika-vin08t8:32_10": "pamāṇanti dasseti. Idāni tamevatthaṁ vitthāretumāha ‘‘yadi hī’’tiādi. Hi-saddo vitthārajotako.",
  "tika-vin08t8:32_11": "Tattha pacitvā ṭhapessāmīti kāḷavaṇṇapākaṁ sandhāya vuttaṁ.",
  "tika-vin08t8:33_0": "Idāni pattādhiṭṭhānaṁ dassetumāha ‘‘tattha dve pattassa adhiṭṭhānā’’tiādi. Tattha",
  "tika-vin08t8:33_1": "sāmantavihāreti idaṁ upalakkhaṇavasena vuttaṁ, tato dūre ṭhitampi adhiṭṭhātabbameva.",
  "tika-vin08t8:33_2": "Ṭhapitaṭṭhānaṁ sallakkhetvāti idampi upacāramattaṁ, pattasallakkhaṇamevettha pamāṇaṁ.",
  "tika-vin08t8:34": "Idāni adhiṭṭhānavijahanaṁ dassetuṁ ‘‘evaṁ appamattassa’’tyādimāha. Tattha patte vā chiddaṁ hotīti mukhavaṭṭito heṭṭhā dvaṅgulamattokāsato paṭṭhāya yattha katthaci chiddaṁ hoti.",
  "tika-vin08t8:35": "Sattannaṁdhaññānanti –",
  "tika-vin08t8:36": "‘‘Sāli vīhi ca kudrūso;",
  "tika-vin08t8:37": "Godhūmo varako yavo;",
  "tika-vin08t8:38": "Kaṅgūti satta dhaññāni;",
  "tika-vin08t8:39": "Nīvārādī tu tabbhidā’’ti. –",
  "tika-vin08t8:40": "Vuttānaṁ sattavidhānaṁ dhaññānaṁ.",
  "tika-vin08t8:41": "49. Evaṁ pattādhiṭṭhānaṁ dassetvā idāni pattavikappanaṁ dassetuṁ ‘‘vikappane panā’’tiādimāha. Taṁ cīvaravikappane vuttanayeneva veditabbaṁ.",
  "tika-vin08t8:42_0": "50. Evaṁ vikappanānayaṁ dassetvā idāni patte bhinne kattabbavidhiṁ dassetumāha ‘‘evaṁ",
  "tika-vin08t8:42_1": "adhiṭṭhahitvā’’iccādi. Tattha apattoti iminā adhiṭṭhānavijahanampi dasseti. Pañcabandhanepi",
  "tika-vin08t8:42_2": "patte aparipuṇṇapāke patte viya adhiṭṭhānaṁ na ruhati. ‘‘Tipupaṭṭena vā’’ti vuttattā",
  "tika-vin08t8:42_3": "tambalohādikappiyalohehi ayopattassa chiddaṁ chādetuṁ vaṭṭati. Teneva ‘‘lohamaṇḍalakenā’’ti",
  "tika-vin08t8:42_4": "vuttaṁ. Suddhehi…pe… na vaṭṭatīti idaṁ uṇhabhojane pakkhitte vilīyamānattā vuttaṁ.",
  "tika-vin08t8:42_5": "Phāṇitaṁ jhāpetvā pāsāṇacuṇṇena bandhituṁ vaṭṭatīti pāsāṇacuṇṇena saddhiṁ phāṇitaṁ",
  "tika-vin08t8:42_6": "pacitvā tathāpakkena pāsāṇacuṇṇena bandhituṁ vaṭṭati. Aparibhogenāti ayuttaparibhogena.",
  "tika-vin08t8:42_7": "‘‘Anujānāmi bhikkhave ādhāraka’’nti vuttattā mañcapīṭhādīsu yattha katthaci ādhārakaṁ",
  "tika-vin08t8:42_8": "ṭhapetvā tattha pattaṁ ṭhapetuṁ vaṭṭati ādhārakaṭṭhapanokāsassa aniyamitattāti vadanti.",
  "tika-vin08t8:43": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t8:44": "Adhiṭṭhānavikappanavinicchayakathālaṅkāro nāma",
  "tika-vin08t8:45": "Aṭṭhamo paricchedo."
}