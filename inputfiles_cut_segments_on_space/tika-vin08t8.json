{
  "tika-vin08t8:0": "8. Adhiṭṭhānavikappanavinicchayakathā",
  "tika-vin08t8:1_0": "44. Evaṁ anāmāsavinicchayakathaṁ kathetvā idāni adhiṭṭhānavikappanavinicchayaṁ kathetuṁ",
  "tika-vin08t8:1_1": "“adhiṭṭhānavikappanesu panā”tiādimāha. Tattha adhiṭṭhiyate adhiṭṭhānaṁ, gahaṇaṁ sallakkhaṇanti",
  "tika-vin08t8:1_2": "attho. Vikappiyate vikappanā, saṅkappanaṁ cintananti attho. Tattha “ticīvaraṁ adhiṭṭhātunti",
  "tika-vin08t8:1_3": "nāmaṁ vatvā adhiṭṭhātuṁ. Na vikappetunti nāmaṁ vatvā na vikappetuṁ. Esa nayo sabbattha.",
  "tika-vin08t8:1_4": "Tasmā ticīvaraṁ adhiṭṭhahantena ‘imaṁ saṅghāṭiṁ adhiṭṭhāmī’tiādinā nāmaṁ vatvā adhiṭṭhātabbaṁ.",
  "tika-vin08t8:1_5": "Vikappentena pana ‘imaṁ saṅghāṭi’ntiādinā tassa tassa cīvarassa nāmaṁ aggahetvāva",
  "tika-vin08t8:1_6": "‘imaṁ cīvaraṁ tuyhaṁ vikappemī’ti vikappetabbaṁ. Ticīvaraṁ vā hotu aññaṁ vā, yadi",
  "tika-vin08t8:1_7": "taṁ taṁ nāmaṁ gahetvā vikappeti, avikappitaṁ hoti, atirekacīvaraṭṭhāne tiṭṭhatī”ti",
  "tika-vin08t8:1_8": "sāratthadīpaniyaṁ vuttaṁ.",
  "tika-vin08t8:2_0": "Vimativinodaniyaṁ pana “ticīvaraṁ adhiṭṭhātunti saṅghāṭiādināmena adhiṭṭhātuṁ. Na",
  "tika-vin08t8:2_1": "vikappetunti iminā nāmena na vikappetuṁ, etena vikappitaticīvaro tecīvariko na hoti,",
  "tika-vin08t8:2_2": "tassa tasmiṁ adhiṭṭhitaticīvare viya avippavāsādinā kātabbavidhi na kātabboti dasseti,",
  "tika-vin08t8:2_3": "na pana vikappane doso”ti vuttaṁ. Vajirabuddhiṭīkāyaṁ pana “ticīvaraṁ adhiṭṭhātunti",
  "tika-vin08t8:2_4": "ettha ticīvaraṁ ticīvarādhiṭṭhānena adhiṭṭhātabbayuttakaṁ, yaṁ vā ticīvarādhiṭṭhānena",
  "tika-vin08t8:2_5": "adhiṭṭhātuṁ na vikappetuṁ anujānāmi, tassa adhiṭṭhānakālaparicchedābhāvato sabbakālaṁ",
  "tika-vin08t8:2_6": "icchantassa adhiṭṭhātuṁyeva anujānāmi, taṁ kālaparicchedaṁ katvā vikappetuṁ nānujānāmi,",
  "tika-vin08t8:2_7": "sati pana paccaye yadā tadā vā paccuddharitvā vikappetuṁ vaṭṭatīti ‘anāpatti antodasāhaṁ",
  "tika-vin08t8:2_8": "adhiṭṭheti vikappetī’ti vacanato siddhaṁ hotī”ti vuttaṁ.",
  "tika-vin08t8:3_0": "Imesu pana tīsu ṭīkāvādesu tatiyavādo yuttataro viya dissati. Kasmā? Pāḷiyā aṭṭhakathāya",
  "tika-vin08t8:3_1": "ca saṁsandanato. Kathaṁ? Pāḷiyañhi kataparicchedāsuyeva dvīsu vassikasāṭikakaṇḍupaṭicchādīsu",
  "tika-vin08t8:3_2": "tato paraṁ vikappetunti vuttaṁ, tato aññesu na vikappetuṁ icceva, tasmā tesu asati",
  "tika-vin08t8:3_3": "paccaye niccaṁ adhiṭṭhātabbameva hoti, na vikappetabbanti ayaṁ pāḷiyā adhippāyo dissati,",
  "tika-vin08t8:3_4": "itarāsu pana dvīsu anuññātakāleyeva adhiṭṭhātabbaṁ, “tato paraṁ vikappetu”nti evaṁ",
  "tika-vin08t8:3_5": "pāḷiyā saṁsandati, aṭṭhakathāyaṁ ticīvaraṁ ticīvarasaṅkhepena pariharato adhiṭṭhātumeva",
  "tika-vin08t8:3_6": "anujānāmi, na vikappetuṁ. Vassikasāṭikaṁ pana cātumāsato paraṁ vikappetumeva, na",
  "tika-vin08t8:3_7": "adhiṭṭhātuṁ, evañca sati yo ticīvare ekena cīvarena vippavasitukāmo hoti, tassa cīvarādhiṭṭhānaṁ",
  "tika-vin08t8:3_8": "paccuddharitvā vippavāsasukhatthaṁ vikappanāya okāso dinno hotīti.",
  "tika-vin08t8:4_0": "Paṭhamavāde “na vikappetu”nti nāmaṁ vatvā “na vikappetu”nti attho vutto, evaṁ sante",
  "tika-vin08t8:4_1": "“tato paraṁ vikappetu”nti ettha tato paraṁ nāmaṁ vatvā vikappetunti attho bhaveyya,",
  "tika-vin08t8:4_2": "so ca attho vikappanādhikārena vutto, “nāmaṁ vatvā”ti ca visesane kattabbe sati “na",
  "tika-vin08t8:4_3": "vikappetu”nti ca “tato paraṁ vikappetu”nti ca bhedavacanaṁ na siyā, sabbesupi cīvaresu",
  "tika-vin08t8:4_4": "nāmaṁ avatvāva vikappetabbato, dutiyavāde ca “na vikappetu”nti iminā nāmena na vikappetunti",
  "tika-vin08t8:4_5": "vuttaṁ, na anujānāmīti pāṭhaseso. Paṭhame ca “ticīvaraṁ vā hotu aññaṁ vā, yadi taṁ",
  "tika-vin08t8:4_6": "taṁ nāmaṁ gahetvā vikappeti, avikappitaṁ hoti, atirekacīvaraṭṭhāne tiṭṭhatī”ti. Dutiye",
  "tika-vin08t8:4_7": "ca “na pana vikappane doso”ti, tañca aññamaññaviruddhaṁ viya dissati, tasmā vicāretabbametaṁ.",
  "tika-vin08t8:5_0": "Tato paraṁ vikappetunti cātumāsato paraṁ vikappetvā paribhuñjitunti tīsu gaṇṭhipadesu",
  "tika-vin08t8:5_1": "vuttaṁ. Keci pana “tato paraṁ vikappetvā yāva āgāmisaṁvacchare vassānaṁ cātumāsaṁ,",
  "tika-vin08t8:5_2": "tāva ṭhapetuṁ anuññāta”ntipi vadanti. “Tato paraṁ vikappetuṁ anujānāmīti ettāvatā",
  "tika-vin08t8:5_3": "vassikasāṭikaṁ kaṇḍupaṭicchādiñca taṁ taṁ nāmaṁ gahetvā vikappetuṁ anuññātanti evamattho",
  "tika-vin08t8:5_4": "na gahetabbo. Tato paraṁ vassikasāṭikādināmasseva abhāvato, kasmā tato paraṁ vikappentenapi",
  "tika-vin08t8:5_5": "nāmaṁ gahetvā na vikappetabbaṁ. Ubhinnampi tato paraṁ vikappetvā paribhogassa anuññātattā",
  "tika-vin08t8:5_6": "tathāvikappitaṁ aññanāmena adhiṭṭhahitvā paribhuñjitabbanti tīsupi gaṇṭhipadesu vutta”nti",
  "tika-vin08t8:5_7": "sāratthadīpaniyaṁ vuttaṁ. Vimativinodaniyampi “tato paranti cātumāsato paraṁ vikappetvā",
  "tika-vin08t8:5_8": "paribhuñjituṁ anuññātanti keci vadanti. Aññe pana ‘vikappetvā yāva āgāmivassānaṁ",
  "tika-vin08t8:5_9": "tāva ṭhapetuṁ vaṭṭatī’ti vadanti. Apare pana ‘vikappane na doso, tathā vikappitaṁ",
  "tika-vin08t8:5_10": "parikkhārādināmena adhiṭṭhahitvā paribhuñjitabba’nti vadantī”ti vuttaṁ.",
  "tika-vin08t8:6_0": "Vajirabuddhiṭīkāyaṁ pana “vassikasāṭikaṁ tato paraṁ vikappetuṁyeva, nādhiṭṭhātuṁ.",
  "tika-vin08t8:6_1": "Vatthañhi katapariyositaṁ antocātumāse vassānadivasaṁ ādiṁ katvā antodasāhe adhiṭṭhātuṁ",
  "tika-vin08t8:6_2": "anujānāmi, cātumāsato uddhaṁ attano santakaṁ katvā ṭhapetukāmena vikappetuṁ anujānāmīti",
  "tika-vin08t8:6_3": "attho”ti vuttaṁ. Idhāpi pacchimavādo pasatthataroti dissati, kasmā? Suviññeyyattā,",
  "tika-vin08t8:6_4": "purimesu pana ācariyānaṁ adhippāyoyeva duviññeyyo hoti nānāvādasseva kathitattā.",
  "tika-vin08t8:6_5": "Muṭṭhipañcakanti muṭṭhiyā upalakkhitaṁ pañcakaṁ muṭṭhipañcakaṁ, catuhatthe minitvā",
  "tika-vin08t8:6_6": "pañcamaṁ hatthamuṭṭhiṁ katvā minitabbanti adhippāyo. Keci pana “muṭṭhihatthānaṁ pañcakaṁ",
  "tika-vin08t8:6_7": "muṭṭhipañcakaṁ. Pañcapi hatthā muṭṭhī katvāva minitabbā”ti vadanti. Muṭṭhittikanti",
  "tika-vin08t8:6_8": "etthāpi eseva nayo. Dvihatthena antaravāsakena timaṇḍalaṁ paṭicchādetuṁ sakkāti āha",
  "tika-vin08t8:6_9": "“pārupanenapī”tiādi. Atirekanti sugatacīvarato atirekaṁ. Ūnakanti muṭṭhipañcakādito",
  "tika-vin08t8:6_10": "ūnakaṁ. Tena ca tesu ticīvarādhiṭṭhānaṁ na ruhatīti dasseti.",
  "tika-vin08t8:7_0": "Imaṁ saṅghāṭiṁ paccuddharāmīti imaṁ saṅghāṭiadhiṭṭhānaṁ ukkhipāmi, pariccajāmīti",
  "tika-vin08t8:7_1": "attho. Sāratthadīpaniyaṁ pana “paccuddharāmīti ṭhapemi, pariccajāmīti vā attho”icceva",
  "tika-vin08t8:7_2": "vuttaṁ. Kāyavikāraṁ karontenāti hatthena cīvaraṁ parāmasantena, cālentena vā. Vācāya",
  "tika-vin08t8:7_3": "adhiṭṭhātabbāti ettha kāyenapi cāletvā vācampi bhinditvā kāyavācāhi adhiṭṭhānampi",
  "tika-vin08t8:7_4": "saṅgahitanti veditabbaṁ, “kāyena aphusitvā”ti vattabbattā ahatthapāsahatthapāsavasena",
  "tika-vin08t8:7_5": "duvidhaṁ adhiṭṭhānaṁ. Tattha “hatthapāso nāma aḍḍhateyyahattho vuccati. ‘Dvādasahattha’nti",
  "tika-vin08t8:7_6": "keci vadanti, taṁ idha na sametī”ti vimativinodaniyaṁ vuttaṁ. “Idāni sammukhāparammukhābhedena",
  "tika-vin08t8:7_7": "duvidhaṁ adhiṭṭhānaṁ dassetuṁ “sace hatthapāsetiādi vuttaṁ. Sāratthadīpaniyaṁ pana",
  "tika-vin08t8:7_8": "“hatthapāseti ca idaṁ dvādasahatthaṁ sandhāya vuttaṁ, tasmā dvādasahatthabbhantare",
  "tika-vin08t8:7_9": "ṭhitaṁ ‘ima’nti vatvā adhiṭṭhātabbaṁ, tato paraṁ ‘eta’nti vatvā adhiṭṭhātabbanti",
  "tika-vin08t8:7_10": "keci vadanti, gaṇṭhipadesu panettha na kiñci vuttaṁ, pāḷiyaṁ aṭṭhakathāyañca sabbattha",
  "tika-vin08t8:7_11": "‘hatthapāso’ti aḍḍhateyyahattho vuccati, tasmā idha visesavikappanāya kāraṇaṁ gavesitabba”nti",
  "tika-vin08t8:7_12": "vuttaṁ. Evaṁ pāḷiyaṭṭhakathāsupi aḍḍhateyyahatthameva hatthapāso vutto, ṭīkācariyehi",
  "tika-vin08t8:7_13": "ca tadeva sampaṭicchito, tasmā aḍḍhateyyahatthabbhantare ṭhitaṁ cīvaraṁ “ima”nti,",
  "tika-vin08t8:7_14": "tato bahibhūtaṁ “eta”nti vatvā adhiṭṭhātabbaṁ.",
  "tika-vin08t8:8_0": "“Sāmantavihāreti idaṁ ṭhapitaṭṭhānasallakkhaṇayogge ṭhitaṁ sandhāya vuttaṁ, tato",
  "tika-vin08t8:8_1": "dūre ṭhitampi ṭhapitaṭṭhānaṁ sallakkhentena adhiṭṭhātabbameva. Tatthāpi cīvarassa",
  "tika-vin08t8:8_2": "ṭhapitabhāvasallakkhaṇameva pamāṇaṁ. Na hi sakkā niccassa ṭhānaṁ sallakkhetuṁ, ekasmiṁ",
  "tika-vin08t8:8_3": "vihāre ṭhapetvā tato aññasmiṁ ṭhapitanti adhiṭṭhātuṁ na vaṭṭati. Keci pana ‘tathāpi",
  "tika-vin08t8:8_4": "adhiṭṭhite na doso’ti vadanti, taṁ aṭṭhakathāya na sameti, vīmaṁsitabba”nti vimativinodaniyaṁ",
  "tika-vin08t8:8_5": "vuttaṁ. Sāratthadīpaniyaṁ pana “sāmantavihāro nāma yattha tadaheva gantvā nivattetuṁ",
  "tika-vin08t8:8_6": "sakkā. Sāmantavihāreti idaṁ desanāsīsamattaṁ, tasmā ṭhapitaṭṭhānaṁ sallakkhetvā dūre",
  "tika-vin08t8:8_7": "ṭhitampi adhiṭṭhātabbanti vadanti. Ṭhapitaṭṭhānaṁ sallakkhetvāti ca idaṁ ṭhapitaṭṭhānasallakkhaṇaṁ",
  "tika-vin08t8:8_8": "anucchavikanti katvā vuttaṁ, cīvarasallakkhaṇamevettha pamāṇa”nti vuttaṁ. Vajirabuddhiṭīkāyañca",
  "tika-vin08t8:8_9": "“saṅghāṭi uttarāsaṅgo antaravāsakanti adhiṭṭhitānadhiṭṭhitānaṁ samānameva nāmaṁ.",
  "tika-vin08t8:8_10": "‘Ayaṁ saṅghāṭī’tiādīsu anadhiṭṭhitā vuttā. ‘Ticīvarena vippavaseyyā’ti ettha adhiṭṭhitā",
  "tika-vin08t8:8_11": "vuttā. Sāmantavihāreti gocaragāmato vihāreti dhammasiritthero. Dūratarepi labbhatevāti",
  "tika-vin08t8:8_12": "ācariyā. Anugaṇṭhipadepi ‘sāmantavihāreti desanāsīsamattaṁ, tasmā ṭhapitaṭṭhānaṁ",
  "tika-vin08t8:8_13": "sallakkhetvā dūre ṭhitampi adhiṭṭhātabba’nti vuttaṁ. Sāmantavihāro nāma yattha tadaheva",
  "tika-vin08t8:8_14": "gantvā nivattituṁ sakkā. Rattivippavāsaṁ rakkhantena tato dūre ṭhitaṁ adhiṭṭhātuṁ",
  "tika-vin08t8:8_15": "na vaṭṭati, evaṁ kira mahāaṭṭhakathāyaṁ vuttanti. Keci ‘cīvaravaṁse ṭhapitaṁ añño",
  "tika-vin08t8:8_16": "parivattetvā nāgadante ṭhapeti, taṁ ajānitvā adhiṭṭhahantassapi ruhati cīvarassa",
  "tika-vin08t8:8_17": "sallakkhitattā’ti vadantī”ti, tasmā ācariyānaṁ matabhedaṁ saṁsanditvā gahetabbaṁ.",
  "tika-vin08t8:9_0": "Adhiṭṭhahitvāṭhapitavatthehīti parikkhāracoḷanāmena adhiṭṭhahitvā ṭhapitavatthehi.",
  "tika-vin08t8:9_1": "Teneva “imaṁ paccuddharāmī”ti parikkhāracoḷassa paccuddhāraṁ dasseti, etena ca tecīvarikadhutaṅgaṁ",
  "tika-vin08t8:9_2": "pariharantena paṁsukūlādivasena laddhaṁ vatthaṁ dasāhabbhantare katvā rajitvā pārupitumasakkontena",
  "tika-vin08t8:9_3": "parikkhāracoḷavasena adhiṭṭhahitvāva dasāhamatikkamāpetabbaṁ, itarathā nissaggiyaṁ",
  "tika-vin08t8:9_4": "hotīti dasseti, teneva “rajitakālato pana paṭṭhāya nikkhipituṁ na vaṭṭati, dhutaṅgacoro",
  "tika-vin08t8:9_5": "nāma hotī”ti visuddhimagge vuttaṁ. Puna adhiṭṭhātabbānīti idañca saṅghāṭiāditicīvaranāmena",
  "tika-vin08t8:9_6": "adhiṭṭhahitvā paribhuñjitukāmassa vasena vuttaṁ, itarassa pana purimādhiṭṭhānameva",
  "tika-vin08t8:9_7": "alanti veditabbaṁ. Puna adhiṭṭhātabbanti iminā kappabindupi dātabbanti dasseti. Adhiṭṭhānakiccaṁnatthīti",
  "tika-vin08t8:9_8": "iminā kappabindudānakiccampi natthīti dasseti, mahantataramevātiādi sabbādhiṭṭhānasādhāraṇalakkhaṇaṁ.",
  "tika-vin08t8:9_9": "Tattha puna adhiṭṭhātabbanti anadhiṭṭhitacīvarassa ekadesabhūtattā anadhiṭṭhitañce,",
  "tika-vin08t8:9_10": "adhiṭṭhitassa appabhāvena ekadesabhūtaṁ adhiṭṭhitasaṅkhameva gacchati, tathā adhiṭṭhitañce,",
  "tika-vin08t8:9_11": "anadhiṭṭhitassa ekadesabhūtaṁ anadhiṭṭhitasaṅkhaṁ gacchatīti lakkhaṇaṁ. Na kevalañcettha",
  "tika-vin08t8:9_12": "dutiyapaṭṭameva, atha kho tatiyapaṭṭādikampi. Yathāha “anujānāmi bhikkhave…pe… utuddhaṭānaṁ",
  "tika-vin08t8:9_13": "dussānaṁ catugguṇaṁ saṅghāṭiṁ…pe… paṁsukūle yāvadattha”nti.",
  "tika-vin08t8:10_0": "Muṭṭhipañcakāditicīvarappamāṇayuttaṁ sandhāya “ticīvaraṁ panā”tiādi vuttaṁ. Parikkhāracoḷaṁ",
  "tika-vin08t8:10_1": "adhiṭṭhātunti parikkhāracoḷaṁ katvā adhiṭṭhātuṁ. Avasesā bhikkhūti vakkhamānakāle",
  "tika-vin08t8:10_2": "nisinnā bhikkhū. Tasmā vaṭṭatīti yathā “anujānāmi, bhikkhave, ticīvaraṁ adhiṭṭhātuṁ,",
  "tika-vin08t8:10_3": "na vikappetu”nti vuttaṁ, evaṁ parikkhāracoḷampi vuttaṁ, na cassa ukkaṭṭhaparicchedo",
  "tika-vin08t8:10_4": "vutto, na ca saṅkhāparicchedo, tasmā tīṇipi cīvarāni paccuddharitvā imāni cīvarāni",
  "tika-vin08t8:10_5": "parikkhāracoḷāni adhiṭṭhahitvā paribhuñjituṁ vaṭṭatīti attho. Nidhānamukhametanti",
  "tika-vin08t8:10_6": "etaṁ parikkhāracoḷādhiṭṭhānaṁ nidhānamukhaṁ ṭhapanamukhaṁ, atirekacīvaraṭṭhapanakāraṇanti",
  "tika-vin08t8:10_7": "attho. Kathaṁ ñāyatīti ce, tena kho pana samayena bhikkhūnaṁ paripuṇṇaṁ hoti ticīvaraṁ,",
  "tika-vin08t8:10_8": "attho ca hoti parissāvanehipi thavikāhipi. Etasmiṁ vatthusmiṁ “anujānāmi, bhikkhave,",
  "tika-vin08t8:10_9": "parikkhāracoḷaka”nti anuññātattā bhikkhūnañca ekameva parissāvanaṁ, thavikā vā vaṭṭati,",
  "tika-vin08t8:10_10": "na dve vā tīṇi vāti paṭikkhepābhāvato vikappanūpagapacchimappamāṇāni, atirekappamāṇāni",
  "tika-vin08t8:10_11": "vā parissāvanādīni parikkhārāni kappantīti siddhaṁ. Paṭhamaṁ ticīvarādhiṭṭhānena",
  "tika-vin08t8:10_12": "adhiṭṭhātabbaṁ, puna pariharituṁ asakkontena paccuddharitvā parikkhāracoḷaṁ adhiṭṭhātabbaṁ,",
  "tika-vin08t8:10_13": "na tveva āditova idaṁ vuttaṁ. Baddhasīmāya avippavāsasīmāsammutisambhavato cīvaravippavāse",
  "tika-vin08t8:10_14": "nevatthi dosoti na tattha dupparihāroti āha “abaddhasīmāya dupparihāra”nti.",
  "tika-vin08t8:11_0": "45. Atirittappamāṇāya chedanakaṁ pācittiyanti āha “anatirittappamāṇā”ti. Tato paraṁ",
  "tika-vin08t8:11_1": "paccuddharitvā vikappetabbāti vassikamāsato paraṁ adhiṭṭhānaṁ paccuddharitvā vikappetabbā,",
  "tika-vin08t8:11_2": "iminā catunnaṁ vassikamāsānaṁ upari adhiṭṭhānaṁ tiṭṭhatīti viññāyati, asato paccuddharāyogā,",
  "tika-vin08t8:11_3": "yañca mātikāṭṭhakathāyaṁ “vassikasāṭikā vassānamāsātikkamenāpi kaṇḍupaṭicchādi ābādhavūpasamenāpi",
  "tika-vin08t8:11_4": "adhiṭṭhānaṁ vijahantī”ti vuttaṁ, taṁ samantapāsādikāyaṁ natthi, parivāraṭṭhakathāyañca",
  "tika-vin08t8:11_5": "“atthāpatti hemante āpajjati, no gimhe”ti ettha na taṁ vuttaṁ, kattikapuṇṇamāsiyā",
  "tika-vin08t8:11_6": "pacchime pāṭipadadivase vikappetvā ṭhapitaṁ vassikasāṭikaṁ nivāsento hemante āpajjati.",
  "tika-vin08t8:11_7": "Kurundiyaṁ pana “kattikapuṇṇamadivase apaccuddharitvā hemante āpajjatī”ti vuttaṁ,",
  "tika-vin08t8:11_8": "tampi suvuttaṁ. “Cātumāsaṁ adhiṭṭhātuṁ, tato paraṁ vikappetu”nti hi vuttaṁ. Tattha",
  "tika-vin08t8:11_9": "mahāaṭṭhakathāyaṁ nivāsanapaccayā dukkaṭaṁ vuttaṁ, kurundaṭṭhakathāyaṁ pana apaccuddhārapaccayā,",
  "tika-vin08t8:11_10": "tasmā kurundiyaṁ vuttanayenapi vassikasāṭikā vassānātikkamepi adhiṭṭhānaṁ na vijahatīti",
  "tika-vin08t8:11_11": "paññāyati. Adhiṭṭhānavijahanesu ca vassānamāsaābādhānaṁ vigame vijahanaṁ mātikāṭṭhakathāyampi",
  "tika-vin08t8:11_12": "na uddhaṭaṁ, tasmā samantapāsādikāyaṁ āgatanayena yāva paccuddhārā adhiṭṭhānaṁ tiṭṭhatīti gahetabbaṁ.",
  "tika-vin08t8:12_0": "Nahānatthāya anuññātattā “vaṇṇabhedamattarattāpi cesā vaṭṭatī”ti vuttaṁ. Dve pana",
  "tika-vin08t8:12_1": "na vaṭṭantīti iminā saṅghāṭiādīsupi dutiyaadhiṭṭhānaṁ na ruhati, taṁ atirekacīvaraṁ",
  "tika-vin08t8:12_2": "hotīti dasseti. Mahāpaccariyaṁ cīvaravasena paribhogakiccassa abhāvaṁ sandhāya “anāpattī”ti",
  "tika-vin08t8:12_3": "vuttā senāsanaparibhogatthāya dinnapaccattharaṇe viya. Yaṁ pana “paccattharaṇampi",
  "tika-vin08t8:12_4": "adhiṭṭhātabba”nti vuttaṁ, taṁ senāsanatthāyevāti niyamitaṁ na hoti navasu cīvaresu",
  "tika-vin08t8:12_5": "gahitattā, tasmā attano nāmena adhiṭṭhahitvā nidahitvā parikkhāracoḷaṁ viya yathā",
  "tika-vin08t8:12_6": "tathā viniyujjitamevāti gahetabbaṁ, pāvārokojavoti imesampi paccattharaṇādinā lokepi",
  "tika-vin08t8:12_7": "voharaṇato senāsanaparikkhāratthāya dinnapaccattharaṇato visuṁ gahaṇaṁ kataṁ. Sace",
  "tika-vin08t8:12_8": "avasāne aparāvassikasāṭikā uppannā hoti, purimavassikasāṭikaṁ paccuddharitvā vikappetvā",
  "tika-vin08t8:12_9": "adhiṭṭhātabbāti vadanti.",
  "tika-vin08t8:13_0": "Nisīdanamhi pamāṇayuttanti “dīghato sugatavidatthiyā dve vidatthiyo, vitthārato diyaḍḍhaṁ,",
  "tika-vin08t8:13_1": "dasā vidatthī”tiiminā pamāṇena yuttaṁ, taṁ pana majjhimapurisahatthasaṅkhātena vaḍḍhakīhatthena",
  "tika-vin08t8:13_2": "dīghato tihatthaṁ hoti, vitthārato chaḷaṅgulādhikadvihatthaṁ, dasā vidatthādhikahatthaṁ,",
  "tika-vin08t8:13_3": "idāni manussānaṁ pakatihatthena dīghato vidatthādhikacatuhatthaṁ hoti, vitthārato",
  "tika-vin08t8:13_4": "navaṅgulādhikatihatthaṁ, dasā chaḷaṅgulādhikadvihatthā, tato ūnaṁ vaṭṭati, na adhikaṁ",
  "tika-vin08t8:13_5": "“taṁ atikkāmayato chedanakaṁ pācittiya”nti vuttattā. Kaṇḍupaṭicchādiyā pamāṇikāti",
  "tika-vin08t8:13_6": "“dīghato catasso vidatthiyo sugatavidatthiyā, tiriyaṁ dve vidatthiyo”ti vuttattā",
  "tika-vin08t8:13_7": "evaṁ vuttappamāṇayuttā, sā pana vaḍḍhakīhatthena dīghato chahatthā hoti, vitthārato",
  "tika-vin08t8:13_8": "tihatthā, idāni pakatihatthena pana dīghato navahatthā hoti, tiriyato vidatthādhikacatuhatthāti",
  "tika-vin08t8:13_9": "veditabbā. Vikappanūpagapacchimacīvarappamāṇaṁ parikkhāracoḷanti ettha pana vikappanūpagapacchimacīvarappamāṇaṁ",
  "tika-vin08t8:13_10": "nāma sugataṅgulena dīghato aṭṭhaṅgulaṁ hoti, tiriyato caturaṅgulaṁ, vaḍḍhakīhatthena",
  "tika-vin08t8:13_11": "dīghato ekahatthaṁ hoti, tiriyato vidatthippamāṇaṁ, idāni pakatihatthena pana dīghato",
  "tika-vin08t8:13_12": "vidatthādhikahatthaṁ hoti, tiriyato chaḷaṅgulādhikavidatthippamāṇaṁ. Tenāha “tassa pamāṇa”ntiādi.",
  "tika-vin08t8:14_0": "Bhesajjatthāyātiādīsu attano santakabhāvato mocetvā ṭhapitaṁ sandhāya “anadhiṭṭhitepi",
  "tika-vin08t8:14_1": "natthi āpattī”ti vuttaṁ, “idaṁ bhesajjatthāya, idaṁ mātuyā”ti vibhajitvā sakasantakabhāvato",
  "tika-vin08t8:14_2": "mocetvā ṭhapentena adhiṭṭhānakiccaṁ natthīti adhippāyo. “Iminā bhesajjaṁ cetāpessāmi,",
  "tika-vin08t8:14_3": "idaṁ mātuyā dassāmī”ti ṭhapentena pana adhiṭṭhātabbamevāti vadanti. Senāsanaparikkhāratthāya",
  "tika-vin08t8:14_4": "dinnapaccattharaṇeti ettha anivāsetvā apārupitvā kevalaṁ mañcapīṭhesuyeva attharitvā",
  "tika-vin08t8:14_5": "paribhuñjiyamānaṁ paccattharaṇaṁ attano santakampi anadhiṭṭhātuṁ vaṭṭatīti vadanti,",
  "tika-vin08t8:14_6": "heṭṭhā pana paccattharaṇampi adhiṭṭhātabbamevāti avisesena vuttattā attano santakaṁ",
  "tika-vin08t8:14_7": "adhiṭṭhātabbamevāti amhākaṁ khanti, vīmaṁsitvā gahetabbaṁ. Tante ṭhitaṁyeva adhiṭṭhātabbanti",
  "tika-vin08t8:14_8": "ettha pacchā vītaṭṭhānaṁ adhiṭṭhitameva hoti, puna adhiṭṭhānakiccaṁ natthi. Sace",
  "tika-vin08t8:14_9": "pana paricchedaṁ dassetvā antarantarā vītaṁ hoti, puna adhiṭṭhātabbanti vadanti.",
  "tika-vin08t8:14_10": "Eseva nayoti vikappanūpagappamāṇamatte vīte tante ṭhitaṁyeva adhiṭṭhātabbanti attho.",
  "tika-vin08t8:15_0": "46.“Hīnāyāvattanenāti ‘sikkhaṁ appaccakkhāya gihibhāvūpagamanenā’ti tīsupi gaṇṭhipadesu",
  "tika-vin08t8:15_1": "vuttaṁ, taṁ yuttaṁ aññassa dāne viya cīvare nirālayabhāveneva pariccattattā. Keci",
  "tika-vin08t8:15_2": "pana ‘hīnāyāvattanenāti bhikkhuniyā gihibhāvūpagamanenevāti etamatthaṁ gahetvā bhikkhu",
  "tika-vin08t8:15_3": "pana vibbhamantopi yāva sikkhaṁ na paccakkhāti, tāva bhikkhuyevāti adhiṭṭhānaṁ na",
  "tika-vin08t8:15_4": "vijahatī’ti vadanti, taṁ na gahetabbaṁ ‘bhikkhuniyā hīnāyāvattanenā’ti visesetvā",
  "tika-vin08t8:15_5": "avuttattā. Bhikkhuniyā hi gihibhāvūpagamanena adhiṭṭhānavijahanaṁ visuṁ vattabbaṁ",
  "tika-vin08t8:15_6": "natthi tassā vibbhamaneneva assamaṇībhāvato. Sikkhāpaccakkhānenāti pana idaṁ sace",
  "tika-vin08t8:15_7": "bhikkhuliṅge ṭhitova sikkhaṁ paccakkhāti, tassa kāyalaggampi cīvaraṁ adhiṭṭhānaṁ",
  "tika-vin08t8:15_8": "vijahatīti dassanatthaṁ vutta”nti sāratthadīpaniyaṁ vuttaṁ. Vimativinodaniyaṁ pana",
  "tika-vin08t8:15_9": "“hīnāyāvattanenāti idaṁ antimavatthuṁ ajjhāpajjitvā bhikkhupaṭiññāya ṭhitassa ceva",
  "tika-vin08t8:15_10": "titthiyapakkantassa ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṁ",
  "tika-vin08t8:15_11": "sandhāya vuttaṁ. Sikkhaṁ appaccakkhāya gihibhāvūpagamanaṁ sandhāya vuttanti keci",
  "tika-vin08t8:15_12": "vadanti, taṁ na yuttaṁ, tadāpi tassa upasampannattā cīvarassa ca tassa santakattā",
  "tika-vin08t8:15_13": "vijahanato”ti vuttaṁ, iti imāni dve vacanāni aññamaññaviruddhāni hutvā dissanti.",
  "tika-vin08t8:16_0": "Aṭṭhakathāyaṁ pana “hīnāyāvattanena sikkhāpaccakkhānenā”ti visuṁ vuttattā hīnāyāvattante",
  "tika-vin08t8:16_1": "sati sikkhaṁ appaccakkhantepi cīvaraṁ adhiṭṭhānaṁ vijahati, sikkhaṁ paccakkhante",
  "tika-vin08t8:16_2": "sati hīnāya anāvattantepīti adhippāyo dissati, tasmā sikkhaṁ appaccakkhāya kevalaṁ",
  "tika-vin08t8:16_3": "gihibhāvaṁ upagacchantassa kiñcāpi bhikkhubhāvo atthi, cīvarassa ca tassa santakattā",
  "tika-vin08t8:16_4": "vijahanaṁ, tathāpi “hīnāyāvattanenā”ti vuttattā gihibhāvūpagamaneneva adhiṭṭhānavijahanaṁ",
  "tika-vin08t8:16_5": "siyā yathā taṁ liṅgaparivattanena. Gihibhāvaṁ anupagantvā ca kevalaṁ sikkhāpaccakkhānaṁ",
  "tika-vin08t8:16_6": "karontassa kiñcāpi bhikkhuliṅgaṁ atthi, cīvarassa ca tassa santakattā vijahanaṁ,",
  "tika-vin08t8:16_7": "tathāpi “sikkhāpaccakkhānenā”ti vuttattā sikkhāpaccakkhāneneva adhiṭṭhānavijahanaṁ",
  "tika-vin08t8:16_8": "siyā yathā taṁ paccuddharaṇe, tasmā bhikkhu vā hotu bhikkhunī vā, hīnāyāvattissāmīti",
  "tika-vin08t8:16_9": "cittena gihiliṅgaggahaṇena cīvaraṁ adhiṭṭhānaṁ vijahati. Sikkhāpaccakkhānena pana",
  "tika-vin08t8:16_10": "bhikkhusseva cīvaraṁ bhikkhuniyā sikkhāpaccakkhānābhāvāti ayamamhākaṁ khanti. Antimavatthuajjhāpannakatitthiyapakkantakānaṁ",
  "tika-vin08t8:16_11": "pana cīvarassa adhiṭṭhānavijahanaṁ aṭṭhakathāyaṁ anāgatattā tesañca hīnāyāvattānavohārābhāvā vicāretabbaṁ.",
  "tika-vin08t8:17_0": "Kaniṭṭhaṅgulinakhavasenāti heṭṭhimaparicchedaṁ dasseti. Orato paratoti ettha ca “orato",
  "tika-vin08t8:17_1": "chiddaṁ adhiṭṭhānaṁ bhindati, parato na bhindatī”ti vuttaṁ. Kathaṁ oraparabhāvo veditabboti?",
  "tika-vin08t8:17_2": "Yathā nadīparicchinne padese manussānaṁ vasanadisābhāge tīraṁ orimaṁ nāma hoti, itaradisābhāge",
  "tika-vin08t8:17_3": "tīraṁ pārimaṁ nāma, tathā bhikkhūnaṁ nivāsanapārupanaṭṭhānabhūtaṁ cīvarassa majjhaṭṭhānaṁ",
  "tika-vin08t8:17_4": "yathāvuttavidatthiādippamāṇassa padesassa oraṁ nāma, cīvarapariyantaṭṭhānaṁ paraṁ",
  "tika-vin08t8:17_5": "nāma, iti lokato vā yathā ca orato bhogaṁ parato antaṁ katvā cīvaraṁ ṭhapetabbanti",
  "tika-vin08t8:17_6": "vutte bhikkhuno abhimukhaṭṭhānaṁ oraṁ nāma, itaraṭṭhānaṁ paraṁ nāma, evaṁ bhikkhūnaṁ",
  "tika-vin08t8:17_7": "nivāsanapārupanaṭṭhānaṁ oraṁ nāma, itaraṁ paraṁ nāma. Evaṁ sāsanato vā oraparabhāvo",
  "tika-vin08t8:17_8": "veditabbo. Teneva yo pana dubbalaṭṭhāne paṭhamaṁ aggaḷaṁ datvā pacchā dubbalaṭṭhānaṁ",
  "tika-vin08t8:17_9": "chinditvā apaneti, adhiṭṭhānaṁ na bhijjati. Maṇḍalaparivattanepi eseva nayoti sakalasmiṁ",
  "tika-vin08t8:17_10": "cīvare adhiṭṭhānabhijjanābhijjanabhāvo dassito. Tena vuttaṁ vimativinodaniyaṁ “esa",
  "tika-vin08t8:17_11": "nayoti iminā pamāṇayuttesu yattha katthaci chidde adhiṭṭhānaṁ vijahatītiādiatthaṁ saṅgaṇhātī”ti.",
  "tika-vin08t8:18_0": "Khuddakaṁ cīvaranti muṭṭhipañcakādibhedappamāṇato anūnameva khuddakacīvaraṁ. Mahantaṁ",
  "tika-vin08t8:18_1": "vā khuddakaṁ karotīti ettha tiṇṇaṁ cīvarānaṁ catūsu passesu yasmiṁ padese chiddaṁ",
  "tika-vin08t8:18_2": "adhiṭṭhānaṁ na vijahati, tasmiṁ padese samantato chinditvā khuddakaṁ karontassa adhiṭṭhānaṁ",
  "tika-vin08t8:18_3": "na vijahatīti adhippāyo. Vimativinodaniyaṁ pana vuttaṁ “mahantaṁ vā khuddakaṁ vā",
  "tika-vin08t8:18_4": "karotīti ettha atimahantaṁ cīvaraṁ muṭṭhipañcakādipacchimappamāṇayuttaṁ katvā samantato",
  "tika-vin08t8:18_5": "chindanenapi vicchindanakāle chijjamānaṭṭhānaṁ chiddasaṅkhaṁ na gacchati, adhiṭṭhānaṁ",
  "tika-vin08t8:18_6": "na vijahati evāti sijjhati, ‘ghaṭetvā chindati na bhijjatī’ti vacanena ca sameti.",
  "tika-vin08t8:18_7": "Parikkhāracoḷaṁ pana vikappanūpagapacchimappamāṇato ūnaṁ katvā chiddaṁ adhiṭṭhānaṁ",
  "tika-vin08t8:18_8": "vijahati adhiṭṭhānassa anissayattā, tāni puna baddhāni ghaṭitāni puna adhiṭṭhātabbamevāti",
  "tika-vin08t8:18_9": "veditabbaṁ. Keci pana ‘vassikasāṭikacīvare dvidhā chinne yadipi ekekaṁ khaṇḍaṁ pacchimappamāṇaṁ",
  "tika-vin08t8:18_10": "hoti, ekasmiṁyeva khaṇḍe adhiṭṭhānaṁ tiṭṭhati, na itarasmiṁ, dve pana na vaṭṭantī’ti",
  "tika-vin08t8:18_11": "vuttattā nisīdanakaṇḍupaṭicchādīsupi eseva nayoti vadantī”ti.",
  "tika-vin08t8:19_0": "47. Sammukhe pavattā sammukhāti paccattavacanaṁ, tañca vikappanāvisesanaṁ, tasmā",
  "tika-vin08t8:19_1": "“sammukhe”ti bhummatthe nissakkavacanaṁ katvāpi atthaṁ vadanti, abhimukheti attho.",
  "tika-vin08t8:19_2": "Atha vā sammukhena attano vācāya eva vikappanā sammukhāvikappanā. Parammukhena vikappanā",
  "tika-vin08t8:19_3": "parammukhāvikappanāti karaṇatthenapi attho daṭṭhabbo. Ayameva pāḷiyā sameti. Sannihitāsannihitabhāvanti",
  "tika-vin08t8:19_4": "āsannadūrabhāvaṁ. Ettāvatā nidhetuṁ vaṭṭatīti ettakeneva vikappanākiccassa niṭṭhitattā",
  "tika-vin08t8:19_5": "atirekacīvaraṁ na hotīti dasāhātikkame nissaggiyaṁ na janetīti adhippāyo. Paribhuñjituṁ…pe…",
  "tika-vin08t8:19_6": "na vaṭṭatīti sayaṁ apaccuddhāraṇaparibhuñjane pācittiyaṁ, adhiṭṭhahane paresaṁ vissajjane",
  "tika-vin08t8:19_7": "ca dukkaṭañca sandhāya vuttaṁ. Paribhogādayopi vaṭṭantīti paribhogavissajjanaadhiṭṭhānāni",
  "tika-vin08t8:19_8": "vaṭṭanti. Api-saddena nidhetumpi vaṭṭatīti attho. Etena paccuddhārepi kate cīvaraṁ",
  "tika-vin08t8:19_9": "adhiṭṭhātukāmena vikappitacīvarameva hoti, na atirekacīvaraṁ, taṁ pana ticīvarādināmena",
  "tika-vin08t8:19_10": "adhiṭṭhātukāmena adhiṭṭhahitabbaṁ, itarena vikappitacīvarameva katvā paribhuñjitabbanti dasseti.",
  "tika-vin08t8:20_0": "Keci pana “yaṁ vikappitacīvaraṁ, taṁ yāva paribhogakālā apaccuddharāpetvā nidahetabbaṁ,",
  "tika-vin08t8:20_1": "paribhogakāle pana sampatte paccuddharāpetvā adhiṭṭhahitvā paribhuñjitabbaṁ. Yadi",
  "tika-vin08t8:20_2": "hi tato pubbepi paccuddharāpeyya, paccuddhāreneva vikappanāya vigatattā atirekacīvaraṁ",
  "tika-vin08t8:20_3": "nāma hoti, dasāhātikkame patteva nissaggiyaṁ, tasmā yaṁ aparibhuñjitvā ṭhapetabbaṁ,",
  "tika-vin08t8:20_4": "tadeva vikappetabbaṁ. Paccuddhāre ca kate antodasāheyeva adhiṭṭhātabbaṁ. Yañca aṭṭhakathāyaṁ",
  "tika-vin08t8:20_5": "‘tato paraṁ paribhogādi vaṭṭatī’tiādi vuttaṁ, taṁ pāḷiyā virujjhatī”ti vadanti, taṁ",
  "tika-vin08t8:20_6": "tesaṁ matimattameva. Pāḷiyañhi “antodasāhaṁ adhiṭṭheti vikappetī”ti ca “sāmaṁ cīvaraṁ",
  "tika-vin08t8:20_7": "vikappetvā apaccuddhāraṇaṁ paribhuñjeyya pācittiya”nti ca “anāpatti so vā deti, tassa",
  "tika-vin08t8:20_8": "vā vissāsanto paribhuñjatī”ti ca sāmaññato vuttattā, aṭṭhakathāyañca “imaṁ cīvaraṁ",
  "tika-vin08t8:20_9": "vā vikappanaṁ vā paccuddharāmī”tiādinā paccuddhāraṁ adassetvā “mayhaṁ santakaṁ paribhuñja",
  "tika-vin08t8:20_10": "vā vissajjehi vā yathāpaccayaṁ karohī”ti evaṁ attano santakattaṁ amocetvāva paribhogādivasena",
  "tika-vin08t8:20_11": "paccuddhārassa vuttattā, “tato pabhuti paribhogādayopi vaṭṭantī”ti adhiṭṭhānaṁ vināpi",
  "tika-vin08t8:20_12": "visuṁ paribhogassa nidhānassa ca vuttattā vikappanānantarameva paccuddharāpetvā anadhiṭṭhahitvā",
  "tika-vin08t8:20_13": "eva ca ticīvararahitaṁ vikappanārahaṁ cīvaraṁ paribhuñjituñca nidahituñca idaṁ pāṭekkaṁ",
  "tika-vin08t8:20_14": "vinayakammanti khāyati. Apica bahūnaṁ pattānaṁ vikappetuṁ paccuddharetuñca vuttattā",
  "tika-vin08t8:20_15": "paccuddhāre tesaṁ atirekapattatā dassitāti sijjhati tesu ekasseva adhiṭṭhātabbato,",
  "tika-vin08t8:20_16": "tasmā aṭṭhakathāyaṁ āgatanayeneva gahetabbaṁ.",
  "tika-vin08t8:21_0": "Mittoti daḷhamitto. Sandiṭṭhoti diṭṭhamatto, na daḷhamitto. Paññattikovido na hotīti",
  "tika-vin08t8:21_1": "evaṁ vikappite anantarameva evaṁ paccuddharitabbanti vinayakammaṁ na jānāti. Tenāha",
  "tika-vin08t8:21_2": "“na jānāti paccuddharitu”nti. Imināpi cetaṁ veditabbaṁ “vikappanāsamanantarameva",
  "tika-vin08t8:21_3": "paccuddhāro kātabbo”ti. Vikappitavikappanā nāmesā vaṭṭatīti adhiṭṭhitaadhiṭṭhānaṁ viyāti adhippāyo.",
  "tika-vin08t8:22_0": "48. Evaṁ cīvare adhiṭṭhānavikappanānayaṁ dassetvā idāni patte adhiṭṭhānavikappanānayaṁ",
  "tika-vin08t8:22_1": "dassento “patte panā”tiādimāha. Tattha patati piṇḍapāto etthāti patto, jinasāsanabhāvo",
  "tika-vin08t8:22_2": "bhikkhābhājanaviseso. Vuttañhi “pattaṁ pakkhe dale patto, bhājane so gate tisū”ti,",
  "tika-vin08t8:22_3": "tasmiṁ patte. Panāti pakkhantaratthe nipāto. Nayoti adhiṭṭhānavikappanānayo. Cīvare",
  "tika-vin08t8:22_4": "vuttaadhiṭṭhānavikappanānayato aññabhūto ayaṁ vakkhamāno patte adhiṭṭhānavikappanānayo",
  "tika-vin08t8:22_5": "veditabboti yojanā. Pattaṁ adhiṭṭhahantena pamāṇayuttova adhiṭṭhātabbo, na appamāṇayuttoti",
  "tika-vin08t8:22_6": "sambandho. Tena pamāṇato ūnādhike patte adhiṭṭhānaṁ na ruhati, tasmā tādisaṁ pattaṁ",
  "tika-vin08t8:22_7": "bhājanaparibhogena paribhuñjitabbanti dasseti. Vakkhati hi “ete bhājanaparibhogena",
  "tika-vin08t8:22_8": "paribhuñjitabbā, na adhiṭṭhānūpagā na vikappanūpagā”ti.",
  "tika-vin08t8:23_0": "Dve magadhanāḷiyoti ettha magadhanāḷi nāma yā māgadhikāya tulāya aḍḍhaterasapalaparimitaṁ",
  "tika-vin08t8:23_1": "udakaṁ gaṇhāti. Sīhaḷadīpe pakatināḷito khuddakā hoti, damiḷanāḷito pana mahantā.",
  "tika-vin08t8:23_2": "Vuttañhetaṁ samantapāsādikāyaṁ “magadhanāḷi nāma aḍḍhaterasapalā hotīti andhakaṭṭhakathāyaṁ",
  "tika-vin08t8:23_3": "vuttaṁ. Sīhaḷadīpe pakatināḷi mahantā, damiḷanāḷi khuddakā, magadhanāḷipamāṇayuttā,",
  "tika-vin08t8:23_4": "tāya magadhanāḷiyā diyaḍḍhanāḷi ekā sīhaḷanāḷi hotīti mahāaṭṭhakathāyaṁ vutta”nti.",
  "tika-vin08t8:23_5": "Atha vā magadhanāḷi nāma yā pañca kuḍuvāni ekañca muṭṭhiṁ ekāya ca muṭṭhiyā tatiyabhāgaṁ",
  "tika-vin08t8:23_6": "gaṇhāti. Vuttañhetaṁ sāratthadīpaniyaṁ “magadhanāḷi nāma chapasatā nāḷīti keci. ‘Aṭṭhapasatā’ti",
  "tika-vin08t8:23_7": "apare. Tattha purimānaṁ matena tipasatāya nāḷiyā dve nāḷiyo ekā magadhanāḷi hoti.",
  "tika-vin08t8:23_8": "Pacchimānaṁ catupasatāya nāḷiyā dve nāḷiyo ekā magadhanāḷi. Ācariyadhammapālattherena",
  "tika-vin08t8:23_9": "pana pakatiyā catumuṭṭhikaṁ kuḍuvaṁ, catukuḍuvaṁ nāḷikaṁ, tāya nāḷiyā soḷasa nāḷiyo",
  "tika-vin08t8:23_10": "doṇaṁ, taṁ pana magadhanāḷiyā dvādasa nāḷiyo hontīti vuttaṁ, tasmā tena nayena magadhanāḷi",
  "tika-vin08t8:23_11": "nāma pañca kuḍuvāni ekañca muṭṭhiṁ ekāya muṭṭhiyā tatiyabhāgañca gaṇhātīti veditabba”nti.",
  "tika-vin08t8:23_12": "Tattha kuḍuvoti pasato. Vuttañhi abhidhānappadīpikāyaṁ –",
  "tika-vin08t8:24": "“Kuḍuvo pasato eko;",
  "tika-vin08t8:25": "Pattho te caturo siyuṁ;",
  "tika-vin08t8:26": "Āḷhako caturo patthā;",
  "tika-vin08t8:27": "Doṇaṁ vā caturāḷhaka”nti.",
  "tika-vin08t8:28_0": "Atha vā magadhanāḷi nāma yā catukuḍuvāya nāḷiyā catasso nāḷiyo gaṇhāti. Vuttañhetaṁ",
  "tika-vin08t8:28_1": "vimativinodaniyaṁ “damiḷanāḷīti purāṇakanāḷiṁ sandhāya vuttaṁ. Sā ca catumuṭṭhikehi",
  "tika-vin08t8:28_2": "kuḍuvehi aṭṭhakuḍuvā, tāya nāḷiyā dve nāḷiyo magadhanāḷi gaṇhāti, purāṇā pana sīhaḷanāḷi",
  "tika-vin08t8:28_3": "tisso nāḷiyo gaṇhātīti vadanti, tesaṁ matena magadhanāḷi idāni vattamānāya catukuḍuvāya",
  "tika-vin08t8:28_4": "damiḷanāḷiyā catunāḷikā hoti, tato magadhanāḷito upaḍḍhañca purāṇadamiḷanāḷisaṅkhātaṁ",
  "tika-vin08t8:28_5": "patthaṁ nāma hoti, etena ca omako nāma patto patthodanaṁ gaṇhātīti pāḷivacanaṁ sameti. Lokiyehipi –",
  "tika-vin08t8:29": "‘Lokiyaṁ magadhañceti, patthadvayamudāhaṭaṁ;",
  "tika-vin08t8:30": "Lokiyaṁ soḷasapalaṁ, māgadhaṁ diguṇaṁ mata’nti. –",
  "tika-vin08t8:31_0": "Evaṁ loke nāḷiyā magadhanāḷi diguṇāti dassitā. Evañca gayhamāne omakapattassa ca",
  "tika-vin08t8:31_1": "yāpanamattodanagāhikā ca siddhā hoti. Na hi sakkā aṭṭhakuḍuvato ūnodanagāhinā pattena",
  "tika-vin08t8:31_2": "athūpīkataṁ piṇḍapātaṁ pariyesitvā yāpetuṁ. Teneva vuttaṁ verañjakaṇḍaṭṭhakathāyaṁ",
  "tika-vin08t8:31_3": "‘pattho nāma nāḷimattaṁ hoti, ekassa purisassa alaṁ yāpanāyā’ti”. Vuttampi hetaṁ",
  "tika-vin08t8:31_4": "jātakaṭṭhakathāyaṁ “patthodano nālamayaṁ duvinna”nti, “ekassa dinnaṁ dvinnaṁ tiṇṇaṁ",
  "tika-vin08t8:31_5": "pahotī”ti ca, tasmā idha vuttanayānusārena gahetabbanti. Ālopassa ālopassa anurūpanti",
  "tika-vin08t8:31_6": "odanassa catubhāgamattaṁ. Vuttañhetaṁ majjhimanikāye brahmāyusuttasaṁvaṇṇanāyaṁ “byañjanassa",
  "tika-vin08t8:31_7": "mattā nāma odanacatutthabhāgo”ti. Odanagatikānīti odanassa gati gati yesaṁ tāni odanagatikāni.",
  "tika-vin08t8:31_8": "Gatīti ca okāso odanassa antopavisanasīlattā odanassa okāsoyeva tesaṁ okāso hoti,",
  "tika-vin08t8:31_9": "na aññaṁ attano okāsaṁ gavesantīti attho. Bhājanaparibhogenāti udakāharaṇādinā bhājanaparibhogena.",
  "tika-vin08t8:32_0": "Evaṁ pamāṇato adhiṭṭhānūpagavikappanūpagapattaṁ dassetvā idāni pākato mūlato ca taṁ",
  "tika-vin08t8:32_1": "dassetuṁ “pamāṇayuttānampī”tiādimāha. Tattha ayopatto pañcahi pākehi pattoti kammārapakkaṁyeva",
  "tika-vin08t8:32_2": "anadhiṭṭhahitvā samaṇasāruppanīlavaṇṇakaraṇatthāya punappunaṁ nānāsambhārehi pacitabbo,",
  "tika-vin08t8:32_3": "ayopattassa atikakkhaḷattā kammārapākena saddhiṁ pañcavārapakkoyeva samaṇasāruppanīlavaṇṇo",
  "tika-vin08t8:32_4": "hoti. Mattikāpatto dvīhi pākehi pakkoti etthāpi eseva nayo. Tassa pana mudukattā",
  "tika-vin08t8:32_5": "kumbhakārakapākena saddhiṁ dvivārapakkopi samaṇasāruppanīlavaṇṇo hoti. Evaṁ katoyeva",
  "tika-vin08t8:32_6": "hi patto adhiṭṭhānūpago vikappanūpago ca hoti, nākato. Tena vakkhati “pāke ca mūle",
  "tika-vin08t8:32_7": "ca suniṭṭhiteyeva adhiṭṭhānūpago hoti. Yo adhiṭṭhānūpago, sveva vikappanūpago”ti.",
  "tika-vin08t8:32_8": "So hatthaṁ āgatopi anāgatopi adhiṭṭhātabbo vikappetabboti etena dūre ṭhitampi adhiṭṭhātuṁ",
  "tika-vin08t8:32_9": "vikappetuñca labhati, ṭhapitaṭṭhānasallakkhaṇameva pamāṇanti dasseti. Idāni tamevatthaṁ",
  "tika-vin08t8:32_10": "vitthāretumāha “yadi hī”tiādi. Hi-saddo vitthārajotako. Tattha pacitvā ṭhapessāmīti",
  "tika-vin08t8:32_11": "kāḷavaṇṇapākaṁ sandhāya vuttaṁ.",
  "tika-vin08t8:33_0": "Idāni pattādhiṭṭhānaṁ dassetumāha “tattha dve pattassa adhiṭṭhānā”tiādi. Tattha sāmantavihāreti",
  "tika-vin08t8:33_1": "idaṁ upalakkhaṇavasena vuttaṁ, tato dūre ṭhitampi adhiṭṭhātabbameva. Ṭhapitaṭṭhānaṁ",
  "tika-vin08t8:33_2": "sallakkhetvāti idampi upacāramattaṁ, pattasallakkhaṇamevettha pamāṇaṁ.",
  "tika-vin08t8:34": "Idāni adhiṭṭhānavijahanaṁ dassetuṁ “evaṁ appamattassa”tyādimāha. Tattha patte vā chiddaṁ hotīti mukhavaṭṭito heṭṭhā dvaṅgulamattokāsato paṭṭhāya yattha katthaci chiddaṁ hoti.",
  "tika-vin08t8:35": "Sattannaṁdhaññānanti –",
  "tika-vin08t8:36": "“Sāli vīhi ca kudrūso;",
  "tika-vin08t8:37": "Godhūmo varako yavo;",
  "tika-vin08t8:38": "Kaṅgūti satta dhaññāni;",
  "tika-vin08t8:39": "Nīvārādī tu tabbhidā”ti. –",
  "tika-vin08t8:40": "Vuttānaṁ sattavidhānaṁ dhaññānaṁ.",
  "tika-vin08t8:41": "49. Evaṁ pattādhiṭṭhānaṁ dassetvā idāni pattavikappanaṁ dassetuṁ “vikappane panā”tiādimāha. Taṁ cīvaravikappane vuttanayeneva veditabbaṁ.",
  "tika-vin08t8:42_0": "50. Evaṁ vikappanānayaṁ dassetvā idāni patte bhinne kattabbavidhiṁ dassetumāha “evaṁ",
  "tika-vin08t8:42_1": "adhiṭṭhahitvā”iccādi. Tattha apattoti iminā adhiṭṭhānavijahanampi dasseti. Pañcabandhanepi",
  "tika-vin08t8:42_2": "patte aparipuṇṇapāke patte viya adhiṭṭhānaṁ na ruhati. “Tipupaṭṭena vā”ti vuttattā",
  "tika-vin08t8:42_3": "tambalohādikappiyalohehi ayopattassa chiddaṁ chādetuṁ vaṭṭati. Teneva “lohamaṇḍalakenā”ti",
  "tika-vin08t8:42_4": "vuttaṁ. Suddhehi…pe… na vaṭṭatīti idaṁ uṇhabhojane pakkhitte vilīyamānattā vuttaṁ.",
  "tika-vin08t8:42_5": "Phāṇitaṁ jhāpetvā pāsāṇacuṇṇena bandhituṁ vaṭṭatīti pāsāṇacuṇṇena saddhiṁ phāṇitaṁ",
  "tika-vin08t8:42_6": "pacitvā tathāpakkena pāsāṇacuṇṇena bandhituṁ vaṭṭati. Aparibhogenāti ayuttaparibhogena.",
  "tika-vin08t8:42_7": "“Anujānāmi bhikkhave ādhāraka”nti vuttattā mañcapīṭhādīsu yattha katthaci ādhārakaṁ",
  "tika-vin08t8:42_8": "ṭhapetvā tattha pattaṁ ṭhapetuṁ vaṭṭati ādhārakaṭṭhapanokāsassa aniyamitattāti vadanti.",
  "tika-vin08t8:43": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t8:44": "Adhiṭṭhānavikappanavinicchayakathālaṅkāro nāma",
  "tika-vin08t8:45": "Aṭṭhamo paricchedo."
}