{
  "atk-s0402a9:0": "(10) 5. Bālavaggavaṇṇanā",
  "atk-s0402a9:1_0": "99. Pañcamassa paṭhame anāgataṁ bhāraṁ vahatīti “sammajjanī padīpo ca, udakaṁ āsanena",
  "atk-s0402a9:1_1": "ca, chandapārisuddhiutukkhānaṁ, bhikkhugaṇanā ca ovādo, pātimokkhaṁ therabhāroti",
  "atk-s0402a9:1_2": "vuccatī”ti imaṁ dasavidhaṁ therabhāraṁ navako hutvā therena anajjhiṭṭho karonto anāgataṁ",
  "atk-s0402a9:1_3": "bhāraṁ vahati nāma. Āgataṁ bhāraṁ na vahatīti thero samāno tameva dasavidhaṁ bhāraṁ",
  "atk-s0402a9:1_4": "attanā vā akaronto paraṁ vā asamādapento āgataṁ bhāraṁ na vahati nāma. Dutiyasuttepi",
  "atk-s0402a9:1_5": "imināva nayena attho veditabbo.",
  "atk-s0402a9:2_0": "101. Tatiye akappiye kappiyasaññīti akappiye sīhamaṁsādimhi “kappiyaṁ ida”nti evaṁsaññī.",
  "atk-s0402a9:2_1": "Kappiye akappiyasaññīti kumbhīlamaṁsabiḷāramaṁsādimhi kappiye “akappiyaṁ ida”nti",
  "atk-s0402a9:2_2": "evaṁsaññī. Catutthaṁ vuttanayeneva veditabbaṁ.",
  "atk-s0402a9:3_0": "103. Pañcame anāpattiyā āpattisaññīti āpucchitvā bhaṇḍakaṁ dhovantassa, pattaṁ pacantassa,",
  "atk-s0402a9:3_1": "kese chindantassa, gāmaṁ pavisantassātiādīsu anāpatti, tattha “āpatti aya”nti evaṁsaññī.",
  "atk-s0402a9:3_2": "Āpattiyā anāpattisaññīti tesaññeva vatthūnaṁ anāpucchākaraṇe āpatti, tattha “anāpattī”ti",
  "atk-s0402a9:3_3": "evaṁsaññī. Chaṭṭhepi vuttanayeneva attho veditabbo. Sattamādīni uttānatthāneva.",
  "atk-s0402a9:4_0": "109. Ekādasame āsavāti kilesā. Na kukkuccāyitabbanti saṅghabhogassa apaṭṭhapanaṁ",
  "atk-s0402a9:4_1": "avicāraṇaṁ na kukkuccāyitabbaṁ nāma, taṁ kukkuccāyati. Kukkuccāyitabbanti tasseva",
  "atk-s0402a9:4_2": "paṭṭhapanaṁ vicāraṇaṁ, taṁ na kukkuccāyati. Dvādasamādīni heṭṭhā vuttanayeneva veditabbānīti.",
  "atk-s0402a9:5": "Bālavaggo pañcamo.",
  "atk-s0402a9:6": "Dutiyapaṇṇāsakaṁ niṭṭhitaṁ.",
  "atk-s0402a9:7": "3. Tatiyapaṇṇāsakaṁ"
}