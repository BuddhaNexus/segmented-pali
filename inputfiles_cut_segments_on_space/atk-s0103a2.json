{
  "atk-s0103a2:0": "3. Cakkavattisuttavaṇṇanā",
  "atk-s0103a2:1": "Attadīpasaraṇatāvaṇṇanā",
  "atk-s0103a2:2_0": "80.Evaṁme sutanti cakkavattisuttaṁ. Tatrāyamanuttānapadavaṇṇanā – mātulāyanti evaṁnāmake",
  "atk-s0103a2:2_1": "nagare. Taṁ nagaraṁ gocaragāmaṁ katvā avidūre vanasaṇḍe viharati. “Tatra kho bhagavā",
  "atk-s0103a2:2_2": "bhikkhū āmantesī”ti ettha ayamanupubbikathā –",
  "atk-s0103a2:3_0": "Bhagavā kira imassa suttassa samuṭṭhānasamaye paccūsakāle mahākaruṇāsamāpattito vuṭṭhāya",
  "atk-s0103a2:3_1": "lokaṁ volokento imāya anāgatavaṁsadīpikāya suttantakathāya mātulanagaravāsīnaṁ caturāsītiyā",
  "atk-s0103a2:3_2": "pāṇasahassānaṁ dhammābhisamayaṁ disvā pātova vīsatibhikkhusahassaparivāro mātulanagaraṁ",
  "atk-s0103a2:3_3": "sampatto. Mātulanagaravāsino khattiyā “bhagavā āgato”ti sutvā paccuggamma dasabalaṁ",
  "atk-s0103a2:3_4": "nimantetvā mahāsakkārena nagaraṁ pavesetvā nisajjaṭṭhānaṁ saṁvidhāya bhagavantaṁ",
  "atk-s0103a2:3_5": "mahārahe pallaṅke nisīdāpetvā buddhappamukhassa bhikkhusaṅghassa mahādānaṁ adaṁsu.",
  "atk-s0103a2:3_6": "Bhagavā bhattakiccaṁ niṭṭhāpetvā cintesi – “sacāhaṁ imasmiṁ ṭhāne imesaṁ manussānaṁ",
  "atk-s0103a2:3_7": "dhammaṁ desessāmi, ayaṁ padeso sambādho, manussānaṁ ṭhātuṁ vā nisīdituṁ vā okāso",
  "atk-s0103a2:3_8": "na bhavissati, mahatā kho pana samāgamena bhavitabba”nti.",
  "atk-s0103a2:4_0": "Atha rājakulānaṁ bhattānumodanaṁ akatvāva pattaṁ gahetvā nagarato nikkhami. Manussā",
  "atk-s0103a2:4_1": "cintayiṁsu – “satthā amhākaṁ anumodanampi akatvā gacchati, addhā bhattaggaṁ amanāpaṁ",
  "atk-s0103a2:4_2": "ahosi, buddhānaṁ nāma na sakkā cittaṁ gahetuṁ, buddhehi saddhiṁ vissāsakaraṇaṁ nāma",
  "atk-s0103a2:4_3": "samussitaphaṇaṁ āsīvisaṁ gīvāya gahaṇasadisaṁ hoti; etha bho, tathāgataṁ khamāpessāmā”ti.",
  "atk-s0103a2:4_4": "Sakalanagaravāsino bhagavatā saheva nikkhantā. Bhagavā gacchantova magadhakkhette",
  "atk-s0103a2:4_5": "ṭhitaṁ sākhāviṭapasampannaṁ sandacchāyaṁ karīsamattabhūmipatthaṭaṁ ekaṁ mātularukkhaṁ",
  "atk-s0103a2:4_6": "disvā imasmiṁ rukkhamūle nisīditvā dhamme desiyamāne “mahājanassa ṭhānanisajjanokāso",
  "atk-s0103a2:4_7": "bhavissatī”ti. Nivattitvā maggā okkamma rukkhamūlaṁ upasaṅkamitvā dhammabhaṇḍāgārikaṁ",
  "atk-s0103a2:4_8": "ānandattheraṁ olokesi. Thero olokitasaññāya eva “satthā nisīditukāmo”ti ñatvā sugatamahācīvaraṁ",
  "atk-s0103a2:4_9": "paññapetvā adāsi. Nisīdi bhagavā paññatte āsane. Athassa purato manussā nisīdiṁsu.",
  "atk-s0103a2:4_10": "Ubhosu passesu pacchato ca bhikkhusaṅgho, ākāse devatā aṭṭhaṁsu, evaṁ mahāparisamajjhagato",
  "atk-s0103a2:4_11": "tatra kho bhagavā bhikkhū āmantesi.",
  "atk-s0103a2:5_0": "Te bhikkhūti tatra upaviṭṭhā dhammappaṭiggāhakā bhikkhū. Attadīpāti attānaṁ dīpaṁ",
  "atk-s0103a2:5_1": "tāṇaṁ leṇaṁ gatiṁ parāyaṇaṁ patiṭṭhaṁ katvā viharathāti attho. Attasaraṇāti idaṁ",
  "atk-s0103a2:5_2": "tasseva vevacanaṁ. Anaññasaraṇāti idaṁ aññasaraṇapaṭikkhepavacanaṁ. Na hi añño aññassa",
  "atk-s0103a2:5_3": "saraṇaṁ hoti, aññassa vāyāmena aññassa asujjhanato. Vuttampi cetaṁ “attā hi attano",
  "atk-s0103a2:5_4": "nātho, ko hi nātho paro siyā”ti. Tenāha “anaññasaraṇā”ti. Ko panettha attā nāma,",
  "atk-s0103a2:5_5": "lokiyalokuttaro dhammo. Tenāha – “dhammadīpā dhammasaraṇā anaññasaraṇā”ti. “Kāye",
  "atk-s0103a2:5_6": "kāyānupassī”tiādīni mahāsatipaṭṭhāne vitthāritāni.",
  "atk-s0103a2:6_0": "Gocareti carituṁ yuttaṭṭhāne. Saketi attano santake. Pettike visayeti pitito āgatavisaye.",
  "atk-s0103a2:6_1": "Caratanti carantānaṁ. “Caranta”ntipi pāṭho, ayamevattho. Na lacchatīti na labhissati",
  "atk-s0103a2:6_2": "na passissati. Māroti devaputtamāropi, maccumāropi, kilesamāropi. Otāranti randhaṁ",
  "atk-s0103a2:6_3": "chiddaṁ vivaraṁ. Ayaṁ panattho leḍḍuṭṭhānato nikkhamma toraṇe nisīditvā bālātapaṁ",
  "atk-s0103a2:6_4": "tapantaṁ lāpaṁ sakuṇaṁ gahetvā. Pakkhandasenasakuṇavatthunā dīpetabbo. Vuttañhetaṁ –",
  "atk-s0103a2:7_0": "“Bhūtapubbaṁ, bhikkhave, sakuṇagghi lāpaṁ sakuṇaṁ sahasā ajjhappattā aggahesi. Atha",
  "atk-s0103a2:7_1": "kho, bhikkhave, lāpo sakuṇo sakuṇagghiyā hariyamāno evaṁ paridevasi ‘mayamevamha",
  "atk-s0103a2:7_2": "alakkhikā, mayaṁ appapuññā, ye mayaṁ agocare carimha paravisaye, sacejja mayaṁ gocare",
  "atk-s0103a2:7_3": "careyyāma sake pettike visaye, na myāyaṁ sakuṇagghi alaṁ abhavissa yadidaṁ yuddhāyā’ti.",
  "atk-s0103a2:7_4": "Ko pana te lāpa gocaro sako pettiko visayoti? Yadidaṁ naṅgalakaṭṭhakaraṇaṁ leḍḍuṭṭhānanti.",
  "atk-s0103a2:7_5": "Atha kho, bhikkhave, sakuṇagghi sake bale apatthaddhā sake bale asaṁvadamānā lāpaṁ",
  "atk-s0103a2:7_6": "sakuṇaṁ pamuñci gaccha kho tvaṁ lāpa, tatrapi gantvā na mokkhasīti.",
  "atk-s0103a2:8_0": "Atha kho, bhikkhave, lāpo sakuṇo naṅgalakaṭṭhakaraṇaṁ leḍḍuṭṭhānaṁ gantvā mahantaṁ",
  "atk-s0103a2:8_1": "leḍḍuṁ abhiruhitvā sakuṇagghiṁ vadamāno aṭṭhāsi “ehi kho dāni me sakuṇagghi, ehi",
  "atk-s0103a2:8_2": "kho dāni me sakuṇagghī”ti. Atha kho sā, bhikkhave, sakuṇagghi sake bale apatthaddhā",
  "atk-s0103a2:8_3": "sake bale asaṁvadamānā ubho pakkhe sannayha lāpaṁ sakuṇaṁ sahasā ajjhappattā. Yadā",
  "atk-s0103a2:8_4": "kho, bhikkhave, aññāsi lāpo sakuṇo bahuāgatā kho myāyaṁ sakuṇagghīti, atha kho tasseva",
  "atk-s0103a2:8_5": "leḍḍussa antaraṁ paccupādi. Atha kho, bhikkhave, sakuṇagghi tattheva uraṁ paccatāḷesi.",
  "atk-s0103a2:8_6": "Evañhi taṁ, bhikkhave, hoti yo agocare carati paravisaye.",
  "atk-s0103a2:9_0": "Tasmātiha, bhikkhave, mā agocare carittha paravisaye, agocare, bhikkhave, carataṁ",
  "atk-s0103a2:9_1": "paravisaye lacchati māro otāraṁ, lacchati māro ārammaṇaṁ. Ko ca, bhikkhave, bhikkhuno",
  "atk-s0103a2:9_2": "agocaro paravisayo, yadidaṁ pañca kāmaguṇā. Katame pañca? Cakkhuviññeyyā rūpā iṭṭhā",
  "atk-s0103a2:9_3": "kantā manāpā piyarūpā kāmūpasaṁhitā rajanīyā, sotaviññeyyā saddā iṭṭhā kantā manāpā",
  "atk-s0103a2:9_4": "piyarūpā kāmūpasaṁhitā rajanīyā, ghānaviññeyyā gandhā iṭṭhā kantā manāpā piyarūpā",
  "atk-s0103a2:9_5": "kāmūpasaṁhitā rajanīyā, jivhāviññeyyā rasā iṭṭhā kantā manāpā piyarūpā kāmūpasaṁhitā",
  "atk-s0103a2:9_6": "rajanīyā, kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.",
  "atk-s0103a2:9_7": "Ayaṁ, bhikkhave, bhikkhuno agocaro paravisayo.",
  "atk-s0103a2:10_0": "Gocare, bhikkhave, caratha…pe… na lacchati māro ārammaṇaṁ. Ko ca, bhikkhave, bhikkhuno",
  "atk-s0103a2:10_1": "gocaro sako pettiko visayo, yadidaṁ cattāro satipaṭṭhānā. Katame cattāro? Idha bhikkhave,",
  "atk-s0103a2:10_2": "bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ;",
  "atk-s0103a2:10_3": "vedanāsu vedanānupassī viharati ātāpī sampajāno satimā, vineyya loke abhijjhādomanassaṁ;",
  "atk-s0103a2:10_4": "citte cittānupassī viharati ātāpī sampajāno satimā, vineyya loke abhijjhādomanassaṁ;",
  "atk-s0103a2:10_5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ",
  "atk-s0103a2:10_6": "– ayaṁ, bhikkhave, bhikkhuno gocaro sako pettiko visayoti.",
  "atk-s0103a2:11_0": "Kusalānanti anavajjalakkhaṇānaṁ. Samādānahetūti samādāya vattanahetu. Evamidaṁ puññaṁ",
  "atk-s0103a2:11_1": "pavaḍḍhatīti evaṁ idaṁ lokiyalokuttaraṁ puññaphalaṁ vaḍḍhati, puññaphalanti ca uparūpari",
  "atk-s0103a2:11_2": "puññampi puññavipākopi veditabbo.",
  "atk-s0103a2:12": "Daḷhanemicakkavattirājakathāvaṇṇanā",
  "atk-s0103a2:13_0": "81. Tattha duvidhaṁ kusalaṁ vaṭṭagāmī ca vivaṭṭagāmī ca. Tattha vaṭṭagāmikusalaṁ",
  "atk-s0103a2:13_1": "nāma mātāpitūnaṁ puttadhītāsu puttadhītānañca mātāpitūsu sinehavasena mudumaddavacittaṁ.",
  "atk-s0103a2:13_2": "Vivaṭṭagāmikusalaṁ nāma “cattāro satipaṭṭhānā”tiādibhedā sattatiṁsa bodhipakkhiyadhammā.",
  "atk-s0103a2:13_3": "Tesu vaṭṭagāmipuññassa pariyosānaṁ manussaloke cakkavattisirīvibhavo. Vivaṭṭagāmikusalassa",
  "atk-s0103a2:13_4": "maggaphalanibbānasampatti. Tattha vivaṭṭagāmikusalassa vipākaṁ suttapariyosāne dassessati.",
  "atk-s0103a2:14_0": "Idha pana vaṭṭagāmikusalassa vipākadassanatthaṁ, bhikkhave, yadā puttadhītaro mātāpitūnaṁ",
  "atk-s0103a2:14_1": "ovāde na aṭṭhaṁsu, tadā āyunāpi vaṇṇenāpi issariyenāpi parihāyiṁsu. Yadā pana aṭṭhaṁsu,",
  "atk-s0103a2:14_2": "tadā vaḍḍhiṁsūti vatvā vaṭṭagāmikusalānusandhivasena “bhūtapubbaṁ, bhikkhave”ti desanaṁ",
  "atk-s0103a2:14_3": "ārabhi. Tattha cakkavattītiādīni mahāpadāne vitthāritāneva.",
  "atk-s0103a2:15_0": "82.Osakkitanti īsakampi avasakkitaṁ. Ṭhānā cutanti sabbaso ṭhānā apagataṁ. Taṁ kira",
  "atk-s0103a2:15_1": "cakkaratanaṁ antepuradvāre akkhāhataṁ viya vehāsaṁ aṭṭhāsi. Athassa ubhosu passesu",
  "atk-s0103a2:15_2": "dve khadiratthambhe nikhaṇitvā cakkaratanamatthake nemiabhimukhaṁ ekaṁ suttakaṁ bandhiṁsu.",
  "atk-s0103a2:15_3": "Adhobhāgepi nemiabhimukhaṁ ekaṁ bandhiṁsu. Tesu uparimasuttato appamattakampi ogataṁ",
  "atk-s0103a2:15_4": "cakkaratanaṁ osakkitaṁ nāma hoti, heṭṭhā suttassa ṭhānaṁ uparimakoṭiyā atikkantagataṁ",
  "atk-s0103a2:15_5": "ṭhānā cutaṁ nāma hoti, tadetaṁ atibalavadose sati evaṁ hoti. Suttamattampi ekaṅguladvaṅgulamattaṁ",
  "atk-s0103a2:15_6": "vā bhaṭṭhaṁ ṭhānā cutameva hoti. Taṁ sandhāyetaṁ vuttaṁ “osakkitaṁ ṭhānā cuta”nti.",
  "atk-s0103a2:16_0": "Atha me āroceyyāsīti tāta, tvaṁ ajja ādiṁ katvā divasassa tikkhattuṁ cakkaratanassa",
  "atk-s0103a2:16_1": "upaṭṭhānaṁ gaccha, evaṁ gacchanto yadā cakkaratanaṁ īsakampi osakkitaṁ ṭhānā cutaṁ",
  "atk-s0103a2:16_2": "passasi, atha mayhaṁ ācikkheyyāsi. Jīvitañhi me tava hatthe nikkhittanti. Addasāti",
  "atk-s0103a2:16_3": "appamatto divasassa tikkhattuṁ gantvā olokento ekadivasaṁ addasa.",
  "atk-s0103a2:17_0": "83.Athakho, bhikkhaveti bhikkhave, atha rājā daḷhanemi “cakkaratanaṁ osakkita”nti",
  "atk-s0103a2:17_1": "sutvā uppannabalavadomanasso “na dāni mayā ciraṁ jīvitabbaṁ bhavissati, appāvasesaṁ",
  "atk-s0103a2:17_2": "me āyu, na me dāni kāme paribhuñjanakālo, pabbajjākālo me idānī”ti roditvā paridevitvā",
  "atk-s0103a2:17_3": "jeṭṭhaputtaṁ kumāraṁ āmantāpetvā etadavoca. Samuddapariyantanti parikkhittaekasamuddapariyantameva.",
  "atk-s0103a2:17_4": "Idaṁ hissa kulasantakaṁ. Cakkavāḷapariyantaṁ pana puññiddhivasena nibbattaṁ, na taṁ",
  "atk-s0103a2:17_5": "sakkā dātuṁ. Kulasantakaṁ pana niyyātento “samuddapariyanta”nti āha. Kesamassunti",
  "atk-s0103a2:17_6": "tāpasapabbajjaṁ pabbajantāpi hi paṭhamaṁ kesamassuṁ ohārenti. Tato paṭṭhāya parūḷhakese",
  "atk-s0103a2:17_7": "bandhitvā vicaranti. Tena vuttaṁ – “kesamassuṁ ohāretvā”ti.",
  "atk-s0103a2:18_0": "Kāsāyānīti kasāyarasapītāni. Ādito evaṁ katvā pacchā vakkalānipi dhārenti. Pabbajīti",
  "atk-s0103a2:18_1": "pabbajito. Pabbajitvā ca attano maṅgalavanuyyāneyeva vasi. Rājisimhīti rājaīsimhi.",
  "atk-s0103a2:18_2": "Brāhmaṇapabbajitā hi “brāhmaṇisayo”ti vuccanti. Setacchattaṁ pana pahāya rājapabbajitā",
  "atk-s0103a2:18_3": "rājisayoti. Antaradhāyīti antarahitaṁ nibbutadīpasikhā viya abhāvaṁ upagataṁ. Paṭisaṁvedesīti",
  "atk-s0103a2:18_4": "kandanto paridevanto jānāpesi. Pettikanti pitito āgataṁ dāyajjaṁ na hoti, na sakkā",
  "atk-s0103a2:18_5": "kusītena hīnavīriyena dasa akusalakammapathe samādāya vattantena pāpuṇituṁ. Attano",
  "atk-s0103a2:18_6": "pana sukataṁ kammaṁ nissāya dasavidhaṁ dvādasavidhaṁ vā cakkavattivattaṁ pūrentenevetaṁ",
  "atk-s0103a2:18_7": "pattabbanti dīpeti. Atha naṁ vattapaṭipattiyaṁ codento “iṅgha tva”ntiādimāha. Tattha",
  "atk-s0103a2:18_8": "ariyeti niddose. Cakkavattivatteti cakkavattīnaṁ vatte.",
  "atk-s0103a2:19": "Cakkavattiariyavattavaṇṇanā",
  "atk-s0103a2:20_0": "84.Dhammanti dasakusalakammapathadhammaṁ. Nissāyāti tadadhiṭṭhānena cetasā tameva",
  "atk-s0103a2:20_1": "nissayaṁ katvā. Dhammaṁ sakkarontoti yathā kato so dhammo suṭṭhu kato hoti, evametaṁ",
  "atk-s0103a2:20_2": "karonto. Dhammaṁ garuṁ karontoti tasmiṁ gāravuppattiyā taṁ garuṁ karonto. Dhammaṁ",
  "atk-s0103a2:20_3": "mānentoti tameva dhammaṁ piyañca bhāvanīyañca katvā viharanto. Dhammaṁ pūjentoti",
  "atk-s0103a2:20_4": "taṁ apadisitvā gandhamālādipūjanenassa pūjaṁ karonto. Dhammaṁapacayamānoti tasseva",
  "atk-s0103a2:20_5": "dhammassa añjalikaraṇādīhi nīcavuttitaṁ karonto. Dhammaddhajodhammaketūti taṁ dhammaṁ",
  "atk-s0103a2:20_6": "dhajamiva purakkhatvā ketumiva ca ukkhipitvā pavattiyā dhammaddhajo dhammaketu ca",
  "atk-s0103a2:20_7": "hutvāti attho. Dhammādhipateyyoti dhammādhipatibhūto āgatabhāvena dhammavaseneva",
  "atk-s0103a2:20_8": "sabbakiriyānaṁ karaṇena dhammādhipateyyo hutvā. Dhammikaṁ rakkhāvaraṇaguttiṁ saṁvidahassūti",
  "atk-s0103a2:20_9": "dhammo assā atthīti dhammikā, rakkhā ca āvaraṇañca gutti ca rakkhāvaraṇagutti. Tattha",
  "atk-s0103a2:20_10": "“paraṁ rakkhanto attānaṁ rakkhatī”ti vacanato khantiādayo rakkhā. Vuttañhetaṁ “kathañca,",
  "atk-s0103a2:20_11": "bhikkhave, paraṁ rakkhanto attānaṁ rakkhati. Khantiyā avihiṁsāya mettacittatā anuddayatā”ti.",
  "atk-s0103a2:20_12": "Nivāsanapārupanagehādīnaṁ nivāraṇā āvaraṇaṁ, corādiupaddavanivāraṇatthaṁ gopāyanā",
  "atk-s0103a2:20_13": "gutti, taṁ sabbampi suṭṭhu saṁvidahassu pavattaya ṭhapehīti attho. Idāni yattha sā",
  "atk-s0103a2:20_14": "saṁvidahitabbā, taṁ dassento antojanasmintiādimāha.",
  "atk-s0103a2:21_0": "Tatrāyaṁ saṅkhepattho – antojanasaṅkhātaṁ tava puttadāraṁ sīlasaṁvare patiṭṭhapehi,",
  "atk-s0103a2:21_1": "vatthagandhamālādīni cassa dehi, sabbopaddave cassa nivārehi. Balakāyādīsupi eseva",
  "atk-s0103a2:21_2": "nayo. Ayaṁ pana viseso – balakāyo kālaṁ anatikkamitvā bhattavetanasampadānenapi anuggahetabbo.",
  "atk-s0103a2:21_3": "Abhisittakhattiyā bhadrassājāneyyādiratanasampadānenapi upasaṅgaṇhitabbā. Anuyantakhattiyā",
  "atk-s0103a2:21_4": "tesaṁ anurūpayānavāhanasampadānenapi paritosetabbā. Brāhmaṇā annapānavatthādinā deyyadhammena.",
  "atk-s0103a2:21_5": "Gahapatikā bhattabījanaṅgalaphālabalibaddādisampadānena. Tathā nigamavāsino negamā,",
  "atk-s0103a2:21_6": "janapadavāsino ca jānapadā. Samitapāpabāhitapāpā samaṇabrāhmaṇā samaṇaparikkhārasampadānena",
  "atk-s0103a2:21_7": "sakkātabbā. Migapakkhino abhayadānena samassāsetabbā.",
  "atk-s0103a2:22_0": "Vijiteti attano āṇāpavattiṭṭhāne. Adhammakāroti adhammakiriyā. Mā pavattitthāti yathā",
  "atk-s0103a2:22_1": "nappavattati, tathā naṁ paṭipādehīti attho. Samaṇabrāhmaṇāti samitapāpabāhitapāpā.",
  "atk-s0103a2:22_2": "Madappamādāpaṭiviratāti navavidhā mānamadā, pañcasu kāmaguṇesu cittavossajjanasaṅkhātā",
  "atk-s0103a2:22_3": "pamādā ca paṭiviratā. Khantisoracce niviṭṭhāti adhivāsanakhantiyañca suratabhāve",
  "atk-s0103a2:22_4": "ca patiṭṭhitā. Ekamattānanti attano rāgādīnaṁ damanādīhi ekamattānaṁ damenti samenti",
  "atk-s0103a2:22_5": "parinibbāpentīti vuccanti. Kālena kālanti kāle kāle. Abhinivajjeyyāsīti gūthaṁ viya",
  "atk-s0103a2:22_6": "visaṁ viya aggiṁ viya ca suṭṭhu vajjeyyāsi. Samādāyāti surabhikusumadāmaṁ viya amataṁ",
  "atk-s0103a2:22_7": "viya ca sammā ādāya pavatteyyāsi.",
  "atk-s0103a2:23_0": "Idha ṭhatvā vattaṁ samānetabbaṁ. Antojanasmiṁ balakāyepi ekaṁ, khattiyesu ekaṁ, anuyantesu",
  "atk-s0103a2:23_1": "ekaṁ, brāhmaṇagahapatikesu ekaṁ, negamajānapadesu ekaṁ, samaṇabrāhmaṇesu ekaṁ, migapakkhīsu",
  "atk-s0103a2:23_2": "ekaṁ, adhammakārappaṭikkhepo ekaṁ, adhanānaṁ dhanānuppadānaṁ ekaṁ samaṇabrāhmaṇe",
  "atk-s0103a2:23_3": "upasaṅkamitvā pañhapucchanaṁ ekanti evametaṁ dasavidhaṁ hoti. Gahapatike pana pakkhijāte",
  "atk-s0103a2:23_4": "ca visuṁ katvā gaṇentassa dvādasavidhaṁ hoti. Pubbe avuttaṁ vā gaṇentena adhammarāgassa",
  "atk-s0103a2:23_5": "ca visamalobhassa ca pahānavasena dvādasavidhaṁ veditabbaṁ. Idaṁ kho tāta tanti idaṁ",
  "atk-s0103a2:23_6": "dasavidhaṁ dvādasavidhañca ariyacakkavattivattaṁ nāma. Vattamānassāti pūretvā vattamānassa.",
  "atk-s0103a2:23_7": "Tadahuposathetiādi mahāsudassane vuttaṁ.",
  "atk-s0103a2:24_0": "90.Samatenāti attano matiyā. Sudanti nipātamattaṁ. Pasāsatīti anusāsati. Idaṁ vuttaṁ",
  "atk-s0103a2:24_1": "hoti – porāṇakaṁ rājavaṁsaṁ rājapaveṇiṁ rājadhammaṁ pahāya attano matimatte ṭhatvā",
  "atk-s0103a2:24_2": "janapadaṁ anusāsatīti. Evamayaṁ maghadevavaṁsassa kaḷārajanako viya daḷhanemivaṁsassa",
  "atk-s0103a2:24_3": "upacchedako antimapuriso hutvā uppanno. Pubbenāparanti pubbakālena sadisā hutvā aparakālaṁ.",
  "atk-s0103a2:24_4": "Janapadā na pabbantīti na vaḍḍhanti. Yathā taṁ pubbakānanti yathā pubbakānaṁ rājūnaṁ",
  "atk-s0103a2:24_5": "pubbe ca pacchā ca sadisāyeva hutvā pabbiṁsu, tathā na pabbanti. Katthaci suññā honti",
  "atk-s0103a2:24_6": "hataviluttā, telamadhuphāṇitādīsu ceva yāgubhattādīsu ca ojāpi parihāyitthāti attho.",
  "atk-s0103a2:25_0": "Amaccā pārisajjāti amaccā ceva parisāvacarā ca. Gaṇakamahāmattāti acchiddakādipāṭhagaṇakā",
  "atk-s0103a2:25_1": "ceva mahāamaccā ca. Anīkaṭṭhāti hatthiācariyādayo. Dovārikāti dvārarakkhino. Mantassājīvinoti",
  "atk-s0103a2:25_2": "mantā vuccati paññā, taṁ nissayaṁ katvā ye jīvanti paṇḍitā mahāmattā, tesaṁ etaṁ nāmaṁ.",
  "atk-s0103a2:26": "Āyuvaṇṇādiparihānikathāvaṇṇanā",
  "atk-s0103a2:27_0": "91.Noca kho adhanānanti balavalobhattā pana adhanānaṁ daliddamanussānaṁ dhanaṁ nānuppadāsi.",
  "atk-s0103a2:27_1": "Nānuppadiyamāneti ananuppadiyamāne, ayameva vā pāṭho. Dāliddiyanti daliddabhāvo.",
  "atk-s0103a2:27_2": "Attanā ca jīvāhīti sayañca jīvaṁ yāpehīti attho. Uddhaggikantiādīsu uparūparibhūmīsu",
  "atk-s0103a2:27_3": "phaladānavasena uddhamaggamassāti uddhaggikā. Saggassa hitā tatrupapattijananatoti",
  "atk-s0103a2:27_4": "sovaggikā. Nibbattaṭṭhāne sukho vipāko assāti sukhavipākā. Suṭṭhu aggānaṁ dibbavaṇṇādīnaṁ",
  "atk-s0103a2:27_5": "dasannaṁ visesānaṁ nibbattanato saggasaṁvattanikā. Evarūpaṁ dakkhiṇaṁ dānaṁ patiṭṭhapetīti attho.",
  "atk-s0103a2:28_0": "92.Pavaḍḍhissatīti vaḍḍhissati bahuṁ bhavissati. Sunisedhaṁ nisedheyyanti suṭṭhu",
  "atk-s0103a2:28_1": "nisiddhaṁ nisedheyyaṁ. Mūlaghaccanti mūlahataṁ. Kharassarenāti pharusasaddena. Paṇavenāti vajjhabheriyā.",
  "atk-s0103a2:29_0": "93.Sīsāninesaṁ chindissāmāti yesaṁ antamaso mūlakamuṭṭhimpi harissāma, tesaṁ tatheva",
  "atk-s0103a2:29_1": "sīsāni chindissāma, yathā koci haṭabhāvampi na jānissati, amhākaṁ dāni kimettha rājāpi",
  "atk-s0103a2:29_2": "evaṁ uṭṭhāya paraṁ māretīti ayaṁ nesaṁ adhippāyo. Upakkamiṁsūti ārabhiṁsu. Panthaduhananti",
  "atk-s0103a2:29_3": "panthaghātaṁ, panthe ṭhatvā corakammaṁ.",
  "atk-s0103a2:30": "94.Na hi, devāti so kira cintesi – “ayaṁ rājā saccaṁ devāti mukhapaṭiññāya dinnāya mārāpeti, handāhaṁ musāvādaṁ karomī”ti, maraṇabhayā “na hi devā”ti avoca.",
  "atk-s0103a2:31_0": "96.Ekidanti ettha idanti nipātamattaṁ, eke sattāti attho. Cārittanti micchācāraṁ.",
  "atk-s0103a2:31_1": "Abhijjhābyāpādāti abhijjhā ca byāpādo ca. Micchādiṭṭhīti natthi dinnantiādikā antaggāhikā paccanīkadiṭṭhi.",
  "atk-s0103a2:32_0": "101.Adhammarāgoti mātā mātucchā pitucchā mātulānītiādike ayuttaṭṭhāne rāgo. Visamalobhoti",
  "atk-s0103a2:32_1": "paribhogayuttesupi ṭhānesu atibalavalobho. Micchādhammoti purisānaṁ purisesu itthīnañca itthīsu chandarāgo.",
  "atk-s0103a2:33_0": "Amatteyyatātiādīsu mātu hito matteyyo, tassa bhāvo matteyyatā, mātari sammā paṭipattiyā",
  "atk-s0103a2:33_1": "etaṁ nāmaṁ. Tassā abhāvo ceva tappaṭipakkhatā ca amatteyyatā. Apetteyyatādīsupi eseva",
  "atk-s0103a2:33_2": "nayo. Na kule jeṭṭhāpacāyitāti kule jeṭṭhānaṁ apacitiyā nīcavuttiyā akaraṇabhāvo.",
  "atk-s0103a2:34": "Dasavassāyukasamayavaṇṇanā",
  "atk-s0103a2:35_0": "103.Yaṁ imesanti yasmiṁ samaye imesaṁ. Alaṁpateyyāti patino dātuṁ yuttā. Imāni rasānīti",
  "atk-s0103a2:35_1": "imāni loke aggarasāni. Atibyādippissantīti ativiya dippissanti, ayameva vā pāṭho.",
  "atk-s0103a2:35_2": "Kusalantipi na bhavissatīti kusalanti nāmampi na bhavissati, paññattimattampi na",
  "atk-s0103a2:35_3": "paññāyissatīti attho. Pujjā ca bhavissanti pāsaṁsā cāti pūjārahā ca bhavissanti pasaṁsārahā",
  "atk-s0103a2:35_4": "ca. Tadā kira manussā “asukena nāma mātā pahatā, pitā pahato, samaṇabrāhmaṇā jīvitā",
  "atk-s0103a2:35_5": "voropitā, kule jeṭṭhānaṁ atthibhāvampi na jānāti, aho puriso”ti tameva pūjessanti",
  "atk-s0103a2:35_6": "ceva pasaṁsissanti ca.",
  "atk-s0103a2:36_0": "Nabhavissati mātāti vāti ayaṁ mayhaṁ mātāti garucittaṁ na bhavissati. Gehe mātugāmaṁ",
  "atk-s0103a2:36_1": "viya nānāvidhaṁ asabbhikathaṁ kathayamānā agāravupacārena upasaṅkamissanti. Mātucchādīsupi",
  "atk-s0103a2:36_2": "eseva nayo. Ettha ca mātucchāti mātubhaginī. Mātulānīti mātulabhariyā. Ācariyabhariyāti",
  "atk-s0103a2:36_3": "sippāyatanāni sikkhāpakassa ācariyassa bhariyā. Garūnaṁ dārāti cūḷapitumahāpituādīnaṁ",
  "atk-s0103a2:36_4": "bhariyā. Sambhedanti missībhāvaṁ, mariyādabhedaṁ vā.",
  "atk-s0103a2:37_0": "Tibbo āghāto paccupaṭṭhito bhavissatīti balavakopo punappunaṁ uppattivasena paccupaṭṭhito",
  "atk-s0103a2:37_1": "bhavissati. Aparāni dve etasseva vevacanāni. Kopo hi cittaṁ āghātetīti āghāto. Attano",
  "atk-s0103a2:37_2": "ca parassa ca hitasukhaṁ byāpādetīti byāpādo. Manopadūsanato manopadosoti vuccati.",
  "atk-s0103a2:37_3": "Tibbaṁ vadhakacittanti piyamānassāpi paraṁ māraṇatthāya vadhakacittaṁ. Tassa vatthuṁ",
  "atk-s0103a2:37_4": "dassetuṁ mātupi puttamhītiādi vuttaṁ. Māgavikassāti migaluddakassa.",
  "atk-s0103a2:38_0": "104.Satthantarakappoti satthena antarakappo. Saṁvaṭṭakappaṁ appatvā antarāva lokavināso.",
  "atk-s0103a2:38_1": "Antarakappo ca nāmesa dubbhikkhantarakappo rogantarakappo satthantarakappoti tividho.",
  "atk-s0103a2:38_2": "Tattha lobhussadāya pajāya dubbhikkhantarakappo hoti. Mohussadāya rogantarakappo.",
  "atk-s0103a2:38_3": "Dosussadāya satthantarakappo. Tattha dubbhikkhantarakappena naṭṭhā yebhuyyena pettivisaye",
  "atk-s0103a2:38_4": "upapajjanti. Kasmā? Āhāranikantiyā balavattā. Rogantarakappena naṭṭhā yebhuyyena",
  "atk-s0103a2:38_5": "sagge nibbattanti kasmā? Tesañhi “aho vataññesaṁ sattānaṁ evarūpo rogo na bhaveyyā”ti",
  "atk-s0103a2:38_6": "mettacittaṁ uppajjatīti. Satthantarakappena naṭṭhā yebhuyyena niraye upapajjanti.",
  "atk-s0103a2:38_7": "Kasmā? Aññamaññaṁ balavāghātatāya.",
  "atk-s0103a2:39_0": "Migasaññanti “ayaṁ migo, ayaṁ migo”ti saññaṁ. Tiṇhāni satthāni hatthesu pātubhavissantīti",
  "atk-s0103a2:39_1": "tesaṁ kira hatthena phuṭṭhamattaṁ yaṁkiñci antamaso tiṇapaṇṇaṁ upādāya āvudhameva",
  "atk-s0103a2:39_2": "bhavissati. Mā ca mayaṁ kañcīti mayaṁ kañci ekapurisampi jīvitā mā voropayimha. Mā",
  "atk-s0103a2:39_3": "ca amhe kocīti amhepi koci ekapuriso jīvitā mā voropayittha. Yaṁnūna mayanti ayaṁ",
  "atk-s0103a2:39_4": "lokavināso paccupaṭṭhito, na sakkā dvīhi ekaṭṭhāne ṭhitehi jīvitaṁ laddhunti maññamānā",
  "atk-s0103a2:39_5": "evaṁ cintayiṁsu. Vanagahananti vanasaṅkhātehi tiṇagumbalatādīhi gahanaṁ duppavesaṭṭhānaṁ.",
  "atk-s0103a2:39_6": "Rukkhagahananti rukkhehi gahanaṁ duppavesaṭṭhānaṁ. Nadīvidugganti nadīnaṁ antaradīpādīsu",
  "atk-s0103a2:39_7": "duggamanaṭṭhānaṁ. Pabbatavisamanti pabbatehi visamaṁ, pabbatesupi vā visamaṭṭhānaṁ.",
  "atk-s0103a2:39_8": "Sabhāgāyissantīti yathā ahaṁ jīvāmi diṭṭhā bho sattā, tvampi tathā jīvasīti evaṁ",
  "atk-s0103a2:39_9": "sammodanakathāya attanā sabhāge karissanti.",
  "atk-s0103a2:40": "Āyuvaṇṇādivaḍḍhanakathāvaṇṇanā",
  "atk-s0103a2:41_0": "105.Āyatanti mahantaṁ. Pāṇātipātā virameyyāmāti pāṇātipātato osakkeyyāma. Pāṇātipātaṁ",
  "atk-s0103a2:41_1": "virameyyāmātipi sajjhāyanti, tattha pāṇātipātaṁ pajaheyyāmāti attho. Vīsativassāyukāti",
  "atk-s0103a2:41_2": "mātāpitaro pāṇātipātā paṭiviratā, puttā kasmā vīsativassāyukā ahesunti khettavisuddhiyā.",
  "atk-s0103a2:41_3": "Tesañhi mātāpitaro sīlavanto jātā. Iti sīlagabbhe vaḍḍhitattā imāya khettavisuddhiyā",
  "atk-s0103a2:41_4": "dīghāyukā ahesuṁ. Ye panettha kālaṁ katvā tattheva nibbattā, te attanova sīlasampattiyā dīghāyukā ahesuṁ.",
  "atk-s0103a2:42": "Assāmāti bhaveyyāma. Cattārīsavassāyukātiādayo koṭṭhāsā adinnādānādīhi paṭiviratānaṁ vasena veditabbā.",
  "atk-s0103a2:43": "Saṅkharājauppattivaṇṇanā",
  "atk-s0103a2:44_0": "106.Icchāti mayhaṁ bhattaṁ dethāti evaṁ uppajjanakataṇhā. Anasananti na asanaṁ avipphārikabhāvo",
  "atk-s0103a2:44_1": "kāyālasiyaṁ, bhattaṁ bhuttānaṁ bhattasammadapaccayā nipajjitukāmatājanako kāyadubbalabhāvoti",
  "atk-s0103a2:44_2": "attho. Jarāti pākaṭajarā. Kukkuṭasampātikāti ekagāmassa chadanapiṭṭhato uppatitvā",
  "atk-s0103a2:44_3": "itaragāmassa chadanapiṭṭhe patanasaṅkhāto kukkuṭasampāto. Etāsu atthīti kukkuṭasampātikā.",
  "atk-s0103a2:44_4": "“Kukkuṭasampādikā”tipi pāṭho, gāmantarato gāmantaraṁ kukkuṭānaṁ padasā gamanasaṅkhāto",
  "atk-s0103a2:44_5": "kukkuṭasampādo etāsu atthīti attho. Ubhayampetaṁ ghananivāsataṁyeva dīpeti. Avīci",
  "atk-s0103a2:44_6": "maññe phuṭo bhavissatīti avīcimahānirayo viya nirantarapūrito bhavissati.",
  "atk-s0103a2:45_0": "107. “Asītivassasahassāyukesu, bhikkhave, manussesu metteyyo nāma bhagavā loke uppajjissatī”ti",
  "atk-s0103a2:45_1": "na vaḍḍhamānakavasena vuttaṁ. Na hi buddhā vaḍḍhamāne āyumhi nibbattanti, hāyamāne",
  "atk-s0103a2:45_2": "pana nibbattanti. Tasmā yadā taṁ āyu vaḍḍhitvā asaṅkheyyataṁ patvā puna hāyamānaṁ",
  "atk-s0103a2:45_3": "asītivassasahassakāle ṭhassati, tadā uppajjissatīti attho. Pariharissatīti idaṁ pana",
  "atk-s0103a2:45_4": "parivāretvā vicarantānaṁ vasena vuttaṁ. Yūpoti pāsādo. Raññā mahāpanādena kārāpitoti",
  "atk-s0103a2:45_5": "raññā hetubhūtena tassatthāya sakkena devarājena vissakammadevaputtaṁ pesetvā kārāpito.",
  "atk-s0103a2:45_6": "Pubbe kira dve pitāputtā naḷakārā paccekabuddhassa naḷehi ca udumbarehi ca paṇṇasālaṁ",
  "atk-s0103a2:45_7": "kārāpetvā taṁ tattha vāsāpetvā catūhi paccayehi upaṭṭhahiṁsu. Te kālaṁ katvā devaloke",
  "atk-s0103a2:45_8": "nibbattā. Tesu pitā devalokeyeva aṭṭhāsi. Putto devalokā cavitvā surucissa rañño",
  "atk-s0103a2:45_9": "deviyā sumedhāya kucchismiṁ nibbatto. Mahāpanādo nāma kumāro ahosi. So aparabhāge",
  "atk-s0103a2:45_10": "chattaṁ ussāpetvā mahāpanādo nāma rājā jāto. Athassa puññānubhāvena sakko devarājā",
  "atk-s0103a2:45_11": "vissakammadevaputtaṁ rañño pāsādaṁ karohīti pahiṇi so tassa pāsādaṁ nimmini pañcavīsatiyojanubbedhaṁ",
  "atk-s0103a2:45_12": "sattaratanamayaṁ satabhūmakaṁ. Yaṁ sandhāya jātake vuttaṁ –",
  "atk-s0103a2:46": "“Panādo nāma so rājā, yassa yūpo suvaṇṇayo;",
  "atk-s0103a2:47": "Tiriyaṁ soḷasubbedho, uddhamāhu sahassadhā.",
  "atk-s0103a2:48": "Sahassakaṇḍo satageṇḍu, dhajālu haritāmayo;",
  "atk-s0103a2:49": "Anaccuṁ tattha gandhabbā, cha sahassāni sattadhā.",
  "atk-s0103a2:50": "Evametaṁ tadā āsi, yathā bhāsasi bhaddaji;",
  "atk-s0103a2:51": "Sakko ahaṁ tadā āsiṁ, veyyāvaccakaro tavā”ti. ;",
  "atk-s0103a2:52_0": "So rājā tattha yāvatāyukaṁ vasitvā kālaṁ katvā devaloke nibbatti. Tasmiṁ devaloke",
  "atk-s0103a2:52_1": "nibbatte so pāsādo mahāgaṅgāya anusotaṁ pati. Tassa dhurasopānasammukhaṭṭhāne payāgapatiṭṭhānaṁ",
  "atk-s0103a2:52_2": "nāma nagaraṁ māpitaṁ. Thupikāsammukhaṭṭhāne koṭigāmo nāma. Aparabhāge amhākaṁ bhagavato",
  "atk-s0103a2:52_3": "kāle so naḷakāradevaputto devalokato cavitvā manussapathe bhaddajiseṭṭhi nāma hutvā",
  "atk-s0103a2:52_4": "satthu santike pabbajitvā arahattaṁ pāpuṇi. So nāvāya gaṅgātaraṇadivase bhikkhusaṅghassa",
  "atk-s0103a2:52_5": "taṁ pāsādaṁ dassetīti vatthu vitthāretabbaṁ. Kasmā panesa pāsādo na antarahitoti?",
  "atk-s0103a2:52_6": "Itarassa ānubhāvā. Tena saddhiṁ puññaṁ katvā devaloke nibbattakulaputto anāgate saṅkho",
  "atk-s0103a2:52_7": "nāma rājā bhavissati. Tassa paribhogatthāya so pāsādo uṭṭhahissati, tasmā na antarahitoti.",
  "atk-s0103a2:53_0": "108.Ussāpetvāti taṁ pāsādaṁ uṭṭhāpetvā. Ajjhāvasitvāti tattha vasitvā. Taṁ datvā",
  "atk-s0103a2:53_1": "vissajjitvāti taṁ pāsādaṁ dānavasena datvā nirapekkho pariccāgavasena ca vissajjitvā.",
  "atk-s0103a2:53_2": "Kassa ca evaṁ datvāti? Samaṇādīnaṁ. Tenāha – “samaṇabrāhmaṇakapaṇaddhikavanibbakayācakānaṁ",
  "atk-s0103a2:53_3": "dānaṁ datvā”ti. Kathaṁ pana so ekaṁ pāsādaṁ bahūnaṁ dassatīti? Evaṁ kirassa cittaṁ",
  "atk-s0103a2:53_4": "uppajjissati “ayaṁ pāsādo vippakiriyatū”ti. So khaṇḍakhaṇḍaso vippakirissati. So",
  "atk-s0103a2:53_5": "taṁ alaggamānova hutvā “yo yattakaṁ icchati, so tattakaṁ gaṇhatū”ti dānavasena vissajjissati.",
  "atk-s0103a2:53_6": "Tena vuttaṁ – “dānaṁ datvā metteyyassa bhagavato…pe… viharissatī”ti. Ettakena bhagavā",
  "atk-s0103a2:53_7": "vaṭṭagāmikusalassa anusandhiṁ dasseti.",
  "atk-s0103a2:54": "109. Idāni vivaṭṭagāmikusalassa anusandhiṁ dassento puna attadīpā, bhikkhave, viharathātiādimāha.",
  "atk-s0103a2:55": "Bhikkhuno āyuvaṇṇādivaḍḍhanakathāvaṇṇanā",
  "atk-s0103a2:56_0": "110.Idaṁ kho, bhikkhave, bhikkhuno āyusminti bhikkhave yaṁ vo ahaṁ āyunāpi vaḍḍhissathāti",
  "atk-s0103a2:56_1": "avocaṁ, tattha idaṁ bhikkhuno āyusmiṁ idaṁ āyukāraṇanti attho. Tasmā tumhehi āyunā",
  "atk-s0103a2:56_2": "vaḍḍhitukāmehi ime cattāro iddhipādā bhāvetabbāti dasseti.",
  "atk-s0103a2:57_0": "Vaṇṇasminti yaṁ vo ahaṁ vaṇṇenapi vaḍḍhissathāti avocaṁ, idaṁ tattha vaṇṇakāraṇaṁ.",
  "atk-s0103a2:57_1": "Sīlavato hi avippaṭisārādīnaṁ vasena sarīravaṇṇopi kittivasena guṇavaṇṇopi vaḍḍhati.",
  "atk-s0103a2:57_2": "Tasmā tumhehi vaṇṇena vaḍḍhitukāmehi sīlasampannehi bhavitabbanti dasseti.",
  "atk-s0103a2:58_0": "Sukhasminti yaṁ vo ahaṁ sukhenapi vaḍḍhissathāti avocaṁ, idaṁ tattha vivekajaṁ pītisukhādinānappakārakaṁ",
  "atk-s0103a2:58_1": "jhānasukhaṁ. Tasmā tumhehi sukhena vaḍḍhitukāmehi imāni cattāri jhānāni bhāvetabbāni.",
  "atk-s0103a2:59_0": "Bhogasminti yaṁ vo ahaṁ bhogenapi vaḍḍhissathāti avocaṁ, ayaṁ so appamāṇānaṁ sattānaṁ",
  "atk-s0103a2:59_1": "appaṭikūlatāvaho sukhasayanādi ekādasānisaṁso sabbadisāvipphāritabrahmavihārabhogo.",
  "atk-s0103a2:59_2": "Tasmā tumhehi bhogena vaḍḍhitukāmehi ime brahmavihārā bhāvetabbā.",
  "atk-s0103a2:60_0": "Balasminti yaṁ vo ahaṁ balenapi vaḍḍhissathāti avocaṁ, idaṁ āsavakkhayapariyosāne",
  "atk-s0103a2:60_1": "uppannaṁ arahattaphalasaṅkhātaṁ balaṁ. Tasmā tumhehi balena vaḍḍhitukāmehi arahattappattiyā yogo karaṇīyo.",
  "atk-s0103a2:61_0": "Yathayidaṁ, bhikkhave, mārabalanti yathā idaṁ devaputtamāramaccumārakilesamārānaṁ",
  "atk-s0103a2:61_1": "balaṁ duppasahaṁ durabhisambhavaṁ, evaṁ aññaṁ loke ekabalampi na samanupassāmi. Tampi",
  "atk-s0103a2:61_2": "balaṁ idameva arahattaphalaṁ pasahati abhibhavati ajjhottharati. Tasmā ettheva yogo karaṇīyoti dasseti.",
  "atk-s0103a2:62_0": "Evamidaṁ puññanti evaṁ idaṁ lokuttarapuññampi yāva āsavakkhayā pavaḍḍhatīti vivaṭṭagāmikusalānusandhiṁ",
  "atk-s0103a2:62_1": "niṭṭhapento arahattanikūṭena desanaṁ niṭṭhapesi. Suttapariyosāne vīsati bhikkhusahassāni",
  "atk-s0103a2:62_2": "arahattaṁ pāpuṇiṁsu. Caturāsīti pāṇasahassāni amatapānaṁ piviṁsūti.",
  "atk-s0103a2:63": "Sumaṅgalavilāsiniyā dīghanikāyaṭṭhakathāya",
  "atk-s0103a2:64": "Cakkavattisuttavaṇṇanā niṭṭhitā."
}