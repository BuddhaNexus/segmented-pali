{
  "tika-s0402t32:0": "(16) 6. Acelakavaggavaṇṇanā",
  "tika-s0402t32:1_0": "157-163. Ito paresu pana suttapadesu “gāḷhā”ti vuttamatthaṁ vivaranto “kakkhaḷā”ti",
  "tika-s0402t32:1_1": "āha. Kakkhaḷacāro cassā na lūkhasabhāvo. Atha kho taṇhāvasena thiraggahaṇanti āha",
  "tika-s0402t32:1_2": "“lobhavasena thiraggahaṇā”ti. Agāḷhā paṭipadāti vā kāmānaṁ ogāhanaṁ paṭipatti, kāmasukhānuyogoti",
  "tika-s0402t32:1_3": "attho. Nijjhāmā paṭipadāti kāyassa nijjhāpanavasena khepanavasena pavattā paṭipatti,",
  "tika-s0402t32:1_4": "attakilamathānuyogoti attho. Nicceloti nissaṭṭhacelo sabbena sabbaṁ paṭikkhittacelo.",
  "tika-s0402t32:1_5": "Naggiyavatasamādānena naggo. Ṭhitakova uccāraṁ karotītiādi nidassanamattaṁ vamitvā",
  "tika-s0402t32:1_6": "mukhavikkhālanādiācārassapi tena vissaṭṭhattā. Jivhāya hatthaṁ apalekhati avalekhati",
  "tika-s0402t32:1_7": "udakena adhovanato. Dutiyavikappepi eseva nayo. “Ehi, bhadante”ti vutte upagamanasaṅkhāto",
  "tika-s0402t32:1_8": "vidhi ehibhadanto, taṁ caratīti ehibhadantiko, tappaṭikkhepena na ehibhadantiko.",
  "tika-s0402t32:1_9": "Na karoti “samaṇena nāma parassa vacanakarena na bhavitabba”nti adhippāyena.",
  "tika-s0402t32:2_0": "Puretaranti taṁ ṭhānaṁ attano upagamanato puretaraṁ. Taṁ kira so “bhikkhunā nāma",
  "tika-s0402t32:2_1": "yadicchakā eva bhikkhā gahetabbā”ti adhippāyena na gaṇhāti. Uddissa kataṁ mama nimittabhāvena",
  "tika-s0402t32:2_2": "bahū khuddakā pāṇā saṅghātaṁ āpāditāti na gaṇhāti. Nimantanaṁ na sādiyati evaṁ tesaṁ",
  "tika-s0402t32:2_3": "vacanaṁ kataṁ bhavissatīti. Kumbhi ādīsupi so sattasaññīti āha “kumbhi-kaḷopiyo”tiādi.",
  "tika-s0402t32:2_4": "Kabaḷantarāyo hotīti uṭṭhitassa dvinnampi kabaḷantarāyo hoti. Gāmasabhāgādivasena",
  "tika-s0402t32:2_5": "saṅgamma kittenti etissāti saṅkitti, yathāsaṁhatataṇḍulādisañcayo. Mānusakānīti veyyāvaccakarā manussā.",
  "tika-s0402t32:3_0": "Surāpānamevāti majjalakkhaṇappattāya surāya pānameva. Surāgahaṇenevettha merayampi",
  "tika-s0402t32:3_1": "saṅgahitaṁ. Ekāgārameva uñchatīti ekāgāriko. Ekālopeneva vattatīti ekālopiko. Dīyati",
  "tika-s0402t32:3_2": "etāyāti datti, dvattiālopamattaggāhi khuddakaṁ bhikkhādānabhājanaṁ. Tenāha “khuddakapātī”ti.",
  "tika-s0402t32:3_3": "Abhuñjanavasena eko aho etassa atthīti ekāhiko, āhāro, taṁ ekāhikaṁ. So pana atthato",
  "tika-s0402t32:3_4": "ekadivasaṁ laṅghako hotīti āha “ekādivasantarika”nti. Dvāhikantiādīsupi eseva nayo.",
  "tika-s0402t32:3_5": "Ekāhaṁ abhuñjitvā ekāhaṁ bhuñjanaṁ ekāhavāro, taṁ ekāhikameva atthato. Dvīhaṁ abhuñjitvā",
  "tika-s0402t32:3_6": "dvīhaṁ bhuñjanaṁ dvīhavāro. Sesapadadvayepi eseva nayo. Ukkaṭṭho pana pariyāyabhattabhojaniko",
  "tika-s0402t32:3_7": "dvīhaṁ abhuñjitvā ekāhameva bhuñjati. Sesadvayepi eseva nayo.",
  "tika-s0402t32:4_0": "Micchāvāyāmavaseneva ukkuṭikavatānuyogoti āha “ukkuṭikavīriyamanuyutto”ti. Attakilamathānuyoganti",
  "tika-s0402t32:4_1": "attano kilamathānuyogaṁ, sarīradukkhakāraṇanti attho. Sarīrapariyāyo hi idha attasaddo",
  "tika-s0402t32:4_2": "“attantapo”tiādīsu viya. Dve anteti ubho koṭiyo, ubho lāmakapaṭipattiyoti attho.",
  "tika-s0402t32:4_3": "Lāmakampi hi antoti vuccati “antamidaṁ, bhikkhave, jīvikānaṁ, koṭṭhako anto”ti evamādīsu.",
  "tika-s0402t32:4_4": "Majjhimapaṭipadāya uppathabhāvena amanīyā gantabbā ñātabbāti antā. Tato eva lāmakā.",
  "tika-s0402t32:5": "Acelakavaggavaṇṇanā niṭṭhitā."
}