{
  "tika-s0101t7:0": "7. Jāliyasuttavaṇṇanā",
  "tika-s0101t7:1": "Dvepabbajitavatthuvaṇṇanā",
  "tika-s0101t7:2_0": "378. “Ghositena seṭṭhinā kate ārāme”ti vatvā tattha koyaṁ ghositaseṭṭhi nāma, kathañcānena",
  "tika-s0101t7:2_1": "ārāmo kārito, kathaṁ vā tattha bhagavā vihāsīti taṁ sabbaṁ samudāgamato paṭṭhāya",
  "tika-s0101t7:2_2": "saṅkhepatova dassetuṁ “pubbe kirā”tiādi vuttaṁ. Tatoti allakapparaṭṭhato. Tadāti",
  "tika-s0101t7:2_3": "tesaṁ taṁ gāmaṁ paviṭṭhadivase. Balavapāyāsanti garutaraṁ bahupāyāsaṁ. Asannihiteti",
  "tika-s0101t7:2_4": "gehato bahi gate. Bhussatīti ravati. Ghosakadevaputtotveva nāmaṁ ahosi saraghosasampattiyā.",
  "tika-s0101t7:2_5": "Veyyattiyenāti paññāveyyattiyena. Ghositaseṭṭhi nāma jāto tāya eva cassa sarasampattiyā ghositanāmatā.",
  "tika-s0101t7:3_0": "Sarīrasantappanatthanti himavante phalamūlāhāratāya kilantasarīrā loṇambilasevanena",
  "tika-s0101t7:3_1": "tassa santappanatthaṁ pīnanatthaṁ. Tasitāti pipāsitā. Kilantāti parissantakāyā. Te",
  "tika-s0101t7:3_2": "kira taṁ vaṭarukkhaṁ patvā tassa sobhāsampattiṁ disvā mahānubhāvā maññe ettha adhivatthā",
  "tika-s0101t7:3_3": "devatā, “sādhu vatāyaṁ devatā amhākaṁ addhānaparissamaṁ vinodeyyā”ti cintesuṁ, tena",
  "tika-s0101t7:3_4": "vuttaṁ “tattha adhivatthā…pe… nisīdiṁsū”ti. Soti anāthapiṇḍiko gahapati. Bhatakānanti",
  "tika-s0101t7:3_5": "bhatiyā veyyāvaccaṁ karontānaṁ dāsapesakammakarānaṁ. Pakatibhattavetananti pakatiyā",
  "tika-s0101t7:3_6": "dātabbabhattavetanaṁ, tadā uposathikattā kammaṁ akarontānampi kammakaraṇadivasena",
  "tika-s0101t7:3_7": "dātabbabhattavetanamevāti attho. Kañcīti kañcipi bhatakaṁ.",
  "tika-s0101t7:4_0": "Upecca parassa vācāya ārambhanaṁ bādhanaṁ upārambho, dosadassanavasena ghaṭṭananti",
  "tika-s0101t7:4_1": "attho, tenāha “upārambhādhippāyena vādaṁ āropetukāmā hutvā”ti. Vadanti nindanavasena",
  "tika-s0101t7:4_2": "kathenti etenāti hi vādo, doso. Taṁ āropetukāmā, patiṭṭhāpetukāmā hutvāti attho.",
  "tika-s0101t7:4_3": "“Taṁ jīvaṁ taṁ sarīra”nti, idha yaṁ vatthuṁ jīvasaññitaṁ, tadeva sarīrasaññitanti",
  "tika-s0101t7:4_4": "“rūpaṁ attato samanupassatī”ti vādaṁ gahetvā vadanti. Rūpañca attānañca advayaṁ katvā",
  "tika-s0101t7:4_5": "samanupassanavasena “satto”ti vā bāhirakaparikappitaṁ attānaṁ sandhāya vadanti. Bhijjatīti",
  "tika-s0101t7:4_6": "nirudayavināsavasena vinassati. Tena jīvasarīrānaṁ anaññattānujānanato, sarīrassa",
  "tika-s0101t7:4_7": "ca bhedadassanato. Na hettha yathā bhedavatā sarīrato anaññattā adiṭṭhopi jīvassa",
  "tika-s0101t7:4_8": "bhedo vutto, evaṁ adiṭṭhabhedato anaññattā sarīrassāpi abhedoti sakkā viññātuṁ tassa",
  "tika-s0101t7:4_9": "bhedassa paccakkhasiddhattā, bhūtupādāyarūpavinimuttassa ca sarīrassa abhāvatoti",
  "tika-s0101t7:4_10": "āha “ucchedavādo hotī”ti.",
  "tika-s0101t7:5_0": "“Aññaṁ jīvaṁ aññaṁ sarīra”nti aññadeva vatthuṁ jīvasaññitaṁ, aññaṁ vatthuṁ sarīrasaññitanti",
  "tika-s0101t7:5_1": "“rūpavantaṁ attānaṁ samanupassatī”tiādinayappavattaṁ vādaṁ gahetvā vadanti. Rūpe",
  "tika-s0101t7:5_2": "bhedassa diṭṭhattā, attani ca tadabhāvato attā niccoti āpannamevāti āha “tumhākaṁ…pe… āpajjatī”ti.",
  "tika-s0101t7:6_0": "379-380. Tayidaṁ nesaṁ vañjhāsutassa dīgharassatāparikappanasadisanti katvā ṭhapanīyoyaṁ",
  "tika-s0101t7:6_1": "pañhoti tattha rājanimīlanaṁ katvā satthā upari nesaṁ “tena hāvuso suṇāthā”tiādinā",
  "tika-s0101t7:6_2": "dhammadesanaṁ ārabhīti āha “atha bhagavā”tiādi. Tassā yevāti majjhimāya paṭipadāya.",
  "tika-s0101t7:7_0": "Saddhāpabbajitassāti saddhāya pabbajitassa “evamahaṁ ito vaṭṭadukkhato nissarissāmī”ti",
  "tika-s0101t7:7_1": "evaṁ pabbajjaṁ upagatassa tadanurūpañca sīlaṁ pūretvā paṭhamajjhānena samāhitacittassa.",
  "tika-s0101t7:7_2": "Etaṁ vattunti etaṁ kilesavaṭṭaparibuddhidīpanaṁ “taṁ jīvaṁ taṁ sarīra”ntiādikaṁ diṭṭhisaṁkilesanissitaṁ",
  "tika-s0101t7:7_3": "vacanaṁ vattunti attho. Nibbicikiccho na hotīti dhammesu tiṇṇavicikiccho na hoti,",
  "tika-s0101t7:7_4": "tattha tattha āsappanaparisappanavasena pavattatīti attho.",
  "tika-s0101t7:8_0": "Etamevaṁ jānāmīti yena so bhikkhu paṭhamaṁ jhānaṁ upasampajja viharati, etaṁ sasampayuttadhammaṁ",
  "tika-s0101t7:8_1": "cittanti evaṁ jānāmi. No ca evaṁ vadāmīti yathā diṭṭhigatikā taṁ dhammajātaṁ sanissayaṁ",
  "tika-s0101t7:8_2": "abhedato gaṇhantā “taṁ jīvaṁ taṁ sarīra”nti vā tadubhayaṁ bhedato gaṇhantā “aññaṁ",
  "tika-s0101t7:8_3": "jīvaṁ aññaṁ sarīra”nti vā attano micchāgāhaṁ pavedenti, ahaṁ pana na evaṁ vadāmi",
  "tika-s0101t7:8_4": "tassa dhammassa supariññātattā, tenāha “atha kho”tiādi. Bāhirakā yebhuyyena kasiṇajjhānāni",
  "tika-s0101t7:8_5": "eva nibbattentīti āha “kasiṇaparikammaṁ bhāvantessā”ti. Yasmā bhāvanānubhāvena jhānādhigamo,",
  "tika-s0101t7:8_6": "bhāvanā ca pathavīkasiṇādisañjānanamukhena hotīti saññāsīsena niddisīyati, tasmā",
  "tika-s0101t7:8_7": "āha “saññābalena uppanna”nti. Tenāha – “pathavīkasiṇameko sañjānātī”tiādi. “Na kallaṁ",
  "tika-s0101t7:8_8": "tasseta”nti idaṁ yasmā bhagavatā tattha tattha “atha ca panāhaṁ na vadāmī”ti vuttaṁ,",
  "tika-s0101t7:8_9": "tasmā na vattabbaṁ kiretaṁ kevalinā uttamapurisenāti adhippāyenāha, tena vuttaṁ “maññamānā",
  "tika-s0101t7:8_10": "vadantī”ti. Sesaṁ sabbattha suviññeyyameva.",
  "tika-s0101t7:9": "Jāliyasuttavaṇṇanāya līnatthappakāsanā."
}