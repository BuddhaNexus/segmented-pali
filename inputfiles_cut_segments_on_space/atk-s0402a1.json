{
  "atk-s0402a1:0": "2. Adhikaraṇavaggavaṇṇanā",
  "atk-s0402a1:1_0": "11. Dutiyassa paṭhame balānīti kenaṭṭhena balāni. Akampiyaṭṭhena balāni nāma, tathā",
  "atk-s0402a1:1_1": "durabhibhavanaṭṭhena anajjhomaddanaṭṭhena ca. Paṭisaṅkhānabalanti paccavekkhaṇabalaṁ.",
  "atk-s0402a1:1_2": "Bhāvanābalanti brūhanabalaṁ vaḍḍhanabalaṁ. Suddhaṁ attānanti idaṁ heṭṭhā vuttanayeneva",
  "atk-s0402a1:1_3": "veditabbaṁ. Tatrāti tesu dvīsu balesu. Yamidanti yaṁ idaṁ. Sekhānametaṁ balanti sattannaṁ",
  "atk-s0402a1:1_4": "sekhānaṁ ñāṇabalametaṁ. Sekhañhi so, bhikkhave, balaṁ āgammāti sattannaṁ sekhānaṁ",
  "atk-s0402a1:1_5": "ñāṇabalaṁ ārabbha sandhāya paṭicca. Pajahatīti maggena pajahati. Pahāyāti iminā pana",
  "atk-s0402a1:1_6": "phalaṁ kathitaṁ. Yaṁ pāpanti yaṁ pāpakaṁ lāmakaṁ. Yasmā panetāni dvepi vaḍḍhetvā",
  "atk-s0402a1:1_7": "arahattaṁ pāpuṇāti, tasmā ettha etadaggaṁ nāgatanti veditabbaṁ.",
  "atk-s0402a1:2_0": "12. Dutiye satisambojjhaṅgaṁ bhāvetītiādīsu ayaṁ heṭṭhā anāgatānaṁ padānaṁ vasena",
  "atk-s0402a1:2_1": "atthavaṇṇanā – vivekanissitanti vivekaṁ nissitaṁ. Vivekoti vivittatā. Svāyaṁ tadaṅgaviveko",
  "atk-s0402a1:2_2": "vikkhambhana-samuccheda-paṭippassaddhi-nissaraṇavivekoti pañcavidho. Tasmiṁ pañcavidhe",
  "atk-s0402a1:2_3": "viveke. Vivekanissitanti tadaṅgavivekanissitaṁ, samucchedavivekanissitaṁ, nissaraṇavivekanissitañca",
  "atk-s0402a1:2_4": "satisambojjhaṅgaṁ bhāvetīti ayamattho veditabbo. Tathā hi satisambojjhaṅgabhāvanānuyutto",
  "atk-s0402a1:2_5": "yogī vipassanākkhaṇe kiccato tadaṅgavivekanissitaṁ, ajjhāsayato nissaraṇavivekanissitaṁ,",
  "atk-s0402a1:2_6": "maggakāle pana kiccato samucchedavivekanissitaṁ, ārammaṇato nissaraṇavivekanissitaṁ",
  "atk-s0402a1:2_7": "satisambojjhaṅgaṁ bhāveti. Pañcavidhavivekanissitampīti eke. Te hi na kevalaṁ balavavipassanāmaggaphalakkhaṇesuyeva",
  "atk-s0402a1:2_8": "bojjhaṅge uddharanti, vipassanāpādakakasiṇajjhānaānāpānāsubhabrahmavihārajjhānesupi",
  "atk-s0402a1:2_9": "uddharanti, na ca paṭisiddhā aṭṭhakathācariyehi. Tasmā tesaṁ matena etesaṁ jhānānaṁ",
  "atk-s0402a1:2_10": "pavattikkhaṇe kiccato eva vikkhambhanavivekanissitaṁ. Yathā ca “vipassanākkhaṇe ajjhāsayato",
  "atk-s0402a1:2_11": "nissaraṇavivekanissita”nti vuttaṁ, evaṁ “paṭippassaddhivivekanissitampi bhāvetī”ti",
  "atk-s0402a1:2_12": "vattuṁ vaṭṭati. Esa nayo virāganissitantiādīsu. Vivekatthā eva hi virāgādayo.",
  "atk-s0402a1:3_0": "Kevalaṁ hettha vossaggo duvidho pariccāgavossaggo ca pakkhandanavossaggo cāti. Tattha",
  "atk-s0402a1:3_1": "pariccāgavossaggoti vipassanākkhaṇe ca tadaṅgavasena, maggakkhaṇe ca samucchedavasena",
  "atk-s0402a1:3_2": "kilesappahānaṁ. Pakkhandanavossaggoti vipassanākkhaṇe tanninnabhāvena, maggakkhaṇe",
  "atk-s0402a1:3_3": "pana ārammaṇakaraṇena nibbānapakkhandanaṁ. Tadubhayampi imasmiṁ lokiyalokuttaramissake",
  "atk-s0402a1:3_4": "atthavaṇṇanānaye vaṭṭati. Tathā hi ayaṁ satisambojjhaṅgo yathāvuttena pakārena kilese",
  "atk-s0402a1:3_5": "pariccajati, nibbānañca pakkhandati. Vossaggapariṇāminti iminā pana sakalena vacanena",
  "atk-s0402a1:3_6": "vossaggatthaṁ pariṇamantaṁ pariṇatañca, paripaccantaṁ paripakkañcāti idaṁ vuttaṁ",
  "atk-s0402a1:3_7": "hoti. Ayañhi bojjhaṅgabhāvanānuyutto bhikkhu yathā satisambojjhaṅgo kilesapariccāgavossaggatthaṁ",
  "atk-s0402a1:3_8": "nibbānapakkhandanavossaggatthañca paripaccati, yathā ca paripakko hoti, tathā naṁ",
  "atk-s0402a1:3_9": "bhāvetīti. Esa nayo sesabojjhaṅgesu.",
  "atk-s0402a1:4_0": "Idha pana nibbānaṁyeva sabbasaṅkhatehi vivittattā viveko, sabbesaṁ virāgabhāvato",
  "atk-s0402a1:4_1": "virāgo, nirodhabhāvato nirodhoti vuttaṁ. Maggo eva ca vossaggapariṇāmī, tasmā satisambojjhaṅgaṁ",
  "atk-s0402a1:4_2": "bhāveti vivekaṁ ārammaṇaṁ katvā pavattiyā vivekanissitaṁ, tathā virāganissitaṁ nirodhanissitaṁ.",
  "atk-s0402a1:4_3": "Tañca kho ariyamaggakkhaṇuppattiyā kilesānaṁ samucchedato pariccāgabhāvena ca nibbānapakkhandanabhāvena",
  "atk-s0402a1:4_4": "ca pariṇataṁ paripakkanti ayameva attho daṭṭhabbo. Esa nayo sesabojjhaṅgesu. Iti",
  "atk-s0402a1:4_5": "ime satta bojjhaṅgā lokiyalokuttaramissakā kathitā. Imesupi dvīsu balesu etadaggabhāvo",
  "atk-s0402a1:4_6": "vuttanayeneva veditabbo.",
  "atk-s0402a1:5_0": "13. Tatiye vivicceva kāmehītiādīnaṁ catunnaṁ jhānānaṁ pāḷiattho ca bhāvanānayo ca",
  "atk-s0402a1:5_1": "sabbo sabbākārena visuddhimagge vitthāritoyeva. Imāni pana cattāri jhānāni eko bhikkhu",
  "atk-s0402a1:5_2": "cittekaggatthāya bhāveti, eko vipassanāpādakatthāya, eko abhiññāpādakatthāya, eko",
  "atk-s0402a1:5_3": "nirodhapādakatthāya, eko bhavavisesatthāya. Idha pana tānipi vipassanāpādakāni adhippetāni.",
  "atk-s0402a1:5_4": "Ayaṁ hi bhikkhu imāni jhānāni samāpajjitvā samāpattito vuṭṭhāya saṅkhāre sammasitvā",
  "atk-s0402a1:5_5": "hetupaccayapariggahaṁ katvā sappaccayaṁ nāmarūpañca vavatthapetvā indriyabalabojjhaṅgāni",
  "atk-s0402a1:5_6": "samodhānetvā arahattaṁ pāpuṇāti. Evametāni jhānāni lokiyalokuttaramissakāneva kathitāni.",
  "atk-s0402a1:5_7": "Imasmimpi baladvaye etadaggabhāvo vuttanayeneva veditabbo.",
  "atk-s0402a1:6_0": "14. Catutthe saṁkhittena ca vitthārena cāti saṁkhittadhammadesanā vitthāradhammadesanā",
  "atk-s0402a1:6_1": "cāti dveyeva dhammadesanāti dasseti. Tattha mātikaṁ uddisitvā kathitā desanā saṁkhittadesanā",
  "atk-s0402a1:6_2": "nāma. Tameva mātikaṁ vitthārato vibhajitvā kathitā vitthāradesanā nāma. Mātikaṁ vā",
  "atk-s0402a1:6_3": "ṭhapetvāpi aṭṭhapetvāpi vitthārato vibhajitvā kathitā vitthāradesanā nāma. Tāsu saṁkhittadesanā",
  "atk-s0402a1:6_4": "nāma mahāpaññassa puggalassa vasena kathitā, vitthāradesanā nāma mandapaññassa. Mahāpaññassa",
  "atk-s0402a1:6_5": "hi vitthāradesanā atipapañco viya hoti. Mandapaññassa saṅkhepadesanā sasakassa uppatanaṁ",
  "atk-s0402a1:6_6": "viya hoti, neva antaṁ na koṭiṁ pāpuṇituṁ sakkoti. Saṅkhepadesanā ca ugghaṭitaññussa",
  "atk-s0402a1:6_7": "vasena kathitā, vitthāradesanā itaresaṁ tiṇṇaṁ vasena. Sakalampi hi tepiṭakaṁ saṅkhepadesanā",
  "atk-s0402a1:6_8": "vitthāradesanāti ettheva saṅkhaṁ gacchati.",
  "atk-s0402a1:7_0": "15. Pañcame yasmiṁ, bhikkhave, adhikaraṇeti vivādādhikaraṇaṁ, anuvādādhikaraṇaṁ,",
  "atk-s0402a1:7_1": "āpattādhikaraṇaṁ, kiccādhikaraṇanti imesaṁ catunnaṁ adhikaraṇānaṁ yasmiṁ adhikaraṇe.",
  "atk-s0402a1:7_2": "Āpanno ca bhikkhūti āpattiṁ āpanno bhikkhu ca. Tasmetanti tasmiṁ etaṁ. Dīghattāyāti",
  "atk-s0402a1:7_3": "dīghaṁ addhānaṁ tiṭṭhanatthāya. Kharattāyāti dāsa-koṇḍa-caṇḍāla-venāti evaṁ kharavācāpavattanatthāya.",
  "atk-s0402a1:7_4": "Vāḷattāyāti pāṇi leḍḍudaṇḍādīhi paharaṇavasena kakkhaḷabhāvatthāya. Bhikkhū ca na",
  "atk-s0402a1:7_5": "phāsuṁ viharissantīti aññamaññaṁ vivādāpanne bhikkhusaṅghe yepi uddesaṁ vā paripucchaṁ",
  "atk-s0402a1:7_6": "vā gahetukāmā padhānaṁ vā anuyuñjitukāmā, te phāsuṁ na viharissanti. Bhikkhusaṅghasmiṁ",
  "atk-s0402a1:7_7": "hi uposathapavāraṇāya ṭhitāya uddesādīhi atthikā uddesādīni gahetuṁ na sakkonti,",
  "atk-s0402a1:7_8": "vipassakānaṁ cittuppādo na ekaggo hoti, tato visesaṁ nibbattetuṁ na sakkonti. Evaṁ",
  "atk-s0402a1:7_9": "bhikkhū ca na phāsuṁ viharissanti. Na dīghattāyātiādīsu vuttapaṭipakkhanayena attho veditabbo.",
  "atk-s0402a1:8_0": "Idhāti imasmiṁ sāsane. Iti paṭisañcikkhatīti evaṁ paccavekkhati. Akusalaṁ āpannoti",
  "atk-s0402a1:8_1": "ettha akusalanti āpatti adhippetā, āpattiṁ āpannoti attho. Kañcideva desanti na sabbameva",
  "atk-s0402a1:8_2": "āpattiṁ, āpattiyā pana kañcideva desaṁ aññataraṁ āpattinti attho. Kāyenāti karajakāyena.",
  "atk-s0402a1:8_3": "Anattamanoti atuṭṭhacitto. Anattamanavācanti atuṭṭhavācaṁ. Mamevāti maṁyeva. Tatthāti",
  "atk-s0402a1:8_4": "tasmiṁ adhikaraṇe. Accayo accagamāti aparādho atikkamitvā madditvā gato, ahamevettha",
  "atk-s0402a1:8_5": "aparādhiko. Suṅkadāyakaṁva bhaṇḍasminti yathā suṅkaṭṭhānaṁ pariharitvā nīte bhaṇḍasmiṁ",
  "atk-s0402a1:8_6": "suṅkadāyakaṁ aparādho abhibhavati, so ca tattha aparādhiko hoti, na rājāno na rājapurisāti attho.",
  "atk-s0402a1:9_0": "Idaṁ vuttaṁ hoti – yo hi raññā ṭhapitaṁ suṅkaṭṭhānaṁ pariharitvā bhaṇḍaṁ harati,",
  "atk-s0402a1:9_1": "taṁ saha bhaṇḍasakaṭena ānetvā rañño dassenti. Tattha neva suṅkaṭṭhānassa doso atthi,",
  "atk-s0402a1:9_2": "na rañño na rājapurisānaṁ, pariharitvā gatasseva pana doso, evamevaṁ yaṁ so bhikkhu",
  "atk-s0402a1:9_3": "āpattiṁ āpanno, tattha neva āpattiyā doso, na codakassa. Tīhi pana kāraṇehi tasseva",
  "atk-s0402a1:9_4": "bhikkhuno doso. Tassa hi āpattiṁ āpannabhāvenapi doso, codake anattamanatāyapi doso,",
  "atk-s0402a1:9_5": "anattamanassa sato paresaṁ ārocanenapi doso. Codakassa pana yaṁ so taṁ āpattiṁ āpajjantaṁ",
  "atk-s0402a1:9_6": "addasa, tattha doso natthi. Anattamanatāya codanāya pana doso. Tampi amanasikaritvā",
  "atk-s0402a1:9_7": "ayaṁ bhikkhu attanova dosaṁ paccavekkhanto “iti mameva tattha accayo accagamā suṅkadāyakaṁva",
  "atk-s0402a1:9_8": "bhaṇḍasmi”nti evaṁ paṭisañcikkhatīti attho. Dutiyavāre codakassa anattamanatā ca",
  "atk-s0402a1:9_9": "anattamanatāya coditabhāvo cāti dve dosā, tesaṁ vasena “accayo accagamā”ti ettha",
  "atk-s0402a1:9_10": "yojanā kātabbā. Sesamettha uttānamevāti.",
  "atk-s0402a1:10_0": "16. Chaṭṭhe aññataroti eko apākaṭanāmo brāhmaṇo. Yena bhagavā tenupasaṅkamīti yenāti",
  "atk-s0402a1:10_1": "bhummatthe karaṇavacanaṁ. Tasmā yattha bhagavā, tattha upasaṅkamīti evamettha attho",
  "atk-s0402a1:10_2": "veditabbo. Yena vā kāraṇena bhagavā devamanussehi upasaṅkamitabbo, tena kāraṇena",
  "atk-s0402a1:10_3": "upasaṅkamīti evamettha attho daṭṭhabbo. Kena ca kāraṇena bhagavā upasaṅkamitabbo",
  "atk-s0402a1:10_4": "? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho",
  "atk-s0402a1:10_5": "viya. Upasaṅkamīti gatoti vuttaṁ hoti. Upasaṅkamitvāti upasaṅkamanapariyosānadīpanaṁ.",
  "atk-s0402a1:10_6": "Atha vā evaṁ gato tato āsannataraṁ ṭhānaṁ bhagavato samīpasaṅkhātaṁ gantvātipi vuttaṁ hoti.",
  "atk-s0402a1:11_0": "Bhagavatā saddhiṁ sammodīti yathā ca khamanīyādīni pucchanto bhagavā tena, evaṁ sopi",
  "atk-s0402a1:11_1": "bhagavatā saddhiṁ samappavattamodo ahosi, sītodakaṁ viya uṇhodakena sammoditaṁ ekībhāvaṁ",
  "atk-s0402a1:11_2": "agamāsi. Yāya ca “kacci, bho gotama, khamanīyaṁ, kacci yāpanīyaṁ, kacci bhoto gotamassa",
  "atk-s0402a1:11_3": "ca sāvakānañca appābādhaṁ appātaṅkaṁ lahuṭṭhānaṁ balaṁ phāsuvihāro”tiādikāya kathāya",
  "atk-s0402a1:11_4": "sammodi, taṁ pītipāmojjasaṅkhātassa sammodassa jananato sammodituṁ yuttabhāvato ca",
  "atk-s0402a1:11_5": "sammodanīyaṁ, atthabyañjanamadhuratāya sucirampi kālaṁ sāretuṁ nirantaraṁ pavattetuṁ",
  "atk-s0402a1:11_6": "araharūpato saritabbabhāvato ca sāraṇīyaṁ. Suyyamānasukhato vā sammodanīyaṁ, anussariyamānasukhato",
  "atk-s0402a1:11_7": "sāraṇīyaṁ, tathā byañjanaparisuddhatāya sammodanīyaṁ, atthaparisuddhatāya sāraṇīyanti",
  "atk-s0402a1:11_8": "evaṁ anekehi pariyāyehi sammodanīyaṁ sāraṇīyaṁ kathaṁ vītisāretvā pariyosāpetvā niṭṭhapetvā",
  "atk-s0402a1:11_9": "yenatthena āgato, taṁ pucchitukāmo ekamantaṁ nisīdi.",
  "atk-s0402a1:12_0": "Ekamantanti bhāvanapuṁsakaniddeso “visamaṁ candimasūriyā parivattantī”tiādīsu viya.",
  "atk-s0402a1:12_1": "Tasmā yathā nisinno ekamantaṁ nisinno hoti, tathā nisīdīti evamettha attho daṭṭhabbo.",
  "atk-s0402a1:12_2": "Bhummatthe vā etaṁ upayogavacanaṁ. Nisīdīti upāvisi. Paṇḍitā hi purisā garuṭṭhānīyaṁ",
  "atk-s0402a1:12_3": "upasaṅkamitvā āsanakusalatāya ekamantaṁ nisīdanti. Ayañca nesaṁ aññataro, tasmā ekamantaṁ nisīdi.",
  "atk-s0402a1:13_0": "Kathaṁ nisinno pana ekamantaṁ nisinno hotīti? Cha nisajjadose vajjetvā. Seyyathidaṁ",
  "atk-s0402a1:13_1": "– atidūraṁ, accāsannaṁ, uparivātaṁ, unnatappadesaṁ, atisammukhaṁ atipacchāti. Atidūre",
  "atk-s0402a1:13_2": "nisinno hi sace kathetukāmo hoti, uccāsaddena kathetabbaṁ hoti. Accāsanne nisinno",
  "atk-s0402a1:13_3": "saṅghaṭṭanaṁ karoti. Uparivāte nisinno sarīragandhena bādhati. Unnatappadese nisinno",
  "atk-s0402a1:13_4": "agāravaṁ pakāseti. Atisammukhā nisinno sace daṭṭhukāmo hoti, cakkhunā cakkhuṁ āhacca",
  "atk-s0402a1:13_5": "daṭṭhabbaṁ hoti. Atipacchā nisinno sace daṭṭhukāmo hoti, gīvaṁ pasāretvā daṭṭhabbaṁ",
  "atk-s0402a1:13_6": "hoti. Tasmā ayampi ete cha nisajjadose vajjetvā nisīdi. Tena vuttaṁ “ekamantaṁ nisīdī”ti.",
  "atk-s0402a1:14_0": "Etadavocāti duvidhā hi pucchā – agārikapucchā, anagārikapucchā ca. Tattha “kiṁ, bhante,",
  "atk-s0402a1:14_1": "kusalaṁ, kiṁ akusala”nti iminā nayena agārikapucchā āgatā. “Ime nu kho, bhante, pañcupādānakkhandhā”ti",
  "atk-s0402a1:14_2": "iminā nayena anagārikapucchā. Ayaṁ pana attano anurūpaṁ agārikapucchaṁ pucchanto",
  "atk-s0402a1:14_3": "etaṁ “ko nu kho, bho gotama, hetu ko paccayo”tiādivacanaṁ avoca. Tattha hetu paccayoti",
  "atk-s0402a1:14_4": "ubhayampetaṁ kāraṇavevacanameva. Adhammacariyāvisamacariyāhetūti adhammacariyāsaṅkhātāya",
  "atk-s0402a1:14_5": "visamacariyāya hetu, taṁkāraṇā tappaccayāti attho. Tatrāyaṁ padattho – adhammassa",
  "atk-s0402a1:14_6": "cariyā adhammacariyā, adhammakāraṇanti attho. Visamaṁ cariyā, visamassa vā kammassa",
  "atk-s0402a1:14_7": "cariyāti visamacariyā. Adhammacariyā ca sā visamacariyā cāti adhammacariyāvisamacariyā.",
  "atk-s0402a1:14_8": "Etenupāyena sukkapakkhepi attho veditabbo. Atthato panettha adhammacariyāvisamacariyā",
  "atk-s0402a1:14_9": "nāma dasa akusalakammapathā, dhammacariyāsamacariyā nāma dasa kusalakammapathāti veditabbā.",
  "atk-s0402a1:15_0": "Abhikkantaṁ, bho gotamāti ettha ayaṁ abhikkantasaddo khayasundarābhirūpaabbhanumodanesu",
  "atk-s0402a1:15_1": "dissati. “Abhikkantā, bhante, ratti, nikkhanto paṭhamo yāmo, ciranisinno bhikkhusaṅgho”tiādīsu",
  "atk-s0402a1:15_2": "hi khaye dissati. “Ayaṁ imesaṁ catunnaṁ puggalānaṁ abhikkantataro ca paṇītataro cā”tiādīsu sundare.",
  "atk-s0402a1:16": "“Ko me vandati pādāni, iddhiyā yasasā jalaṁ;",
  "atk-s0402a1:17": "Abhikkantena vaṇṇena, sabbā obhāsayaṁ disā”ti. –",
  "atk-s0402a1:18": "Ādīsu abhirūpe. “Abhikkantaṁ, bhante”tiādīsu abbhanumodane. Idhāpi abbhanumodaneyeva. Yasmā ca abbhanumodane, tasmā sādhu sādhu, bho gotamāti vuttaṁ hotīti veditabbaṁ.",
  "atk-s0402a1:19": "“Bhaye kodhe pasaṁsāyaṁ, turite kotūhalacchare;",
  "atk-s0402a1:20": "Hāse soke pasāde ca, kare āmeḍitaṁ budho”ti. –",
  "atk-s0402a1:21": "Iminā ca lakkhaṇena idha pasādavasena pasaṁsāvasena cāyaṁ dvikkhattuṁ vuttoti veditabbo. Atha vā abhikkantanti abhikkantaṁ atiiṭṭhaṁ atimanāpaṁ, atisundaranti vuttaṁ hoti.",
  "atk-s0402a1:22_0": "Tattha ekena abhikkantasaddena desanaṁ thometi, ekena attano pasādaṁ. Ayañhettha",
  "atk-s0402a1:22_1": "adhippāyo – abhikkantaṁ, bho gotama, yadidaṁ bhoto gotamassa dhammadesanā, abhikkantaṁ",
  "atk-s0402a1:22_2": "yadidaṁ bhoto gotamassa dhammadesanaṁ āgamma mama pasādoti. Bhagavatoyeva vā vacanaṁ",
  "atk-s0402a1:22_3": "dve dve atthe sandhāya thometi – bhoto gotamassa vacanaṁ abhikkantaṁ dosanāsanato,",
  "atk-s0402a1:22_4": "abhikkantaṁ guṇādhigamanato, tathā saddhājananato, paññājananato, sātthato, sabyañjanato,",
  "atk-s0402a1:22_5": "uttānapadato, gambhīratthato, kaṇṇasukhato, hadayaṅgamato, anattukkaṁsanato, aparavambhanato,",
  "atk-s0402a1:22_6": "karuṇāsītalato, paññāvadātato, āpātharamaṇīyato, vimaddakkhamato, suyyamānasukhato,",
  "atk-s0402a1:22_7": "vīmaṁsiyamānahitatoti evamādīhi yojetabbaṁ.",
  "atk-s0402a1:23_0": "Tato parampi catūhi upamāhi desanaṁyeva thometi. Tattha nikkujjitanti adhomukhaṭhapitaṁ,",
  "atk-s0402a1:23_1": "heṭṭhāmukhajātaṁ vā. Ukkujjeyyāti uparimukhaṁ kareyya. Paṭicchannanti tiṇapaṇṇādichāditaṁ.",
  "atk-s0402a1:23_2": "Vivareyyāti ugghāṭeyya. Mūḷhassāti disāmūḷhassa. Maggaṁ ācikkheyyāti hatthe gahetvā",
  "atk-s0402a1:23_3": "“esa maggo”ti vadeyya. Andhakāreti kāḷapakkhacātuddasīaḍḍharattaghanavanasaṇḍameghapaṭalehi",
  "atk-s0402a1:23_4": "caturaṅge tame. Ayaṁ tāva anuttānapadattho.",
  "atk-s0402a1:24_0": "Ayaṁ pana adhippāyayojanā – yathā koci nikkujjitaṁ ukkujjeyya, evaṁ saddhammavimukhaṁ",
  "atk-s0402a1:24_1": "asaddhamme patitaṁ maṁ asaddhammā vuṭṭhāpentena, yathā paṭicchannaṁ vivareyya, evaṁ",
  "atk-s0402a1:24_2": "kassapassa bhagavato sāsanantaradhānato pabhuti micchādiṭṭhigahanapaṭicchannaṁ sāsanaṁ",
  "atk-s0402a1:24_3": "vivarantena, yathā mūḷhassa maggaṁ ācikkheyya, evaṁ kummaggamicchāmaggappaṭipannassa",
  "atk-s0402a1:24_4": "me saggamokkhamaggaṁ āvikarontena, yathā andhakāre telapajjotaṁ dhāreyya, evaṁ mohandhakāre",
  "atk-s0402a1:24_5": "nimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotadhāraṇena",
  "atk-s0402a1:24_6": "mayhaṁ bhotā gotamena etehi pariyāyehi pakāsitattā anekapariyāyena dhammo pakāsitoti.",
  "atk-s0402a1:25_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto",
  "atk-s0402a1:25_1": "esāhantiādimāha. Tattha esāhanti eso ahaṁ. Bhavantaṁ gotamaṁ saraṇaṁ gacchāmīti bhavaṁ",
  "atk-s0402a1:25_2": "me gotamo saraṇaṁ parāyaṇaṁ aghassa tātā hitassa ca vidhātāti iminā adhippāyena bhavantaṁ",
  "atk-s0402a1:25_3": "gotamaṁ gacchāmi bhajāmi sevāmi payirupāsāmi, evaṁ vā jānāmi bujjhāmīti. Yesañhi",
  "atk-s0402a1:25_4": "dhātūnaṁ gati attho, buddhipi tesaṁ attho. Tasmā gacchāmīti imassa jānāmi bujjhāmīti",
  "atk-s0402a1:25_5": "ayamattho vutto. Dhammañca bhikkhusaṅghañcāti ettha pana adhigatamagge sacchikatanirodhe",
  "atk-s0402a1:25_6": "yathānusiṭṭhaṁ paṭipajjamāne ca catūsu apāyesu apatamāne dhāretīti dhammo. So atthato",
  "atk-s0402a1:25_7": "ariyamaggo ceva nibbānañca. Vuttañhetaṁ – “yāvatā, bhikkhave, dhammā saṅkhatā, ariyo",
  "atk-s0402a1:25_8": "aṭṭhaṅgiko maggo tesaṁ aggamakkhāyatī”ti vitthāro. Na kevalañca ariyamaggo ceva nibbānañca,",
  "atk-s0402a1:25_9": "apica kho ariyaphalehi saddhiṁ pariyattidhammopi. Vuttañhetaṁ chattamāṇavakavimāne –",
  "atk-s0402a1:26": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0402a1:27": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-s0402a1:28_0": "Ettha rāgavirogoti maggo kathito. Anojamasokanti phalaṁ. Dhammamasaṅkhatanti nibbānaṁ.",
  "atk-s0402a1:28_1": "Appaṭikūlaṁ madhuramimaṁpaguṇaṁ suvibhattanti piṭakattayena vibhattā sabbadhammakkhandhāti.",
  "atk-s0402a1:28_2": "Diṭṭhisīlasaṅghātena saṁhatoti saṅgho. So atthato aṭṭhaariyapuggalasamūho. Vuttañhetaṁ tasmiyeva vimāne –",
  "atk-s0402a1:29": "“Yattha ca dinnamahapphalamāhu, catūsu sucīsu purisayugesu;",
  "atk-s0402a1:30": "Aṭṭha ca puggaladhammadasā te, saṅghamimaṁ saraṇatthamupehī”ti. ;",
  "atk-s0402a1:31": "Bhikkhūnaṁ saṅgho bhikkhusaṅgho. Ettāvatā brāhmaṇo tīṇi saraṇagamanāni paṭivedesi.",
  "atk-s0402a1:32": "Idāni tesu saraṇagamanesu kosallatthaṁ saraṇaṁ, saraṇagamanaṁ, yo ca saraṇaṁ gacchati, saraṇagamanappabhedo, saraṇagamanaphalaṁ, saṁkileso, bhedoti ayaṁ vidhi veditabbo.",
  "atk-s0402a1:33_0": "Seyyathidaṁ – padatthato tāva hiṁsatīti saraṇaṁ, saraṇagatānaṁ teneva saraṇagamanena",
  "atk-s0402a1:33_1": "bhayaṁ santāsaṁ dukkhaṁ duggatiparikilesaṁ hanati vināsetīti attho, ratanattayassevetaṁ",
  "atk-s0402a1:33_2": "adhivacanaṁ. Atha vā hite pavattanena ahitā ca nivattanena sattānaṁ bhayaṁ hiṁsatīti",
  "atk-s0402a1:33_3": "buddho, bhavakantārā uttāraṇena lokassa assāsadānena ca dhammo, appakānampi kārānaṁ",
  "atk-s0402a1:33_4": "vipulaphalapaṭilābhakaraṇena saṅgho. Tasmā imināpi pariyāyena ratanattayaṁ saraṇaṁ.",
  "atk-s0402a1:33_5": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0402a1:33_6": "Taṁsamaṅgīsatto saraṇaṁ gacchati, vuttappakārena cittuppādena “etāni me tīṇi ratanāni",
  "atk-s0402a1:33_7": "saraṇaṁ, etāni parāyaṇa”nti evaṁ upetīti attho. Evaṁ tāva saraṇaṁ saraṇagamanaṁ yo",
  "atk-s0402a1:33_8": "ca saraṇaṁ gacchati idaṁ tayaṁ veditabbaṁ.",
  "atk-s0402a1:34_0": "Saraṇagamanappabhede pana duvidhaṁ saraṇagamanaṁ lokuttaraṁ lokiyañcāti. Tattha lokuttaraṁ",
  "atk-s0402a1:34_1": "diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ",
  "atk-s0402a1:34_2": "hutvā kiccato sakalepi ratanattaye ijjhati. Lokiyaṁ puthujjanānaṁ saraṇagamanupakkilesavikkhambhanena",
  "atk-s0402a1:34_3": "ārammaṇato buddhādiguṇārammaṇaṁ hutvā ijjhati. Taṁ atthato buddhādīsu vatthūsu saddhāpaṭilābho,",
  "atk-s0402a1:34_4": "saddhāmūlikā ca sammādiṭṭhi dasasu puññakiriyāvatthūsu diṭṭhijukammanti vuccati.",
  "atk-s0402a1:35_0": "Tayidaṁ catudhā pavattati attasanniyyātanena tapparāyaṇatāya sissabhāvūpagamanena",
  "atk-s0402a1:35_1": "paṇipātenāti. Tattha attasanniyyātanaṁ nāma “ajja ādiṁ katvā ahaṁ attānaṁ buddhassa",
  "atk-s0402a1:35_2": "niyyātemi, dhammassa, saṅghassā”ti evaṁ buddhādīnaṁ attapariccajanaṁ. Tapparāyaṇatā",
  "atk-s0402a1:35_3": "nāma “ajja ādiṁ katvā ahaṁ buddhaparāyaṇo, dhammaparāyaṇo, saṅghaparāyaṇo iti maṁ",
  "atk-s0402a1:35_4": "dhārethā”ti evaṁ tapparāyaṇabhāvo. Sissabhāvūpagamanaṁ nāma “ajja ādiṁ katvā ahaṁ",
  "atk-s0402a1:35_5": "buddhassa antevāsiko, dhammassa, saṅghassa iti maṁ dhārethā”ti evaṁ sissabhāvūpagamo.",
  "atk-s0402a1:35_6": "Paṇipāto nāma “ajja ādiṁ katvā ahaṁ abhivādana-paccuṭṭhāna-añjalikamma-sāmīcikammaṁ",
  "atk-s0402a1:35_7": "buddhādīnaṁyeva tiṇṇaṁ vatthūnaṁ karomi iti maṁ dhārethā”ti evaṁ buddhādīsu paramanipaccakāro.",
  "atk-s0402a1:35_8": "Imesañhi catunnampi ākārānaṁ aññatarampi karontena gahitaṁyeva hoti saraṇagamanaṁ.",
  "atk-s0402a1:36_0": "Apica “bhagavato attānaṁ pariccajāmi, dhammassa, saṅghassa attānaṁ pariccajāmi, jīvitaṁ",
  "atk-s0402a1:36_1": "pariccajāmi, pariccattoyeva me attā, pariccattaṁyeva me jīvitaṁ, jīvitapariyantikaṁ",
  "atk-s0402a1:36_2": "buddhaṁ saraṇaṁ gacchāmi, buddho me saraṇaṁ leṇaṁ tāṇa”nti evampi attasanniyyātanaṁ",
  "atk-s0402a1:36_3": "veditabbaṁ. “Satthārañca vatāhaṁ passeyyaṁ, bhagavantameva passeyyaṁ, sugatañca vatāhaṁ",
  "atk-s0402a1:36_4": "passeyyaṁ, bhagavantameva passeyyaṁ, sammāsambuddhañca vatāhaṁ passeyyaṁ, bhagavantameva",
  "atk-s0402a1:36_5": "passeyya”nti evampi mahākassapassa saraṇagamane viya sissabhāvūpagamanaṁ daṭṭhabbaṁ.",
  "atk-s0402a1:37": "“So ahaṁ vicarissāmi, gāmā gāmaṁ purā puraṁ;",
  "atk-s0402a1:38": "Namassamāno sambuddhaṁ, dhammassa ca sudhammata”nti. ;",
  "atk-s0402a1:39_0": "Evampi āḷavakādīnaṁ saraṇagamanaṁ viya tapparāyaṇatā veditabbā. “Atha kho brahmāyu",
  "atk-s0402a1:39_1": "brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā",
  "atk-s0402a1:39_2": "bhagavato pādāni mukhena ca paricumbati, pāṇīhi ca parisambāhati, nāmañca sāveti",
  "atk-s0402a1:39_3": "– ‘brahmāyu ahaṁ, bho gotama, brāhmaṇo; brahmāyu ahaṁ, bho gotama, brāhmaṇo”’ti evampi paṇipāto veditabbo.",
  "atk-s0402a1:40_0": "So panesa ñātibhayācariyadakkhiṇeyyavasena catubbidho hoti. Tattha dakkhiṇeyyapaṇipātena",
  "atk-s0402a1:40_1": "saraṇagamanaṁ hoti, na itarehi. Seṭṭhavaseneva hi saraṇaṁ gaṇhāti, seṭṭhavasena ca",
  "atk-s0402a1:40_2": "bhijjati. Tasmā yo sākiyo vā koliyo vā “buddho amhākaṁ ñātako”ti vandati, aggahitameva",
  "atk-s0402a1:40_3": "hoti saraṇaṁ. Yo vā “samaṇo gotamo rājapūjito mahānubhāvo avandiyamāno anatthampi",
  "atk-s0402a1:40_4": "kareyyā”ti bhayena vandati, aggahitameva hoti saraṇaṁ. Yo vā bodhisattakāle bhagavato",
  "atk-s0402a1:40_5": "santike kiñci uggahitaṁ saramāno buddhakāle vā –",
  "atk-s0402a1:41": "“Ekena bhoge bhuñjeyya, dvīhi kammaṁ payojaye;",
  "atk-s0402a1:42": "Catutthañca nidhāpeyya, āpadāsu bhavissatī”ti. –",
  "atk-s0402a1:43": "Evarūpaṁ anusāsaniṁ uggahetvā “ācariyo me”ti vandati, aggahitameva hoti saraṇaṁ. Yo pana “ayaṁ loke aggadakkhiṇeyyo”ti vandati, teneva gahitaṁ hoti saraṇaṁ.",
  "atk-s0402a1:44_0": "Evaṁ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṁ",
  "atk-s0402a1:44_1": "“ñātako me aya”nti vandato saraṇagamanaṁ na bhijjati, pageva apabbajitaṁ. Tathā rājānaṁ",
  "atk-s0402a1:44_2": "bhayavasena vandato. So hi raṭṭhapūjitattā avandiyamāno anatthampi kareyyāti. Tathā",
  "atk-s0402a1:44_3": "yaṁ kiñci sippaṁ sikkhāpakaṁ titthiyaṁ “ācariyo me aya”nti vandatopi na bhijjatīti",
  "atk-s0402a1:44_4": "evaṁ saraṇagamanappabhedo veditabbo.",
  "atk-s0402a1:45": "Ettha ca lokuttarassa saraṇagamanassa cattāri sāmaññaphalāni vipākaphalaṁ, sabbadukkhakkhayo ānisaṁsaphalaṁ. Vuttañhetaṁ –",
  "atk-s0402a1:46": "“Yo ca buddhañca dhammañca, saṅghañca saraṇaṁ gato;",
  "atk-s0402a1:47": "Cattāri ariyasaccāni, sammappaññāya passati. ;",
  "atk-s0402a1:48": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0402a1:49": "Ariyañcaṭṭhaṅgikaṁ maggaṁ, dukkhūpasamagāminaṁ. ;",
  "atk-s0402a1:50": "“Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0402a1:51": "Etaṁ saraṇamāgamma, sabbadukkhā pamuccatī”ti. ;",
  "atk-s0402a1:52": "Apica niccato anupagamanādivasenapetassa ānisaṁsaphalaṁ veditabbaṁ. Vuttañhetaṁ –",
  "atk-s0402a1:53_0": "“Aṭṭhānametaṁ, bhikkhave, anavakāso, yaṁ diṭṭhisampanno puggalo kañci saṅkhāraṁ niccato",
  "atk-s0402a1:53_1": "upagaccheyya, sukhato upagaccheyya, kañci dhammaṁ attato upagaccheyya, mātaraṁ jīvitā",
  "atk-s0402a1:53_2": "voropeyya, pitaraṁ, arahantaṁ jīvitā voropeyya, paduṭṭhacitto tathāgatassa lohitaṁ",
  "atk-s0402a1:53_3": "uppādeyya, saṅghaṁ bhindeyya, aññaṁ satthāraṁ uddiseyya, netaṁ ṭhānaṁ vijjatī”ti.",
  "atk-s0402a1:54": "Lokiyassa pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0402a1:55": "“Ye keci buddhaṁ saraṇaṁ gatāse,",
  "atk-s0402a1:56": "Na te gamissanti apāyabhūmiṁ;",
  "atk-s0402a1:57": "Pahāya mānusaṁ dehaṁ,",
  "atk-s0402a1:58": "Devakāyaṁ paripūressantī”ti. ;",
  "atk-s0402a1:59": "Aparampi vuttaṁ –",
  "atk-s0402a1:60_0": "“Atha kho sakko devānamindo asītiyā devatāsahassehi saddhiṁ yenāyasmā mahāmoggallāno",
  "atk-s0402a1:60_1": "tenupasaṅkami…pe… ekamantaṁ ṭhitaṁ kho sakkaṁ devānamindaṁ āyasmā mahāmoggallāno",
  "atk-s0402a1:60_2": "etadavoca – ‘sādhu kho, devānaminda, buddhasaraṇagamanaṁ hoti. Buddhasaraṇagamanahetu",
  "atk-s0402a1:60_3": "kho devānaminda evamidhekacce sattā kāyassa bhedā paraṁ maraṇā sugatiṁ saggaṁ lokaṁ",
  "atk-s0402a1:60_4": "upapajjanti. Te aññe deve dasahi ṭhānehi adhigaṇhanti dibbena āyunā dibbena vaṇṇena",
  "atk-s0402a1:60_5": "sukhena yasena ādhipateyyena dibbehi rūpehi saddehi gandhehi rasehi phoṭṭhabbehī”’ti.",
  "atk-s0402a1:61": "Eseva nayo dhamme saṅghe ca. Apica velāmasuttādivasenāpi saraṇagamanassa phalaviseso veditabbo. Evaṁ saraṇagamanaphalaṁ veditabbaṁ.",
  "atk-s0402a1:62_0": "Tattha lokiyasaraṇagamanaṁ tīsu vatthūsu aññāṇasaṁsayamicchāñāṇādīhi saṁkilissati,",
  "atk-s0402a1:62_1": "na mahājutikaṁ hoti na mahāvipphāraṁ. Lokuttarassa natthi saṁkileso. Lokiyassa ca",
  "atk-s0402a1:62_2": "saraṇagamanassa duvidho bhedo sāvajjo anavajjo ca. Tattha sāvajjo aññasatthārādīsu",
  "atk-s0402a1:62_3": "attasanniyyātanādīhi hoti, so aniṭṭhaphalo. Anavajjo kālakiriyāya, so avipākattā",
  "atk-s0402a1:62_4": "aphalo. Lokuttarassa pana nevatthi bhedo. Bhavantarepi hi ariyasāvako aññaṁ satthāraṁ",
  "atk-s0402a1:62_5": "na uddisatīti evaṁ saraṇagamanassa saṁkileso ca bhedo ca veditabbo.",
  "atk-s0402a1:63_0": "Upāsakaṁmaṁ bhavaṁ gotamo dhāretūti maṁ bhavaṁ gotamo “upāsako aya”nti evaṁ dhāretu,",
  "atk-s0402a1:63_1": "jānātūti attho. Upāsakavidhikosallatthaṁ panettha ko upāsako, kasmā upāsakoti vuccati,",
  "atk-s0402a1:63_2": "kimassa sīlaṁ, ko ājīvo, kā vipatti, kā sampattīti idaṁ pakiṇṇakaṁ veditabbaṁ.",
  "atk-s0402a1:64": "Tattha ko upāsakoti yo koci saraṇagato gahaṭṭho. Vuttañhetaṁ –",
  "atk-s0402a1:65": "“Yato kho, mahānāma, upāsako buddhaṁ saraṇaṁ gato hoti, dhammaṁ saraṇaṁ gato, saṅghaṁ saraṇaṁ gato hoti. Ettāvatā kho, mahānāma, upāsako hotī”ti.",
  "atk-s0402a1:66": "Kasmāupāsakoti. Ratanattayassa upāsanato. So hi buddhaṁ upāsatīti upāsako. Dhammaṁ, saṅghaṁ upāsatīti upāsakoti.",
  "atk-s0402a1:67": "Kimassa sīlanti. Pañca veramaṇiyo. Yathāha –",
  "atk-s0402a1:68_0": "“Yato kho, mahānāma, upāsako pāṇātipātā paṭivirato hoti, adinnādānā, kāmesumicchācārā,",
  "atk-s0402a1:68_1": "musāvādā, surāmerayamajjappamādaṭṭhānā paṭivirato hoti. Ettāvatā kho, mahānāma, upāsako sīlavā hotī”ti.",
  "atk-s0402a1:69": "Ko ājīvoti. Pañca micchāvaṇijjā pahāya dhammena samena jīvikakappanaṁ. Vuttañhetaṁ –",
  "atk-s0402a1:70_0": "“Pañcimā, bhikkhave, vaṇijjā upāsakena akaraṇīyā. Katamā pañca. Satthavaṇijjā, sattavaṇijjā,",
  "atk-s0402a1:70_1": "maṁsavaṇijjā, majjavaṇijjā, visavaṇijjā. Imā kho, bhikkhave, pañca vaṇijjā upāsakena akaraṇīyā”ti.",
  "atk-s0402a1:71_0": "Kā vipattīti. Yā tasseva sīlassa ca ājīvassa ca vipatti, ayamassa vipatti. Apica",
  "atk-s0402a1:71_1": "yāya esa caṇḍālo ceva hoti malañca patikuṭṭho ca, sāpi tassa vipattīti veditabbā.",
  "atk-s0402a1:71_2": "Te ca atthato assaddhiyādayo pañca dhammā honti. Yathāha –",
  "atk-s0402a1:72_0": "“Pañcahi, bhikkhave, dhammehi samannāgato upāsako upāsakacaṇḍālo ca hoti upāsakamalañca",
  "atk-s0402a1:72_1": "upāsakapatikuṭṭho ca. Katamehi pañcahi? Assaddho hoti, dussīlo hoti, kotūhalamaṅgaliko",
  "atk-s0402a1:72_2": "hoti, maṅgalaṁ pacceti no kammaṁ, ito ca bahiddhā dakkhiṇeyyaṁ pariyesati, tattha",
  "atk-s0402a1:72_3": "ca pubbakāraṁ karotī”ti.",
  "atk-s0402a1:73": "Kā sampattīti. Yā cassa sīlasampadā ca ājīvasampadā ca, sā sampatti. Ye cassa ratanabhāvādikarā saddhādayo pañca dhammā. Yathāha –",
  "atk-s0402a1:74_0": "“Pañcahi, bhikkhave, dhammehi samannāgato upāsako upāsakaratanañca hoti upāsakapadumañca",
  "atk-s0402a1:74_1": "upāsakapuṇḍarīkañca. Katamehi pañcahi? Saddho hoti, sīlavā hoti, na kotūhalamaṅgaliko",
  "atk-s0402a1:74_2": "hoti, kammaṁ pacceti no maṅgalaṁ, na ito bahiddhā dakkhiṇeyyaṁ gavesati, idha ca",
  "atk-s0402a1:74_3": "pubbakāraṁ karotī”ti.",
  "atk-s0402a1:75_0": "Ajjataggeti ettha ayaṁ aggasaddo ādikoṭikoṭṭhāsaseṭṭhesu dissati. “Ajjatagge samma,",
  "atk-s0402a1:75_1": "dovārika, āvarāmi dvāraṁ nigaṇṭhānaṁ nigaṇṭhīna”ntiādīsu hi ādimhi dissati. “Teneva",
  "atk-s0402a1:75_2": "aṅgulaggena taṁ aṅgulaggaṁ parāmaseyya. Ucchaggaṁ veḷagga”ntiādīsu koṭiyaṁ. “Ambilaggaṁ",
  "atk-s0402a1:75_3": "vā madhuraggaṁ vā tittakaggaṁ vā, anujānāmi, bhikkhave, vihāraggena vā pariveṇaggena",
  "atk-s0402a1:75_4": "vā bhājetu”ntiādīsu koṭṭhāse. “Yāvatā, bhikkhave, sattā apadā vā…pe… tathāgato tesaṁ",
  "atk-s0402a1:75_5": "aggamakkhāyatī”tiādīsu seṭṭhe. Idha panāyaṁ ādimhi daṭṭhabbo. Tasmā ajjataggeti ajjataṁ",
  "atk-s0402a1:75_6": "ādiṁ katvāti evamettha attho veditabbo. Ajjatanti ajjabhāvaṁ. Ajjadaggeti vā pāṭho,",
  "atk-s0402a1:75_7": "dakāro padasandhikaro, ajja aggaṁ katvāti attho.",
  "atk-s0402a1:76_0": "Pāṇupetanti pāṇehi upetaṁ, yāva me jīvitaṁ pavattati, tāva upetaṁ, anaññasatthukaṁ",
  "atk-s0402a1:76_1": "tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhavaṁ gotamo dhāretu",
  "atk-s0402a1:76_2": "jānātu. Ahañhi sacepi me tikhiṇena asinā sīsaṁ chindeyya, neva buddhaṁ “na buddho”ti",
  "atk-s0402a1:76_3": "vā dhammaṁ “na dhammo”ti vā saṅghaṁ “na saṅgho”ti vā vadeyyanti evaṁ attasanniyyātanena",
  "atk-s0402a1:76_4": "saraṇaṁ gantvā catūhi ca paccayehi pavāretvā uṭṭhāyāsanā bhagavantaṁ abhivādetvā",
  "atk-s0402a1:76_5": "tikkhattuṁ padakkhiṇaṁ katvā pakkāmīti.",
  "atk-s0402a1:77_0": "17. Sattame jāṇussoṇīti jāṇussoṇiṭhānantaraṁ kira nāmekaṁ ṭhānantaraṁ, taṁ yena kulena",
  "atk-s0402a1:77_1": "laddhaṁ, taṁ jāṇussoṇikulanti vuccati. Ayaṁ tasmiṁ kule jātattā rañño santike ca",
  "atk-s0402a1:77_2": "laddhajāṇussoṇisakkārattā jāṇussoṇīti vuccati. Tenupasaṅkamīti “samaṇo kira gotamo",
  "atk-s0402a1:77_3": "paṇḍito byatto bahussuto”ti sutvā “sace so liṅgavibhattikārakādibhedaṁ jānissati,",
  "atk-s0402a1:77_4": "amhehi ñātameva jānissati, aññātaṁ kiṁ jānissati. Ñātameva kathessati, aññātaṁ kiṁ",
  "atk-s0402a1:77_5": "kathessatī”ti cintetvā mānaddhajaṁ paggayha siṅgaṁ ukkhipitvā mahāparivārehi parivuto",
  "atk-s0402a1:77_6": "yena bhagavā tenupasaṅkami. Katattā ca, brāhmaṇa, akatattā cāti satthā tassa vacanaṁ",
  "atk-s0402a1:77_7": "sutvā “ayaṁ brāhmaṇo idha āgacchanto na jānitukāmo atthagavesī hutvā āgato, mānaṁ",
  "atk-s0402a1:77_8": "pana paggayha siṅgaṁ ukkhipitvā āgato. Kiṁ nu khvassa yathā pañhassa atthaṁ jānāti,",
  "atk-s0402a1:77_9": "evaṁ kathite vaḍḍhi bhavissati, udāhu yathā na jānātī”ti cintetvā “yathā na jānāti,",
  "atk-s0402a1:77_10": "evaṁ kathite vaḍḍhi bhavissatī”ti ñatvā “katattā ca, brāhmaṇa, akatattā cā”ti āha.",
  "atk-s0402a1:78_0": "Brāhmaṇo taṁ sutvā “samaṇo gotamo katattāpi akatattāpi niraye nibbattiṁ vadati, idaṁ",
  "atk-s0402a1:78_1": "ubhayakāraṇenāpi ekaṭṭhāne nibbattiyā kathitattā dujjānaṁ mahandhakāraṁ, natthi mayhaṁ",
  "atk-s0402a1:78_2": "ettha patiṭṭhā. Sace panāhaṁ ettakeneva tuṇhī bhaveyyaṁ, brāhmaṇānaṁ majjhe kathanakālepi",
  "atk-s0402a1:78_3": "maṁ evaṁ vadeyyuṁ – ‘tvaṁ samaṇassa gotamassa santikaṁ mānaṁ paggayha siṅgaṁ ukkhipitvā",
  "atk-s0402a1:78_4": "gatosi, ekavacaneneva tuṇhī hutvā kiñci vattuṁ nāsakkhi, imasmiṁ ṭhāne kasmā kathesī’ti.",
  "atk-s0402a1:78_5": "Tasmā parājitopi aparājitasadiso hutvā puna saggagamanapañhaṁ pucchissāmī”ti cintetvā",
  "atk-s0402a1:78_6": "ko nu kho, bho gotamāti imaṁ dutiyapañhaṁ ārabhi.",
  "atk-s0402a1:79_0": "Evampi tassa ahosi – “uparipañhena heṭṭhāpañhaṁ jānissāmi, heṭṭhāpañhena uparipañha”nti.",
  "atk-s0402a1:79_1": "Tasmāpi imaṁ pañhaṁ pucchi. Satthā purimanayeneva cintetvā yathā na jānāti, evameva",
  "atk-s0402a1:79_2": "kathento punapi “katattā ca, brāhmaṇa, akatattā cā”ti āha. Brāhmaṇo tasmimpi patiṭṭhātuṁ",
  "atk-s0402a1:79_3": "asakkonto “alaṁ, bho, na īdisassa purisassa santikaṁ āgatena ajānitvā gantuṁ vaṭṭati,",
  "atk-s0402a1:79_4": "sakavādaṁ pahāya samaṇaṁ gotamaṁ anuvattitvā mayhaṁ atthaṁ gavesissāmi, paralokamaggaṁ",
  "atk-s0402a1:79_5": "sodhessāmī”ti sanniṭṭhānaṁ katvā satthāraṁ āyācanto na kho ahantiādimāha. Athassa",
  "atk-s0402a1:79_6": "nihatamānataṁ ñatvā satthā upari desanaṁ vaḍḍhento tena hi, brāhmaṇātiādimāha. Tattha",
  "atk-s0402a1:79_7": "tena hīti kāraṇaniddeso. Yasmā saṁkhittena bhāsitassa atthaṁ ajānanto vitthāradesanaṁ",
  "atk-s0402a1:79_8": "yācasi, tasmāti attho. Sesamettha uttānatthamevāti.",
  "atk-s0402a1:80_0": "18. Aṭṭhame āyasmāti piyavacanametaṁ. Ānandoti tassa therassa nāmaṁ. Ekaṁsenāti ekantena.",
  "atk-s0402a1:80_1": "Anuviccāti anupavisitvā. Viññūti paṇḍitā. Garahantīti nindanti, avaṇṇaṁ bhāsanti.",
  "atk-s0402a1:80_2": "Sesamettha navame ca sabbaṁ uttānatthameva.",
  "atk-s0402a1:81_0": "20. Dasame dunnikkhittañca padabyañjananti uppaṭipāṭiyā gahitapāḷipadameva hi atthassa",
  "atk-s0402a1:81_1": "byañjanattā byañjananti vuccati. Ubhayametaṁ pāḷiyāva nāmaṁ. Attho ca dunnītoti parivattetvā",
  "atk-s0402a1:81_2": "uppaṭipāṭiyā gahitā aṭṭhakathā. Dunnikkhittassa, bhikkhave, padabyañjanassa atthopi",
  "atk-s0402a1:81_3": "dunnayo hotīti parivattetvā uppaṭipāṭiyā gahitāya pāḷiyā aṭṭhakathā nāma dunnayā",
  "atk-s0402a1:81_4": "dunnīhārā dukkathā nāma hoti. Ekādasame vuttapaṭipakkhanayena attho veditabboti.",
  "atk-s0402a1:82": "Adhikaraṇavaggo dutiyo."
}