{
  "atk-vin02a21:0": "2. Uposathakkhandhakaṁ",
  "atk-vin02a21:1": "Sannipātānujānanādikathā",
  "atk-vin02a21:2_0": "132. Uposathakkhandhake – aññatitthiyāti ettha titthaṁ vuccati laddhi; aññaṁ titthaṁ",
  "atk-vin02a21:2_1": "aññatitthaṁ; aññatitthaṁ etesaṁ atthīti aññatitthiyā; ito aññaladdhikāti vuttaṁ hoti.",
  "atk-vin02a21:2_2": "Dhammaṁ bhāsantīti yaṁ tesaṁ kattabbākattabbaṁ, taṁ kathenti. Te labhantīti te manussā",
  "atk-vin02a21:2_3": "labhanti. Mūgasūkarāti thūlasarīrasūkarā.",
  "atk-vin02a21:3_0": "135.Anajjhāpanno vā hoti āpajjitvā vā vuṭṭhitoti ettha yaṁ āpattiṁ bhikkhu anajjhāpanno",
  "atk-vin02a21:3_1": "vā hoti, āpajjitvā vā vuṭṭhito, ayaṁ asantī nāma āpattīti evamattho veditabbo. Sampajānamusāvāde",
  "atk-vin02a21:3_2": "kiṁ hotīti yvāyaṁ sampajānamusāvādo assa hotīti vutto, so āpattito kiṁ hoti, katarā",
  "atk-vin02a21:3_3": "āpatti hotīti attho. Dukkaṭaṁ hotīti dukkaṭāpatti hoti; sā ca kho na musāvādalakkhaṇena;",
  "atk-vin02a21:3_4": "bhagavato pana vacanena vacīdvāre akiriyasamuṭṭhānā āpatti hotīti veditabbā. Vakkhati hi –",
  "atk-vin02a21:4": "“Anālapanto manujena kenaci,",
  "atk-vin02a21:5": "Vācāgiraṁ no ca pare bhaṇeyya;",
  "atk-vin02a21:6": "Āpajjeyya vācasikaṁ na kāyikaṁ,",
  "atk-vin02a21:7": "Pañhā mesā kusalehi cintitā”ti. ;",
  "atk-vin02a21:8_0": "Antarāyikoti antarāyakaro. Kissa phāsu hotīti kimatthāya phāsu hoti. Paṭhamassa jhānassa",
  "atk-vin02a21:8_1": "adhigamāyāti paṭhamassa jhānassa adhigamanatthāya tassa bhikkhuno phāsu hoti sukhaṁ",
  "atk-vin02a21:8_2": "hoti. Esa nayo sabbattha. Iti bhagavā uddesato ca niddesato ca paṭhamaṁ pātimokkhuddesaṁ dassesi.",
  "atk-vin02a21:9_0": "136.Devasikanti divase divase. Cātuddase vā pannarase vāti ekassa utuno tatiye ca",
  "atk-vin02a21:9_1": "sattame ca pakkhe dvikkhattuṁ cātuddase avasese chakkhattuṁ pannarase; ayaṁ tāva",
  "atk-vin02a21:9_2": "eko attho. Ayaṁ pana pakaticārittavasena vutto “sakiṁ pakkhassa cātuddase vā pannarase",
  "atk-vin02a21:9_3": "vā”ti vacanato pana tathārūpe paccaye sati yasmiṁ tasmiṁ cātuddase vā pannarase vā",
  "atk-vin02a21:9_4": "uddisituṁ vaṭṭati, āvāsikānaṁ bhikkhūnaṁ cātuddaso hoti, āgantukānaṁ pannaraso. Sace",
  "atk-vin02a21:9_5": "āvāsikā bahutarā honti, āgantukehi āvāsikānaṁ anuvattitabba”nti vacanatopi cetaṁ veditabbaṁ.",
  "atk-vin02a21:10": "Sīmānujānanakathā",
  "atk-vin02a21:11_0": "138.Paṭhamaṁ nimittā kittetabbāti vinayadharena pucchitabbaṁ “puratthimāya disāya",
  "atk-vin02a21:11_1": "kiṁ nimitta”nti? Pabbato bhanteti. Puna vinayadharena “eso pabbato nimitta”nti evaṁ",
  "atk-vin02a21:11_2": "nimittaṁ kittetabbaṁ. “Etaṁ pabbataṁ nimittaṁ karoma, karissāma, nimittaṁ kato, nimittaṁ",
  "atk-vin02a21:11_3": "hotu, hoti bhavissatī”ti evaṁ pana kittetuṁ na vaṭṭati. Pāsāṇādīsupi eseva nayo.",
  "atk-vin02a21:11_4": "Puratthimāya anudisāya, dakkhiṇāya disāya, dakkhiṇāya anudisāya, pacchimāya disāya,",
  "atk-vin02a21:11_5": "pacchimāya anudisāya, uttarāya disāya, uttarāya anudisāya, kiṁ nimittaṁ? Udakaṁ bhante.",
  "atk-vin02a21:11_6": "Etaṁ udakaṁ nimittanti ettha pana aṭṭhatvā puna puratthimāya disāya kiṁ nimittaṁ.",
  "atk-vin02a21:11_7": "Pabbato bhante. Eso pabbato nimittanti evaṁ paṭhamaṁ kittitanimittaṁ kittetvāva ṭhapetabbaṁ.",
  "atk-vin02a21:11_8": "Evañhi nimittena nimittaṁ ghaṭitaṁ hoti. Evaṁ nimittāni kittetvā athānantaraṁ vuttāya",
  "atk-vin02a21:11_9": "kammavācāya sīmā sammannitabbā. Kammavācāpariyosāne nimittānaṁ anto sīmā hoti, nimittāni",
  "atk-vin02a21:11_10": "sīmato bahi honti. Tattha nimittāni sakiṁ kittitānipi kittitāneva honti. Andhakaṭṭhakathāyaṁ",
  "atk-vin02a21:11_11": "pana tikkhattuṁ sīmamaṇḍalaṁ sambandhantena nimittaṁ kittetabbanti vuttaṁ. “Pabbato",
  "atk-vin02a21:11_12": "bhanteti…pe… udakaṁ bhante”ti evaṁ pana upasampanno vā ācikkhatu anupasampanno vā vaṭṭatiyeva.",
  "atk-vin02a21:12_0": "Idāni pabbatanimittādīsu evaṁ vinicchayo veditabbo – tividho pabbato, suddhapaṁsupabbato,",
  "atk-vin02a21:12_1": "suddhapāsāṇapabbato, ubhayamissakoti. So tividhopi vaṭṭati. Vālikarāsi pana na vaṭṭati.",
  "atk-vin02a21:12_2": "Itaropi hatthippamāṇato omakataro na vaṭṭati. Hatthippamāṇato pana paṭṭhāya sineruppamāṇopi",
  "atk-vin02a21:12_3": "vaṭṭati. Sace catūsu disāsu cattāro tīsu vā tayo pabbatā honti, catūhi vā tīhi vā",
  "atk-vin02a21:12_4": "pabbatanimittehi eva sammannituṁ vaṭṭati. Dvīhi pana nimittehi ekena vā sammannituṁ",
  "atk-vin02a21:12_5": "na vaṭṭati. Ito paresu pāsāṇanimittādīsupi eseva nayo. Tasmā pabbatanimittaṁ karontena",
  "atk-vin02a21:12_6": "pucchitabbaṁ “ekābaddho na ekābaddho”ti. Sace ekābaddho hoti, na kātabbo. Tañhi catūsu",
  "atk-vin02a21:12_7": "vā aṭṭhasu vā disāsu kittentenāpi ekameva nimittaṁ kittitaṁ hoti, tasmā yo evaṁ cakkasaṇṭhānena",
  "atk-vin02a21:12_8": "vihāraṁ parikkhipitvā ṭhito pabbato, taṁ ekadisāya kittetvā aññāsu disāsu taṁ bahiddhā",
  "atk-vin02a21:12_9": "katvā anto aññāni nimittāni kittetabbāni.",
  "atk-vin02a21:13_0": "Sace pabbatassa tatiyabhāgaṁ vā upaḍḍhaṁ vā antosīmāya kattukāmā honti, pabbataṁ",
  "atk-vin02a21:13_1": "akittetvā yattakaṁ padesaṁ anto kattukāmā, tassa parato tasmiṁyeva pabbate jātarukkhavammikādīsu",
  "atk-vin02a21:13_2": "aññataraṁ nimittaṁ kittetabbaṁ. Sace ekayojanadviyojanappamāṇaṁ sabbaṁ pabbataṁ anto",
  "atk-vin02a21:13_3": "kattukāmā honti, pabbatassa parato bhūmiyaṁ jātarukkhavammikādīni nimittāni kittetabbāni.",
  "atk-vin02a21:14_0": "Pāsāṇanimitte – ayaguḷopi pāsāṇasaṅkhyameva gacchati, tasmā yo koci pāsāṇo vaṭṭati.",
  "atk-vin02a21:14_1": "Pamāṇato pana hatthippamāṇo pabbatasaṅkhyaṁ gato, tasmā so na vaṭṭati. Mahāgoṇamahāmahiṁsappamāṇo",
  "atk-vin02a21:14_2": "pana vaṭṭati. Heṭṭhimaparicchedena dvattiṁsapalaguḷapiṇḍaparimāṇo vaṭṭati. Tato khuddakataro",
  "atk-vin02a21:14_3": "iṭṭhakā vā mahantīpi na vaṭṭati. Animittupagapāsāṇarāsipi na vaṭṭati, pageva paṁsuvālikarāsi.",
  "atk-vin02a21:14_4": "Bhūmisamo khalamaṇḍalasadiso piṭṭhipāsāṇo vā bhūmito khāṇuko viya uṭṭhitapāsāṇo vā",
  "atk-vin02a21:14_5": "hoti, sopi pamāṇupago ce vaṭṭati. Piṭṭhipāsāṇo atimahantopi pāsāṇasaṅkhyameva gacchati,",
  "atk-vin02a21:14_6": "tasmā sace mahato piṭṭhipāsāṇassa ekappadesaṁ antosīmāya kattukāmā honti, taṁ akittetvā",
  "atk-vin02a21:14_7": "tassupari añño pāsāṇo kittetabbo. Sace piṭṭhipāsāṇupari vihāraṁ karonti, vihāramajjhena",
  "atk-vin02a21:14_8": "vā piṭṭhipāsāṇo vinivijjhitvā gacchati, evarūpo piṭṭhipāsāṇo na vaṭṭati. Sace hi",
  "atk-vin02a21:14_9": "taṁ kittenti, nimittassa upari vihāro hoti, nimittañca nāma bahisīmāya hoti, vihāropi",
  "atk-vin02a21:14_10": "bahisīmāyaṁ āpajjati. Vihāraṁ parikkhipitvā ṭhitapiṭṭhipāsāṇo ekattha kittetvā aññattha na kittetabbo.",
  "atk-vin02a21:15_0": "Vananimitte – tiṇavanaṁ vā tacasāratālanāḷikerādirukkhavanaṁ vā na vaṭṭati. Antosārānaṁ",
  "atk-vin02a21:15_1": "pana sākasālādīnaṁ antosāramissakānaṁ vā rukkhānaṁ vanaṁ vaṭṭati, tañca kho heṭṭhimaparicchedena",
  "atk-vin02a21:15_2": "catupañcarukkhamattampi tato oraṁ na vaṭṭati, paraṁ yojanasatikampi vaṭṭati. Sace",
  "atk-vin02a21:15_3": "pana vanamajjhe vihāraṁ karonti, vanaṁ na kittetabbaṁ. Ekadesaṁ antosīmāya kattukāmehipi",
  "atk-vin02a21:15_4": "vanaṁ akittetvā tattha rukkhapāsāṇādayo kittetabbā. Vihāraṁ parikkhipitvā ṭhitavanaṁ",
  "atk-vin02a21:15_5": "ekattha kittetvā aññattha na kittetabbaṁ.",
  "atk-vin02a21:16_0": "Rukkhanimitte – tacasāro tālanāḷikerādirukkho na vaṭṭati, antosāro jīvamānako antamaso",
  "atk-vin02a21:16_1": "ubbedhato aṭṭhaṅgulo pariṇāhato sūcidaṇḍakappamāṇopi vaṭṭati, tato oraṁ na vaṭṭati,",
  "atk-vin02a21:16_2": "paraṁ dvādasayojano suppatiṭṭhitanigrodhopi vaṭṭati. Vaṁsanaḷakasarāvādīsu bījaṁ",
  "atk-vin02a21:16_3": "ropetvā vaḍḍhāpito pamāṇupagopi na vaṭṭati. Tato apanetvā pana taṅkhaṇampi bhūmiyaṁ",
  "atk-vin02a21:16_4": "ropetvā koṭṭhakaṁ katvā udakaṁ āsiñcitvā kittetuṁ vaṭṭati. Navamūlasākhāniggamanaṁ",
  "atk-vin02a21:16_5": "akāraṇaṁ. Khandhaṁ chinditvā ropite pana etaṁ yujjati. Kittentena ca “rukkho”tipi",
  "atk-vin02a21:16_6": "vattuṁ vaṭṭati, “sākarukkhotipi sālarukkho”tipi. Ekābaddhaṁ pana suppatiṭṭhitanigrodhasadisaṁ",
  "atk-vin02a21:16_7": "ekattha kittetvā aññattha kittetuṁ na vaṭṭati.",
  "atk-vin02a21:17_0": "Magganimitte – araññakhettanadītaḷākamaggādayo na vaṭṭanti, jaṅghamaggo vā sakaṭamaggo",
  "atk-vin02a21:17_1": "vā vaṭṭati, yo nibbijjhitvā dve tīṇi gāmantarāni gacchati. Yo pana jaṅghamaggo sakaṭamaggato",
  "atk-vin02a21:17_2": "okkamitvā puna sakaṭamaggameva otarati, ye vā jaṅghamaggasakaṭamaggā avaḷañjā, te",
  "atk-vin02a21:17_3": "na vaṭṭanti. Jaṅghasatthasakaṭasatthehi vaḷañjiyamānāyeva vaṭṭanti. Sace dve maggā",
  "atk-vin02a21:17_4": "nikkhamitvā pacchā sakaṭadhuramiva ekībhavanti, dvidhā bhinnaṭṭhāne vā sambandhaṭṭhāne",
  "atk-vin02a21:17_5": "vā sakiṁ kittetvā puna na kittetabbā, ekābaddhanimittañhetaṁ hoti.",
  "atk-vin02a21:18_0": "Sace vihāraṁ parikkhipitvā cattāro maggā catūsu disāsu gacchanti, majjhe ekaṁ kittetvā",
  "atk-vin02a21:18_1": "aparaṁ kittetuṁ na vaṭṭati. Ekābaddhanimittañhetaṁ hoti. Koṇaṁ nibbijjhitvā gatamaggaṁ",
  "atk-vin02a21:18_2": "pana parabhāge kittetuṁ vaṭṭati. Vihāramajjhena nibbijjhitvā gatamaggo pana na kittetabbo.",
  "atk-vin02a21:18_3": "Kittite nimittassa upari vihāro hoti. Sace sakaṭamaggassa antimacakkamaggaṁ nimittaṁ",
  "atk-vin02a21:18_4": "karonti, maggo bahisīmāya hoti. Sace bāhiracakkamaggaṁ nimittaṁ karonti, bāhiracakkamaggova",
  "atk-vin02a21:18_5": "bahisīmāya hoti, sesaṁ antosīmaṁ bhajati. Maggaṁ kittentena “maggo pantho patho pajjo”ti",
  "atk-vin02a21:18_6": "dasasu yena kenaci nāmena kittetuṁ vaṭṭati. Parikhāsaṇṭhānena vihāraṁ parikkhipitvā",
  "atk-vin02a21:18_7": "gatamaggo ekattha kittetvā aññattha kittetuṁ na vaṭṭati.",
  "atk-vin02a21:19_0": "Vammikanimitte – heṭṭhimaparicchedena taṁ divasaṁ jāto aṭṭhaṅgulubbedho govisāṇappamāṇopi",
  "atk-vin02a21:19_1": "vammiko vaṭṭati, tato oraṁ na vaṭṭati, paraṁ himavantapabbatasadisopi vaṭṭati. Vihāraṁ",
  "atk-vin02a21:19_2": "parikkhipitvā ṭhitaṁ pana ekābaddhaṁ ekattha kittetvā aññattha kittetuṁ na vaṭṭati.",
  "atk-vin02a21:20_0": "Nadīnimitte – yassā dhammikānaṁ rājūnaṁ kāle anvaddhamāsaṁ anudasāhaṁ anupañcāhanti",
  "atk-vin02a21:20_1": "evaṁ anatikkamitvā deve vassante valāhakesu vigatamattesu sotaṁ pacchijjati, ayaṁ",
  "atk-vin02a21:20_2": "nadīsaṅkhyaṁ na gacchati. Yassā pana īdise suvuṭṭhikāle vassānassa cātumāse sotaṁ",
  "atk-vin02a21:20_3": "na pacchijjati, timaṇḍalaṁ paṭicchādetvā yattha katthaci uttarantiyā bhikkhuniyā",
  "atk-vin02a21:20_4": "antaravāsako temiyati, ayaṁ nadīsaṅkhyaṁ gacchati, sīmaṁ bandhantānaṁ nimittaṁ hoti.",
  "atk-vin02a21:20_5": "Bhikkhuniyā nadīpāragamanepi uposathādisaṅghakammakaraṇepi nadīpārasīmasammannanepi ayameva nadī.",
  "atk-vin02a21:21_0": "Yā pana maggo viya sakaṭadhurasaṇṭhānena vā parikhāsaṇṭhānena vā vihāraṁ parikkhipitvā",
  "atk-vin02a21:21_1": "gatā, taṁ ekattha kittetvā aññattha kittetuṁ na vaṭṭati. Vihārassa catūsu disāsu",
  "atk-vin02a21:21_2": "aññamaññaṁ vinibbijjhitvā gate nadicatukkepi eseva nayo. Asammissanadiyo pana catassopi",
  "atk-vin02a21:21_3": "kittetuṁ vaṭṭati. Sace vatiṁ karonto viya rukkhapāde nikhaṇitvā vallipalālādīhi nadisotaṁ",
  "atk-vin02a21:21_4": "rumbhanti, udakañca ajjhottharitvā āvaraṇaṁ pavattatiyeva, nimittaṁ kātuṁ vaṭṭati.",
  "atk-vin02a21:21_5": "Yathā pana udakaṁ nappavattati, evaṁ setumhi kate appavattamānā nadī nimittaṁ kātuṁ",
  "atk-vin02a21:21_6": "na vaṭṭati. Pavattanaṭṭhāne nadinimittaṁ, appavattanaṭṭhāne udakanimittaṁ kātuṁ vaṭṭati.",
  "atk-vin02a21:22_0": "Yā pana dubbuṭṭhikāle vā gimhe vā nirudakabhāvena nappavattati, sā vaṭṭati. Mahānadito",
  "atk-vin02a21:22_1": "udakamātikaṁ nīharanti, sā kunnadisadisā hutvā tīṇi sassāni sampādentī niccaṁ pavattati,",
  "atk-vin02a21:22_2": "kiñcāpi pavattati, nimittaṁ kātuṁ na vaṭṭati. Yā pana mūle mahānadito niggatāpi kālantarena",
  "atk-vin02a21:22_3": "teneva niggatamaggena nadiṁ bhinditvā sayañca gacchati, gacchantī parato susumārādisamākiṇṇā",
  "atk-vin02a21:22_4": "nāvādīhi sañcaritabbā nadī hoti, taṁ nimittaṁ kātuṁ vaṭṭati.",
  "atk-vin02a21:23_0": "Udakanimitte – nirudake ṭhāne nāvāya vā cāṭiādīsu vā udakaṁ pūretvā udakanimittaṁ",
  "atk-vin02a21:23_1": "kittetuṁ na vaṭṭati, bhūmigatameva vaṭṭati. Tañca kho appavattanaudakaṁ āvāṭapokkharaṇitaḷākajātassaraloṇisamuddādīsu",
  "atk-vin02a21:23_2": "ṭhitaṁ, aṭṭhitaṁ pana oghanadiudakavāhakamātikādīsu udakaṁ na vaṭṭati. Andhakaṭṭhakathāyaṁ",
  "atk-vin02a21:23_3": "pana “gambhīresu āvāṭādīsu ukkhepimaṁ udakaṁ nimittaṁ na kātabba”nti vuttaṁ, taṁ",
  "atk-vin02a21:23_4": "duvuttaṁ attanomatimattameva. Ṭhitaṁ pana antamaso sūkarakhatāyapi gāmadārakānaṁ",
  "atk-vin02a21:23_5": "kīḷanavāpiyampi taṅkhaṇaññeva pathaviyaṁ āvāṭakaṁ katvā kuṭehi āharitvā pūritaudakampi",
  "atk-vin02a21:23_6": "sace yāva kammavācāpariyosānā tiṭṭhati, appaṁ vā hotu bahu vā, vaṭṭati. Tasmiṁ pana",
  "atk-vin02a21:23_7": "ṭhāne nimittasaññākaraṇatthaṁ pāsāṇavālikāpaṁsuādirāsi vā pāsāṇatthambho vā dārutthambho",
  "atk-vin02a21:23_8": "vā kātabbo. Taṁ kātuñca kāretuñca bhikkhussa vaṭṭati. Lābhasīmāyaṁ pana na vaṭṭati.",
  "atk-vin02a21:23_9": "Samānasaṁvāsakasīmā kassaci pīḷanaṁ na karoti, kevalaṁ bhikkhūnaṁ vinayakammameva",
  "atk-vin02a21:23_10": "sādheti, tasmā ettha vaṭṭati.",
  "atk-vin02a21:24_0": "Imehi ca aṭṭhahi nimittehi asammissehipi aññamaññaṁ sammissehipi sīmaṁ sammannituṁ",
  "atk-vin02a21:24_1": "vaṭṭatiyeva. Sā evaṁ sammannitvā bajjhamānā ekena dvīhi vā nimittehi abaddhā hoti,",
  "atk-vin02a21:24_2": "tīṇi pana ādiṁ katvā vuttappakārānaṁ nimittānaṁ satenāpi baddhā hoti. Sā tīhi siṅghāṭakasaṇṭhānā",
  "atk-vin02a21:24_3": "hoti, catūhi caturassā vā siṅghāṭakaaḍḍhacandamudiṅgādisaṇṭhānā vā, tato adhikehi",
  "atk-vin02a21:24_4": "nānāsaṇṭhānā. Taṁ bandhitukāmehi sāmantavihāresu bhikkhū tassa tassa vihārassa sīmāparicchedaṁ",
  "atk-vin02a21:24_5": "pucchitvā, baddhasīmavihārānaṁ sīmāya sīmantarikaṁ, abaddhasīmavihārānaṁ sīmāya upacāraṁ",
  "atk-vin02a21:24_6": "ṭhapetvā disācārikabhikkhūnaṁ nissañcārasamaye sace ekasmiṁ gāmakhette sīmaṁ bandhitukāmā,",
  "atk-vin02a21:24_7": "ye tattha baddhasīmavihārā, tesu bhikkhūnaṁ “mayaṁ ajja sīmaṁ bandhissāma, tumhe",
  "atk-vin02a21:24_8": "sakasīmāparicchedato mā nikkhamitthā”ti pesetabbaṁ. Ye abaddhasīmavihārā, tesu bhikkhū",
  "atk-vin02a21:24_9": "ekajjhaṁ sannipātetabbā, chandārahānaṁ chando āharāpetabbo. Sace aññānipi gāmakkhettāni",
  "atk-vin02a21:24_10": "antokātukāmā, tesu gāmesu ye bhikkhū vasanti, tehipi āgantabbaṁ. Anāgacchantānaṁ",
  "atk-vin02a21:24_11": "chando āharitabboti mahāsumatthero āha. Mahāpadumatthero pana “nānāgāmakhettāni nāma",
  "atk-vin02a21:24_12": "pāṭekkaṁ baddhasīmāsadisāni, na tato chandapārisuddhi āgacchati. Antonimittagatehi",
  "atk-vin02a21:24_13": "pana bhikkhūhi āgantabba”nti vatvā puna āha – “samānasaṁvāsakasīmāsammannanakāle",
  "atk-vin02a21:24_14": "āgamanampi anāgamanampi vaṭṭati. Avippavāsasīmāsammannanakāle pana antonimittagatehi",
  "atk-vin02a21:24_15": "āgantabbaṁ, anāgacchantānaṁ chando āharitabbo”ti.",
  "atk-vin02a21:25_0": "Evaṁ sannipatitesu pana bhikkhūsu chandārahānaṁ chande āhaṭe tesu tesu maggesu nadītitthagāmadvārādīsu",
  "atk-vin02a21:25_1": "ca āgantukabhikkhūnaṁ sīghaṁ sīghaṁ hatthapāsānayanatthañca bahisīmākaraṇatthañca",
  "atk-vin02a21:25_2": "ārāmike ceva samaṇuddese ca ṭhapetvā bherisaññaṁ vā saṅkhasaññaṁ vā katvā nimittakittanānantaraṁ",
  "atk-vin02a21:25_3": "vuttāya “suṇātu me bhante saṅgho”tiādikāya kammavācāya sīmā bandhitabbā. Kammavācāpariyosāneyeva",
  "atk-vin02a21:25_4": "nimittāni bahi katvā heṭṭhā pathavisandhārakaṁ udakaṁ pariyantaṁ katvā sīmā gatā hoti.",
  "atk-vin02a21:26_0": "Imaṁ pana samānasaṁvāsakasīmaṁ sammannantehi pabbajjupasampadādīnaṁ saṅghakammānaṁ",
  "atk-vin02a21:26_1": "sukhakaraṇatthaṁ paṭhamaṁ khaṇḍasīmā bandhitabbā. Taṁ pana bandhantehi vattaṁ jānitabbaṁ.",
  "atk-vin02a21:26_2": "Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti,",
  "atk-vin02a21:26_3": "vihāramajjhe bahūnaṁ samosaraṇaṭṭhāne abandhitvā vihārapaccante vivittokāse bandhitabbā.",
  "atk-vin02a21:26_4": "Akatavihāre bandhantehi bodhicetiyādīnaṁ sabbavatthūnaṁ ṭhānaṁ sallakkhetvā yathā",
  "atk-vin02a21:26_5": "patiṭṭhitesu vatthūsu vihārapaccante vivittokāse hoti, evaṁ bandhitabbā. Sā heṭṭhimaparicchedena",
  "atk-vin02a21:26_6": "sace ekavīsati bhikkhū gaṇhāti, vaṭṭati. Tato oraṁ na vaṭṭati, paraṁ bhikkhusahassaṁ",
  "atk-vin02a21:26_7": "gaṇhantīpi vaṭṭati. Taṁ bandhantehi sīmāmāḷakassa samantā nimittupagā pāsāṇā ṭhapetabbā,",
  "atk-vin02a21:26_8": "na khaṇḍasīmāya ṭhitehi mahāsīmā bandhitabbā, na mahāsīmāya ṭhitehi khaṇḍasīmā, khaṇḍasīmāyameva",
  "atk-vin02a21:26_9": "pana ṭhatvā khaṇḍasīmā bandhitabbā, mahāsīmāyameva ṭhatvā mahāsīmā.",
  "atk-vin02a21:27_0": "Tatrāyaṁ bandhanavidhi – samantā “eso pāsāṇo nimitta”nti evaṁ nimittāni kittetvā",
  "atk-vin02a21:27_1": "kammavācāya sīmā sammannitabbā. Atha tassā eva daḷhīkammatthaṁ avippavāsakammavācā",
  "atk-vin02a21:27_2": "kātabbā. Evañhi sīmaṁ samūhanissāmāti āgatā samūhanituṁ na sakkhissanti. Sīmaṁ sammannitvā",
  "atk-vin02a21:27_3": "bahisīmantarikapāsāṇā ṭhapetabbā. Sīmantarikā pacchimakoṭiyā ekaratanappamāṇā vaṭṭati.",
  "atk-vin02a21:27_4": "Vidatthippamāṇāpi vaṭṭatīti kurundiyaṁ, caturaṅgulappamāṇāpi vaṭṭatīti mahāpaccariyaṁ",
  "atk-vin02a21:27_5": "vuttaṁ. Sace pana vihāro mahā hoti, dvepi tissopi tatuttaripi khaṇḍasīmāyo bandhitabbā.",
  "atk-vin02a21:28_0": "Evaṁ khaṇḍasīmaṁ sammannitvā mahāsīmāsammutikāle khaṇḍasīmato nikkhamitvā mahāsīmāya",
  "atk-vin02a21:28_1": "ṭhatvā samantā anupariyāyantehi sīmantarikapāsāṇā kittetabbā. Tato avasesanimittāni",
  "atk-vin02a21:28_2": "kittetvā hatthapāsaṁ avijahantehi kammavācāya samānasaṁvāsakasīmaṁ sammannitvā tassā",
  "atk-vin02a21:28_3": "daḷhīkammatthaṁ avippavāsakammavācāpi kātabbā. Evañhi “sīmaṁ samūhanissāmā”ti āgatā",
  "atk-vin02a21:28_4": "samūhanituṁ na sakkhissanti. Sace pana khaṇḍasīmāya nimittāni kittetvā tato sīmantarikāya",
  "atk-vin02a21:28_5": "nimittāni kittetvā mahāsīmāya nimittāni kittenti, evaṁ tīsu ṭhānesu nimittāni kittetvā",
  "atk-vin02a21:28_6": "yaṁ sīmaṁ icchanti, taṁ paṭhamaṁ bandhituṁ vaṭṭati. Evaṁ santepi yathāvuttenayena",
  "atk-vin02a21:28_7": "khaṇḍasīmatova paṭṭhāya bandhitabbā. Evaṁ baddhāsu pana sīmāsu khaṇḍasīmāya ṭhitā",
  "atk-vin02a21:28_8": "bhikkhū mahāsīmāya kammaṁ karontānaṁ na kopenti, mahāsīmāya vā ṭhitā khaṇḍasīmāya",
  "atk-vin02a21:28_9": "kammaṁ karontānaṁ sīmantarikāya pana ṭhitā ubhinnampi na kopenti. Gāmakhette ṭhatvā",
  "atk-vin02a21:28_10": "kammaṁ karontānaṁ pana sīmantarikāya ṭhitā kopenti. Sīmantarikā hi gāmakhettaṁ bhajati.",
  "atk-vin02a21:29_0": "Sīmā ca nāmesā na kevalaṁ pathavitaleyeva baddhā baddhā nāma hoti. Atha kho piṭṭhipāsāṇepi",
  "atk-vin02a21:29_1": "kuṭigehepi leṇepi pāsādepi pabbatamatthakepi baddhā baddhāyeva hoti. Tattha piṭṭhipāsāṇe",
  "atk-vin02a21:29_2": "bandhantehi pāsāṇapiṭṭhiyaṁ rājiṁ vā koṭṭetvā udukkhalaṁ vā khaṇitvā nimittaṁ na",
  "atk-vin02a21:29_3": "kātabbaṁ, nimittupagapāsāṇe ṭhapetvā nimittāni kittetabbāni. Kammavācāpariyosāne",
  "atk-vin02a21:29_4": "sīmā pathavisandhārakaṁ udakaṁ pariyantaṁ katvā otarati. Nimittapāsāṇā yathāṭhāne",
  "atk-vin02a21:29_5": "na tiṭṭhanti, tasmā samantato rāji vā uṭṭhāpetabbā, catūsu vā koṇesu pāsāṇā vijjhitabbā,",
  "atk-vin02a21:29_6": "“ayaṁ sīmāparicchedo”ti vatvā akkharāni vā chinditabbāni. Keci usūyakā sīmaṁ jhāpessāmāti",
  "atk-vin02a21:29_7": "aggiṁ denti, pāsāṇāva jhāyanti, na sīmā.",
  "atk-vin02a21:30_0": "Kuṭigehepi bandhantehi bhittiṁ akittetvā ekavīsatiyā bhikkhūnaṁ okāsaṭṭhānaṁ anto",
  "atk-vin02a21:30_1": "karitvā pāsāṇanimittāni ṭhapetvā sīmā sammannitabbā, antokuṭṭameva sīmā hoti. Sace",
  "atk-vin02a21:30_2": "antokuṭṭe ekavīsatiyā bhikkhūnaṁ okāso natthi, pamukhe nimittapāsāṇe ṭhapetvā sammannitabbā.",
  "atk-vin02a21:30_3": "Sace evampi nappahoti, bahinibbodakapatanaṭṭhānepi nimittāni ṭhapetvā sammannitabbā.",
  "atk-vin02a21:30_4": "Evaṁ sammatāya pana sabbaṁ kuṭigehaṁ sīmaṭṭhameva hoti.",
  "atk-vin02a21:31_0": "Catubhittiyaleṇepi bandhantehi kuṭṭaṁ akittetvā pāsāṇāva kittetabbā. Sace anto okāso",
  "atk-vin02a21:31_1": "natthi, pamukhepi nimittāni ṭhapetabbāni. Sace nappahoti, bahi nibbodakapatanaṭṭhānepi",
  "atk-vin02a21:31_2": "nimittapāsāṇe ṭhapetvā nimittāni kittetvā sīmā sammannitabbā. Evaṁ leṇassa anto ca bahi ca sīmā hoti.",
  "atk-vin02a21:32_0": "Uparipāsādepi bhittiṁ akittetvā anto pāsāṇe ṭhapetvā sīmā sammannitabbā. Sace nappahoti,",
  "atk-vin02a21:32_1": "pamukhepi pāsāṇe ṭhapetvā sammannitabbā. Evaṁ sammatā uparipāsādeyeva hoti, heṭṭhā",
  "atk-vin02a21:32_2": "na otarati. Sace pana bahūsu thambhesu tulānaṁ upari katapāsādassa heṭṭhimatale kuṭṭo",
  "atk-vin02a21:32_3": "yathā nimittānaṁ anto hoti, evaṁ uṭṭhahitvā tulārukkhehi ekasambaddho ṭhito, heṭṭhāpi",
  "atk-vin02a21:32_4": "otarati. Ekathambhapāsādassa pana uparimatale baddhā sīmā sace thambhamatthake ekavīsatiyā",
  "atk-vin02a21:32_5": "bhikkhūnaṁ okāso hoti, heṭṭhā otarati. Sace pāsādabhittito niggatesu niyyūhakādīsu",
  "atk-vin02a21:32_6": "pāsāṇe ṭhapetvā sīmaṁ bandhanti, pāsādabhitti antosīmāyaṁ hoti. Heṭṭhā panassā otaraṇānotaraṇaṁ",
  "atk-vin02a21:32_7": "vuttanayeneva veditabbaṁ. Heṭṭhāpāsāde kittentehipi bhitti ca rukkhatthambhā ca na",
  "atk-vin02a21:32_8": "kittetabbā. Bhittilagge pana pāsāṇatthambhe kittetuṁ vaṭṭati. Evaṁ kittitā sīmā heṭṭhā",
  "atk-vin02a21:32_9": "pāsādassa pariyantathambhānaṁ antoyeva hoti. Sace pana heṭṭhāpāsādassa kuḍḍo uparimatalena",
  "atk-vin02a21:32_10": "sambaddho hoti, uparipāsādampi abhiruhati. Sace pāsādassa bahi nibbodakapatanaṭṭhāne",
  "atk-vin02a21:32_11": "nimittāni karonti, sabbo pāsādo sīmaṭṭho hoti.",
  "atk-vin02a21:33_0": "Pabbatamatthake talaṁ hoti ekavīsatiyā bhikkhūnaṁ okāsārahaṁ, tattha piṭṭhipāsāṇe",
  "atk-vin02a21:33_1": "viya sīmaṁ bandhanti. Heṭṭhāpabbatepi teneva paricchedena sīmā otarati. Tālamūlakapabbatepi",
  "atk-vin02a21:33_2": "upari sīmā baddhā heṭṭhā otarateva. Yo pana vitānasaṇṭhāno hoti, upari ekavīsatiyā",
  "atk-vin02a21:33_3": "bhikkhūnaṁ okāso atthi, heṭṭhā natthi, tassa upari baddhā sīmā heṭṭhā na otarati.",
  "atk-vin02a21:33_4": "Evaṁ mudiṅgasaṇṭhāno vā hotu paṇavasaṇṭhāno vā, yassa heṭṭhā vā majjhe vā sīmappamāṇaṁ",
  "atk-vin02a21:33_5": "natthi, tassupari baddhā sīmā heṭṭhā neva otarati. Yassa pana dve kūṭāni āsanne ṭhitāni,",
  "atk-vin02a21:33_6": "ekassapi upari sīmappamāṇaṁ nappahoti, tassa kūṭantaraṁ cinitvā vā pūretvā vā ekābaddhaṁ",
  "atk-vin02a21:33_7": "katvā upari sīmā sammannitabbā.",
  "atk-vin02a21:34_0": "Eko sappaphaṇasadiso pabbato, tassupari sīmappamāṇassa atthitāya sīmaṁ bandhanti,",
  "atk-vin02a21:34_1": "tassa ce heṭṭhā ākāsapabbhāraṁ hoti, sīmā na otarati. Sace panassa vemajjhe sīmappamāṇo",
  "atk-vin02a21:34_2": "susirapāsāṇo hoti, otarati. So ca pāsāṇo sīmaṭṭhoyeva hoti. Athāpissa heṭṭhā leṇassa",
  "atk-vin02a21:34_3": "kuṭṭo aggakoṭiṁ āhacca tiṭṭhati, otarati, heṭṭhā ca upari ca sīmāyeva hoti. Sace",
  "atk-vin02a21:34_4": "pana heṭṭhā uparimassa sīmāparicchedassa pārato anto-leṇaṁ hoti, bahi sīmā na otarati.",
  "atk-vin02a21:34_5": "Athāpi uparimassa sīmāparicchedassa orato bahileṇaṁ hoti, anto sīmā na otarati. Athāpi",
  "atk-vin02a21:34_6": "upari sīmāya paricchedo khuddako, heṭṭhā leṇaṁ mahantaṁ sīmāparicchedamatikkamitvā",
  "atk-vin02a21:34_7": "ṭhitaṁ, sīmā upariyeva hoti, heṭṭhā na otarati. Yadi pana leṇaṁ khuddakaṁ sabbapacchimasīmāparimāṇaṁ,",
  "atk-vin02a21:34_8": "upari sīmā mahatī taṁ ajjhottharitvā ṭhitā, sīmā otarati. Atha leṇaṁ atikhuddakaṁ",
  "atk-vin02a21:34_9": "sīmappamāṇaṁ na hoti, sīmā upariyeva hoti, heṭṭhā na otarati. Sace tato upaḍḍhaṁ",
  "atk-vin02a21:34_10": "bhijjitvā patati, sīmappamāṇaṁ cepi hoti, bahi patitaṁ asīmā. Apatitaṁ pana yadi",
  "atk-vin02a21:34_11": "sīmappamāṇaṁ, sīmā hotiyeva.",
  "atk-vin02a21:35_0": "Khaṇḍasīmā nīcavatthukā hoti, taṁ pūretvā uccavatthukaṁ karonti, sīmāyeva. Sīmāya",
  "atk-vin02a21:35_1": "gehaṁ karonti, sīmaṭṭhakameva hoti. Sīmāya pokkharaṇiṁ khaṇanti, sīmāyeva. Ogho sīmāmaṇḍalaṁ",
  "atk-vin02a21:35_2": "ottharitvā gacchati, sīmāmāḷake aṭṭaṁ bandhitvā kammaṁ kātuṁ vaṭṭati. Sīmāya heṭṭhā",
  "atk-vin02a21:35_3": "umaṅganadī hoti, iddhimā bhikkhu tattha nisīdati, sace sā nadī paṭhamaṁ gatā, sīmā",
  "atk-vin02a21:35_4": "pacchā baddhā, kammaṁ na kopeti. Atha paṭhamaṁ sīmā baddhā, pacchā nadī gatā, kammaṁ",
  "atk-vin02a21:35_5": "kopeti. Heṭṭhāpathavitale ṭhito pana kopetiyeva.",
  "atk-vin02a21:36_0": "Sīmāmāḷake vaṭarukkho hoti, tassa sākhā vā tato niggatapāroho vā mahāsīmāya pathavitalaṁ",
  "atk-vin02a21:36_1": "vā tatthajātarukkhādīni vā āhacca tiṭṭhati, mahāsīmaṁ sodhetvā vā kammaṁ kātabbaṁ,",
  "atk-vin02a21:36_2": "te vā sākhāpārohā chinditvā bahiṭṭhakā kātabbā. Anāhacca ṭhitasākhādīsu āruḷhabhikkhu",
  "atk-vin02a21:36_3": "hatthapāsaṁ ānetabbo. Evaṁ mahāsīmāya jātarukkhassa sākhā vā pāroho vā vuttanayeneva",
  "atk-vin02a21:36_4": "sīmāmāḷake patiṭṭhāti, vuttanayeneva sīmaṁ sodhetvā vā kammaṁ kātabbaṁ, te vā sākhāpārohā",
  "atk-vin02a21:36_5": "chinditvā bahiṭṭhakā kātabbā.",
  "atk-vin02a21:37_0": "Sace sīmāmāḷake kamme kariyamāne koci bhikkhu sīmāmāḷakassa anto pavisitvā vehāsaṭṭhitasākhāya",
  "atk-vin02a21:37_1": "nisīdati, pādā vāssa bhūmigatā honti, nivāsanapārupanaṁ vā bhūmiṁ phusati, kammaṁ",
  "atk-vin02a21:37_2": "kātuṁ na vaṭṭati. Pāde pana nivāsanapārupanañca ukkhipāpetvā kātuṁ vaṭṭati. Idañca",
  "atk-vin02a21:37_3": "lakkhaṇaṁ purimanayepi veditabbaṁ. Ayaṁ pana viseso – tatra ukkhipāpetvā kātuṁ na",
  "atk-vin02a21:37_4": "vaṭṭati, hatthapāsameva ānetabbo. Sace antosīmato pabbato abbhugacchati, tatraṭṭho",
  "atk-vin02a21:37_5": "bhikkhu hatthapāsaṁ ānetabbo. Iddhiyā antopabbataṁ paviṭṭhepi eseva nayo. Bajjhamānā",
  "atk-vin02a21:37_6": "eva hi sīmā pamāṇarahitaṁ padesaṁ na otarati. Baddhasīmāya jātaṁ yaṁkiñci yattha",
  "atk-vin02a21:37_7": "katthaci ekasambaddhena gataṁ sīmāsaṅkhyameva gacchatīti.",
  "atk-vin02a21:38_0": "140.Tiyojanaparamanti ettha tiyojanaṁ paramaṁ pamāṇametissāti tiyojanaparamā; taṁ",
  "atk-vin02a21:38_1": "tiyojanaparamaṁ. Sammannantena pana majjhe ṭhatvā yathā catūsupi disāsu diyaḍḍhadiyaḍḍhayojanaṁ",
  "atk-vin02a21:38_2": "hoti, evaṁ sammannitabbā. Sace pana majjhe ṭhatvā ekekadisato tiyojanaṁ karonti,",
  "atk-vin02a21:38_3": "chayojanaṁ hotīti na vaṭṭati. Caturassaṁ vā tikoṇaṁ vā sammannantena yathā koṇato",
  "atk-vin02a21:38_4": "koṇaṁ tiyojanaṁ hoti, evaṁ sammannitabbā. Sace hi yena kenaci pariyantena kesaggamattampi",
  "atk-vin02a21:38_5": "tiyojanaṁ atikkāmeti, āpattiñca āpajjati sīmā ca asīmā hoti.",
  "atk-vin02a21:39_0": "Nadīpāranti ettha pārayatīti pārā. Kiṁ pārayati? Nadiṁ. Nadiyā pārā nadīpārā, taṁ",
  "atk-vin02a21:39_1": "nadīpāraṁ; nadiṁ ajjhottharamānanti attho. Ettha ca nadiyā lakkhaṇaṁ nadīnimitte",
  "atk-vin02a21:39_2": "vuttanayameva. Yatthassa dhuvanāvā vāti yattha nadiyā sīmābandhanaṭṭhānagatesu titthesu",
  "atk-vin02a21:39_3": "niccasañcaraṇanāvā assa, yā sabbantimena paricchedena pājanapurisena saddhiṁ tayo",
  "atk-vin02a21:39_4": "jane vahati. Sace pana sā nāvā uddhaṁ vā adho vā kenacideva karaṇīyena puna āgamanatthāya",
  "atk-vin02a21:39_5": "nītā, corehi vā haṭā, avassaṁ labbhaneyyā, yā pana vātena vā chinnabandhanā vīcīhi",
  "atk-vin02a21:39_6": "nadimajjhaṁ nītā avassaṁ āharitabbā, puna dhuvanāvāva hoti. Udake ogate thalaṁ ussāritāpi",
  "atk-vin02a21:39_7": "sudhākasaṭādīhi pūretvā ṭhapitāpi dhuvanāvāva. Sace bhinnā vā visaṅkhatapadarā vā",
  "atk-vin02a21:39_8": "na vaṭṭati. Mahāpadumatthero panāha – “sacepi tāvakālikaṁ nāvaṁ ānetvā sīmābandhanaṭṭhāne",
  "atk-vin02a21:39_9": "ṭhapetvā nimittāni kittenti, dhuvanāvāva hotī”ti. Tatra mahāsumatthero āha – “nimittaṁ",
  "atk-vin02a21:39_10": "vā sīmā vā kammavācāya gacchati na nāvāya. Bhagavatā ca dhuvanāvā anuññātā, tasmā",
  "atk-vin02a21:39_11": "nibaddhanāvāyeva vaṭṭatī”ti.",
  "atk-vin02a21:40_0": "Dhuvasetu vāti yattha rukkhasaṅghāṭamayo vā padarabaddho vā jaṅghasatthasetu vā hatthissādīnaṁ",
  "atk-vin02a21:40_1": "sañcaraṇayoggo mahāsetu vā atthi; antamaso taṅkhaṇaññeva rukkhaṁ chinditvā manussānaṁ",
  "atk-vin02a21:40_2": "sañcaraṇayoggo ekapadikasetupi dhuvasetutveva saṅkhyaṁ gacchati. Sace pana upari",
  "atk-vin02a21:40_3": "baddhāni vettalatādīni hatthena gahetvāpi na sakkā hoti tena sañcarituṁ, na vaṭṭati.",
  "atk-vin02a21:41_0": "Evarūpaṁ nadīpārasīmaṁ sammannitunti yatthāyaṁ vuttappakārā dhuvanāvā vā dhuvasetu",
  "atk-vin02a21:41_1": "vā abhimukhatittheyeva atthi, evarūpaṁ nadīpārasīmaṁ sammannituṁ anujānāmīti attho.",
  "atk-vin02a21:41_2": "Sace dhuvanāvā vā dhuvasetu vā abhimukhatitthe natthi, īsakaṁ uddhaṁ abhiruhitvā",
  "atk-vin02a21:41_3": "adho vā orohitvā atthi, evampi vaṭṭati. Karavīkatissatthero pana “gāvutamattabbhantarepi vaṭṭatī”ti āha.",
  "atk-vin02a21:42_0": "Imañca pana nadīpārasīmaṁ sammannantena ekasmiṁ tīre ṭhatvā uparisote nadītīre nimittaṁ",
  "atk-vin02a21:42_1": "kittetvā tato paṭṭhāya attānaṁ parikkhipantena yattakaṁ paricchedaṁ icchati, tassa",
  "atk-vin02a21:42_2": "pariyosāne adhosotepi nadītīre nimittaṁ kittetvā paratīre sammukhaṭṭhāne nadītīre",
  "atk-vin02a21:42_3": "nimittaṁ kittetabbaṁ. Tato paṭṭhāya yattakaṁ paricchedaṁ icchati, tassa vasena yāva",
  "atk-vin02a21:42_4": "uparisote paṭhamakittitanimittassa sammukhā nadītīre nimittaṁ, tāva kittetvā paccāharitvā",
  "atk-vin02a21:42_5": "paṭhamakittitanimittena saddhiṁ ghaṭetabbaṁ. Atha sabbanimittānaṁ anto ṭhite bhikkhū",
  "atk-vin02a21:42_6": "hatthapāsagate katvā kammavācāya sīmā sammannitabbā. Nadiyaṁ ṭhitā anāgatāpi kammaṁ",
  "atk-vin02a21:42_7": "na kopenti. Sammutipariyosāne ṭhapetvā nadiṁ nimittānaṁ anto pāratīre ca orimatīre",
  "atk-vin02a21:42_8": "ca ekasīmā hoti. Nadī pana baddhasīmāsaṅkhyaṁ na gacchati, visuṁ nadisīmā eva hi sā.",
  "atk-vin02a21:43_0": "Sace antonadiyaṁ dīpako hoti, taṁ antosīmāya kātukāmena purimanayeneva attanā ṭhitatīre",
  "atk-vin02a21:43_1": "nimittāni kittetvā dīpakassa orimante ca pārimante ca nimittaṁ kittetabbaṁ. Atha",
  "atk-vin02a21:43_2": "paratīre nadiyā orimatīre nimittassa sammukhaṭṭhāne nimittaṁ kittetvā tato paṭṭhāya",
  "atk-vin02a21:43_3": "purimanayeneva yāva uparisote paṭhamakittitanimittassa sammukhā nimittaṁ, tāva kittetabbaṁ.",
  "atk-vin02a21:43_4": "Atha dīpakassa pārimante ca orimante ca nimittaṁ kittetvā paccāharitvā paṭhamakittitanimittena",
  "atk-vin02a21:43_5": "saddhiṁ ghaṭetabbaṁ. Atha dvīsu tīresu dīpake ca bhikkhū sabbeva hatthapāsagate katvā",
  "atk-vin02a21:43_6": "kammavācāya sīmā sammannitabbā. Nadiyaṁ ṭhitā anāgacchantāpi kammaṁ na kopenti. Sammutipariyosāne",
  "atk-vin02a21:43_7": "ṭhapetvā nadiṁ nimittānaṁ anto tīradvayañca dīpako ca ekasīmā hoti, nadī pana nadisīmāyeva.",
  "atk-vin02a21:44_0": "Sace pana dīpako vihārasīmāparicchedato uddhaṁ vā adho vā adhikataro hoti, atha vihārasīmāparicchedanimittassa",
  "atk-vin02a21:44_1": "ujukameva sammukhibhūte dīpakassa sorimante nimittaṁ kittetvā tato paṭṭhāya dīpakasikharaṁ",
  "atk-vin02a21:44_2": "parikkhipantona puna dīpakassa sorimante nimittasammukhe pārimante nimittaṁ kittetabbaṁ.",
  "atk-vin02a21:44_3": "Tato paraṁ purimanayeneva pāratīre sammukhanimīttamādiṁkatvā pāratīranimittāni ca",
  "atk-vin02a21:44_4": "dīpakassa pārimantasorimantanimittāni ca kittetvā paṭhamakittitanimittena saddhiṁ",
  "atk-vin02a21:44_5": "ghaṭanā kātabbā. Evaṁ kittetvā sammatā sīmā pabbatasaṇḍānā hoti.",
  "atk-vin02a21:45_0": "Sace pana dīpako vihārasīmāparicchedato uddhampi adhopi adhikataro hoti. Purimanayeneva",
  "atk-vin02a21:45_1": "dīpakassa ubhopi sīkharāni parikkhipitvā nimittāni kittentena nimittaghaṭanā kātabbā.",
  "atk-vin02a21:45_2": "Evaṁ kittetvā sammatā sīmā mudiṅgasaṇṭhānā hoti.",
  "atk-vin02a21:46": "Sace dīpako vihārasīmāparicchedassa anto khuddako hoti, sabbapaṭhamanayena dīpake nimittāni kittetabbāni. Evaṁ kittetvā sammatā sīmā paṇavasaṇṭhānā hoti.",
  "atk-vin02a21:47": "Sīmānujānanakathā niṭṭhitā.",
  "atk-vin02a21:48": "Uposathāgārādikathā",
  "atk-vin02a21:49": "141.Anupariveṇiyanti ekasīmamahāvihāre tasmiṁ tasmiṁ pariveṇe. Asaṅketenāti saṅketaṁ akatvā. Ekaṁ samūhanitvāti kammavācāya samūhanitvā.",
  "atk-vin02a21:50_0": "142.Yato pātimokkhaṁ suṇātīti yattha katthaci bhikkhūnaṁ hatthapāse nisinno yasmā",
  "atk-vin02a21:50_1": "pātimokkhaṁ suṇāti; katovassa uposathoti attho. Idañca vatthuvasena vuttaṁ, hatthapāse",
  "atk-vin02a21:50_2": "nisinnassa pana asuṇantassāpi katova hoti uposatho. Nimittā kittetabbāti uposathapamukhassa",
  "atk-vin02a21:50_3": "khuddakāni vā mahantāni vā pāsāṇaiṭṭhakadārukhaṇḍadaṇḍakādīni yāni kānici nimittāni",
  "atk-vin02a21:50_4": "abbhokāse vā māḷakādīsu vā yattha katthaci saññaṁ katvā kittetuṁ vaṭṭati. Atha vā",
  "atk-vin02a21:50_5": "nimittā kittetabbāti nimittupagā vā animittupagā vā paricchedajānanatthaṁ kittetabbā.",
  "atk-vin02a21:51_0": "Therehi bhikkhūhi paṭhamataraṁ sannipatitunti ettha sace mahāthero paṭhamataraṁ na",
  "atk-vin02a21:51_1": "āgacchati, dukkaṭaṁ. Sabbeheva ekajjhaṁ sannipatitvā uposatho kātabboti ettha sace",
  "atk-vin02a21:51_2": "porāṇako āvāso majjhe vihārassa hoti, pahoti cettha bhikkhūnaṁ nisajjaṭṭhānaṁ, tattha",
  "atk-vin02a21:51_3": "sannipatitvā uposatho kātabbo. Sace porāṇako paridubbalo ceva sambādho ca añño pacchā",
  "atk-vin02a21:51_4": "uṭṭhitāvāso asambādho, tattha uposatho kātabbo.",
  "atk-vin02a21:52_0": "Yattha vā pana thero bhikkhu viharatīti etthāpi sace therassa vihāro sabbesaṁ pahoti,",
  "atk-vin02a21:52_1": "phāsuko hoti, tattha uposatho kātabbo. Sace pana so paccante visamappadese hoti,",
  "atk-vin02a21:52_2": "therassa vattabbaṁ – “bhante, tumhākaṁ vihāro aphāsukadeso, natthi ettha sabbesaṁ",
  "atk-vin02a21:52_3": "okāso, asukasmiṁ nāma āvāse okāso atthi, tattha gantuṁ vaṭṭatī”ti. Sace thero nāgacchati,",
  "atk-vin02a21:52_4": "tassa chandapārisuddhiṁ ānetvā sabbesaṁ pahonake phāsukaṭṭhāne uposatho kātabbo.",
  "atk-vin02a21:53": "Avippavāsasīmānujānanakathā",
  "atk-vin02a21:54_0": "143.Andhakavindāti rājagahato gāvutattaye andhakavindaṁ nāma, taṁ upanissāya thero",
  "atk-vin02a21:54_1": "vasati; tato rājagahaṁ uposathaṁ āgacchanto. Rājagahañhi parikkhipitvā aṭṭhārasa",
  "atk-vin02a21:54_2": "mahāvihārā sabbe ekasīmā, dhammasenāpatinā nesaṁ sīmā baddhā, tasmā veḷuvane saṅghassa",
  "atk-vin02a21:54_3": "sāmaggīdānatthaṁ āgacchantoti attho. Nadiṁ tarantoti sippiniyaṁ nāma nadiṁ atikkamanto.",
  "atk-vin02a21:54_4": "Manaṁ vuḷho ahosīti īsakaṁ appattavuḷhabhāvo ahosi. Sā kira nadī gijjhakūṭato otaritvā",
  "atk-vin02a21:54_5": "caṇḍena sotena vahati. Tattha vegena āgacchantaṁ udakaṁ amanasikaronto thero manaṁ",
  "atk-vin02a21:54_6": "vuḷho ahosi, na pana vuḷho, udakabbhāhatānissa cīvarāni allāni jātāni.",
  "atk-vin02a21:55_0": "144.Sammatā sā sīmā saṅghena ticīvarena avippavāsā ṭhapetvā gāmañca gāmūpacārañcāti",
  "atk-vin02a21:55_1": "imissā kammavācāya uppannakālato paṭṭhāya bhikkhūnaṁ purimakammavācā na vaṭṭati.",
  "atk-vin02a21:55_2": "Ayameva hi thāvarā hoti. Bhikkhunīnaṁ pana ayaṁ na vaṭṭati, purimāyeva vaṭṭati. Kasmā?",
  "atk-vin02a21:55_3": "Bhikkhunisaṅgho hi antogāme vasati. Yadi evaṁ siyā, so etāya kammavācāya ticīvaraparihāraṁ",
  "atk-vin02a21:55_4": "na labheyya, atthi cassa parihāro, tasmā purimāyeva vaṭṭati. Bhikkhunisaṅghassa hi",
  "atk-vin02a21:55_5": "dvepi sīmāyo labbhanti. Tattha bhikkhūnaṁ sīmaṁ ajjhottharitvāpi tassā antopi bhikkhunīnaṁ",
  "atk-vin02a21:55_6": "sīmaṁ sammannituṁ vaṭṭati. Bhikkhūnampi bhikkhunisīmāya eseva nayo. Na hi te aññamaññassa",
  "atk-vin02a21:55_7": "kamme gaṇapūrakā honti, na kammavācaṁ vaggaṁ karonti. Ettha ca nigamanagarānampi",
  "atk-vin02a21:55_8": "gāmeneva saṅgaho veditabbo.",
  "atk-vin02a21:56_0": "Gāmūpacāroti parikkhittassa parikkhepo, aparikkhittassa parikkhepokāso. Tesu adhiṭṭhitatecīvariko",
  "atk-vin02a21:56_1": "bhikkhu parihāraṁ na labhati. Iti bhikkhūnaṁ avippavāsasīmā gāmañca gāmūpacārañca",
  "atk-vin02a21:56_2": "na ottharati, samānasaṁvāsakasīmāva ottharati. Samānasaṁvāsakasīmā cettha attano",
  "atk-vin02a21:56_3": "dhammatāya gacchati. Avippavāsasīmā pana yattha samānasaṁvāsakasīmā, tattheva gacchati.",
  "atk-vin02a21:56_4": "Na hi tassā visuṁ nimittakittanaṁ atthi, tattha sace avippavāsāya sammutikāle gāmo",
  "atk-vin02a21:56_5": "atthi, taṁ sā na ottharati. Sace pana sammatāya sīmāya pacchā gāmo nivisati, sopi",
  "atk-vin02a21:56_6": "sīmāsaṅkhyameva gacchati. Yathā ca pacchā niviṭṭho, evaṁ paṭhamaṁ niviṭṭhassa pacchā",
  "atk-vin02a21:56_7": "vaḍḍhitappadesopi sīmāsaṅkhyameva gacchati. Sacepi sīmāsammutikāle gehāni katāni,",
  "atk-vin02a21:56_8": "pavisissāmāti ālayopi atthi, manussā pana appaviṭṭhā, porāṇakagāmaṁ vā sagehameva",
  "atk-vin02a21:56_9": "chaḍḍetvā aññattha gatā, agāmoyeva esa, sīmā ottharati. Sace pana ekampi kulaṁ paviṭṭhaṁ",
  "atk-vin02a21:56_10": "vā āgataṁ vā atthi, gāmoyeva sīmā na ottharati.",
  "atk-vin02a21:57_0": "Evañca pana bhikkhave ticīvarena avippavāso samūhantabboti ettha samūhanantena bhikkhunā",
  "atk-vin02a21:57_1": "vattaṁ jānitabbaṁ. Tatridaṁ vattaṁ – khaṇḍasīmāya ṭhatvā avippavāsasīmā na samūhantabbā,",
  "atk-vin02a21:57_2": "tathā avippavāsasīmāya ṭhatvā khaṇḍasīmāpi. Khaṇḍasīmāyaṁ pana ṭhitena khaṇḍasīmāva",
  "atk-vin02a21:57_3": "samūhanitabbā, tathā itarāya ṭhitena itarā. Sīmaṁ nāma dvīhi kāraṇehi samūhananti",
  "atk-vin02a21:57_4": "pakatiyā khuddakaṁ puna āvāsavaḍḍhanatthāya mahatiṁ vā kātuṁ; pakatiyā mahatiṁ puna",
  "atk-vin02a21:57_5": "aññesaṁ vihārokāsadānatthāya khuddakaṁ vā kātuṁ. Tattha sace khaṇḍasīmañca avippavāsasīmañca",
  "atk-vin02a21:57_6": "jānanti, samūhanituñceva bandhituñca sakkhissanti. Khaṇḍasīmaṁ pana jānantā avippavāsaṁ",
  "atk-vin02a21:57_7": "ajānantāpi samūhanituñceva bandhituñca sakkhissanti. Khaṇḍasīmaṁ ajānantā avippavāsaṁyeva",
  "atk-vin02a21:57_8": "jānantā cetiyaṅgaṇabodhiyaṅgaṇauposathāgārādīsu nirāsaṅkaṭṭhānesu ṭhatvā appeva nāma",
  "atk-vin02a21:57_9": "samūhanituṁ sakkhissanti, paṭibandhituṁ pana na sakkhissanteva. Sace bandheyyuṁ,",
  "atk-vin02a21:57_10": "sīmāsambhedaṁ katvā vihāraṁ avihāraṁ kareyyuṁ, tasmā na samūhanitabbā. Ye pana ubhopi",
  "atk-vin02a21:57_11": "na jānanti, teneva samūhanituṁ na bandhituṁ sakkhissanti. Ayañhi sīmā nāma kammavācāya",
  "atk-vin02a21:57_12": "vā asīmā hoti sāsanantaradhānena vā, na ca sakkā sīmaṁ ajānantehi kammavācā kātuṁ,",
  "atk-vin02a21:57_13": "tasmā na samūhanitabbā. Sādhukaṁ pana ñatvāyeva samūhanitabbā ca bandhitabbā cāti.",
  "atk-vin02a21:58": "Gāmasīmādikathā",
  "atk-vin02a21:59_0": "147. Evaṁ baddhasīmāvasena samānasaṁvāsañca ekūposathabhāvañca dassetvā idāni abaddhasīmesupi",
  "atk-vin02a21:59_1": "okāsesu taṁ dassento “asammatāya, bhikkhave, sīmāya aṭṭhapitāyā”tiādimāha. Tattha",
  "atk-vin02a21:59_2": "aṭṭhapitāyāti aparicchinnāya. Gāmaggahaṇena cettha nagarampi gahitameva hoti. Tattha",
  "atk-vin02a21:59_3": "yattake padese tassa gāmassa bhojakā baliṁ labhanti, so padeso appo vā hotu mahanto",
  "atk-vin02a21:59_4": "vā, gāmasīmātveva saṅkhyaṁ gacchati. Nagaranigamasīmāsupi eseva nayo. Yampi ekasmiṁyeva",
  "atk-vin02a21:59_5": "gāmakhette ekaṁ padesaṁ “ayaṁ visuṁ gāmo hotū”ti paricchinditvā rājā kassaci deti,",
  "atk-vin02a21:59_6": "sopi visuṁgāmasīmā hotiyeva. Tasmā sā ca itarā ca pakatigāmanagaranigamasīmā baddhasīmāsadisāyeva",
  "atk-vin02a21:59_7": "honti, kevalaṁ pana ticīvaravippavāsaparihāraṁ na labhanti.",
  "atk-vin02a21:60_0": "Evaṁ gāmantavāsīnaṁ sīmāparicchedaṁ dassetvā idāni āraññakānaṁ sīmāparicchedaṁ dassento",
  "atk-vin02a21:60_1": "“agāmake ce”tiādimāha. Tattha agāmake ceti gāmanigamanagarasīmāhi aparicchinne aṭavippadese.",
  "atk-vin02a21:60_2": "Atha vā agāmake ceti vijjhāṭavisadise araññe bhikkhu vasati, athassa ṭhitokāsato",
  "atk-vin02a21:60_3": "samantā sattabbhantarā samānasaṁvāsakasīmāti attho. Ayaṁ sīmā ticīvaravippavāsaparihārampi",
  "atk-vin02a21:60_4": "labhati. Tattha ekaṁ abbhantaraṁ aṭṭhavīsati hatthappamāṇaṁ hoti. Majjhe ṭhitassa",
  "atk-vin02a21:60_5": "samantā sattabbhantarā vinibbedhena cuddasa honti. Sace dve saṅghā visuṁ vinayakammāni",
  "atk-vin02a21:60_6": "karonti, dvinnaṁ sattabbhantarānaṁ antare aññaṁ ekaṁ sattabbhantaraṁ upacāratthāya",
  "atk-vin02a21:60_7": "ṭhapetabbaṁ. Sesā sattabbhantarasīmakathā mahāvibhaṅge udositasikkhāpadavaṇṇanāyaṁ",
  "atk-vin02a21:60_8": "vuttanayena gahetabbā.",
  "atk-vin02a21:61_0": "Sabbā bhikkhave nadī asīmāti yā kāci nadīlakkhaṇappattā nadī nimittāni kittetvā “etaṁ",
  "atk-vin02a21:61_1": "baddhasīmaṁ karomā”ti katāpi asīmāva hoti, sā pana attano sabhāveneva baddhasīmāsadisā,",
  "atk-vin02a21:61_2": "sabbamettha saṅghakammaṁ kātuṁ vaṭṭati. Samuddajātassaresupi eseva nayo. Ettha ca",
  "atk-vin02a21:61_3": "jātassaro nāma yena kenaci khaṇitvā akato sayaṁjātasobbho samantato āgatena udakena pūrito tiṭṭhati.",
  "atk-vin02a21:62_0": "Evaṁ nadīsamuddajātassarānaṁ baddhasīmābhāvaṁ paṭikkhipitvā puna tattha abaddhasīmāpaacchedaṁ",
  "atk-vin02a21:62_1": "dassento “nadiyā vā bhikkhave”tiādimāha. Tattha yaṁ majjhimassa purisassa samantā",
  "atk-vin02a21:62_2": "udakukkhepāti yaṁ ṭhānaṁ majjhimassa purisassa samantato udakukkhepena paricchinnaṁ.",
  "atk-vin02a21:62_3": "Kathaṁ pana udakaṁ ukkhipitabbaṁ? Yathā akkhadhuttā dāruguḷaṁ khipanti, evaṁ udakaṁ",
  "atk-vin02a21:62_4": "vā vālikaṁ vā hatthena gahetvā thāmamajjhimena purisena sabbathāmena khipitabbaṁ.",
  "atk-vin02a21:62_5": "Yattha evaṁ khittaṁ udakaṁ vā vālikā vā patati, ayameko udakukkhepo. Tassa anto hatthapāsaṁ",
  "atk-vin02a21:62_6": "vijahitvā ṭhito kammaṁ kopeti. Yāva parisā vaḍḍhati, tāva sīmāpi vaḍḍhati. Parisapariyantato",
  "atk-vin02a21:62_7": "udakukkhepoyeva pamāṇaṁ. Jātassarasamuddesupi eseva nayo.",
  "atk-vin02a21:63_0": "Ettha ca sace nadī nātidīghā hoti, pabhavato paṭṭhāya yāva mukhadvārā sabbattha saṅgho",
  "atk-vin02a21:63_1": "nisīdati, udakukkhepasīmākammaṁ natthi, sakalāpi nadī etesaṁyeva bhikkhūnaṁ pahoti.",
  "atk-vin02a21:63_2": "Yaṁ pana mahāsumattherena vuttaṁ “yojanaṁ pavattamānāyeva nadī, tatrāpi upari addhayojanaṁ",
  "atk-vin02a21:63_3": "pahāya heṭṭhā addhayojane kammaṁ kātuṁ vaṭṭatī”ti, taṁ mahāpadumatthereneva paṭikkhittaṁ.",
  "atk-vin02a21:63_4": "Bhagavatā hi “timaṇḍalaṁ paṭicchādetvā yattha katthaci uttarantiyā bhikkhuniyā antaravāsako",
  "atk-vin02a21:63_5": "temiyatī”ti idaṁ nadiyā pamāṇaṁ vuttaṁ, na yojanaṁ vā addhayojanaṁ vā. Tasmā yā imassa",
  "atk-vin02a21:63_6": "suttassa vasena pubbe vuttalakkhaṇā nadī, tassā pabhavato paṭṭhāya saṅghakammaṁ kātuṁ",
  "atk-vin02a21:63_7": "vaṭṭatīti. Sace panettha bahū bhikkhū visuṁ visuṁ kammaṁ karonti, sabbehi attano",
  "atk-vin02a21:63_8": "ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo.",
  "atk-vin02a21:63_9": "Tato adhikaṁ vaṭṭatiyeva, ūnakaṁ pana na vaṭṭatīti vuttaṁ. Jātassarasamuddesupi eseva nayo.",
  "atk-vin02a21:64_0": "Nadiyā pana kammaṁ karissāmāti gatehi sace nadī paripuṇṇā hoti samatittikā, udakasāṭikaṁ",
  "atk-vin02a21:64_1": "nivāsetvāpi antonadiyaṁyeva kammaṁ kātabbaṁ. Sace na sakkonti, nāvāyapi ṭhatvā kātabbaṁ.",
  "atk-vin02a21:64_2": "Gacchantiyā pana nāvāya kātuṁ na vaṭṭati. Kasmā? Udakukkhepamattameva hi sīmā, taṁ",
  "atk-vin02a21:64_3": "nāvā sīghameva atikkāmeti. Evaṁ sati aññissā sīmāya ñatti aññissā anusāvanā hoti,",
  "atk-vin02a21:64_4": "tasmā nāvaṁ arittena vā ṭhapetvā pāsāṇe vā lambitvā antonadiyaṁ jātarukkhe vā bandhitvā",
  "atk-vin02a21:64_5": "kammaṁ kātabbaṁ. Antonadiyaṁ baddhaaṭṭakepi antonadiyaṁ jātarukkhepi ṭhitehi kātuṁ vaṭṭati.",
  "atk-vin02a21:65_0": "Sace pana rukkhassa sākhā vā tato nikkhantapāroho vā bahinadītīre vihārasīmāya vā",
  "atk-vin02a21:65_1": "gāmasīmāya vā patiṭṭhito, sīmaṁ vā sodhetvā sākhaṁ vā chinditvā kammaṁ kātabbaṁ.",
  "atk-vin02a21:65_2": "Bahinadītīre jātarukkhassa antonadiyaṁ paviṭṭhasākhāya vā pārohe vā nāvaṁ bandhitvā",
  "atk-vin02a21:65_3": "kammaṁ kātuṁ na vaṭṭati. Karontehi sīmā vā sodhetabbā, chinditvā vāssa bahipatiṭṭhitabhāvo",
  "atk-vin02a21:65_4": "nāsetabbo. Nadītīre pana khāṇukaṁ koṭṭetvā tattha baddhanāvāya na vaṭṭatiyeva.",
  "atk-vin02a21:66_0": "Nadiyaṁ setuṁ karonti, sace antonadiyaṁyeva setu vā setupādā vā, setumhi ṭhitehi",
  "atk-vin02a21:66_1": "kammaṁ kātuṁ vaṭṭati. Sace pana setu vā setupādā vā bahitīre patiṭṭhitā, kammaṁ kātuṁ",
  "atk-vin02a21:66_2": "na vaṭṭati, sīmaṁ sodhetvā kātabbaṁ. Atha setupādā anto, setu pana ubhinnampi tīrānaṁ",
  "atk-vin02a21:66_3": "upariākāse ṭhito, vaṭṭati. Antonadiyaṁ pāsāṇo vā dīpako vā hoti, tassa yattakaṁ padesaṁ",
  "atk-vin02a21:66_4": "pubbe vuttappakāre pakativassakāle vassānassa catūsu māsesu udakaṁ ottharati, so",
  "atk-vin02a21:66_5": "nadīsaṅkhyameva gacchati. Ativuṭṭhikāle pana oghena otthaṭokāso na gahetabbo, so",
  "atk-vin02a21:66_6": "hi gāmasīmāsaṅkhyameva gacchati.",
  "atk-vin02a21:67_0": "Nadito mātikaṁ nīharantā nadiyaṁ āvaraṇaṁ karonti, tañce ottharitvā vā vinibbijjhitvā",
  "atk-vin02a21:67_1": "vā udakaṁ gacchati, sabbattha pavattanaṭṭhāne kammaṁ kātuṁ vaṭṭati. Sace pana āvaraṇena",
  "atk-vin02a21:67_2": "vā koṭṭakabandhanena vā sotaṁ pacchijjati, udakaṁ nappavattati, appavattanaṭṭhāne",
  "atk-vin02a21:67_3": "kammaṁ kātuṁ na vaṭṭati. Āvaraṇamatthakepi kātuṁ na vaṭṭati. Sace koci āvaraṇappadeso",
  "atk-vin02a21:67_4": "pubbe vuttapāsāṇadīpakappadeso viya udakena ajjhotthariyati, tattha vaṭṭati. So hi",
  "atk-vin02a21:67_5": "nadīsaṅkhyameva gacchati. Nadiṁ vināsetvā taḷākaṁ karonti, heṭṭhā pāḷi baddhā, udakaṁ",
  "atk-vin02a21:67_6": "āgantvā taḷākaṁ pūretvā tiṭṭhati, ettha kammaṁ kātuṁ na vaṭṭati. Upari pavattanaṭṭhāne",
  "atk-vin02a21:67_7": "heṭṭhā ca chaḍḍitamodakaṁ nadiṁ ottharitvā sandanaṭṭhānato paṭṭhāya vaṭṭati. Deve",
  "atk-vin02a21:67_8": "avassante hemantagimhesu vā sukkhanadiyāpi vaṭṭati. Nadito nīhaṭamātikāya na vaṭṭati.",
  "atk-vin02a21:67_9": "Sace sā kālantarena bhijjitvā nadī hoti, vaṭṭati. Kāci nadī kālantarena uppatitvā",
  "atk-vin02a21:67_10": "gāmanigamasīmaṁ ottharitvā pavattati, nadīyeva hoti, kammaṁ kātuṁ vaṭṭati. Sace pana",
  "atk-vin02a21:67_11": "vihārasīmaṁ ottharati, vihārasīmātveva saṅkhyaṁ gacchati.",
  "atk-vin02a21:68_0": "Samuddepi kammaṁ karontehi yaṁ padesaṁ uddhaṁ vaḍḍhanaudakaṁ vā pakativīci vā vegena",
  "atk-vin02a21:68_1": "āgantvā ottharati, tattha kātuṁ na vaṭṭati. Yasmiṁ pana padese pakativīciyo ottharitvā",
  "atk-vin02a21:68_2": "saṇṭhahanti, so udakantato paṭṭhāya antosamuddo nāma, tattha ṭhitehi kammaṁ kātabbaṁ.",
  "atk-vin02a21:68_3": "Sace ūmivego bādhati, nāvāya vā aṭṭake vā ṭhatvā kātabbaṁ. Tesu vinicchayo nadiyaṁ",
  "atk-vin02a21:68_4": "vuttanayeneva veditabbo. Samudde piṭṭhipāsāṇo hoti, taṁ kadāci ūmiyo āgantvā ottharanti,",
  "atk-vin02a21:68_5": "kadāci na ottharanti, tattha kammaṁ kātuṁ na vaṭṭati, so hi gāmasīmāsaṅkhyameva gacchati.",
  "atk-vin02a21:68_6": "Sace pana vīcīsu āgatāsupi anāgatāsupi pakatiudakeneva otthariyati, vaṭṭati. Dīpako",
  "atk-vin02a21:68_7": "vā pabbato vā hoti, so ce dūre hoti macchabandhānaṁ agamanapathe, araññasīmāsaṅkhyameva",
  "atk-vin02a21:68_8": "gacchati. Tesaṁ gamanapariyantassa orato pana gāmasīmāsaṅkhyaṁ gacchati. Tattha gāmasīmaṁ",
  "atk-vin02a21:68_9": "asodhetvā kammaṁ kātuṁ na vaṭṭati. Samuddo gāmasīmaṁ vā nigamasīmaṁ vā ottharitvā",
  "atk-vin02a21:68_10": "tiṭṭhati, samuddova hoti, tattha kammaṁ kātuṁ vaṭṭati. Sace pana vihārasīmaṁ ottharati,",
  "atk-vin02a21:68_11": "vihārasīmātveva saṅkhyaṁ gacchati.",
  "atk-vin02a21:69_0": "Jātassare kammaṁ karontehipi yattha pubbe vuttappakāre vassakāle vasse pacchinnamatte",
  "atk-vin02a21:69_1": "pivituṁ vā hatthapāde vā dhovituṁ udakaṁ na hoti, sukkhati, ayaṁ na jātassaro, gāmakhettasaṅkhyameva",
  "atk-vin02a21:69_2": "gacchati, tattha kammaṁ na kātabbaṁ. Yattha pana vuttappakāre vassakāle udakaṁ santiṭṭhati,",
  "atk-vin02a21:69_3": "ayameva jātassaro. Tassa yattake padese vassānaṁ cātumāse udakaṁ tiṭṭhati, tattha",
  "atk-vin02a21:69_4": "kammaṁ kātuṁ vaṭṭati. Sace gambhīraṁ udakaṁ, aṭṭakaṁ bandhitvā tattha ṭhitehipi jātassarassa",
  "atk-vin02a21:69_5": "anto jātarukkhamhi baddhaaṭṭakepi kātuṁ vaṭṭati. Piṭṭhipāsāṇadīpakesu panettha nadiyaṁ",
  "atk-vin02a21:69_6": "vuttasadisova vinicchayo. Samavassadevakāle pahonakajātassaro pana sacepi dubbuṭṭhikāle",
  "atk-vin02a21:69_7": "vā gimhahemantesu vā sukkhati, nirudako hoti, tattha saṅghakammaṁ kātuṁ vaṭṭati.",
  "atk-vin02a21:69_8": "Yaṁ andhakaṭṭhakathāyaṁ vuttaṁ “sabbo jātassaro sukkho anodako, gāmakhettaṁyeva bhajatī”ti,",
  "atk-vin02a21:69_9": "taṁ na gahetabbaṁ. Sace panettha udakatthāya āvāṭaṁ vā pokkharaṇīādīni vā khaṇanti,",
  "atk-vin02a21:69_10": "taṁ ṭhānaṁ ajātassaro hoti, gāmasīmāsaṅkhyaṁ gacchati. Lābutipusakādivappe katepi eseva nayo.",
  "atk-vin02a21:70_0": "Sace pana taṁ pūretvā thalaṁ vā karonti, ekasmiṁ disābhāge pāḷiṁ bandhitvā sabbameva",
  "atk-vin02a21:70_1": "taṁ mahātaḷākaṁ vā karonti, sabbopi ajātassaro hoti, gāmasīmāsaṅkhyameva gacchati.",
  "atk-vin02a21:70_2": "Loṇīpi jātassarasaṅkhyameva gacchati. Vassike cattāro māse udakaṭṭhānokāse kammaṁ kātuṁ vaṭṭatīti.",
  "atk-vin02a21:71_0": "148.Sīmāya sīmaṁ sambhindantīti attano sīmāya paresaṁ baddhasīmaṁ sambhindanti. Sace",
  "atk-vin02a21:71_1": "hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ",
  "atk-vin02a21:71_2": "saṁsaṭṭhaviṭapā honti, tesu ambassa pacchimadisābhāge jambū. Vihārasīmā ca jambuṁ",
  "atk-vin02a21:71_3": "anto katvā ambaṁ kittetvā baddhā hoti, atha pacchā tassa vihārassa puratthimāya disāya",
  "atk-vin02a21:71_4": "vihāraṁ katvā sīmaṁ bandhantā taṁ ambaṁ anto katvā jambuṁ kittetvā bandhanti, sīmāya",
  "atk-vin02a21:71_5": "sīmā sambhinnā hoti. Evaṁ chabbaggiyā akaṁsu, tenāha – “sīmāya sīmaṁ sambhindantī”ti.",
  "atk-vin02a21:72": "Sīmāya sīmaṁ ajjhottharantīti attano sīmāya paresaṁ baddhasīmaṁ ajjhottharanti;",
  "atk-vin02a21:73_0": "Paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ bandhanti.",
  "atk-vin02a21:73_1": "Sīmantarikaṁ ṭhapetvā sīmaṁ sammannitunti ettha sace paṭhamataraṁ katassa vihārassa",
  "atk-vin02a21:73_2": "sīmā asammatā hoti, sīmāya upacāro ṭhapetabbo. Sace sammatā hoti, pacchimakoṭiyā",
  "atk-vin02a21:73_3": "hatthamattā sīmantarikā ṭhapetabbā. Kurundiyaṁ vidatthimattampi, mahāpaccariyaṁ caturaṅgulamattampi",
  "atk-vin02a21:73_4": "vaṭṭatīti vuttaṁ. Ekarukkhopi ca dvinnaṁ sīmānaṁ nimittaṁ hoti, so pana vaḍḍhanto",
  "atk-vin02a21:73_5": "sīmāsaṅkaraṁ karoti, tasmā na kātabbo.",
  "atk-vin02a21:74": "Uposathabhedādikathā",
  "atk-vin02a21:75": "149.Cātuddasiko ca pannarasiko cāti ettha cātuddasikassa pubbakicce “ajjuposatho cātuddaso”ti vattabbaṁ.",
  "atk-vin02a21:76_0": "Adhammena vaggantiādīsu sace ekasmiṁ vihāre catūsu bhikkhūsu vasantesu ekassa chandapārisuddhiṁ",
  "atk-vin02a21:76_1": "āharitvā tayo pārisuddhiuposathaṁ karonti, tīsu vā vasantesu ekassa chandapārisuddhiṁ",
  "atk-vin02a21:76_2": "āharitvā dve pātimokkhaṁ uddisanti, adhammena vaggaṁ uposathakammaṁ hoti. Sace pana",
  "atk-vin02a21:76_3": "cattāropi sannipatitvā pārisuddhiuposathaṁ karonti, tayo vā dve vā pātimokkhaṁ uddisanti,",
  "atk-vin02a21:76_4": "adhammena samaggaṁ nāma hoti. Sace catūsu janesu ekassa pārisuddhiṁ āharitvā tayo",
  "atk-vin02a21:76_5": "pātimokkhaṁ uddisanti, tīsu vā janesu ekassa pārisuddhiṁ āharitvā dve pārisuddhiuposathaṁ",
  "atk-vin02a21:76_6": "karonti, dhammena vaggaṁ nāma hoti. Sace pana cattāro ekattha vasantā sabbeva sannipatitvā",
  "atk-vin02a21:76_7": "pātimokkhaṁ uddisanti, tayo pārisuddhiuposathaṁ karonti, dve aññamaññaṁ pārisuddhiuposathaṁ",
  "atk-vin02a21:76_8": "karonti, dhammena samaggaṁ nāma hotīti.",
  "atk-vin02a21:77": "Pātimokkhuddesakathā",
  "atk-vin02a21:78_0": "150.Nidānaṁ uddisitvā avasesaṁ sutena sāvetabbanti “suṇātu me bhante saṅgho…pe… āvikatā",
  "atk-vin02a21:78_1": "hissa phāsu hotī”ti imaṁ nidānaṁ uddisitvā “uddiṭṭhaṁ kho āyasmanto nidānaṁ, tatthāyasmante",
  "atk-vin02a21:78_2": "pucchāmi – kaccittha parisuddhā, dutiyampi pucchāmi…pe… evametaṁ dhārayāmīti. Sutā",
  "atk-vin02a21:78_3": "kho panāyasmantehi cattāro pārājikā dhammā…pe… avivadamānehi sikkhitabba”nti evaṁ",
  "atk-vin02a21:78_4": "avasesaṁ sutena sāvetabbaṁ. Etena nayena sesāpi cattāro pātimokkhuddesā veditabbā.",
  "atk-vin02a21:79_0": "Savarabhayanti aṭavimanussabhayaṁ. Rājantarāyotiādīsu sace bhikkhūsu “uposathaṁ karissāmā”ti",
  "atk-vin02a21:79_1": "nisinnesu rājā āgacchati, ayaṁ rājantarāyo. Corā āgacchanti, ayaṁ corantarāyo. Davadāho",
  "atk-vin02a21:79_2": "vā āgacchati, āvāse vā aggi uṭṭhahati, ayaṁ aggantarāyo. Megho vā uṭṭheti, ogho vā",
  "atk-vin02a21:79_3": "āgacchati, ayaṁ udakantarāyo. Bahū manussā āgacchanti, ayaṁ manussantarāyo. Bhikkhuṁ",
  "atk-vin02a21:79_4": "yakkho gaṇhāti, ayaṁ amanussantarāyo. Byagghādayo caṇḍamigā āgacchanti, ayaṁ vāḷantarāyo.",
  "atk-vin02a21:79_5": "Bhikkhuṁ sappādayo ḍaṁsanti, ayaṁ sarīsapantarāyo. Bhikkhu gilāno vā hoti, kālaṁ",
  "atk-vin02a21:79_6": "vā karoti, verino vā taṁ māretukāmā gaṇhanti, ayaṁ jīvitantarāyo. Manussā ekaṁ vā",
  "atk-vin02a21:79_7": "bahū vā bhikkhū brahmacariyā cāvetukāmā gaṇhanti, ayaṁ brahmacariyantarāyo. Evarūpesu",
  "atk-vin02a21:79_8": "antarāyesu saṁkhittena pātimokkho uddisitabbo, paṭhamo vā uddeso uddisitabbo, ādimhi",
  "atk-vin02a21:79_9": "dve tayo cattāro vā. Ettha ca dutiyādīsu uddesesu yasmiṁ apariyosite antarāyo hoti,",
  "atk-vin02a21:79_10": "sopi suteneva sāvetabbo.",
  "atk-vin02a21:80_0": "Anajjhiṭṭhāti anāṇattā ayācitā vā. Ajjhesanā cettha saṅghena sammatadhammajjhesakāyattā",
  "atk-vin02a21:80_1": "vā saṅghattherāyattā vā, tasmiṁ dhammajjhesake asati saṅghattheraṁ āpucchitvā vā",
  "atk-vin02a21:80_2": "tena yācito vā bhāsituṁ labhati. Saṅghattherenāpi sace vihāre bahū dhammakathikā",
  "atk-vin02a21:80_3": "honti, vārapaṭipāṭiyā vattabbā – “tvaṁ dhammaṁ bhaṇa, dhammaṁ kathehi, dhammadānaṁ",
  "atk-vin02a21:80_4": "dehī”ti vā vuttena tīhipi vidhīhi dhammo bhāsitabbo. “Osārehī”ti vutto pana osāretumeva",
  "atk-vin02a21:80_5": "labhati, “kathehī”ti vutto kathetumeva, “sarabhaññaṁ bhaṇāhī”ti vutto sarabhaññameva.",
  "atk-vin02a21:80_6": "Saṅghattheropi ca uccatare āsane nisinno yācituṁ na labhati. Sace upajjhāyo ceva",
  "atk-vin02a21:80_7": "saddhivihāriko ca honti, upajjhāyo ca naṁ uccāsane nisinno “bhaṇāhī”ti vadati, sajjhāyaṁ",
  "atk-vin02a21:80_8": "adhiṭṭhahitvā bhaṇitabbaṁ. Sace panettha daharā bhikkhū honti, tesaṁ “bhaṇāmī”ti bhaṇitabbaṁ.",
  "atk-vin02a21:81_0": "Sace vihāre saṅghatthero attanoyeva nissitake bhaṇāpeti, aññe madhurabhāṇakepi nājjhesati,",
  "atk-vin02a21:81_1": "so aññehi vattabbo – “bhante asukaṁ nāma bhaṇāpemā”ti. Sace “bhaṇāpethā”ti vā vadati,",
  "atk-vin02a21:81_2": "tuṇhī vā hoti, bhaṇāpetuṁ vaṭṭati. Sace pana paṭibāhati, na bhaṇāpetabbaṁ. Yadi anāgateyeva",
  "atk-vin02a21:81_3": "saṅghatthere dhammasavanaṁ āraddhaṁ, puna āgate ṭhapetvā āpucchanakiccaṁ natthi.",
  "atk-vin02a21:81_4": "Osāretvā pana kathentena āpucchitvā vā aṭṭhapetvāyeva vā kathetabbaṁ, kathentassa",
  "atk-vin02a21:81_5": "puna āgatepi eseva nayo.",
  "atk-vin02a21:82_0": "Upanisinnakathāyapi saṅghattherova sāmī, tasmā tena sayaṁ vā kathetabbaṁ, añño vā",
  "atk-vin02a21:82_1": "bhikkhu “kathehī”ti vattabbo, no ca kho uccatare āsane nisinnena. Manussānaṁ pana",
  "atk-vin02a21:82_2": "“bhaṇāhī”ti vattuṁ vaṭṭati. Manussā attano jānanakabhikkhuṁ āpucchanti, tena theraṁ",
  "atk-vin02a21:82_3": "āpucchitvā kathetabbaṁ. Sace saṅghatthero “bhante ime pañhaṁ pucchantī”ti puṭṭho",
  "atk-vin02a21:82_4": "“kathehī”ti vā bhaṇati, tuṇhī vā hoti, kathetuṁ vaṭṭati. Antaraghare anumodanādīsupi",
  "atk-vin02a21:82_5": "eseva nayo. Sace saṅghatthero vihāre vā antaraghare vā “maṁ anāpucchitvāpi katheyyāsī”ti",
  "atk-vin02a21:82_6": "anujānāti, laddhakappiyaṁ hoti, sabbattha vattuṁ vaṭṭati.",
  "atk-vin02a21:83_0": "Sajjhāyaṁ karontenāpi thero āpucchitabboyeva. Ekaṁ āpucchitvā sajjhāyantassa aparo",
  "atk-vin02a21:83_1": "āgacchati, puna āpucchanakiccaṁ natthi. Sace vissamissāmīti ṭhapitassa āgacchati,",
  "atk-vin02a21:83_2": "puna ārabhantenāpi āpucchitabbaṁ. Saṅghatthere anāgateyeva āraddhaṁ sajjhāyantassāpi",
  "atk-vin02a21:83_3": "eseva nayo. Ekena saṅghattherena “maṁ anāpucchāpi yathāsukhaṁ sajjhāyāhī”ti anuññāte",
  "atk-vin02a21:83_4": "yathāsukhaṁ sajjhāyituṁ vaṭṭati. Aññasmiṁ pana āgate taṁ āpucchitvāva sajjhāyitabbaṁ.",
  "atk-vin02a21:84": "151.Attanā vā attānaṁ sammannitabbaṁti attanā vā attā sammannitabbo; pucchantena pana parisaṁ oloketvā sace attano upaddavo natthi, vinayo pucchitabbo.",
  "atk-vin02a21:85_0": "153.Katepi okāse puggalaṁ tulayitvāti “atthi nu kho me ito upaddavo, natthī”ti evaṁ",
  "atk-vin02a21:85_1": "upaparikkhitvā. Puramhākanti paṭhamaṁ amhākaṁ. Paṭikaccevāti paṭhamatarameva. Puggalaṁ",
  "atk-vin02a21:85_2": "tulayitvā okāsaṁ kātunti “bhūtameva nu kho āpattiṁ vadati, abhūta”nti evaṁ upaparikkhitvā",
  "atk-vin02a21:85_3": "okāsaṁ kātuṁ anujānāmīti attho.",
  "atk-vin02a21:86": "Adhammakammapaṭikkosanādikathā",
  "atk-vin02a21:87_0": "154.Adhammakammaṁ vuttanayameva. Paṭikkositunti vāretuṁ. Diṭṭhimpi āvikātunti “adhammakammaṁ",
  "atk-vin02a21:87_1": "idaṁ na me khamatī”ti evaṁ aññassa santike attano diṭṭhiṁ pakāsetuṁ. Catūhi pañcahītiādi",
  "atk-vin02a21:87_2": "tesaṁ anupaddavatthāya vuttaṁ. Sañcicca na sāventīti yathā na suṇanti evaṁ bhaṇissāmāti",
  "atk-vin02a21:87_3": "sañcicca saṇikaṁ uddisanti.",
  "atk-vin02a21:88_0": "155.Therādhikanti therādhīnaṁ; therāyattaṁ bhavitunti attho. “Therādheyya”ntipi pāṭho,",
  "atk-vin02a21:88_1": "tasmā therena sayaṁ vā uddisitabbaṁ, añño vā ajjhesitabbo. Ajjhesanavidhānañcettha",
  "atk-vin02a21:88_2": "dhammajjhesane vuttanayameva. So najānāti uposathaṁ vātiādīsu cātuddasikapannarasikabhedena",
  "atk-vin02a21:88_3": "duvidhaṁ, saṅghauposathādibhedena navavidhañca uposathaṁ na jānāti, catubbidhaṁ uposathakammaṁ",
  "atk-vin02a21:88_4": "na jānāti, duvidhaṁ pātimokkhaṁ na jānāti, navavidhaṁ pātimokkhuddesaṁ na jānāti.",
  "atk-vin02a21:88_5": "Yo tattha bhikkhu byatto paṭibaloti ettha kiñcāpi daharassāpi byattassa pātimokkho",
  "atk-vin02a21:88_6": "anuññāto. Atha kho ettha ayamadhippāyo. Sace therassa pañca vā cattāro vā tayo vā",
  "atk-vin02a21:88_7": "pātimokkhuddesā nāgacchanti; dve pana akhaṇḍā suvisadā vācuggatā honti, therāyattova",
  "atk-vin02a21:88_8": "pātimokkhā. Sace pana ettakampi visadaṁ kātuṁ na sakkoti, byattassa bhikkhuno āyatto hoti.",
  "atk-vin02a21:89": "Sāmantā āvāsāti sāmantaṁ āvāsaṁ. Sajjukanti tadaheva āgamanatthāya. Navaṁ bhikkhuṁ āṇāpetunti ettha yo sakkoti uggahetuṁ, evarūpo āṇāpetabbo, na bālo.",
  "atk-vin02a21:90": "Pakkhagaṇanādiuggahaṇānujānanakathā",
  "atk-vin02a21:91": "156.Katimī bhanteti ettha katīnaṁ pūraṇīti katimī. Kālavatoti kālasseva; pagevāti attho.",
  "atk-vin02a21:92": "158.Yaṁ kālaṁ saratīti ettha sāyampi “ajjuposatho samannāharathā”ti ārocetuṁ vaṭṭati.",
  "atk-vin02a21:93_0": "159.Therena bhikkhunā navaṁ bhikkhuṁ āṇāpetunti etthāpi kiñci kammaṁ karonto vā sadākālameva",
  "atk-vin02a21:93_1": "eko vā bhāranittharaṇako vā sarabhāṇakadhammakathikādīsu aññataro vā na uposathāgārasammajjanatthaṁ",
  "atk-vin02a21:93_2": "āṇāpetabbo, avasesā pana vārena āṇāpetabbā. Sace āṇatto sammuñjaniṁ tāvakālikampi",
  "atk-vin02a21:93_3": "na labhati, sākhābhaṅgaṁ kappiyaṁ kāretvā sammajjitabbaṁ, tampi alabhantassa laddhakappiyaṁ hoti.",
  "atk-vin02a21:94_0": "160. Āsanapaññāpanāṇattiyampi vuttanayeneva āṇāpetabbo. Āṇattena ca sace uposathāgāre",
  "atk-vin02a21:94_1": "āsanāni natthi, saṅghikāvāsatopi āharitvā paññapetvā puna āharitabbāni. Āsanesu asati",
  "atk-vin02a21:94_2": "kaṭasārakepi taṭṭikāyopi paññapetuṁ vaṭṭati, taṭṭikāsupi asati sākhābhaṅgāni kappiyaṁ",
  "atk-vin02a21:94_3": "kāretvā paññapetabbāni, kappiyakārakaṁ alabhantassa laddhakappiyaṁ hoti.",
  "atk-vin02a21:95_0": "161. Padīpakaraṇepi vuttanayeneva āṇāpetabbo. Āṇāpentena ca “amukasmiṁ nāma okāse",
  "atk-vin02a21:95_1": "telaṁ vā vaṭṭi vā kapallikā vā atthi, taṁ gahetvā karohī”ti vattabbo. Sace telādīni",
  "atk-vin02a21:95_2": "natthi, pariyesitabbāni, pariyesitvā alabhantassa laddhakappiyaṁ hoti. Apica kapāle aggipi jāletabbo.",
  "atk-vin02a21:96": "Disaṁgamikādivatthukathā",
  "atk-vin02a21:97_0": "163.Saṅgahetabboti “sādhu bhante āgatāttha, idha bhikkhā sulabhā sūpabyañjanaṁ atthi,",
  "atk-vin02a21:97_1": "vasatha anukkaṇṭhamānā”ti evaṁ piyavacanena saṅgahetabbo. Punappunaṁ tathākaraṇavasena",
  "atk-vin02a21:97_2": "anuggahetabbo. “Āma vasissāmī”ti paṭivacanadāpanena upalāpetabbo. Atha vā catūhi",
  "atk-vin02a21:97_3": "paccayehi saṅgahetabbo ceva anuggahetabbo ca. Piyavacanena upalāpetabbo, kaṇṇasukhaṁ",
  "atk-vin02a21:97_4": "ālapitabboti attho. Cuṇṇādīhi upaṭṭhāpetabbo. Āpatti dukkaṭassāti sace sakalopi saṅgho",
  "atk-vin02a21:97_5": "na karoti, sabbesaṁ dukkaṭaṁ. Idha neva therā na daharā muccanti, sabbehi vārena",
  "atk-vin02a21:97_6": "upaṭṭhāpetabbo. Attano vāre anupaṭṭhahantassa āpatti. Tena pana mahātherānaṁ pariveṇasammajjanadantakaṭṭhadānādīni",
  "atk-vin02a21:97_7": "na sāditabbāni. Evampi sati mahātherehi sāyaṁpātaṁ upaṭṭhānaṁ āgantabbaṁ. Tena pana",
  "atk-vin02a21:97_8": "tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ. Sacassa saddhiṁcarā",
  "atk-vin02a21:97_9": "bhikkhuupaṭṭhākā atthi, “mayhaṁ upaṭṭhākā atthi, tumhe appossukkā viharathā”ti vattabbaṁ.",
  "atk-vin02a21:97_10": "Athāpissa saddhiṁcarā natthi, tasmiṁyeva pana vihāre eko vā dve vā vattasampannā",
  "atk-vin02a21:97_11": "vadanti “mayaṁ therassa kattabbaṁ karissāma, avasesā phāsu viharantū”ti sabbesaṁ anāpatti.",
  "atk-vin02a21:98_0": "So āvāso gantabboti uposathakaraṇatthāya anvaddhamāsaṁ gantabbo. So ca kho utuvasseyeva,",
  "atk-vin02a21:98_1": "vassāne pana yaṁ kattabbaṁ, taṁ dassetuṁ “vassaṁ vasanti bālā abyattā”tiādimāha.",
  "atk-vin02a21:98_2": "Tattha na bhikkhave tehi bhikkhūhi tasmiṁ āvāse vassaṁ vasitabbanti purimikāya pātimokkhuddesakena",
  "atk-vin02a21:98_3": "vinā na vassaṁ upagantabbaṁ. Sace so vassūpagatānaṁ pakkamati vā, vibbhamati vā,",
  "atk-vin02a21:98_4": "kālaṁ vā karoti, aññasmiṁ satiyeva pacchimikāya vasituṁ vaṭṭati, asati aññattha gantabbaṁ,",
  "atk-vin02a21:98_5": "agacchantānaṁ dukkaṭaṁ. Sace pana pacchimikāya pakkamati vā vibbhamati vā kālaṁ vā",
  "atk-vin02a21:98_6": "karoti, māsadvayaṁ vasitabbaṁ.",
  "atk-vin02a21:99": "Pārisuddhidānakathā",
  "atk-vin02a21:100_0": "164.Kāyena viññāpetīti pārisuddhidānaṁ yena kenaci aṅgapaccaṅgena viññāpeti jānāpeti;",
  "atk-vin02a21:100_1": "vācaṁ pana nicchāretuṁ sakkonto vācāya viññāpeti; ubhayathā sakkonto kāyavācāhi.",
  "atk-vin02a21:100_2": "Saṅghena tattha gantvā uposatho kātabboti sace bahū tādisā gilānā honti, saṅghena",
  "atk-vin02a21:100_3": "paṭipāṭiyā ṭhatvā sabbe hatthapāse kātabbā. Sace dūre dūre honti, saṅgho nappahoti,",
  "atk-vin02a21:100_4": "taṁ divasaṁ uposatho na kātabbo, natveva vaggena saṅghena uposatho kātabbo.",
  "atk-vin02a21:101_0": "Tattheva pakkamatīti saṅghamajjhaṁ anāgantvā tatova katthaci gacchati. Sāmaṇero paṭijānātīti",
  "atk-vin02a21:101_1": "“sāmaṇero aha”nti evaṁ paṭijānāti; bhūtaṁyeva vā sāmaṇerabhāvaṁ āroceti, pacchā vā",
  "atk-vin02a21:101_2": "sāmaṇerabhūmiyaṁ tiṭṭhatīti attho. Esa nayo sabbattha.",
  "atk-vin02a21:102_0": "Saṅghappatto pakkamatīti sabbantimena paricchedena uposathatthāya sannipatitānaṁ",
  "atk-vin02a21:102_1": "catunnaṁ bhikkhūnaṁ hatthapāsaṁ patvā pakkamati. Esa nayo sabbattha. Ettha ca ekena",
  "atk-vin02a21:102_2": "bahūnampi āhaṭā pārisuddhi āhaṭāva hoti. Sace pana so antarāmagge aññaṁ bhikkhuṁ",
  "atk-vin02a21:102_3": "disvā yesaṁ anena pārisuddhi gahitā, tesañca attano ca pārisuddhiṁ deti, tasseva",
  "atk-vin02a21:102_4": "pārisuddhi āgacchati, itarā pana bilāḷasaṅkhalikapārisuddhi nāma hoti. Sā na āgacchati.",
  "atk-vin02a21:103_0": "Sutto na ārocetīti āgantvā supati, “asukena pārisuddhi dinnā”ti na āroceti. Pārisuddhihārakassa",
  "atk-vin02a21:103_1": "anāpattīti ettha sace sañcicca nāroceti, dukkaṭaṁ āpajjati, pārisuddhi pana āhaṭāva",
  "atk-vin02a21:103_2": "hoti. Asañcicca anārocitattā panassa anāpatti, ubhinnampi ca uposatho katoyeva hoti.",
  "atk-vin02a21:104": "Chandadānakathā",
  "atk-vin02a21:105_0": "165. Chandadānepi pārisuddhidāne vuttasadisoyeva vinicchayo. Pārisuddhiṁ dentena",
  "atk-vin02a21:105_1": "chandampidātunti ettha sace pārisuddhimeva deti na chandaṁ, uposatho kato hoti. Yaṁ",
  "atk-vin02a21:105_2": "pana saṅgho aññaṁ kammaṁ karoti, taṁ akataṁ hoti. Chandameva deti na pārisuddhiṁ,",
  "atk-vin02a21:105_3": "bhikkhusaṅghassa uposathopi kammampi katameva hoti, chandadāyakassa pana uposatho",
  "atk-vin02a21:105_4": "akato hoti. Sacepi koci bhikkhu nadiyā vā sīmāya vā uposathaṁ adhiṭṭhahitvā āgacchati,",
  "atk-vin02a21:105_5": "“kato mayā uposatho”ti acchituṁ na labhati, sāmaggī vā chando vā dātabbo.",
  "atk-vin02a21:106": "167.Saratipi uposathaṁ napi saratīti ekadā sarati, ekadā na sarati. Atthi neva saratīti yo ekantaṁ neva sarati, tassa sammutidānakiccaṁ natthi. Anāgacchantopi kammaṁ na kopeti.",
  "atk-vin02a21:107": "Saṅghuposathādikathā",
  "atk-vin02a21:108_0": "168.So deso sammajjitvāti taṁ desaṁ sammajjitvā, upayogatthe paccattaṁ. Pānīyaṁ paribhojanīyantiādi",
  "atk-vin02a21:108_1": "pana uttānatthameva. Kasmā panetaṁ vuttaṁ? Uposathassa pubbakaraṇādidassanatthaṁ.",
  "atk-vin02a21:108_2": "Tenāhu aṭṭhakathācariyā –",
  "atk-vin02a21:109": "“Sammajjanī padīpo ca, udakaṁ āsanena ca;",
  "atk-vin02a21:110": "Uposathassa etāni, pubbakaraṇanti vuccati”.",
  "atk-vin02a21:111": "Iti imāni cattāri “pubbakaraṇa”nti akkhātāni.",
  "atk-vin02a21:112": "“Chandapārisuddhiutukkhānaṁ, bhikkhugaṇanā ca ovādo;",
  "atk-vin02a21:113": "Uposathassa etāni, pubbakiccanti vuccati.",
  "atk-vin02a21:114": "Iti imāni pañca pubbakaraṇato pacchā kattabbāni “pubbakicca”nti akkhātāni.",
  "atk-vin02a21:115": "“Uposatho yāvatikā ca bhikkhū kammappattā,",
  "atk-vin02a21:116": "Sabhāgāpattiyo ca na vijjanti;",
  "atk-vin02a21:117": "Vajjanīyā ca puggalā tasmiṁ na honti,",
  "atk-vin02a21:118": "Pattakallanti vuccati”.",
  "atk-vin02a21:119": "Iti imāni cattāri “pattakalla”nti akkhātānīti.",
  "atk-vin02a21:120_0": "Tehisaddhinti tehi āgatehi saddhiṁ etāni pubbakaraṇādīni katvā uposatho kātabbo.",
  "atk-vin02a21:120_1": "Ajja me uposathoti ettha sace pannaraso hoti, “ajja me uposatho pannaraso”tipi adhiṭṭhātuṁ",
  "atk-vin02a21:120_2": "vaṭṭati. Cātuddasikepi eseva nayo.",
  "atk-vin02a21:121": "Āpattipaṭikammavidhikathā",
  "atk-vin02a21:122_0": "169.Bhagavatā paññattaṁ “na sāpattikena uposatho kātabbo”ti idaṁ “yassa siyā āpattī”tiādivacaneneva",
  "atk-vin02a21:122_1": "pārisuddhidānapaññāpanena ca pārisuddhiuposathapaññāpanena ca paññattaṁ hotīti veditabbaṁ.",
  "atk-vin02a21:122_2": "Itthannāmaṁ āpattinti thullaccayādīsu ekissā nāmaṁ gahetvā “thullaccayaṁ āpattiṁ",
  "atk-vin02a21:122_3": "pācittiyaṁ āpatti”nti evaṁ vattabbaṁ. Taṁ paṭidesemīti idaṁ “taṁ tumhamūle, taṁ tuyhamūle",
  "atk-vin02a21:122_4": "paṭidesemī”ti vuttepi suvuttameva hoti. Passasīti idañca “passasi āvuso taṁ āpattiṁ,",
  "atk-vin02a21:122_5": "passatha bhante taṁ āpatti”nti evaṁ vattabbaṁ. Āma passāmīti idaṁ pana “āma bhante",
  "atk-vin02a21:122_6": "passāmi, āma āvuso passāmī”ti evaṁ vuttampi suvuttameva hoti. Āyatiṁ saṁvareyyāsīti",
  "atk-vin02a21:122_7": "ettha pana sace vuḍḍhataro “āyatiṁ saṁvareyyāthā”ti vattabbo. Evaṁ vuttena pana “sādhu",
  "atk-vin02a21:122_8": "suṭṭhu saṁvarissāmī”ti vattabbameva.",
  "atk-vin02a21:123_0": "Yadā nibbematikoti ettha sace panesa nibbematiko na hoti, vatthuṁ kittetvāva desetuṁ",
  "atk-vin02a21:123_1": "vaṭṭatīti andhakaṭṭhakathāyaṁ vuttaṁ. Tatrāyaṁ desanāvidhi – sace meghacchanne sūriye",
  "atk-vin02a21:123_2": "“kālo nu kho no”ti vematiko bhuñjati, tena bhikkhunā “ahaṁ bhante vematiko bhuñjiṁ”,",
  "atk-vin02a21:123_3": "sace kālo atthi, “sambahulā dukkaṭā āpattiyo āpannomhi, no ce atthi, “sambahulā pācittiyā",
  "atk-vin02a21:123_4": "āpannomhī”ti evaṁ vatthuṁ kittetvā “ahaṁ bhante yā tasmiṁ vatthusmiṁ sambahulā dukkaṭā",
  "atk-vin02a21:123_5": "vā pācittiyā vā āpattiyo āpanno, tā tumhamūle paṭidesemī”ti vattabbaṁ. Esa nayo sabbāpattīsu.",
  "atk-vin02a21:124_0": "Na bhikkhave sabhāgā āpattīti ettha yaṁ dvepi janā vikālabhojanādinā sabhāgavatthunā",
  "atk-vin02a21:124_1": "āpattiṁ āpajjanti, evarūpā vatthusabhāgā “sabhāgā”ti vuccati. Vikālabhojanappaccayā",
  "atk-vin02a21:124_2": "āpannaṁ pana anatirittabhojanapaccayā āpannassa santike desetuṁ vaṭṭati. Yāpi cāyaṁ",
  "atk-vin02a21:124_3": "vatthusabhāgā, sāpi desitā sudesitāva. Aññaṁ pana desanapaccayā desako, paṭiggahaṇappaccayā",
  "atk-vin02a21:124_4": "paṭiggahako cāti ubhopi dukkaṭaṁ āpajjanti, taṁ nānāvatthukaṁ hoti, tasmā aññamaññaṁ desetuṁ vaṭṭati.",
  "atk-vin02a21:125_0": "170.Sāmanto bhikkhu evamassa vacanīyoti ettha sabhāgoyeva vattabbo. Visabhāgassa",
  "atk-vin02a21:125_1": "hi vuccamāne bhaṇḍanakalahasaṅghabhedādīnipi honti, tasmā tassa avatvā “ito vuṭṭhahitvā",
  "atk-vin02a21:125_2": "paṭikarissāmī”ti ābhogaṁ katvā uposatho kātabboti andhakaṭṭhakathāyaṁ vuttaṁ.",
  "atk-vin02a21:126": "Anāpattipannarasakādikathā",
  "atk-vin02a21:127_0": "172. Anāpattipannarasake – te na jāniṁsūti sīmaṁ okkantāti vā okkamantīti vāti na",
  "atk-vin02a21:127_1": "jāniṁsu. Athaññe āvāsikā bhikkhū āgacchantīti gāmaṁ vā araññaṁ vā kenaci karaṇīyena",
  "atk-vin02a21:127_2": "gantvā tesaṁ nisinnaṭṭhānaṁ āgacchanti. Vaggā samaggasaññinoti tesaṁ sīmaṁ okkantattā",
  "atk-vin02a21:127_3": "vaggā; sīmaṁ okkantabhāvassa ajānanato samaggasaññino.",
  "atk-vin02a21:128": "173. Vaggāvaggasaññipannarasake – te jānantīti pabbate vā thale vā ṭhitā sīmaṁ okkante vā okkamante vā passanti. Vematikapannarasakaṁ uttānameva.",
  "atk-vin02a21:129_0": "175. Kukkuccapakatapannarasake – yathā icchāya abhibhūto “icchāpakato”ti vuccati,",
  "atk-vin02a21:129_1": "evaṁ pubbabhāge sanniṭṭhānaṁ katvāpi karaṇakkhaṇe akappiye akappiyasaññitāsaṅkhātena",
  "atk-vin02a21:129_2": "kukkuccena abhibhūtā “kukkuccapakatā”ti veditabbā.",
  "atk-vin02a21:130": "176. Bhedapurekkhārapannarasake – akusalabalavatāya thullaccayaṁ vuttaṁ.",
  "atk-vin02a21:131": "Sīmokkantikapeyyālakathā",
  "atk-vin02a21:132_0": "177. Āvāsikenaāgantukapeyyāle – yathā purime āvāsikenaāvāsikapeyyāle “te na jānanti",
  "atk-vin02a21:132_1": "athaññe āvāsikā”tiādi vuttaṁ, evaṁ “te na jānanti athaññe āgantukā”tiādinā nayena",
  "atk-vin02a21:132_2": "sabbaṁ veditabbaṁ. Āgantukenaāvāsikapeyyāle pana – yathā purimapeyyāle “āvāsikā bhikkhū",
  "atk-vin02a21:132_3": "sannipatantī”ti āgataṁ, evaṁ “āgantukā bhikkhū sannipatantī”ti ānetabbaṁ. Āgantukenaāgantukapeyyāle",
  "atk-vin02a21:132_4": "pana – ubhayapadesu āgantukavasena yojetabboti.",
  "atk-vin02a21:133_0": "178.Āvāsikānaṁ bhikkhūnaṁ cātuddaso hoti, āgantukānaṁ pannarasoti ettha yesaṁ pannaraso,",
  "atk-vin02a21:133_1": "te tiroraṭṭhato vā āgatā, atītaṁ vā uposathaṁ cātuddasikaṁ akaṁsūti veditabbā. Āvāsikānaṁ",
  "atk-vin02a21:133_2": "anuvattitabbanti āvāsikehi “ajjuposatho cātuddaso”ti pubbakicce kariyamāne anuvattitabbaṁ,",
  "atk-vin02a21:133_3": "na paṭikkositabbaṁ. Na akāmā dātabbāti na anicchāya dātabbā.",
  "atk-vin02a21:134": "Liṅgādidassanakathā",
  "atk-vin02a21:135_0": "179.Āvāsikākāranti āvāsikānaṁ ākāraṁ. Esa nayo sabbattha. Ākāro nāma yena tesaṁ vattasampannā",
  "atk-vin02a21:135_1": "vā na vāti ācārasaṇṭhānaṁ gayhati. Liṅgaṁ nāma yaṁ te tattha tattha līne gamayati;",
  "atk-vin02a21:135_2": "adissamānepi jānāpetīti attho. Nimittaṁ nāma yaṁ disvā te atthīti ñāyanti. Uddeso",
  "atk-vin02a21:135_3": "nāma yena te evarūpaparikkhārāti uddisanti; apadesaṁ labhantīti attho. Sabbametaṁ",
  "atk-vin02a21:135_4": "supaññattamañcapīṭhādīnañceva padasaddādīnañca adhivacanaṁ, yathāyogaṁ pana yojetabbaṁ.",
  "atk-vin02a21:135_5": "Āgantukākārādīsupi eseva nayo. Tattha aññātakanti aññesaṁ santakaṁ. Pādānaṁ dhotaṁ",
  "atk-vin02a21:135_6": "udakanissekanti pādānaṁ dhotānaṁ udakanissekaṁ. Bahuvacanassa ekavacanaṁ veditabbaṁ.",
  "atk-vin02a21:135_7": "“Pādānaṁ dhotaudakanisseka”nti vā pāṭho; pādānaṁ dhovanaudakanissekanti attho.",
  "atk-vin02a21:136_0": "180. Nānāsaṁvāsakādivatthūsu – samānasaṁvāsakadiṭṭhinti “samānasaṁvāsakā ete”ti diṭṭhiṁ.",
  "atk-vin02a21:136_1": "Na pucchantīti tesaṁ laddhiṁ na pucchanti; apucchitvāva vattapaṭivattiṁ katvā ekato",
  "atk-vin02a21:136_2": "uposathaṁ karonti. Nābhivitarantīti nānāsaṁvāsakabhāvaṁ maddituṁ abhibhavituṁ na",
  "atk-vin02a21:136_3": "sakkonti; taṁ diṭṭhiṁ na nissajjāpentīti attho.",
  "atk-vin02a21:137": "Nagantabbagantabbavārakathā",
  "atk-vin02a21:138_0": "181.Sabhikkhukā āvāsāti yasmiṁ āvāse uposathakārakā bhikkhū atthi, tamhā āvāsā yaṁ",
  "atk-vin02a21:138_1": "na sakkoti tadaheva āgantuṁ, so āvāso uposathaṁ akatvā na gantabbo. Aññatra saṅghenāti",
  "atk-vin02a21:138_2": "saṅghappahonakehi bhikkhūhi vinā. Aññatra antarāyāti pubbe vuttaṁ dasavidhaṁ antarāyaṁ",
  "atk-vin02a21:138_3": "vinā. Sabbantimena pana paricchedena attacatutthena antarāye vā sati gantuṁ vaṭṭati.",
  "atk-vin02a21:138_4": "Anāvāsoti navakammasālādiko yo koci padeso. Yathā ca āvāsādayo na gantabbā; evaṁ",
  "atk-vin02a21:138_5": "sace vihāre uposathaṁ karonti, uposathādhiṭṭhānatthaṁ sīmāpi nadīpi na gantabbā.",
  "atk-vin02a21:138_6": "Sace panettha koci bhikkhu hoti, tassa santikaṁ gantuṁ vaṭṭati. Vissaṭṭhauposathāpi",
  "atk-vin02a21:138_7": "āvāsā gantuṁ vaṭṭati; evaṁ gato adhiṭṭhātumpi labhati. Āraññakenāpi bhikkhunā uposathadivase",
  "atk-vin02a21:138_8": "gāme piṇḍāya caritvā attano vihārameva āgantabbaṁ. Sace aññaṁ vihāraṁ okkamati, tattha",
  "atk-vin02a21:138_9": "uposathaṁ katvāva āgantabbaṁ, akatvā na vaṭṭati.",
  "atk-vin02a21:139_0": "182.Yaṁ jaññā sakkomi ajjeva gantunti yaṁ jāneyya ajjeva tattha gantuṁ sakkomīti;",
  "atk-vin02a21:139_1": "evarūpo āvāso gantabbo. Tattha bhikkhūhi saddhiṁ uposathaṁ karontenāpi hi iminā neva",
  "atk-vin02a21:139_2": "uposathantarāyo kato bhavissatīti.",
  "atk-vin02a21:140": "Vajjanīyapuggalasandassanakathā",
  "atk-vin02a21:141_0": "183.Bhikkhuniyā nisinnaparisāyātiādīsu hatthapāsupagamanameva pamāṇaṁ. Aññatra avuṭṭhitāya",
  "atk-vin02a21:141_1": "parisāyāti idañhi pārivāsiyapārisuddhidānaṁ nāma parisāya vuṭṭhitakālato paṭṭhāya",
  "atk-vin02a21:141_2": "na vaṭṭati, avuṭṭhitāya pana vaṭṭati. Tenāha – “aññatra avuṭṭhitāya parisāyā”ti.",
  "atk-vin02a21:141_3": "Tassa lakkhaṇaṁ bhikkhunivibhaṅge parivāsiyachandadānavaṇṇanato gahetabbaṁ. Anuposatheti",
  "atk-vin02a21:141_4": "cātuddasiko ca pannarasiko cāti ime dve uposathe ṭhapetvā aññasmiṁ divase. Aññatra",
  "atk-vin02a21:141_5": "saṅghasāmaggiyāti yā kosambakabhikkhūnaṁ viya bhinne saṅghe puna saṅghasāmaggī kariyati,",
  "atk-vin02a21:141_6": "tathārūpiṁ saṅghasāmaggiṁ ṭhapetvā. Tadā ca “suṇātu me bhante saṅgho ajjuposatho",
  "atk-vin02a21:141_7": "sāmaggī”ti vatvā kātabbo. Ye pana kismiñcideva appamattake uposathaṁ ṭhapetvā puna",
  "atk-vin02a21:141_8": "samaggā honti, tehi uposatheyeva kātabboti.",
  "atk-vin02a21:142": "Uposathakkhandhakavaṇṇanā niṭṭhitā."
}