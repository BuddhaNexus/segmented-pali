{
  "mil7.3.9:0.1": "Milindapañha",
  "mil7.3.9:0.2": "Opammakathāpañha",
  "mil7.3.9:0.3": "Samuddavagga",
  "mil7.3.9:0.4": "9. Kammakāraṅgapañha",
  "mil7.3.9:1.1": "“Bhante nāgasena, ‘kammakārassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti?",
  "mil7.3.9:1.2_0": "“Yathā, mahārāja, kammakāro evaṁ cintayati ‘bhatako ahaṁ imāya nāvāya kammaṁ karomi,",
  "mil7.3.9:1.2_1": "imāyāhaṁ nāvāya vāhasā bhattavetanaṁ labhāmi, na me pamādo karaṇīyo, appamādena me",
  "mil7.3.9:1.2_2": "ayaṁ nāvā vāhetabbā’ti;",
  "mil7.3.9:1.3_0": "evameva kho, mahārāja, yoginā yogāvacarena evaṁ cintayitabbaṁ ‘imaṁ kho ahaṁ cātumahābhūtikaṁ",
  "mil7.3.9:1.3_1": "kāyaṁ sammasanto satataṁ samitaṁ appamatto upaṭṭhitassati sato sampajāno samāhito",
  "mil7.3.9:1.3_2": "ekaggacitto jātijarābyādhimaraṇasokaparidevadukkhadomanassupāyāsehi parimuccissāmīti",
  "mil7.3.9:1.3_3": "appamādo me karaṇīyo’ti.",
  "mil7.3.9:1.4": "Idaṁ, mahārāja, kammakārassa ekaṁ aṅgaṁ gahetabbaṁ.",
  "mil7.3.9:1.5": "Bhāsitampetaṁ, mahārāja, therena sāriputtena dhammasenāpatinā—",
  "mil7.3.9:2.1": "‘Kāyaṁ imaṁ sammasatha,",
  "mil7.3.9:2.2": "parijānātha punappunaṁ;",
  "mil7.3.9:2.3": "Kāye sabhāvaṁ disvāna,",
  "mil7.3.9:2.4": "dukkhassantaṁ karissathā’”ti.",
  "mil7.3.9:3.1": "Kammakāraṅgapañho navamo."
}