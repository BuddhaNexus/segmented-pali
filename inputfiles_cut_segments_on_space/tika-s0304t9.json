{
  "tika-s0304t9:0": "10. Abyākatasaṁyuttaṁ",
  "tika-s0304t9:1": "1. Khemāsuttavaṇṇanā",
  "tika-s0304t9:2_0": "410.Bimbisārassaupāsikāti bimbisārassa orodhabhūtā upāsikā. Paṇḍiccaṁ sikkhitabhāvena.",
  "tika-s0304t9:2_1": "Veyyattiyaṁ visāradabhāvena. Visāradā nāma tihetukapaṭisandhisiddhasābhāvikapaññā, tāya samannāgatā.",
  "tika-s0304t9:3_0": "Acchiddakagaṇanāya kusaloti navantagaṇanāya kusalo. Aṅgulimuddāya gaṇanāya kusaloti",
  "tika-s0304t9:3_1": "aṅgulikāya eva gaṇanāya kusalo seyyathāpi pādasikā. Piṇḍagaṇanāyāti saṅkalanapaṭuppannakārino",
  "tika-s0304t9:3_2": "piṇḍavasena gaṇanā. Tathāgatoti khīṇāsavo, tathāgataṁ sandhāya pucchatīti khīṇāsavoti",
  "tika-s0304t9:3_3": "cassa arahattaphalavasibhāvitakhandhe upādāya ayaṁ paññatti hoti. Tesu khandhesu",
  "tika-s0304t9:3_4": "sati khīṇāsavā sattasaṅkhātā hontīti vohārena paññapetuṁ sakkā bhaveyya, asantesu",
  "tika-s0304t9:3_5": "na sakkā, tasmā paraṁ maraṇāti vuttattā tesaṁ abhāvā “abyākatameta”nti vuttaṁ. Yadi",
  "tika-s0304t9:3_6": "evaṁ tesaṁ abhāvato “na hoti tathāgato paraṁ maraṇā”ti puṭṭhāya “āmā”ti paṭijānitabbā",
  "tika-s0304t9:3_7": "siyā, taṁ pana sattasaṅkhātassa pucchitattā na paṭiññātanti daṭṭhabbaṁ. Yena rūpenāti",
  "tika-s0304t9:3_8": "sattatathāgate vuttarūpaṁ sabbaññutathāgate paṭikkhipituṁ “taṁ rūpa”ntiādi vuttaṁ.",
  "tika-s0304t9:3_9": "Yaṁ upādāyāti yaṁ khandhapañcakaṁ upādāya. Tadabhāvenāti tassa khandhapañcakassa",
  "tika-s0304t9:3_10": "abhāvena. Tassā paññattiyāti sattapaññattiyā abhāvaṁ. Niruddhaṁ na nidasseti.",
  "tika-s0304t9:4": "Khemāya theriyā vuttaṁ paṭhamaṁ suttaṁ bhagavato seṭṭhatthadīpanato aggapadāvacaraṁva hotīti vuttaṁ “aggapadasmi”nti.",
  "tika-s0304t9:5": "Khemāsuttavaṇṇanā niṭṭhitā.",
  "tika-s0304t9:6": "2. Anurādhasuttavaṇṇanā",
  "tika-s0304t9:7": "411.Idha saḷāyatanavagge saṅgāyanavasena saṅgītikārehi vuttaṁ.",
  "tika-s0304t9:8": "3-8. Paṭhamasāriputtakoṭṭhikasuttādivaṇṇanā",
  "tika-s0304t9:9": "412-417.Rūpamattanti ettha matta-saddo visesanivattiattho. Ko pana so visesoti? Yo bāhiraparikappito idha tathāgatoti vuccamāno attā. Anupalabbhiyasabhāvoti anupalabbhiyattā.",
  "tika-s0304t9:10": "Paṭhamasāriputtakoṭṭhikasuttādivaṇṇanā niṭṭhitā.",
  "tika-s0304t9:11": "9. Kutūhalasālāsuttavaṇṇanā",
  "tika-s0304t9:12_0": "418.Nānāvidhanti taṁtaṁdiṭṭhivādapaṭisaṁyuttaṁ aññampi vā nānāvidhaṁ tiracchānakathaṁ.",
  "tika-s0304t9:12_1": "Bahūnaṁ kutūhaluppattiṭṭhānatoti yojanā. Yāva ābhassarabrahmalokā gacchatīti agginā",
  "tika-s0304t9:12_2": "kappavuṭṭhānakāle gacchati, taṁ sandhāya vuttaṁ. Imañca kāyanti imaṁ rūpakāyaṁ. Cuticittena",
  "tika-s0304t9:12_3": "nikkhipatīti cuticittena bhijjamānena nikkhipati. Cuticittassa hi oraṁ sattarasamassa",
  "tika-s0304t9:12_4": "cittassa uppādakkhaṇe uppannaṁ kammajarūpaṁ cuticittena saddhiṁ nirujjhati, tato",
  "tika-s0304t9:12_5": "paraṁ kammajarūpaṁ na uppajjati. Yadi uppajjeyya, maraṇaṁ na siyā, cuticittaṁ rūpaṁ",
  "tika-s0304t9:12_6": "na samuṭṭhāpeti, āhārajassa ca asambhavo eva, utujaṁ pana vattateva. Yasmā paṭisandhikkhaṇe",
  "tika-s0304t9:12_7": "satto aññataraṇāya upapajjati nāma, cutikkhaṇe paṭisandhicittaṁ aladdhaṁ aññataraṇāya,",
  "tika-s0304t9:12_8": "tasmā vuttaṁ “cutikkhaṇe…pe… hotī”ti.",
  "tika-s0304t9:13": "Kutūhalasālāsuttavaṇṇanā niṭṭhitā.",
  "tika-s0304t9:14": "10. Ānandasuttavaṇṇanā",
  "tika-s0304t9:15_0": "419.Tesaṁ laddhiyāti tesaṁ sassatavādānaṁ laddhiyā saddhiṁ etaṁ “atthattā”ti vacanaṁ",
  "tika-s0304t9:15_1": "ekaṁ abhavissa. Tato eva anulomaṁ taṁ nābhavissa ñāṇassāti asāraṁ etanti adhippāyo.",
  "tika-s0304t9:15_2": "Api nu metassāti me etassa anattāti vipassanāñāṇassa anulomaṁ api nu abhavissa, vilomakameva tassa siyāti attho.",
  "tika-s0304t9:16": "Ānandasuttavaṇṇanā niṭṭhitā.",
  "tika-s0304t9:17": "11. Sabhiyakaccānasuttavaṇṇanā",
  "tika-s0304t9:18_0": "420. Yassapa’ssāti pāṭhassa ayaṁ piṇḍattho “āvuso”tiādi. Tatthāyaṁ sambandho – āvuso,",
  "tika-s0304t9:18_1": "yassapi puggalassa tīṇi vassāni vuṭṭho, ettakena kālena “hetumhi sati rūpītiādipaññāpanā",
  "tika-s0304t9:18_2": "hoti, asati na hotī”ti ettakaṁ byākaraṇaṁ bhaveyya, tassa puggalassa ettakameva bahu,",
  "tika-s0304t9:18_3": "ko pana vādo atikkante! Ito atikkante dhammadesanānaye vādoyeva vattabbameva natthīti",
  "tika-s0304t9:18_4": "therassa pañhabyākaraṇaṁ sutvā paribbājako pītisomanassaṁ pavedesi.",
  "tika-s0304t9:19": "Sabhiyakaccānasuttavaṇṇanā niṭṭhitā.",
  "tika-s0304t9:20": "Abyākatasaṁyuttavaṇṇanā niṭṭhitā.",
  "tika-s0304t9:21": "Sāratthappakāsiniyā saṁyuttanikāya-aṭṭhakathāya",
  "tika-s0304t9:22": "Saḷāyatanavaggavaṇṇanāya līnatthappakāsanā samattā."
}