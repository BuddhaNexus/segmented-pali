{
  "atk-vin02a34:0": "5. Khuddakavatthukkhandhakaṁ",
  "atk-vin02a34:1": "Khuddakavatthukathā",
  "atk-vin02a34:2_0": "243. Khuddakavatthukkhandhake – mallamuṭṭhikāti muṭṭhikamallā. Gāmamuddavāti chavirāgamaṇḍanānuyuttā",
  "atk-vin02a34:2_1": "nāgarikamanussā. Gāmamoddavātipi pāṭho; esevattho. Thambheti nhānatitthe nikhaṇitvā ṭhapitatthambhe.",
  "atk-vin02a34:3_0": "Kuṭṭeti iṭṭhakāsilādārukuṭṭānaṁ aññatarasmiṁ. Aṭṭāne nhāyantīti ettha aṭṭānaṁ nāma",
  "atk-vin02a34:3_1": "rukkhaṁ phalakaṁ viya tacchetvā aṭṭhapadākārena rājiyo chinditvā nhānatitthe nikhaṇanti,",
  "atk-vin02a34:3_2": "tattha cuṇṇāni ākiritvā manussā kāyaṁ ghaṁsanti. Gandhabbahatthakenāti nhānatitthe",
  "atk-vin02a34:3_3": "ṭhapitena dārumayahatthena, tena kira cuṇṇāni gahetvā manussā sarīraṁ ghaṁsanti .",
  "atk-vin02a34:3_4": "Kuruvindakasuttiyāti kuruvindakapāsāṇacuṇṇāni lākhāya bandhitvā kataguḷikakalāpako",
  "atk-vin02a34:3_5": "vuccati, taṁ ubhosu antesu gahetvā sarīraṁ ghaṁsanti. Viggayha parikammaṁ kārāpentīti",
  "atk-vin02a34:3_6": "aññamaññaṁ sarīrena sarīraṁ ghaṁsanti. Mallakaṁ nāma makaradantake chinditvā mallakamūlasaṇṭhānena",
  "atk-vin02a34:3_7": "kataṁ mallakanti vuccati, idaṁ gilānassāpi na vaṭṭati.",
  "atk-vin02a34:4_0": "244.Akatamallakaṁ nāma dante acchinditvā kataṁ, idaṁ agilānasseva na vaṭṭati; iṭṭhakākhaṇḍaṁ",
  "atk-vin02a34:4_1": "pana kapālakhaṇḍaṁ vā vaṭṭati. Ukkāsikanti vatthavaṭṭiṁ; tasmā nhāyantassa yassa",
  "atk-vin02a34:4_2": "kassaci nhānasāṭakavaṭṭiyā piṭṭhiṁ ghaṁsituṁ vaṭṭati. Puthupāṇikanti hatthaparikammaṁ",
  "atk-vin02a34:4_3": "vuccati, tasmā sabbesaṁ hatthena piṭṭhiparikammaṁ kātuṁ vaṭṭati.",
  "atk-vin02a34:5_0": "245.Vallikāti kaṇṇato nikkhantamuttolambakādīnaṁ etaṁ adhivacanaṁ; na kevalañca vallikā",
  "atk-vin02a34:5_1": "eva, yaṁkiñci kaṇṇapiḷandhanaṁ antamaso tālapaṇṇampi na vaṭṭati. Pāmaṅganti yaṁkiñci",
  "atk-vin02a34:5_2": "palambakasuttaṁ. Kaṇṭhasuttakanti yaṁkiñci gīvūpagaābharaṇaṁ. Kaṭisuttakanti yaṁkiñci",
  "atk-vin02a34:5_3": "kaṭipiḷandhanaṁ antamaso suttatantumattampi. Ovaṭṭikanti valayaṁ. Kāyūrādīni pākaṭāneva,",
  "atk-vin02a34:5_4": "akkhakānaṁ heṭṭhā bāhābharaṇaṁ yaṁkiñci ābharaṇaṁ na vaṭṭati.",
  "atk-vin02a34:6_0": "246.Dumāsikaṁvā duvaṅgulaṁ vāti ettha sace kesā antodvemāse dvaṅgulaṁ pāpuṇanti,",
  "atk-vin02a34:6_1": "antodvemāseva chinditabbā. Dvaṅgulehi atikkāmetuṁ na vaṭṭati. Sacepi na dīghā, dvemāsato",
  "atk-vin02a34:6_2": "ekadivasampi atikkāmetuṁ na vaṭṭatiyeva; evamayaṁ ubhayenapi ukkaṭṭhaparicchedova",
  "atk-vin02a34:6_3": "vutto, tato oraṁ pana navaṭṭanabhāvo nāma natthi.",
  "atk-vin02a34:7_0": "Kocchena osaṇṭhentīti kocchena olikhitvā sannisīdāpenti. Phaṇakenāti dantamayādīsu",
  "atk-vin02a34:7_1": "yena kenaci. Hatthaphaṇakenāti hattheneva phaṇakiccaṁ karontā aṅgulīhi osaṇṭhenti.",
  "atk-vin02a34:7_2": "Sitthatelakenāti madhusitthakaniyyāsādīsu yena kenaci cikkalena. Udakatelakenāti",
  "atk-vin02a34:7_3": "udakamissakena telena. Maṇḍanatthāya sabbattha dukkaṭaṁ, uddhalomena pana anulomanipātanatthaṁ",
  "atk-vin02a34:7_4": "hatthaṁ temetvā sīsaṁ puñchitabbaṁ. Uṇhābhitattarajasirānampi allahatthena puñchituṁ vaṭṭati.",
  "atk-vin02a34:8_0": "247.Na bhikkhave ādāse vā udakapatte vāti ettha kaṁsapattādīnipi yesu mukhanimittaṁ",
  "atk-vin02a34:8_1": "paññāyati, sabbāni ādāsasaṅkhameva gacchanti. Kañjiyādīnipi ca udakapattasaṅkhameva.",
  "atk-vin02a34:8_2": "Tasmā yattha katthaci olokentassa dukkaṭaṁ. Ābādhapaccayāti ‘‘sañchavi nu kho me",
  "atk-vin02a34:8_3": "vaṇo, udāhu na tāvā’’ti jānanatthaṁ; ‘‘jiṇṇo nu khomhi no’’ti evaṁ āyusaṅkhāraṁ olokanatthampi vaṭṭatīti vuttaṁ.",
  "atk-vin02a34:9_0": "Mukhaṁ ālimpantīti vippasannachavirāgakarehi mukhālepanehi ālimpanti. Ummaddentīti",
  "atk-vin02a34:9_1": "nānāummaddanehi ummaddenti. Cuṇṇentīti mukhacuṇṇakena makkhenti. Manosilikāya mukhaṁ",
  "atk-vin02a34:9_2": "lañchentīti manosilāya tilakādīni lañchanāni karonti, tāni haritālādīhipi na vaṭṭantiyeva.",
  "atk-vin02a34:9_3": "Aṅgarāgādayo pākaṭāyeva. Sabbattha dukkaṭaṁ.",
  "atk-vin02a34:10_0": "248.Nabhikkhave naccaṁ vātiādīsu yaṁkiñci naccaṁ antamaso moranaccampi dassanāya",
  "atk-vin02a34:10_1": "gacchantassa dukkaṭaṁ. Sayampi naccantassa vā naccāpentassa vā dukkaṭameva. Gītampi",
  "atk-vin02a34:10_2": "yaṁkiñci naṭagītaṁ vā sādhugītaṁ vā antamaso dantagītampi ‘‘yaṁ gāyissāmā’’ti pubbabhāge",
  "atk-vin02a34:10_3": "okūjantā karonti, etampi na vaṭṭati. Sayaṁ gāyantassāpi gāyāpentassāpi dukkaṭameva.",
  "atk-vin02a34:10_4": "Vāditampi yaṁkiñci na vaṭṭati. Yaṁ pana niṭṭhubhanto vā sāsaṅke vā ṭhito accharikaṁ",
  "atk-vin02a34:10_5": "vā phoṭeti , pāṇiṁ vā paharati, tattha anāpatti. Sabbaṁ antarārāme ṭhitassa passato",
  "atk-vin02a34:10_6": "anāpatti. ‘‘Passissāmī’’ti vihārato vihāraṁ gacchantassa āpattiyeva. Āsanasālāya",
  "atk-vin02a34:10_7": "nisinno passati, anāpatti. ‘‘Passissāmī’’ti uṭṭhahitvā gacchato āpatti. Vīthiyaṁ",
  "atk-vin02a34:10_8": "ṭhatvā gīvaṁ parivattetvā passatopi āpattiyeva.",
  "atk-vin02a34:11_0": "249.Sarakuttinti sarakiriyaṁ. Bhaṅgo hotīti aladdhaṁ uppādetuṁ na sakkoti; laddhaṁ",
  "atk-vin02a34:11_1": "samāpajjituṁ. Pacchimā janatāti amhākaṁ ācariyāpi upajjhāyāpi evaṁ gāyiṁsūti pacchimo",
  "atk-vin02a34:11_2": "jano diṭṭhānugatiṁ āpajjati; tatheva gāyati. Na bhikkhave āyatakenāti ettha āyatako",
  "atk-vin02a34:11_3": "nāma taṁ taṁ vattaṁ bhinditvā akkharāni vināsetvā pavatto. Dhamme pana suttantavattaṁ",
  "atk-vin02a34:11_4": "nāma atthi, jātakavattaṁ nāma atthi, gāthāvattaṁ nāma atthi, taṁ vināsetvā atidīghaṁ",
  "atk-vin02a34:11_5": "kātuṁ na vaṭṭati. Caturassena vattena parimaṇḍalāni padabyañjanāni dassetabbāni.",
  "atk-vin02a34:11_6": "Sarabhaññanti sarena bhaṇanaṁ. Sarabhaññe kira taraṅgavattadhotakavattagalitavattādīni",
  "atk-vin02a34:11_7": "dvattiṁsa vattāni atthi. Tesu yaṁ icchati, taṁ kātuṁ labhati. Sabbesaṁ padabyañjanaṁ",
  "atk-vin02a34:11_8": "avināsetvā vikāraṁ akatvā samaṇasāruppena caturassena nayena pavattanaṁyeva lakkhaṇaṁ.",
  "atk-vin02a34:12_0": "Bāhiralomiṁ uṇṇinti uṇṇalomāni bahi katvā uṇṇapāvāraṁ pārupanti; tathā dhārentassa",
  "atk-vin02a34:12_1": "dukkaṭaṁ. Lomāni anto katvā pārupituṁ vaṭṭati. Samaṇakappakathā bhūtagāmasikkhāpadavaṇṇanāyaṁ vuttā.",
  "atk-vin02a34:13_0": "251.Na bhikkhave attano aṅgajātanti aṅgajātaṁ chindantasseva thullaccayaṁ. Aññaṁ",
  "atk-vin02a34:13_1": "pana kaṇṇanāsāaṅguliādiṁ yaṁkiñci chindantassa tādisaṁ vā dukkhaṁ uppādentassa dukkaṭaṁ.",
  "atk-vin02a34:13_2": "Ahikīṭadaṭṭhādīsu pana aññaābādhapaccayā vā lohitaṁ vā mocentassa chindantassa vā anāpatti.",
  "atk-vin02a34:14_0": "252.Candanagaṇṭhi uppannāhotīti candanaghaṭikā uppannā hoti. So kira uddhañca adho",
  "atk-vin02a34:14_1": "ca jālāni parikkhipāpetvā gaṅgāya nadiyā kīḷati, tassa nadīsotena vuyhamānā candanagaṇṭhi",
  "atk-vin02a34:14_2": "āgantvā jāle laggā, tamassa purisā āharitvā adaṁsu; evaṁ sā uppannā hoti. Iddhipāṭihāriyanti",
  "atk-vin02a34:14_3": "ettha vikubbaniddhipāṭihāriyaṁ paṭikkhittaṁ, adhiṭṭhāniddhi pana appaṭikkhittāti veditabbā.",
  "atk-vin02a34:15_0": "Na bhikkhave sovaṇṇamayo pattotiādīsu sacepi gihī bhattagge suvaṇṇataṭṭikādīsu byañjanaṁ",
  "atk-vin02a34:15_1": "katvā upanāmenti, āmasitumpi na vaṭṭati. Phalikamayakācamayakaṁsamayāni pana taṭṭikādīni",
  "atk-vin02a34:15_2": "bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni",
  "atk-vin02a34:15_3": "vā vaṭṭanti. ‘‘Tambalohamayopi pattova na vaṭṭati, thālakaṁ pana vaṭṭatī’’ti idaṁ",
  "atk-vin02a34:15_4": "sabbaṁ kurundiyaṁ vuttaṁ. Maṇimayoti ettha pana indanīlādimaṇimayo vutto. Kaṁsamayoti",
  "atk-vin02a34:15_5": "ettha vaṭṭalohamayopi saṅgahito.",
  "atk-vin02a34:16": "253.Likhitunti tanukaraṇatthāyetaṁ vuttaṁ. Pakatimaṇḍalanti makaradantacchinnakamaṇḍalameva.",
  "atk-vin02a34:17_0": "254.Āvaṭṭitvāti aññamaññaṁ paharitvā. Pattādhārakanti ettha ‘‘dantavallivettādīhi",
  "atk-vin02a34:17_1": "kate bhūmiādhārake tayo, dāruādhārake dve patte uparūpari ṭhapetuṁ vaṭṭatī’’ti kurundiyaṁ",
  "atk-vin02a34:17_2": "vuttaṁ. Mahāaṭṭhakathāyaṁ pana vuttaṁ – ‘‘bhūmiādhārake tiṇṇaṁ pattānaṁ anokāso,",
  "atk-vin02a34:17_3": "dve ṭhapetuṁ vaṭṭati. Dāruādhārakadaṇḍādhārakesupi susajjitesu eseva nayo. Bhamakoṭisadiso",
  "atk-vin02a34:17_4": "pana dāruādhārako tīhi daṇḍakehi baddho daṇḍakādhāro ca ekassapi pattassa anokāso,",
  "atk-vin02a34:17_5": "tattha ṭhapetvāpi hatthena gahetvā eva nisīditabbaṁ. Bhūmiyaṁ pana nikkujjitvā ekameva ṭhapetabba’’nti.",
  "atk-vin02a34:18_0": "Miḍḍhanteti ālindakamiḍḍhikādīnaṁ ante. Sace pana parivattetvā tattheva patiṭṭhāti,",
  "atk-vin02a34:18_1": "evarūpāya vitthiṇṇāya miḍḍhiyā ṭhapetuṁ vaṭṭati. Paribhaṇḍanteti bāhirapasse katāya",
  "atk-vin02a34:18_2": "tanukamiḍḍhikāya ante. Miḍḍhiyaṁ vuttanayenevetthāpi vinicchayo veditabbo.",
  "atk-vin02a34:19_0": "Coḷakanti yaṁ pattharitvā patto ṭhapīyati; tasmiṁ pana asati kaṭasārake vā taṭṭikāya",
  "atk-vin02a34:19_1": "vā mattikāparibhaṇḍakatāya bhūmiyā vā yattha na dussati, tathārūpāya vālikāya vā",
  "atk-vin02a34:19_2": "ṭhapetuṁ vaṭṭati. Paṁsurajādīsu pana kharabhūmiyaṁ vā ṭhapentassa dukkaṭaṁ. Pattamāḷakaṁ",
  "atk-vin02a34:19_3": "iṭṭhakāhi vā dārūhi vā kātuṁ vaṭṭati . Pattakuṇḍolikāti mahāmukhakuṇḍasaṇṭhānā bhaṇḍakukkhalikā",
  "atk-vin02a34:19_4": "vuccati. Yo laggeyyāti yattha katthaci laggentassa dukkaṭameva. Cīvaravaṁsepi bandhitvā",
  "atk-vin02a34:19_5": "ṭhapetuṁ na vaṭṭati. Bhaṇḍakaṭṭhapanatthameva vā kataṁ hotu nisīdanasayanatthaṁ vā",
  "atk-vin02a34:19_6": "yattha katthaci mañce vā pīṭhe vā ṭhapentassa dukkaṭaṁ, aññena pana bhaṇḍakena saddhiṁ",
  "atk-vin02a34:19_7": "bandhitvā ṭhapetuṁ vaṭṭati. Aṭaniyaṁ bandhitvā olambetuṁ vā vaṭṭati, bandhitvāpi",
  "atk-vin02a34:19_8": "upari ṭhapetuṁ na vaṭṭatiyeva. Sace pana mañco vā pīṭhaṁ vā ukkhipitvā cīvaravaṁsādīsu",
  "atk-vin02a34:19_9": "aṭṭakachannena ṭhapitaṁ hoti, tattha ṭhapetuṁ vaṭṭati. Aṁsavaddhanakena aṁsakūṭe",
  "atk-vin02a34:19_10": "laggetvā aṅke ṭhapetuṁ vaṭṭati. Chatte bhattapūropi aṁsakūṭe laggitapattopi ṭhapetuṁ",
  "atk-vin02a34:19_11": "na vaṭṭati, bhaṇḍakena pana saddhiṁ bandhitvā vā aṭṭakaṁ katvā vā ṭhapite yo koci ṭhapetuṁ vaṭṭati.",
  "atk-vin02a34:20_0": "255.Pattahatthenāti ettha na kevalaṁ yassa patto hatthe, so eva pattahattho, na kevalañca",
  "atk-vin02a34:20_1": "kavāṭameva paṇāmetuṁ na labhati; apica kho pana hatthe vā piṭṭhipāde vā yattha katthaci",
  "atk-vin02a34:20_2": "sarīrāvayave pattasmiṁ sati hatthena vā pādena vā sīsena vā yena kenaci sarīrāvayavena",
  "atk-vin02a34:20_3": "kavāṭaṁ vā paṇāmetuṁ ghaṭikaṁ vā ukkhipituṁ sūciṁ vā kuñcikāya apāpurituṁ na labhati.",
  "atk-vin02a34:20_4": "Aṁsakūṭe pana pattaṁ laggetvā yathāsukhaṁ avāpurituṁ labhati.",
  "atk-vin02a34:21_0": "Tumbakaṭāhanti lābukaṭāhaṁ vuccati, taṁ pariharituṁ na vaṭṭati. Labhitvā pana tāvakālikaṁ",
  "atk-vin02a34:21_1": "paribhuñjituṁ vaṭṭati. Ghaṭikaṭāhepi eseva nayo. Ghaṭikaṭāhanti ghaṭikapālaṁ. Abhuṁ",
  "atk-vin02a34:21_2": "meti utrāsavacanametaṁ. Sabbapaṁsukūlikenāti ettha cīvarañca mañcapīṭhañca paṁsukūlaṁ",
  "atk-vin02a34:21_3": "vaṭṭati, ajjhoharaṇīyaṁ pana dinnakameva gahetabbaṁ.",
  "atk-vin02a34:22_0": "Calakānīti cabbetvā apaviddhāmisāni. Aṭṭhikānīti macchamaṁsaaṭṭhikāni. Ucchiṭṭhodakanti",
  "atk-vin02a34:22_1": "mukhavikkhālanodakaṁ. Etesu yaṁkiñci pattena nīharantassa dukkaṭaṁ. Pattaṁ paṭiggahaṁ",
  "atk-vin02a34:22_2": "katvā hatthaṁ dhovitumpi na labhati. Hatthadhotapādadhotaudakampi patte ākiritvā",
  "atk-vin02a34:22_3": "nīharituṁ na vaṭṭati. Anucchiṭṭhaṁ suddhapattaṁ ucchiṭṭhahatthena gaṇhituṁ na vaṭṭati,",
  "atk-vin02a34:22_4": "vāmahatthena panettha udakaṁ āsiñcitvā ekaṁ udakagaṇḍusaṁ gahetvā ucchiṭṭhahatthena",
  "atk-vin02a34:22_5": "gaṇhituṁ vaṭṭati. Ettāvatāpi hi so ucchiṭṭhapatto hoti, hatthaṁ pana bahi udakena",
  "atk-vin02a34:22_6": "vikkhāletvā gahetuṁ vaṭṭati. Macchamaṁsaphalāphalādīni khādanto yaṁ tattha aṭṭhiṁ",
  "atk-vin02a34:22_7": "vā calakaṁ vā chaḍḍetukāmo hoti, taṁ patte ṭhapetuṁ na labhati. Yaṁ pana paṭikhāditukāmo",
  "atk-vin02a34:22_8": "hoti, taṁ patte ṭhapetuṁ labhati. Aṭṭhikakaṇṭakādīni tattheva katvā hatthena luñcitvā",
  "atk-vin02a34:22_9": "khādituṁ vaṭṭati. Mukhato nīhaṭaṁ pana yaṁkiñci puna khāditukāmo hoti, taṁ patte",
  "atk-vin02a34:22_10": "ṭhapetuṁ na labhati. Siṅgiveranāḷikerakhaṇḍāni ḍaṁsitvā puna ṭhapetuṁ labhati.",
  "atk-vin02a34:23": "256.Namatakanti satthakaveṭhanakaṁ pilotikakhaṇḍaṁ. Daṇḍasatthakanti pipphalakaṁ vā aññampi vā yaṁkiñci daṇḍaṁ yojetvā katasatthakaṁ.",
  "atk-vin02a34:24_0": "Kaṇṇakitā hontīti malaggahitā honti. Kiṇṇena pūretunti kiṇṇacuṇṇena pūretuṁ. Sattuyāti",
  "atk-vin02a34:24_1": "haliddimissakena piṭṭhacuṇṇena. Saritakanti pāsāṇacuṇṇaṁ vuccati; tena pūretuṁ anujānāmīti",
  "atk-vin02a34:24_2": "attho. Madhusitthakena sāretunti madhusitthakena makkhetuṁ. Saritakaṁ paribhijjatīti",
  "atk-vin02a34:24_3": "taṁ makkhitamadhusitthakaṁ bhijjati. Saritasipāṭikanti madhusitthakapilotikaṁ; satthakosakasipāṭiyā",
  "atk-vin02a34:24_4": "pana saritasipāṭikāya anulomāti kurundiyaṁ vuttaṁ. Kathinanti nisseṇimpi tattha attharitabbakaṭasārakakilañjānaṁ",
  "atk-vin02a34:24_5": "aññatarampi. Kathinarajjunti yāya dupaṭṭacīvaraṁ sibbantā kathine cīvarampi bandhanti.",
  "atk-vin02a34:24_6": "Kathinaṁ nappahotīti dīghassa bhikkhuno pamāṇena kataṁ kathinaṁ; tattha rassassa",
  "atk-vin02a34:24_7": "bhikkhuno cīvaraṁ patthariyamānaṁ nappahoti, antoyeva hoti; daṇḍake na pāpuṇātīti",
  "atk-vin02a34:24_8": "attho. Daṇḍakathinanti tassa majjhe itarassa bhikkhuno pamāṇena aññaṁ nisseṇiṁ bandhituṁ anujānāmīti attho.",
  "atk-vin02a34:25_0": "Bidalakanti daṇḍakathinappamāṇena kaṭasārakassa pariyante paṭisaṁharitvā duguṇakaraṇaṁ.",
  "atk-vin02a34:25_1": "Salākanti dupaṭṭacīvarassa antare pavesanasalākaṁ. Vinandhanarajjunti mahānisseṇiyā",
  "atk-vin02a34:25_2": "saddhiṁ khuddakaṁ nisseṇiṁ vinandhituṁ rajjuṁ. Vinandhanasuttanti khuddakanisseṇiyā",
  "atk-vin02a34:25_3": "cīvaraṁ vinandhituṁ suttakaṁ. Vinandhitvā cīvaraṁ sibbetunti tena suttakena tattha",
  "atk-vin02a34:25_4": "cīvaraṁ vinandhitvā sibbituṁ. Visamā hontīti kāci khuddakā honti, kāci mahantā. Kaḷimbhakanti",
  "atk-vin02a34:25_5": "pamāṇasaññākaraṇaṁ yaṁkiñci tālapaṇṇādiṁ. Moghasuttakanti vaḍḍhakīnaṁ dārūsu kāḷasuttena",
  "atk-vin02a34:25_6": "viya haliddisuttena saññākaraṇaṁ . Aṅguliyā paṭiggaṇhantīti sūcimukhaṁ aṅguliyā paṭicchanti.",
  "atk-vin02a34:25_7": "Paṭiggahanti aṅgulikosakaṁ.",
  "atk-vin02a34:26_0": "257.Āvesanavitthakaṁ nāma yaṁkiñci pāticaṅkoṭakādi. Uccavatthukanti paṁsuṁ ākiritvā",
  "atk-vin02a34:26_1": "uccavatthukaṁ kātuṁ anujānāmīti attho. Ogumphetvā ullittāvalittaṁ kātunti chadanaṁ",
  "atk-vin02a34:26_2": "odhunitvā ghanadaṇḍakaṁ katvā anto ceva bahi ca mattikāya limpitunti attho. Goghaṁsikāyāti",
  "atk-vin02a34:26_3": "veḷuṁ vā rukkhadaṇḍaṁ vā antokatvā tena saddhiṁ saṅgharitunti attho. Bandhanarajjunti",
  "atk-vin02a34:26_4": "tathā saṅgharitassa bandhanarajjuṁ.",
  "atk-vin02a34:27": "258.Kaṭacchuparissāvanaṁ nāma tīsu daṇḍakesu vinandhitvā kataṁ.",
  "atk-vin02a34:28_0": "259.Yo na dadeyyāti aparissāvanakasseva yo na dadāti, tassa āpatti. Yo pana attano",
  "atk-vin02a34:28_1": "hatthe parissāvane vijjamānepi yācati, tassa na akāmā dātabbaṁ. Daṇḍaparissāvananti",
  "atk-vin02a34:28_2": "rajakānaṁ khāraparissāvanaṁ viya catūsu pādesu baddhanisseṇikāya sāṭakaṁ bandhitvā",
  "atk-vin02a34:28_3": "majjhedaṇḍake udakaṁ āsiñcitabbaṁ, taṁ ubhopi koṭṭhāse pūretvā parissavati. Ottharakaṁ",
  "atk-vin02a34:28_4": "nāma yaṁ udake ottharitvā ghaṭakena udakaṁ gaṇhanti, tañhi catūsu daṇḍakesu vatthaṁ",
  "atk-vin02a34:28_5": "bandhitvā udake cattāro khāṇuke nikhaṇitvā tesu bandhitvā sabbapariyante udakato",
  "atk-vin02a34:28_6": "mocetvā majjhe ottharitvā ghaṭena udakaṁ gaṇhanti. Makasakuṭikāti cīvarakuṭikā vuccati.",
  "atk-vin02a34:29_0": "260.Abhisannakāyāti semhādidosussannakāyā. Aggaḷavaṭṭi nāma dvārabāhāya samappamāṇoyeva",
  "atk-vin02a34:29_1": "aggaḷatthambho vuccati, yattha tīṇi cattāri chiddāni katvā sūciyo denti. Kapisīsakaṁ",
  "atk-vin02a34:29_2": "nāma dvārabāhaṁ vijjhitvā tattha pavesito aggaḷapāsako vuccati. Sūcikāti tattha majjhe",
  "atk-vin02a34:29_3": "chiddaṁ katvā pavesitā. Ghaṭikāti upari yojitā. Maṇḍalikaṁ kātunti nīcavatthukaṁ",
  "atk-vin02a34:29_4": "cinituṁ. Dhūmanettanti dhūmanikkhamanachiddaṁ. Vāsetunti gandhena vāsetuṁ. Udakaṭṭhānanti",
  "atk-vin02a34:29_5": "udakatthapanaṭṭhānaṁ. Tattha ghaṭena udakaṁ ṭhapetvā sarāvakena vaḷañjetabbaṁ. Koṭṭhakoti dvārakoṭṭhako.",
  "atk-vin02a34:30_0": "261.Tissopaṭicchādiyoti ettha jantāgharapaṭicchādi ca udakapaṭicchādi ca parikammaṁ",
  "atk-vin02a34:30_1": "karontasseva vaṭṭati, sesesu abhivādanādīsu na vaṭṭati. Vatthapaṭicchādi sabbakammesu",
  "atk-vin02a34:30_2": "vaṭṭati. Udakaṁ na hotīti nhānodakaṁ na hoti.",
  "atk-vin02a34:31_0": "262.Tulanti paṇṇikānaṁ viya udakaubbāhanakatulaṁ. Karakaṭako vuccati goṇe vā yojetvā",
  "atk-vin02a34:31_1": "hatthehi vā gahetvā dīghavarattādīhi ākaḍḍhanayantaṁ. Cakkavaṭṭakanti arahaṭaghaṭiyantaṁ.",
  "atk-vin02a34:31_2": "Cammakhaṇḍaṁ nāma tulāya vā karakaṭake vā yojetabbakaṁ cammabhājanaṁ. Pākaṭā hotīti",
  "atk-vin02a34:31_3": "aparikkhittā hoti. Udakapuñchanīti daṇḍamayāpi visāṇamayāpi dārumayāpi vaṭṭati, tassā",
  "atk-vin02a34:31_4": "asati coḷakenāpi udakaṁ paccuddharituṁ vaṭṭati.",
  "atk-vin02a34:32_0": "263.Udakamātikanti udakassa āgamanamātikaṁ. Nillekhajantāgharaṁ nāma āviddhapakkhapāsakaṁ",
  "atk-vin02a34:32_1": "vuccati, gopānasīnaṁ upari maṇḍale pakkhapāsake ṭhapetvā katakūṭacchadanassetaṁ nāmaṁ.",
  "atk-vin02a34:32_2": "Cātumāsaṁ nisīdanenāti nisīdanena cattāro māse na vippavasitabbanti attho.",
  "atk-vin02a34:33_0": "264.Pupphābhikiṇṇesūti pupphehi santhatesu. Namatakaṁ nāma eḷakalomehi kataṁ avāyimaṁ",
  "atk-vin02a34:33_1": "cammakhaṇḍaparihārena paribhuñjitabbaṁ. Āsittakūpadhānaṁ nāma tambalohena vā rajatena",
  "atk-vin02a34:33_2": "vā katāya peḷāya etaṁ adhivacanaṁ, paṭikkhittattā pana dārumayāpi na vaṭṭati. Maḷorikāti",
  "atk-vin02a34:33_3": "daṇḍadhārako vuccati. Yaṭṭhiādhārakapaṇṇādhārakapacchikapiṭṭhānipi ettheva paviṭṭhāni.",
  "atk-vin02a34:33_4": "Ādhārakasaṅkhepagamanato hi paṭṭhāya chiddaṁ viddhampi aviddhampi vaṭṭatiyeva. Ekabhājaneti",
  "atk-vin02a34:33_5": "ettha sace eko bhikkhu bhājanato phalaṁ vā pūvaṁ vā gahetvā gacchati, tasmiṁ apagate",
  "atk-vin02a34:33_6": "itarassa sesakaṁ bhuñjituṁ vaṭṭati. Itarassāpi tasmiṁ khīṇe puna gahetuṁ vaṭṭati.",
  "atk-vin02a34:34_0": "265.Aṭṭhahaṅgehīti ettha ekekenapi aṅgena samannāgatassa antosīmāya vā nissīmaṁ gantvā",
  "atk-vin02a34:34_1": "nadīādīsu vā nikkujjituṁ vaṭṭatiyeva. Evaṁ nikkujjite pana patte tassa gehe koci",
  "atk-vin02a34:34_2": "deyyadhammo na gahetabbo – ‘‘asukassa gehe bhikkhaṁ mā gaṇhitthā’’ti aññesu vihāresupi",
  "atk-vin02a34:34_3": "pesetabbaṁ. Ukkujjanakāle pana yāvatatiyaṁ yācāpetvā hatthapāsaṁ vijahāpetvā ñattidutiyakammena ukkujjitabbo.",
  "atk-vin02a34:35_0": "268.Purakkhatvāti aggato katvā. Saṁharantūti saṁhariyantu. Celapaṭikanti celasantharaṁ.",
  "atk-vin02a34:35_1": "So kira ‘‘sace ahaṁ puttaṁ lacchāmi, akkamissati me bhagavā celapaṭika’’nti iminā",
  "atk-vin02a34:35_2": "ajjhāsayena santhari, abhabbo cesa puttalābhāya; tasmā bhagavā na akkami. Yadi akkameyya,",
  "atk-vin02a34:35_3": "pacchā puttaṁ alabhanto ‘‘nāyaṁ sabbaññū’’ti diṭṭhiṁ gaṇheyya. Idaṁ tāva bhagavato",
  "atk-vin02a34:35_4": "anakkamane kāraṇaṁ. Yasmā pana bhikkhūpi ye ajānantā akkameyyuṁ, te gihīnaṁ paribhūtā",
  "atk-vin02a34:35_5": "bhaveyyuṁ; tasmā bhikkhū paribhavato mocetuṁ sikkhāpadaṁ paññapesi. Idaṁ sikkhāpadapaññāpane kāraṇaṁ.",
  "atk-vin02a34:36_0": "Maṅgalatthāya yāciyamānenāti apagatagabbhā vā hotu garugabbhā vā, evarūpesu ṭhānesu",
  "atk-vin02a34:36_1": "maṅgalatthāya yāciyamānena akkamituṁ vaṭṭati. Dhotapādakaṁ nāma pādadhovanaṭṭhāne",
  "atk-vin02a34:36_2": "dhotehi pādehi akkamanatthāya paccattharaṇaṁ atthataṁ hoti, taṁ akkamituṁ vaṭṭati.",
  "atk-vin02a34:37_0": "269.Katakaṁ nāma padumakaṇṇikākāraṁ pādaghaṁsanatthaṁ kaṇṭake uṭṭhāpetvā kataṁ. Taṁ",
  "atk-vin02a34:37_1": "vaṭṭaṁ vā hotu caturassādibhedaṁ vā, bāhulikānuyogattā paṭikkhittameva, neva paṭiggahetuṁ",
  "atk-vin02a34:37_2": "na paribhuñjituṁ vaṭṭati. Sakkharāti pāsāṇo vuccati; pāsāṇapheṇakopi vaṭṭati. Vidhūpananti",
  "atk-vin02a34:37_3": "vījanī vuccati . Tālavaṇṭaṁ pana tālapaṇṇehi vā kataṁ hotu veḷudantavilīvehi vā morapiñchehi",
  "atk-vin02a34:37_4": "vā cammavikatīhi vā sabbaṁ vaṭṭati. Makasabījanī dantamayavisāṇamayadaṇḍakāpi vaṭṭati,",
  "atk-vin02a34:37_5": "vākamayabījaniyā ketakapārohakuntālapaṇṇādimayāpi saṅgahitā.",
  "atk-vin02a34:38_0": "270.Gilānassa chattanti ettha yassa kāyaḍāho vā pittakopo vā hoti, cakkhu vā dubbalaṁ,",
  "atk-vin02a34:38_1": "añño vā koci ābādho vinā chattena uppajjati, tassa gāme vā araññe vā chattaṁ vaṭṭati.",
  "atk-vin02a34:38_2": "Vasse pana cīvaraguttatthaṁ vāḷamigacorabhayesu ca attaguttatthampi vaṭṭati. Ekapaṇṇacchattaṁ",
  "atk-vin02a34:38_3": "pana sabbattheva vaṭṭati.",
  "atk-vin02a34:39_0": "Asissāti asi assa. Vijjotalatīti vijjotati. Daṇḍasammutinti ettha pamāṇayutto catuhatthoyeva",
  "atk-vin02a34:39_1": "daṇḍo sammannitvā dātabbo. Tato ūnātiritto vināpi sammutiyā sabbesaṁ vaṭṭati. Sikkā",
  "atk-vin02a34:39_2": "pana agilānassa na vaṭṭati, gilānassāpi sammannitvāva dātabbā.",
  "atk-vin02a34:40": "273.Romanthakassāti ettha ṭhapetvā romanthakaṁ sesānaṁ āgataṁ uggāraṁ mukhe sandhāretvā gilantānaṁ āpatti. Sace pana asandhāritameva paragalaṁ gacchati, vaṭṭati.",
  "atk-vin02a34:41": "Yaṁ diyyamānanti yaṁ dāyakehi diyyamānaṁ paṭiggahitabhājanato bahi patitaṁ, taṁ bhikkhunā sāmaṁ gahetvā paribhuñjituṁ anujānāmīti attho. Idaṁ bhojanavagge vaṇṇitameva.",
  "atk-vin02a34:42_0": "274.Kuppaṁ karissāmīti saddaṁ karissāmi. Nakhādīhi nakhacchedane āpatti natthi, anurakkhaṇatthaṁ",
  "atk-vin02a34:42_1": "pana nakhacchedanaṁ anuññātaṁ. Vīsatimaṭṭhanti vīsatipi nakhe likhitamaṭṭhe kārāpenti.",
  "atk-vin02a34:42_2": "Malamattanti nakhato malamattaṁ apakaḍḍhituṁ anujānāmīti attho.",
  "atk-vin02a34:43_0": "275.Khurasipāṭikanti khurakosakaṁ . Massuṁ kappāpentīti kattariyā massuṁ chedāpenti.",
  "atk-vin02a34:43_1": "Massuṁ vaḍḍhāpentīti massuṁ dīghaṁ kārenti. Golomikanti hanukamhi dīghaṁ katvā ṭhapitaṁ",
  "atk-vin02a34:43_2": "eḷakamassu vuccati. Caturassakanti catukoṇaṁ. Parimukhanti ure lomasaṁharaṇaṁ. Aḍḍhadukanti",
  "atk-vin02a34:43_3": "udare lomarājiṭṭhapanaṁ. Āpatti dukkaṭassāti massukappāpanādīsu sabbattha āpatti",
  "atk-vin02a34:43_4": "dukkaṭassa. Ābādhappaccayā sambādhe lomanti gaṇḍavaṇarudhiādiābādhappaccayā. Kattarikāyāti",
  "atk-vin02a34:43_5": "gaṇḍavaṇarudhisīsarogābādhappaccayā. Sakkharādīhi nāsikālomaggāhāpane āpatti natthi.",
  "atk-vin02a34:43_6": "Anurakkhaṇatthaṁ pana saṇḍāso anuññāto. Na bhikkhave palitaṁ gāhāpetabbanti ettha",
  "atk-vin02a34:43_7": "yaṁ bhamukāya vā nalāṭe vā dāṭhikāya vā uggantvā bībhacchaṁ ṭhitaṁ, tādisaṁ lomaṁ",
  "atk-vin02a34:43_8": "palitaṁ vā apalitaṁ vā gāhāpetuṁ vaṭṭati.",
  "atk-vin02a34:44": "277.Kaṁsapattharikāti kaṁsabhaṇḍavāṇijā. Bandhanamattanti vāsikattarayaṭṭhiādīnaṁ bandhanamattaṁ.",
  "atk-vin02a34:45_0": "278.Nabhikkhave akāyabandhanenāti ettha abandhitvā nikkhamantena yattha sarati, tattha",
  "atk-vin02a34:45_1": "bandhitabbaṁ. Āsanasālāya bandhissāmīti gantuṁ vaṭṭati. Saritvā yāva na bandhati,",
  "atk-vin02a34:45_2": "na tāva piṇḍāya caritabbaṁ. Kalābukaṁ nāma bahurajjukaṁ. Deḍḍubhakaṁ nāma udakasappasīsasadisaṁ.",
  "atk-vin02a34:45_3": "Murajaṁ nāma murajavaṭṭisaṇṭhānaṁ veṭhetvā kataṁ. Maddavīṇaṁ nāma pāmaṅgasaṇṭhānaṁ.",
  "atk-vin02a34:45_4": "Īdisañhi ekampi na vaṭṭati, pageva bahūni. Paṭṭikaṁ sūkarantakanti ettha pakativītā",
  "atk-vin02a34:45_5": "vā macchakaṇṭakavāyimā vā paṭṭikā vaṭṭati, sesā kuñjaracchikādibhedā na vaṭṭanti.",
  "atk-vin02a34:45_6": "Sūkarantakaṁ nāma kuñjikākosakasaṇṭhānaṁ hoti. Ekarajjukaṁ pana muddikakāyabandhanañca",
  "atk-vin02a34:45_7": "sūkarantakaṁ anulometi. Anujānāmi bhikkhave murajaṁ maddavīṇanti idaṁ dasāsuyeva",
  "atk-vin02a34:45_8": "anuññātaṁ . Pāmaṅgadasā cettha catunnaṁ upari na vaṭṭati. Sobhaṇaṁ nāma veṭhetvā",
  "atk-vin02a34:45_9": "mukhavaṭṭisibbanaṁ. Guṇakaṁ nāma mudiṅgasaṇṭhānena sibbanaṁ; evaṁ sibbitā hi antā",
  "atk-vin02a34:45_10": "thirā honti. Pavanantoti pāsanto vuccati.",
  "atk-vin02a34:46_0": "280.Hatthisoṇḍakaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ",
  "atk-vin02a34:46_1": "coḷikaitthīnaṁ nivāsanaṁ viya. Macchavāḷakaṁ nāma ekato dasantaṁ ekato pāsantaṁ olambetvā",
  "atk-vin02a34:46_2": "nivatthaṁ. Catukaṇṇakaṁ nāma upari dve, heṭṭhato dveti evaṁ cattāro kaṇṇe dassetvā",
  "atk-vin02a34:46_3": "nivatthaṁ. Tālavaṇṭakaṁ nāma tālavaṇṭākārena sāṭakaṁ olambetvā nivāsanaṁ. Satavalikaṁ",
  "atk-vin02a34:46_4": "nāma dīghasāṭakaṁ anekakkhattuṁ obhañjitvā ovaṭṭikaṁ karontena nivatthaṁ, vāmadakkhiṇapassesu",
  "atk-vin02a34:46_5": "vā nirantaraṁ valiyo dassetvā nivatthaṁ. Sace pana jāṇuto paṭṭhāya ekā vā dve vā",
  "atk-vin02a34:46_6": "valiyo paññāyanti, vaṭṭati.",
  "atk-vin02a34:47_0": "Saṁvelliyaṁ nivāsentīti mallakammakārādayo viya kacchaṁ bandhitvā nivāsenti; evaṁ",
  "atk-vin02a34:47_1": "nivāsetuṁ gilānassapi maggappaṭipannassapi na vaṭṭati. Yampi maggaṁ gacchantā ekaṁ",
  "atk-vin02a34:47_2": "vā dve vā koṇe ukkhipitvā antaravāsakassa upari laggenti, anto vā ekaṁ kāsāvaṁ tathā",
  "atk-vin02a34:47_3": "nivāsetvā bahi aparaṁ nivāsenti, sabbaṁ na vaṭṭati. Gilāno pana anto kāsāvassa ovaṭṭikaṁ",
  "atk-vin02a34:47_4": "dassetvā aparaṁ upari nivāsetuṁ labhati. Agilānena dve nivāsentena saguṇaṁ katvā",
  "atk-vin02a34:47_5": "nivāsetabbāni. Iti yañca idha paṭikkhittaṁ, yañca sekhiyavaṇṇanāyaṁ; taṁ sabbaṁ vajjetvā",
  "atk-vin02a34:47_6": "nibbikāraṁ timaṇḍalaṁ paṭicchādentena parimaṇḍalaṁ nivāsetabbaṁ. Yaṁkiñci vikāraṁ",
  "atk-vin02a34:47_7": "karonto dukkaṭā na muccati. Na bhikkhave gihipārutaṁ pārupitabbanti evaṁ paṭikkhittaṁ",
  "atk-vin02a34:47_8": "gihipārutaṁ apārupitvā, ubho kaṇṇe samaṁ katvā pārupanaṁ parimaṇḍalapārupanaṁ nāma, taṁ pārupitabbaṁ.",
  "atk-vin02a34:48_0": "Tattha yaṁkiñci setapaṭapārutaṁ paribbājakapārutaṁ ekasāṭakapārutaṁ soṇḍapārutaṁ",
  "atk-vin02a34:48_1": "antepurikapārutaṁ mahājeṭṭhakapārutaṁ kuṭipavesakapārutaṁ brāhmaṇapārutaṁ pāḷikārakapārutanti",
  "atk-vin02a34:48_2": "evamādi parimaṇḍalalakkhaṇato aññathā pārutaṁ, sabbametaṁ gihipārutaṁ nāma. Tasmā",
  "atk-vin02a34:48_3": "yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṁ vivaritvā",
  "atk-vin02a34:48_4": "dvīsu aṁsakūṭesu pāvuraṇaṁ ṭhapenti, yathā ca ekasāṭakā manussā nivatthasāṭakassa",
  "atk-vin02a34:48_5": "ekenantena piṭṭhiṁ pārupitvā ubho kaṇṇe ubhosu aṁsakūṭesu ṭhapenti, yathā ca surāsoṇḍādayo",
  "atk-vin02a34:48_6": "sāṭakena gīvaṁ parikkhipantā ubho ante udare vā olambenti; piṭṭhiyaṁ vā khipanti,",
  "atk-vin02a34:48_7": "yathā ca antepurikāyo akkhitārakamattaṁ dassetvā oguṇṭhikaṁ pārupanti, yathā ca mahājeṭṭhā",
  "atk-vin02a34:48_8": "dīghasāṭakaṁ nivāsetvā tasseva ekenantena sakalasarīraṁ pārupanti, yathā ca kassakā",
  "atk-vin02a34:48_9": "khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena",
  "atk-vin02a34:48_10": "sarīraṁ pārupanti, yathā ca brāhmaṇā ubhinnaṁ upakacchakānaṁ antarena sāṭakaṁ pavesetvā",
  "atk-vin02a34:48_11": "aṁsakūṭesu pakkhipanti, yathā ca pāḷikārako bhikkhu ekaṁsapārupanena pārutaṁ vāmabāhuṁ",
  "atk-vin02a34:48_12": "vivaritvā cīvaraṁ aṁsakūṭaṁ āropeti; evaṁ apārupitvā sabbepi ete aññe ca evarūpe",
  "atk-vin02a34:48_13": "pārupanadose vajjetvā nibbikāraṁ parimaṇḍalaṁ pārupitabbaṁ. Tathā apārupitvā ārāme",
  "atk-vin02a34:48_14": "vā antaraghare vā anādarena yaṁkiñci vikāraṁ karontassa dukkaṭaṁ.",
  "atk-vin02a34:49": "281.Muṇḍavaṭṭīti yathā rañño kuhiñci gacchato parikkhārabhaṇḍavahanamanussāti adhippāyo. Antarākājanti majjhe laggetvā dvīhi vahitabbabhāraṁ.",
  "atk-vin02a34:50": "282.Acakkhussanti cakkhūnaṁ hitaṁ na hoti; parihāniṁ janeti. Nacchādetīti na ruccati. Aṭṭhaṅgulaparamanti manussānaṁ pamāṇaṅgulena aṭṭhaṅgulaparamaṁ. Atimaṭāhakanti atikhuddakaṁ.",
  "atk-vin02a34:51_0": "283.Dāyaṁ ālimpentīti tiṇavanādīsu aggiṁ denti. Paṭagginti paṭiaggiṁ. Parittanti",
  "atk-vin02a34:51_1": "appaharitakaraṇena vā parikhākhaṇanena vā parittāṇaṁ. Ettha pana anupasampanne sati",
  "atk-vin02a34:51_2": "sayaṁ aggiṁ dātuṁ na labhati, asati aggimpi dātuṁ labhati, bhūmiṁ tacchetvā tiṇānipi",
  "atk-vin02a34:51_3": "harituṁ, parikhampi khaṇituṁ, allasākhaṁ bhañjitvāpi aggiṁ nibbāpetuṁ labhati, senāsanaṁ",
  "atk-vin02a34:51_4": "pattaṁ vā appattaṁ vā tathā nibbāpetuṁ labhatiyeva. Udakena pana kappiyeneva labhati, na itarena.",
  "atk-vin02a34:52_0": "284.Sati karaṇīyeti sukkhakaṭṭhādiggahaṇakicce sati. Porisiyanti purisappamāṇaṁ.",
  "atk-vin02a34:52_1": "Āpadāsūti vāḷamigādayo vā disvā maggamūḷho vā disā oloketukāmo hutvā davaḍāhaṁ vā",
  "atk-vin02a34:52_2": "udakoghaṁ vā āgacchantaṁ disvā evarūpāsu āpadāsu atiuccampi rukkhaṁ ārohituṁ vaṭṭati.",
  "atk-vin02a34:53_0": "285.Kalyāṇavākkaraṇāti madhurasaddā. Chandaso āropemāti vedaṁ viya sakkatabhāsāya",
  "atk-vin02a34:53_1": "vācanāmaggaṁ āropema. Sakāya niruttiyāti ettha sakā nirutti nāma sammāsambuddhena",
  "atk-vin02a34:53_2": "vuttappakāro māgadhiko vohāro.",
  "atk-vin02a34:54": "286.Lokāyataṁ nāma sabbaṁ ucchiṭṭhaṁ, sabbaṁ anucchiṭṭhaṁ, seto kāko, kāḷo bako; iminā ca iminā ca kāraṇenāti evamādiniratthakakāraṇapaṭisaṁyuttaṁ titthiyasatthaṁ.",
  "atk-vin02a34:55": "288.Antarā ahosīti antaritā ahosi paṭicchannā.",
  "atk-vin02a34:56": "289.Ābādhappaccayāti yassa ābādhassa lasuṇaṁ bhesajjaṁ; tappaccayāti attho.",
  "atk-vin02a34:57": "290.Passāvapādukanti ettha pādukā iṭṭhakāhipi silāhipi dārūhipi kātuṁ vaṭṭati. Vaccapādukāyapi eseva nayo. Pariveṇanti vaccakuṭiparikkhepabbhantaraṁ.",
  "atk-vin02a34:58_0": "293.Yathādhammokāretabboti dukkaṭavatthumhi dukkaṭena pācittiyavatthumhi pācittiyena",
  "atk-vin02a34:58_1": "kāretabbo. Paharaṇatthaṁ kataṁ paharaṇīti vuccati, yassa kassaci āvudhasaṅkhātassetaṁ",
  "atk-vin02a34:58_2": "adhivacanaṁ, taṁ ṭhapetvā aññaṁ sabbaṁ lohabhaṇḍaṁ anujānāmīti attho. Katakañca kumbhakārikañcāti",
  "atk-vin02a34:58_3": "ettha katakaṁ vuttameva. Kumbhakārikañcāti dhaniyasseva sabbamattikāmayakuṭi vuccati.",
  "atk-vin02a34:58_4": "Sesaṁ sabbattha uttānamevāti.",
  "atk-vin02a34:59": "Khuddakavatthukathā niṭṭhitā.",
  "atk-vin02a34:60": "Khuddakavatthukkhandhakavaṇṇanā niṭṭhitā."
}