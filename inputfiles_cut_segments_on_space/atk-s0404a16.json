{
  "atk-s0404a16:0": "2. Nāthavaggo",
  "atk-s0404a16:1": "1. Senāsanasuttavaṇṇanā",
  "atk-s0404a16:2_0": "11. Dutiyassa paṭhame pañcaṅgasamannāgatoti pañcahi guṇaṅgehi samannāgato. Nātidūraṁ",
  "atk-s0404a16:2_1": "hoti nāccāsannanti yañhi atidūre hoti, piṇḍāya caritvā tattha gacchantassa kāyacittadarathā",
  "atk-s0404a16:2_2": "hoti, tato anuppannaṁ vā samādhiṁ uppādetuṁ uppannaṁ vā thiraṁ kātuṁ na sakkoti.",
  "atk-s0404a16:2_3": "Accāsannaṁ bahujanākiṇṇaṁ hoti. Cattālīsausabhamatte pana padese vasataṁ dūrāsannadosavimuttañca",
  "atk-s0404a16:2_4": "gamanāgamanasampannaṁ nāma hoti. Divāappākiṇṇanti divasabhāge mahājanena anākiṇṇaṁ.",
  "atk-s0404a16:3": "2. Pañcaṅgasuttavaṇṇanā",
  "atk-s0404a16:4_0": "12. Dutiye kevalīti kevalehi sakalehi guṇehi samannāgato. Vusitavāti vutthabrahmacariyavāso.",
  "atk-s0404a16:4_1": "Asekhenāti asekhadhammapariyāpannena lokuttarena. Sīlakkhandhenāti sīlarāsinā. Vimuttikkhandhenāti",
  "atk-s0404a16:4_2": "ettha ṭhapetvā sīlādayo tayo sesā phaladhammā vimutti nāma, vimuttiñāṇadassanaṁ paccavekkhaṇañāṇaṁ, taṁ lokiyameva.",
  "atk-s0404a16:5": "3-4. Saṁyojanasuttādivaṇṇanā",
  "atk-s0404a16:6_0": "13-14. Tatiye orambhāgiyānīti heṭṭhābhāgiyāni. Uddhambhāgiyānīti uparibhāgiyāni.",
  "atk-s0404a16:6_1": "Imasmiṁ sutte vaṭṭameva kathitaṁ. Catutthe khilavinibandhā pañcakanipāte vitthāritāyeva.",
  "atk-s0404a16:6_2": "Ārohapariṇāhenāti dīghaputhulantena.",
  "atk-s0404a16:7": "5. Appamādasuttavaṇṇanā",
  "atk-s0404a16:8_0": "15. Pañcame evameva khoti yathā sabbasattānaṁ sammāsambuddho aggo, evaṁ sabbesaṁ",
  "atk-s0404a16:8_1": "kusaladhammānaṁ kārāpakaappamādo aggoti daṭṭhabbo. Nanu cesa lokiyova, kusaladhammā",
  "atk-s0404a16:8_2": "pana lokuttarāpi. Ayañca kāmāvacarova, kusaladhammā pana catubhūmakā. Kathamesa tesaṁ",
  "atk-s0404a16:8_3": "aggoti? Paṭilābhakattena. Appamādena hi te paṭilabhanti, tasmā so tesaṁ aggo. Teneva",
  "atk-s0404a16:8_4": "vuttaṁ – sabbe te appamādamūlakāti.",
  "atk-s0404a16:9_0": "Jaṅgalānanti pathavitalacārīnaṁ. Pāṇānanti sapādakapāṇānaṁ. Padajātānīti padāni.",
  "atk-s0404a16:9_1": "Samodhānaṁ gacchantīti odhānaṁ pakkhepaṁ gacchanti. Aggamakkhāyatīti seṭṭhamakkhāyati.",
  "atk-s0404a16:9_2": "Yadidaṁmahantattenāti mahantabhāvena aggamakkhāyati, na guṇaggenāti attho. Vassikanti",
  "atk-s0404a16:9_3": "sumanapupphaṁ. Idaṁ kira suttaṁ sutvā bhātiyamahārājā vīmaṁsitukāmatāya ekasmiṁ gabbhe",
  "atk-s0404a16:9_4": "catujātigandhehi paribhaṇḍaṁ katvā sugandhapupphāni āharāpetvā ekassa samuggassa",
  "atk-s0404a16:9_5": "majjhe sumanapupphamuṭṭhiṁ ṭhapetvā sesāni tassa samantato muṭṭhiṁ katvā ṭhapetvā",
  "atk-s0404a16:9_6": "dvāraṁ pidhāya bahi nikkhanto. Athassa muhuttaṁ bahi vītināmetvā dvāraṁ vivaritvā",
  "atk-s0404a16:9_7": "pavisantassa sabbapaṭhamaṁ sumanapupphagandho ghānaṁ pahari. So mahātalasmiṁyeva",
  "atk-s0404a16:9_8": "mahācetiyābhimukho nipajjitvā ‘‘vassikaṁ tesaṁ agganti kathentena sukathitaṁ sammāsambuddhenā’’ti",
  "atk-s0404a16:9_9": "cetiyaṁ vandi. Khuddarājānoti khuddakarājāno. Kūṭarājānotipi pāṭho.",
  "atk-s0404a16:10": "6. Āhuneyyasuttavaṇṇanā",
  "atk-s0404a16:11": "16. Chaṭṭhe gotrabhūti sikhāpattavipassanābhūtena nibbānārammaṇena gotrabhuñāṇena samannāgato.",
  "atk-s0404a16:12": "7. Paṭhamanāthasuttavaṇṇanā",
  "atk-s0404a16:13_0": "17. Sattame sanāthāti sañātakā bahuñātivaggā hutvā viharatha. Nāthaṁ karontīti nāthakaraṇā,",
  "atk-s0404a16:13_1": "attano sanāthabhāvakarā patiṭṭhākarāti attho. Kalyāṇamittotiādīsu sīlādiguṇasampannā",
  "atk-s0404a16:13_2": "kalyāṇā mittā assāti kalyāṇamitto. Tevassa ṭhānanisajjādīsu saha ayanato sahāyāti",
  "atk-s0404a16:13_3": "kalyāṇasahāyo. Cittena ceva kāyena ca kalyāṇamittesuyeva sampavaṅko oṇatoti kalyāṇasampavaṅko.",
  "atk-s0404a16:13_4": "Suvacohotīti sukhena vattabbo hoti, sukhena anusāsitabbo. Khamoti gāḷhena pharusena",
  "atk-s0404a16:13_5": "kakkhaḷena vutto khamati na kuppati. Padakkhiṇaggāhī anusāsaninti yathā ekacco ovadiyamāno",
  "atk-s0404a16:13_6": "vāmato gaṇhāti, paṭippharati vā, assuṇanto vā gacchati, evaṁ akatvā ‘‘ovadatha ,",
  "atk-s0404a16:13_7": "bhante, anusāsatha, tumhesu anovadantesu ko añño ovadissatī’’ti padakkhiṇaṁ gaṇhāti.",
  "atk-s0404a16:14_0": "Uccāvacānīti uccanīcāni. Kiṁkaraṇīyānīti ‘‘kiṁ karomī’’ti evaṁ vatvā kattabbakammāni.",
  "atk-s0404a16:14_1": "Tattha uccakammaṁ nāma cīvarassa karaṇaṁ rajanaṁ, cetiye sudhākammaṁ, uposathāgāracetiyagharabodhigharesu",
  "atk-s0404a16:14_2": "kattabbakammanti evamādi. Avacakammaṁ nāma pādadhovanamakkhanādikhuddakakammaṁ. Tatrūpāyāyāti",
  "atk-s0404a16:14_3": "tatrupagamaniyāya. Alaṁ kātunti kātuṁ samattho hoti. Alaṁ saṁvidhātunti vicāretuṁ samattho hoti.",
  "atk-s0404a16:15_0": "Dhamme assa kāmo sinehoti dhammakāmo, tepiṭakaṁ buddhavacanaṁ piyāyatīti attho. Piyasamudāhāroti",
  "atk-s0404a16:15_1": "parasmiṁ kathente sakkaccaṁ suṇāti, sayañca paresaṁ desetukāmo hotīti attho . Abhidhamme",
  "atk-s0404a16:15_2": "abhivinayeti ettha dhammo abhidhammo, vinayo abhivinayoti catukkaṁ veditabbaṁ. Tattha",
  "atk-s0404a16:15_3": "dhammoti suttantapiṭakaṁ. Abhidhammoti satta pakaraṇāni. Vinayoti ubhatovibhaṅgo.",
  "atk-s0404a16:15_4": "Abhivinayoti khandhakaparivārā. Atha vā suttantapiṭakampi abhidhammapiṭakampi dhammo",
  "atk-s0404a16:15_5": "eva, maggaphalāni abhidhammo. Sakalavinayapiṭakaṁ vinayo, kilesavūpasamakaraṇaṁ abhivinayo.",
  "atk-s0404a16:15_6": "Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo",
  "atk-s0404a16:15_7": "hotīti attho. Kusalesu dhammesūti kāraṇatthe bhummaṁ, cātubhūmakakusaladhammakāraṇā",
  "atk-s0404a16:15_8": "tesaṁ adhigamatthāya anikkhittadhuro hotīti attho.",
  "atk-s0404a16:16": "8. Dutiyanāthasuttavaṇṇanā",
  "atk-s0404a16:17": "18. Aṭṭhame therānukampitassāti therehi ovādānusāsanidānasamussāhitāya hitapharaṇāya anukampitassa.",
  "atk-s0404a16:18": "9. Paṭhamaariyāvāsasuttavaṇṇanā",
  "atk-s0404a16:19": "19. Navame ariyavāsāti ariyānaṁ āvāso, te āvasiṁsu āvasanti āvasissantīti ariyāvāsā. Yadariyāti ye vāse ariyā.",
  "atk-s0404a16:20": "10. Dutiyaariyāvāsasuttavaṇṇanā",
  "atk-s0404a16:21_0": "20. Dasamaṁ yasmā kururaṭṭhavāsino bhikkhū gambhīrapaññākārakā yuttappayuttā, tasmā",
  "atk-s0404a16:21_1": "yathā tesaṁ dīghanikāyādīsu mahānidānādīni kathitāni, evamidampi gambhīraṁ sukhumaṁ",
  "atk-s0404a16:21_2": "tilakkhaṇāhataṁ suttaṁ tattheva avoca. Tattha pañcaṅgavippahīnoti pañcahi aṅgehi",
  "atk-s0404a16:21_3": "vippayutto hutvā khīṇāsavo avasi vasati vasissati. Tasmā ayaṁ pañcaṅgavippahīnatā",
  "atk-s0404a16:21_4": "ariyāvāsoti vutto. Esa nayo sabbattha. Evaṁ kho, bhikkhave, bhikkhu chaḷaṅgasamannāgato",
  "atk-s0404a16:21_5": "hotīti chaḷaṅgupekkhāya samannāgato hoti. Chaḷaṅgupekkhā dhammā nāma keti? Ñāṇādayo.",
  "atk-s0404a16:21_6": "‘‘Ñāṇa’’nti vutte kiriyato cattāri ñāṇasampayuttacittāni labbhanti, ‘‘satatavihāro’’ti",
  "atk-s0404a16:21_7": "vutte aṭṭha mahācittāni, ‘‘rajjanadussanaṁ natthī’’ti vutte dasa cittāni labbhanti.",
  "atk-s0404a16:21_8": "Somanassaṁ āsevanavasena labbhati. Satārakkhena cetasāti khīṇāsavassa hi tīsu dvāresu",
  "atk-s0404a16:21_9": "sabbakāle sati ārakkhakiccaṁ sādheti. Tenevassa carato ca tiṭṭhato ca suttassa ca",
  "atk-s0404a16:21_10": "jāgarassa ca satataṁ samitaṁ ñāṇadassanaṁ paccupaṭṭhitaṁ hotīti vuccati.",
  "atk-s0404a16:22_0": "Puthusamaṇabrāhmaṇānanti bahūnaṁ samaṇabrāhmaṇānaṁ. Ettha samaṇāti pabbajjūpagatā,",
  "atk-s0404a16:22_1": "brāhmaṇāti bhovādino. Puthupaccekasaccānīti bahūni pāṭekkasaccāni. ‘‘Idameva dassanaṁ",
  "atk-s0404a16:22_2": "saccaṁ, idameva sacca’’nti evaṁ pāṭiyekkaṁ gahitāni bahūni saccānīti attho. Nuṇṇānīti",
  "atk-s0404a16:22_3": "nīhaṭāni. Panuṇṇānīti suṭṭhu nīhaṭāni. Cattānīti vissaṭṭhāni. Vantānīti vamitāni.",
  "atk-s0404a16:22_4": "Muttānīti chinnabandhanāni katāni. Pahīnānīti pajahitāni. Paṭinissaṭṭhānīti yathā",
  "atk-s0404a16:22_5": "na puna cittaṁ ārohanti, evaṁ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.",
  "atk-s0404a16:23_0": "Samavayasaṭṭhesanoti ettha avayāti anūnā, saṭṭhāti vissaṭṭhā. Sammā avayā saṭṭhā",
  "atk-s0404a16:23_1": "esanā assāti samavayasaṭṭhesano, suṭṭhuvissaṭṭhasabbaesanoti attho. Rāgā cittaṁ vimuttantiādīhi",
  "atk-s0404a16:23_2": "maggassa kiccanipphatti kathitā. Rāgo me pahīnotiādīhi paccavekkhaṇaphalaṁ kathitaṁ.",
  "atk-s0404a16:23_3": "Sesaṁ sabbattha uttānatthamevāti.",
  "atk-s0404a16:24": "Nāthavaggo dutiyo."
}