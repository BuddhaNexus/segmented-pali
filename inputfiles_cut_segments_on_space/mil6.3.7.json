{
  "mil6.3.7:0.1": "Milindapañha",
  "mil6.3.7:0.2": "Anumānapañha",
  "mil6.3.7:0.3": "Vessantaravagga",
  "mil6.3.7:0.4": "7. Cetiyapāṭihāriyapañha",
  "mil6.3.7:1.1": "“Bhante nāgasena, sabbesaṁ parinibbutānaṁ cetiye pāṭihīraṁ hoti, udāhu ekaccānaṁyeva hotī”ti?",
  "mil6.3.7:1.2": "“Ekaccānaṁ, mahārāja, hoti, ekaccānaṁ na hotī”ti.",
  "mil6.3.7:1.3": "“Katamesaṁ, bhante, hoti, katamesaṁ na hotī”ti?",
  "mil6.3.7:1.4": "“Tiṇṇannaṁ, mahārāja, aññatarassa adhiṭṭhānā parinibbutassa cetiye pāṭihīraṁ hoti.",
  "mil6.3.7:1.5": "Katamesaṁ tiṇṇannaṁ?",
  "mil6.3.7:1.6_0": "Idha, mahārāja, arahā devamanussānaṁ anukampāya tiṭṭhantova adhiṭṭhāti ‘evaṁnāma",
  "mil6.3.7:1.6_1": "cetiye pāṭihīraṁ hotū’ti, tassa adhiṭṭhānavasena cetiye pāṭihīraṁ hoti, evaṁ arahato",
  "mil6.3.7:1.6_2": "adhiṭṭhānavasena parinibbutassa cetiye pāṭihīraṁ hoti.",
  "mil6.3.7:2.1_0": "Puna caparaṁ, mahārāja, devatā manussānaṁ anukampāya parinibbutassa cetiye pāṭihīraṁ",
  "mil6.3.7:2.1_1": "dassenti ‘iminā pāṭihīrena saddhammo niccasampaggahito bhavissati, manussā ca pasannā",
  "mil6.3.7:2.1_2": "kusalena abhivaḍḍhissantī’ti, evaṁ devatānaṁ adhiṭṭhānavasena parinibbutassa cetiye pāṭihīraṁ hoti.",
  "mil6.3.7:3.1_0": "Puna caparaṁ, mahārāja, itthī vā puriso vā saddho pasanno paṇḍito byatto medhāvī",
  "mil6.3.7:3.1_1": "buddhisampanno yoniso cintayitvā gandhaṁ vā mālaṁ vā dussaṁ vā aññataraṁ vā kiñci",
  "mil6.3.7:3.1_2": "adhiṭṭhahitvā cetiye ukkhipati ‘evaṁnāma hotū’ti, tassapi adhiṭṭhānavasena parinibbutassa",
  "mil6.3.7:3.1_3": "cetiye pāṭihīraṁ hoti, evaṁ manussānaṁ adhiṭṭhānavasena parinibbutassa cetiye pāṭihīraṁ hoti.",
  "mil6.3.7:4.1": "Imesaṁ kho, mahārāja, tiṇṇannaṁ aññatarassa adhiṭṭhānavasena parinibbutassa cetiye pāṭihīraṁ hoti.",
  "mil6.3.7:5.1_0": "Yadi, mahārāja, tesaṁ adhiṭṭhānaṁ na hoti, khīṇāsavassapi chaḷabhiññassa cetovasippattassa",
  "mil6.3.7:5.1_1": "cetiye pāṭihīraṁ na hoti, asatipi, mahārāja, pāṭihīre caritaṁ disvā suparisuddhaṁ",
  "mil6.3.7:5.1_2": "okappetabbaṁ niṭṭhaṁ gantabbaṁ saddahitabbaṁ ‘suparinibbuto ayaṁ buddhaputto’”ti.",
  "mil6.3.7:5.2": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.7:6.1": "Cetiyapāṭihāriyapañho sattamo."
}