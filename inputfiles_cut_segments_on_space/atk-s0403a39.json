{
  "atk-s0403a39:0": "1. Dhanavaggo",
  "atk-s0403a39:1": "1-5. Paṭhamapiyasuttādivaṇṇanā",
  "atk-s0403a39:2_0": "1-5. Sattakanipātassa paṭhame anavaññattikāmoti abhiññātabhāvakāmo. Tatiye yoniso",
  "atk-s0403a39:2_1": "vicine dhammanti upāyena catusaccadhammaṁ vicināti. Paññāyatthaṁ vipassatīti sahavipassanāya",
  "atk-s0403a39:2_2": "maggapaññāya saccadhammaṁ vipassati. Pajjotassevāti dīpasseva. Vimokkho hoti cetasoti",
  "atk-s0403a39:2_3": "tassa imehi balehi samannāgatassa khīṇāsavassa dīpanibbānaṁ viya carimakacittassa",
  "atk-s0403a39:2_4": "vatthārammaṇehi vimokkho hoti, gataṭṭhānaṁ na paññāyati. Catutthe saddho hotītiādīni",
  "atk-s0403a39:2_5": "pañcakanipāte vaṇṇitāneva. Pañcame dhanānīti adāliddiyakaraṇaṭṭhena dhanāni.",
  "atk-s0403a39:3": "7. Uggasuttavaṇṇanā",
  "atk-s0403a39:4_0": "7. Sattame uggo rājamahāmattoti pasenadikosalassa mahāamacco. Upasaṅkamīti bhuttapātarāso",
  "atk-s0403a39:4_1": "upasaṅkami. Aḍḍhoti nidhānagatena dhanena aḍḍho. Migārorohaṇeyyoti rohaṇaseṭṭhino",
  "atk-s0403a39:4_2": "nattāraṁ migāraseṭṭhiṁ sandhāyevamāha. Mahaddhanoti vaḷañjanadhanena mahaddhano.",
  "atk-s0403a39:4_3": "Mahābhogoti upabhogaparibhogabhaṇḍassa mahantatāya mahābhogo. Hiraññassāti suvaṇṇasseva.",
  "atk-s0403a39:4_4": "Suvaṇṇāmeva hissa koṭisaṅkhyaṁ ahosi. Rūpiyassāti sesassa taṭṭakasarakaattharaṇapāvuraṇādino",
  "atk-s0403a39:4_5": "paribhogaparikkhārassa pamāṇasaṅkhāne vādoyeva natthi.",
  "atk-s0403a39:5": "8. Saṁyojanasuttavaṇṇanā",
  "atk-s0403a39:6": "8. Aṭṭhame anunayasaṁyojananti kāmarāgasaṁyojanaṁ. Sabbāneva cetāni bandhanaṭṭhena saṁyojanānīti veditabbāni. Imasmiṁ sutte vaṭṭameva kathitaṁ. Sesaṁ sabbattha uttānatthamevāti.",
  "atk-s0403a39:7": "Dhanavaggo paṭhamo."
}