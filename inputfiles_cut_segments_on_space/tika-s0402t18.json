{
  "tika-s0402t18:0": "1. Bālavaggo",
  "tika-s0402t18:1": "1. Bhayasuttavaṇṇanā",
  "tika-s0402t18:2_0": "1. Tikanipātassa paṭhame bhayanti bhīti cetaso byadhoti āha “cittutrāso”ti. Upaddavoti",
  "tika-s0402t18:2_1": "antarāyo. Tassa pana vikkhepakāraṇattā vuttaṁ “anekaggatākāro”ti. Upasaggoti upasajjanaṁ,",
  "tika-s0402t18:2_2": "devatopapīḷādinā appaṭikāravighātāpatti. Sā pana yasmā paṭikārābhāvena vihaññamānassa",
  "tika-s0402t18:2_3": "kiñci kātuṁ asamatthassa osīdanakāraṇaṁ, tasmā vuttaṁ “tattha tattha lagganākāro”ti.",
  "tika-s0402t18:2_4": "Yathāvutte divase anāgacchantesūti vañcetvā āgantuṁ niyamitadivase anāgacchantesu.",
  "tika-s0402t18:2_5": "Dvāre aggiṁ datvāti bahi anikkhamanatthāya dvāre aggiṁ datvā.",
  "tika-s0402t18:3_0": "Naḷehichannapaṭicchannāti naḷehi tiṇacchadanasaṅkhepena upari chādetvā tehiyeva dārukuṭikaniyāmena",
  "tika-s0402t18:3_1": "paritopi chāditā. Eseva nayoti iminā tiṇehi channataṁ sesasambhārānaṁ rukkhamayatañca atidisati.",
  "tika-s0402t18:4": "Vidhavaputteti antabhāvopalakkhaṇaṁ. Te hi nippitikā avinītā asaṁyatā yaṁ kiñci kārino. Sesamettha uttānameva.",
  "tika-s0402t18:5": "Bhayasuttavaṇṇanā niṭṭhitā.",
  "tika-s0402t18:6": "2. Lakkhaṇasuttavaṇṇanā",
  "tika-s0402t18:7_0": "2. Dutiye lakkhīyati bālo ayanti ñāyati etenāti lakkhaṇaṁ, kammaṁ lakkhaṇametassāti",
  "tika-s0402t18:7_1": "kammalakkhaṇoti āha “kāyadvārādipavattaṁ kamma”ntiādi. Apadīyanti dosā etena rakkhīyanti,",
  "tika-s0402t18:7_2": "lūyanti chijjanti vāti apadānaṁ, sattānaṁ sammā, micchā vā pavattappayogo. Tena sobhatīti",
  "tika-s0402t18:7_3": "apadānasobhanī. Tenāha “paññā nāmā”tiādi. Attano caritenevāti attano cariyāya eva.",
  "tika-s0402t18:7_4": "Sesamettha uttānameva.",
  "tika-s0402t18:8": "Lakkhaṇasuttavaṇṇanā niṭṭhitā.",
  "tika-s0402t18:9": "3-4. Cintīsuttādivaṇṇanā",
  "tika-s0402t18:10_0": "3-4. Tatiye etehīti duccintitacintitādīhi. Etena lakkhaṇasaddassa saraṇatthatamāha.",
  "tika-s0402t18:10_1": "Tānevāti lakkhaṇāni eva. Assāti bālassa. Bālo ayanti nimīyati sañjānīyati etehīti",
  "tika-s0402t18:10_2": "bālanimittāni. Apadānaṁ vuccati, vikhyātaṁ kammaṁ, duccintitacintitādīni ca bāle",
  "tika-s0402t18:10_3": "vikhyātāni asādhāraṇabhāvena. Tasmā “bālassa apadānānī”ti. Abhijjhādīhi duṭṭhaṁ dūsitaṁ",
  "tika-s0402t18:10_4": "cintitaṁ duccintitaṁ, taṁ cintetīti duccintitacintī. Lobhādīhi duṭṭhaṁ bhāsitaṁ musāvādādiṁ",
  "tika-s0402t18:10_5": "bhāsatīti dubbhāsitabhāsī. Tesaṁyeva vasena kattabbato dukkaṭakammaṁ pāṇātipātādiṁ",
  "tika-s0402t18:10_6": "karotīti dukkaṭakammakārī. Tenāha “cintayanto”tiādi. Vuttānusārenāti “bālo aya”ntiādinā",
  "tika-s0402t18:10_7": "vuttassa atthavacanassa “paṇḍito ayanti etehi lakkhīyatī”tiādinā anussaraṇena. Manosucaritādīnaṁ",
  "tika-s0402t18:10_8": "vasenāti “cintayanto anabhijjhābyāpādasammādassanavasena sucintitameva cintetī”tiādinā",
  "tika-s0402t18:10_9": "manosucaritādīnaṁ tiṇṇaṁ sucaritānaṁ vasena yojetabbāni. Catutthaṁ vuttanayattā uttānatthameva.",
  "tika-s0402t18:11": "Cintīsuttādivaṇṇanā niṭṭhitā.",
  "tika-s0402t18:12": "5-10. Ayonisosuttādivaṇṇanā",
  "tika-s0402t18:13_0": "5-10. Pañcame kati nu kho anussatiṭṭhānānītiādi chakke āvi bhavissatīti. Evaṁ cintitanti",
  "tika-s0402t18:13_1": "ayoniso cintitaṁ. Apañhameva pañhanti kathesīti apañhameva pañho ayanti maññamāno",
  "tika-s0402t18:13_2": "vissajjesi. Dasavidhaṁ byañjanabuddhiṁ aparihāpetvāti –",
  "tika-s0402t18:14": "“Sithilaṁ dhanitañca dīgharassaṁ, garukaṁ lahukañca niggahītaṁ;",
  "tika-s0402t18:15": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo”ti. –",
  "tika-s0402t18:16": "Evaṁ vuttaṁ dasavidhaṁ byañjanabuddhiṁ aparihāpetvā.",
  "tika-s0402t18:17_0": "Tattha ṭhānakaraṇāni sithilāni katvā uccāretabbaṁ akkharaṁ sithilaṁ, tāniyeva dhanitāni",
  "tika-s0402t18:17_1": "asithilāni katvā uccāretabbaṁ akkharaṁ dhanitaṁ. Dvimattakālaṁ dīghaṁ, ekamattakālaṁ",
  "tika-s0402t18:17_2": "rassaṁ. Garukanti dīghameva, yaṁ vā “āyasmato buddharakkhitattherassā”ti saṁyogaparaṁ",
  "tika-s0402t18:17_3": "katvā vuccati, lahukanti rassameva, yaṁ vā “āyasmato buddharakkhitatherassā”ti evaṁ",
  "tika-s0402t18:17_4": "visaṁyogaparaṁ katvā vuccati. Niggahītanti yaṁ karaṇāni niggahetvā avissajjetvā avivaṭena",
  "tika-s0402t18:17_5": "mukhena sānunāsikaṁ katvā vattabbaṁ. Sambandhanti yaṁ parapadena sambandhitvā “tuṇhassā”ti",
  "tika-s0402t18:17_6": "vuccati. Vavatthitanti yaṁ parapadena asambandhaṁ katvā vicchinditvā “tuṇhī assā”ti",
  "tika-s0402t18:17_7": "vuccati. Vimuttanti yaṁ karaṇāni aniggahetvā vissajjetvā vivaṭena mukhena sānunāsikaṁ",
  "tika-s0402t18:17_8": "akatvā vuccati. Dasadhā byañjanabuddhiyā pabhedoti evaṁ sithilādivasena byañjanabuddhiyā",
  "tika-s0402t18:17_9": "akkharuppādakacittassa dasappakārena pabhedo. Sabbāni hi akkharāni cittasamuṭṭhānāni",
  "tika-s0402t18:17_10": "yathādhippetatthabyañjanato byañjanāni ca.",
  "tika-s0402t18:18": "“Aṭṭhānaṁkho etaṁ, āvuso sāriputtā”tiādi pañcake āvi bhavissati. “Kati nu kho, ānanda, anussatiṭṭhānānī”tiādi pana chakke āvi bhavissati. Chaṭṭhādīsu natthi vattabbaṁ.",
  "tika-s0402t18:19": "Ayonisosuttādivaṇṇanā niṭṭhitā.",
  "tika-s0402t18:20": "Bālavaggavaṇṇanā niṭṭhitā."
}