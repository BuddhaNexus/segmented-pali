{
  "anya-e0105n6:0": "Mahāyānikanayavicāraṇā",
  "anya-e0105n6:1_0": "6. Puna so tāvattakenāpi asantuṭṭho ācariyaṁ avamaññanto evamāha – “mahāyānanikāyassa",
  "anya-e0105n6:1_1": "padhānācariyabhūtānaṁ assa ghosa-nāgajjunānaṁ nayaṁ vā, nāmamattampi vā tesaṁ na",
  "anya-e0105n6:1_2": "jānāti maññe buddhaghoso”ti. Taṁ pana ativiya adhammikaṁ niratthakañca niggahavacanamattameva.",
  "anya-e0105n6:1_3": "Na hi nikāyantarikānaṁ vādanayānaṁ attano aṭṭhakathāyaṁ appakāsanena so te na jānātīti",
  "anya-e0105n6:1_4": "sakkā vattuṁ. Nanu ācariyena āgamaṭṭhakathāsu ganthārambheyeva –",
  "anya-e0105n6:2": "“Samayaṁ avilomento, therānaṁ theravaṁsapadīpānaṁ;",
  "anya-e0105n6:3": "Sunipuṇavinicchayānaṁ, mahāvihāre nivāsina”nti ca,",
  "anya-e0105n6:4": "Idhāpi visuddhimagge –",
  "anya-e0105n6:5": "“Mahāvihāravāsīnaṁ, desanānayanissitaṁ;",
  "anya-e0105n6:6": "Visuddhimaggaṁ bhāsissa”nti visuddhi. 1.2 ca,",
  "anya-e0105n6:7_0": "“Tassā atthasaṁvaṇṇanaṁ karontena vibhajjavādimaṇḍalaṁ otaritvā ācariye anabbhācikkhantena",
  "anya-e0105n6:7_1": "sakasamayaṁ avokkamantena parasamayaṁ anāyūhantena suttaṁ appaṭibāhantena vinayaṁ",
  "anya-e0105n6:7_2": "anulomentena mahāpadese olokentena dhammaṁ dīpentena atthaṁ saṅgāhentena tamevatthaṁ",
  "anya-e0105n6:7_3": "punarāvattetvā aparehipi pariyāyantarehi niddisantena ca yasmā atthasaṁvaṇṇanā kātabbā",
  "anya-e0105n6:7_4": "hotī”ti visuddhi. 2.581 ca,",
  "anya-e0105n6:8": "“Sāsanaṁ panidaṁ nānā-desanānayamaṇḍitaṁ;",
  "anya-e0105n6:9": "Pubbācariyamaggo ca, abbocchinno pavattati;",
  "anya-e0105n6:10": "Yasmā tasmā tadubhayaṁ, sannissāyatthavaṇṇanaṁ;",
  "anya-e0105n6:11": "Ārabhissāmi etassā”ti visuddhi. 2.581 ca,",
  "anya-e0105n6:12_0": "Paṭiññaṁ katvā yathāpaṭiññātappakāreneva aṭṭhakathāyo katā. Evametāsaṁ karaṇe kāraṇampettha",
  "anya-e0105n6:12_1": "pakāsetabbaṁ, tasmā dāni tampakāsanatthaṁ sammāsambuddhassa parinibbutikālato paṭṭhāya",
  "anya-e0105n6:12_2": "yāva ācariyabuddhaghosassa kālo, tāva sāsanappavattikkamampi vakkhāma."
}