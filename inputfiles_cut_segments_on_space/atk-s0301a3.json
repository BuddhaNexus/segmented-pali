{
  "atk-s0301a3:0": "3. Kosalasaṁyuttaṁ",
  "atk-s0301a3:1": "1. Paṭhamavaggo",
  "atk-s0301a3:2": "1. Daharasuttavaṇṇanā",
  "atk-s0301a3:3_0": "112. Kosalasaṁyuttassa paṭhame bhagavatā saddhiṁ sammodīti yathā khamanīyādīni pucchanto",
  "atk-s0301a3:3_1": "bhagavā tena, evaṁ sopi bhagavatā saddhiṁ samappavattamodo ahosi. Sītodakaṁ viya",
  "atk-s0301a3:3_2": "uṇhodakena sammoditaṁ ekībhāvaṁ agamāsi. Yāya ca – ‘‘kacci, bho gotama, khamanīyaṁ,",
  "atk-s0301a3:3_3": "kacci yāpanīyaṁ, kacci bhoto ca gotamassa sāvakānañca appābādhaṁ appātaṅkaṁ lahuṭṭhānaṁ",
  "atk-s0301a3:3_4": "balaṁ phāsuvihāro’’tiādikāya kathāya sammodi, taṁ pītipāmojjasaṅkhātasammodajananato",
  "atk-s0301a3:3_5": "sammodituṁ yuttabhāvato ca sammodanīyaṁ, atthabyañjanamadhuratāya cirampi kālaṁ sāretuṁ",
  "atk-s0301a3:3_6": "nirantaraṁ pavattetuṁ araharūpato saritabbabhāvato ca sāraṇīyaṁ. Suyyamānasukhato",
  "atk-s0301a3:3_7": "ca sammodanīyaṁ, anussariyamānasukhato sāraṇīyaṁ. Tathā byañjanaparisuddhatāya sammodanīyaṁ,",
  "atk-s0301a3:3_8": "atthaparisuddhatāya sāraṇīyanti evaṁ anekehi pariyāyehi sammodanīyaṁ kathaṁ sāraṇīyaṁ",
  "atk-s0301a3:3_9": "vītisāretvā pariyosāpetvā niṭṭhapetvā ito pubbe tathāgatassa adiṭṭhattā guṇāguṇavasena",
  "atk-s0301a3:3_10": "gambhīrabhāvaṁ vā uttānabhāvaṁ vā ajānanto ekamantaṁ nisīdi, ekamantaṁ nisinno kho",
  "atk-s0301a3:3_11": "yaṁ ovaṭṭikasāraṁ katvā āgato lokanissaraṇabhavokkantipañhaṁ satthu sammāsambuddhataṁ",
  "atk-s0301a3:3_12": "pucchituṁ bhavampi notiādimāha.",
  "atk-s0301a3:4_0": "Tattha bhavampīti pi-kāro sampiṇḍanatthe nipāto, tena ca cha satthāre sampiṇḍeti.",
  "atk-s0301a3:4_1": "Yathā pūraṇādayo ‘‘sammāsambuddhamhā’’ti paṭijānanti, evaṁ bhavampi nu paṭijānātīti",
  "atk-s0301a3:4_2": "attho. Idaṁ pana rājā na attano laddhiyā, loke mahājanena gahitapaṭiññāvasena pucchati.",
  "atk-s0301a3:4_3": "Atha bhagavā buddhasīhanādaṁ nadanto yaṁ hi taṁ mahārājātiādimāha. Tattha ahaṁ hi",
  "atk-s0301a3:4_4": "mahārājāti anuttaraṁ sabbaseṭṭhaṁ sabbaññutaññāṇasaṅkhātaṁ sammāsambodhiṁ ahaṁ abhisambuddhoti",
  "atk-s0301a3:4_5": "attho. Samaṇabrāhmaṇāti pabbajjūpagamanena samaṇā, jātivasena brāhmaṇā. Saṅghinotiādīsu",
  "atk-s0301a3:4_6": "pabbajitasamūhasaṅkhāto saṅgho etesaṁ atthīti saṅghino. Sveva gaṇo etesaṁ atthīti",
  "atk-s0301a3:4_7": "gaṇino. Ācārasikkhāpanavasena tassa gaṇassa ācariyāti gaṇācariyā. Ñātāti paññātā",
  "atk-s0301a3:4_8": "pākaṭā. ‘‘Appicchā santuṭṭhā appicchatāya vatthampi na nivāsentī’’ti evaṁ samuggato",
  "atk-s0301a3:4_9": "yaso etesaṁ atthīti yasassino. Titthakarāti laddhikarā. Sādhusammatāti ‘‘santo sappurisā’’ti",
  "atk-s0301a3:4_10": "evaṁ sammatā. Bahujanassāti assutavato andhabālaputhujjanassa. Pūraṇotiādīni tesaṁ",
  "atk-s0301a3:4_11": "nāmagottāni. Pūraṇoti hi nāmameva. Tathā, makkhalīti. So pana gosālāya jātattā gosāloti",
  "atk-s0301a3:4_12": "vutto. Nāṭaputtoti nāṭassa putto. Belaṭṭhaputtoti belaṭṭhassa putto. Kaccāyanoti",
  "atk-s0301a3:4_13": "pakudhassa gottaṁ. Kesakambalassa dhāraṇato ajito kesakambaloti vutto.",
  "atk-s0301a3:5_0": "Tepi mayāti kappakolāhalaṁ buddhakolāhalaṁ cakkavattikolāhalanti tīṇi kolāhalāni.",
  "atk-s0301a3:5_1": "Tattha ‘‘vassasatasahassamatthake kappuṭṭhānaṁ bhavissatī’’ti kappakolāhalaṁ nāma",
  "atk-s0301a3:5_2": "hoti – ‘‘ito vassasatasahassamatthake loko vinassissati, mettaṁ mārisā, bhāvetha,",
  "atk-s0301a3:5_3": "karuṇaṁ muditaṁ upekkha’’nti manussappathe devatā ghosentiyo vicaranti. ‘‘Vassasahassamatthake",
  "atk-s0301a3:5_4": "pana buddho uppajjissatī’’ti buddhakolāhalaṁ nāma hoti – ‘‘ito vassasahassamatthake",
  "atk-s0301a3:5_5": "buddho uppajjitvā dhammānudhammapaṭipadaṁ paṭipannena saṅgharatanena parivārito dhammaṁ",
  "atk-s0301a3:5_6": "desento vicarissatī’’ti devatā ugghosenti. ‘‘Vassasatamatthake pana cakkavattī uppajjissatī’’ti",
  "atk-s0301a3:5_7": "cakkavattikolāhalaṁ nāma hoti – ‘‘ito vassasatamatthake sattaratanasampanno catuddīpissaro",
  "atk-s0301a3:5_8": "sahassa puttaparivāro vehāsaṅgamo cakkavattirājā uppajjissatī’’ti devatā ugghosenti.",
  "atk-s0301a3:6_0": "Imesu tīsu kolāhalesu ime cha satthāro buddhakolāhalaṁ sutvā ācariye payirupāsitvā",
  "atk-s0301a3:6_1": "cintāmāṇivijjādīni uggaṇhitvā – ‘‘mayaṁ buddhamhā’’ti paṭiññaṁ katvā mahājanaparivutā",
  "atk-s0301a3:6_2": "janapadaṁ vicarantā anupubbena sāvatthiyaṁ pattā. Tesaṁ upaṭṭhākā rājānaṁ upasaṅkamitvā,",
  "atk-s0301a3:6_3": "‘‘mahārāja, pūraṇo kassapo…pe… ajito kesakambalo buddho kira sabbaññū kirā’’ti ārocesuṁ.",
  "atk-s0301a3:6_4": "Rājā ‘‘tumheva ne nimantetvā ānethā’’ti āha . Te gantvā tehi, ‘‘rājā vo nimanteti.",
  "atk-s0301a3:6_5": "Rañño gehe bhikkhaṁ gaṇhathā’’ti vuttā gantuṁ na ussahanti, punappunaṁ vuccamānā",
  "atk-s0301a3:6_6": "upaṭṭhākānaṁ cittānurakkhaṇatthāya adhivāsetvā sabbe ekatova agamaṁsu. Rājā āsanāni",
  "atk-s0301a3:6_7": "paññāpetvā ‘‘nisīdantū’’ti āha. Nigguṇānaṁ attabhāve rājusmā nāma pharati, te mahārahesu",
  "atk-s0301a3:6_8": "āsanesu nisīdituṁ asakkontā phalakesu ceva bhūmiyaṁ ca nisīdiṁsu.",
  "atk-s0301a3:7_0": "Rājā ‘‘ettakeneva natthi tesaṁ anto sukkadhammo’’ti vatvā āhāraṁ adatvāva tālato",
  "atk-s0301a3:7_1": "patitaṁ muggarena pothento viya ‘‘tumhe buddhā, na buddhā’’ti pañhaṁ pucchi. Te cintayiṁsu",
  "atk-s0301a3:7_2": "– ‘‘sace ‘buddhamhā’ti vakkhāma, rājā buddhavisaye pañhaṁ pucchitvā kathetuṁ asakkonte",
  "atk-s0301a3:7_3": "‘tumhe mayaṁ buddhāti mahājanaṁ vañcetvā āhiṇḍathā’ti jivhampi chindāpeyya, aññampi",
  "atk-s0301a3:7_4": "anatthaṁ kareyyā’’ti sakapaṭiññāya eva ‘na mayaṁ buddhā’ti vadiṁsu. Atha ne rājā",
  "atk-s0301a3:7_5": "gehato nikaḍḍhāpesi. Te rājagharato nikkhante upaṭṭhākā pucchiṁsu – ‘‘kiṁ ācariyā",
  "atk-s0301a3:7_6": "rājā tumhe pañhaṁ pucchitvā sakkārasammānaṁ akāsī’’ti? Rājā ‘‘buddhā tumhe’’ti pucchi,",
  "atk-s0301a3:7_7": "tato mayaṁ – ‘‘sace ayaṁ rājā buddhavisaye pañhaṁ kathiyamānaṁ ajānanto amhesu manaṁ",
  "atk-s0301a3:7_8": "padosessati, bahuṁ apuññaṁ pasavissatī’’ti rañño anukampāya ‘na mayaṁ buddhā’ti vadimhā,",
  "atk-s0301a3:7_9": "mayaṁ pana buddhā eva, amhākaṁ buddhabhāvo, udakena dhovitvāpi harituṁ na sakkāti.",
  "atk-s0301a3:7_10": "Iti bahiddhā ‘buddhamhā’ti āhaṁsu – rañño santike ‘na mayaṁ buddhā’ti vadiṁsūti,",
  "atk-s0301a3:7_11": "idaṁ gahetvā rājā evamāha. Tattha kiṁ pana bhavaṁ gotamo daharo ceva jātiyā, navo",
  "atk-s0301a3:7_12": "ca pabbajjāyāti idaṁ attano paṭiññaṁ gahetvā vadati. Tattha kinti paṭikkhepavacanaṁ.",
  "atk-s0301a3:7_13": "Ete jātimahallakā ca cirapabbajitā ca ‘‘buddhamhā’’ti na paṭijānanti, bhavaṁ gotamo",
  "atk-s0301a3:7_14": "jātiyā ca daharo pabbajjāya ca navo kiṁ paṭijānāti? Mā paṭijānāhīti attho.",
  "atk-s0301a3:8_0": "Na uññātabbāti na avajānitabbā. Na paribhotabbāti na paribhavitabbā. Katame cattāroti",
  "atk-s0301a3:8_1": "kathetukamyatāpucchā. Khattiyoti rājakumāro. Uragoti āsīviso. Aggīti aggiyeva. Bhikkhūti",
  "atk-s0301a3:8_2": "imasmiṁ pana pade desanākusalatāya attānaṁ abbhantaraṁ katvā sīlavantaṁ pabbajitaṁ",
  "atk-s0301a3:8_3": "dasseti. Ettha ca daharaṁ rājakumāraṁ disvā, ukkamitvā maggaṁ adento, pārupanaṁ anapanento,",
  "atk-s0301a3:8_4": "nisinnāsanato anuṭṭhahanto, hatthipiṭṭhādīhi anotaranto, heṭṭhā katvā maññanavasena",
  "atk-s0301a3:8_5": "aññampi evarūpaṁ anācāraṁ karonto khattiyaṁ avajānāti nāma. ‘‘Bhaddako vatāyaṁ rājakumāro,",
  "atk-s0301a3:8_6": "mahākaṇḍo mahodaro – kiṁ nāma yaṁkiñci corūpaddavaṁ vūpasametuṁ yattha katthaci ṭhāne",
  "atk-s0301a3:8_7": "rajjaṁ anusāsituṁ sakkhissatī’’tiādīni vadanto paribhoti nāma. Añjanisalākamattampi",
  "atk-s0301a3:8_8": "āsīvisapotakaṁ kaṇṇādīsu piḷandhanto aṅgulimpi jivhampi ḍaṁsāpento uragaṁ avajānāti",
  "atk-s0301a3:8_9": "nāma . ‘‘Bhaddako vatāyaṁ āsīviso udakadeḍḍubho viya kiṁ nāma kiñcideva ḍaṁsituṁ",
  "atk-s0301a3:8_10": "kassacideva kāye visaṁ pharituṁ sakkhissatī’’tiādīni vadanto paribhoti nāma. Khajjopanakamattampi",
  "atk-s0301a3:8_11": "aggiṁ gahetvā hatthena kīḷanto bhaṇḍukkhalikāya khipanto cūḷāya vā sayanapiṭṭhasāṭakapasibbakādīsu",
  "atk-s0301a3:8_12": "vā ṭhapento aggiṁ avajānāti nāma. ‘‘Bhaddako vatāyaṁ aggi kataraṁ nu kho yāgubhattaṁ",
  "atk-s0301a3:8_13": "pacissati, kataraṁ macchamaṁsaṁ, kassa sītaṁ vinodessatī’’tiādīni vadanto paribhoti",
  "atk-s0301a3:8_14": "nāma. Daharasāmaṇerampi pana disvā ukkamitvā maggaṁ adentoti rājakumāre vuttaṁ anācāraṁ",
  "atk-s0301a3:8_15": "karonto bhikkhuṁ avajānāti nāma. ‘‘Bhaddako vatāyaṁ sāmaṇero mahākaṇṭho mahodaro",
  "atk-s0301a3:8_16": "yaṁkiñci buddhavacanaṁ uggahetuṁ yaṁkiñci araññaṁ ajjhogāhetvā vasituṁ sakkhissati,",
  "atk-s0301a3:8_17": "saṅghattherakāle manāpo bhavissatī’’tiādīni vadanto paribhoti nāma. Taṁ sabbampi",
  "atk-s0301a3:8_18": "na kātabbanti dassento na uññātabbo na paribhotabboti āha.",
  "atk-s0301a3:9_0": "Etadavocāti etaṁ gāthābandhaṁ avoca. Gāthā ca nāmetā tadatthadīpanāpi honti visesatthadīpanāpi,",
  "atk-s0301a3:9_1": "tatrimā tadatthampi visesatthampi dīpentiyeva. Tattha khattiyanti khettānaṁ adhipatiṁ.",
  "atk-s0301a3:9_2": "Vuttañhetaṁ ‘‘khettānaṁ adhipatīti kho, vāseṭṭha, ‘khattiyo khattiyo’tveva dutiyaṁ",
  "atk-s0301a3:9_3": "akkharaṁ upanibbatta’’nti (dī. ni. 3.131). Jātisampannanti tāyeva khattiyajātiyā",
  "atk-s0301a3:9_4": "jātisampannaṁ. Abhijātanti tīṇi kulāni atikkamitvā jātaṁ.",
  "atk-s0301a3:10_0": "Ṭhānaṁ hīti kāraṇaṁ vijjati. Manujindoti manussajeṭṭhako. Rājadaṇḍenāti rañño uddhaṭadaṇḍena,",
  "atk-s0301a3:10_1": "so appako nāma na hoti, dasasahassavīsatisahassappamāṇo hotiyeva. Tasmiṁ pakkamate",
  "atk-s0301a3:10_2": "bhusanti tasmiṁ puggale balavaupakkamaṁ upakkamati. Rakkhaṁ jīvitamattanoti attano",
  "atk-s0301a3:10_3": "jīvitaṁ rakkhamāno taṁ khattiyaṁ parivajjeyya na ghaṭṭeyya.",
  "atk-s0301a3:11_0": "Uccāvacehīti nānāvidhehi. Vaṇṇehīti saṇṭhānehi. Yena yena hi vaṇṇena caranto gocaraṁ",
  "atk-s0301a3:11_1": "labhati, yadi sappavaṇṇena, yadi deḍḍubhavaṇṇena, yadi dhamanivaṇṇena, antamaso kalandakavaṇṇenapi",
  "atk-s0301a3:11_2": "caratiyeva. Āsajjāti patvā. Bālanti yena bālena ghaṭṭito, taṁ bālaṁ naraṁ vā nāriṁ vā ḍaṁseyya.",
  "atk-s0301a3:12_0": "Pahūtabhakkhanti bahubhakkhaṁ. Aggissa hi abhakkhaṁ nāma natthi. Jālinanti jālavantaṁ.",
  "atk-s0301a3:12_1": "Pāvakanti aggiṁ. Pāvagantipi pāṭho. Kaṇhavattaninti vattanīti maggo, agginā gatamaggo",
  "atk-s0301a3:12_2": "kaṇho hoti kāḷako, tasmā ‘‘kaṇhavattanī’’ti vuccati.",
  "atk-s0301a3:13_0": "Mahā hutvānāti mahanto hutvā. Aggi hi ekadā yāvabrahmalokappamāṇopi hoti. Jāyantitattha",
  "atk-s0301a3:13_1": "pārohāti tattha agginā daḍḍhavane pārohā jāyanti. Pārohāti tiṇarukkhādayo vuccanti.",
  "atk-s0301a3:13_2": "Te hi agginā daḍḍhaṭṭhāne mūlamattepi avasiṭṭhe pādato rohanti jāyanti vaḍḍhanti,",
  "atk-s0301a3:13_3": "tasmā ‘‘pārohā’’ti vuccanti. Puna rohanatthena vā pārohā. Ahorattānamaccayeti rattindivānaṁ",
  "atk-s0301a3:13_4": "atikkame. Nidāghepi deve vuṭṭhamatte jāyanti.",
  "atk-s0301a3:14_0": "Bhikkhu ḍahati tejasāti ettha akkosantaṁ paccakkosanto bhaṇḍantaṁ paṭibhaṇḍanto paharantaṁ",
  "atk-s0301a3:14_1": "paṭipaharanto bhikkhu nāma kiñci bhikkhutejasā ḍahituṁ na sakkoti. Yo pana akkosantaṁ",
  "atk-s0301a3:14_2": "na paccakkosati, bhaṇḍantaṁ na paṭibhaṇḍati. Paharantaṁ na paṭipaharati, tasmiṁ vippaṭipanno",
  "atk-s0301a3:14_3": "tassa sīlatejena ḍayhati. Tenevetaṁ vuttaṁ. Na tassa puttā pasavoti tassa puttadhītaropi",
  "atk-s0301a3:14_4": "gomahiṁsakukkuṭasūkarādayo pasavopi na bhavanti, vinassantīti attho. Dāyādā vindare",
  "atk-s0301a3:14_5": "dhananti tassa dāyādāpi dhanaṁ na vindanti. Tālāvatthū bhavanti teti te bhikkhutejasā",
  "atk-s0301a3:14_6": "daḍḍhā vatthumattāvasiṭṭho matthakacchinnatālo viya bhavanti, puttadhītādivasena",
  "atk-s0301a3:14_7": "na vaḍḍhantīti attho.",
  "atk-s0301a3:15_0": "Tasmāti yasmā samaṇatejena daḍḍhā matthakacchinnatālo viya aviruḷhidhammā bhavanti,",
  "atk-s0301a3:15_1": "tasmā. Sammadeva samācareti sammā samācareyya. Sammā samācarantena pana kiṁ kātabbanti?",
  "atk-s0301a3:15_2": "Khattiyaṁ tāva nissāya laddhabbaṁ gāmanigamayānavāhanādiānisaṁsaṁ, uragaṁ nissāya",
  "atk-s0301a3:15_3": "tassa kīḷāpanena laddhabbaṁ vatthahiraññasuvaṇṇādiānisaṁsaṁ aggiṁ nissāya tassānubhāvena",
  "atk-s0301a3:15_4": "pattabbaṁ yāgubhattapacanasītavinodanādiānisaṁsaṁ, bhikkhuṁ nissāya tassa vasena",
  "atk-s0301a3:15_5": "pattabbaṁ asutasavanasutapariyodapana-saggamaggādhigamādiānisaṁsaṁ sampassamānena",
  "atk-s0301a3:15_6": "‘‘ete nissāya pubbe vuttappakāro ādīnavo atthi. Kiṁ imehī’’ti? Na sabbaso pahātabbā.",
  "atk-s0301a3:15_7": "Issariyatthikena pana vuttappakāraṁ avajānanañca paribhavanañca akatvā pubbuṭṭhāyipacchānipātitādīhi",
  "atk-s0301a3:15_8": "upāyehi khattiyakumāro tosetabbo, evaṁ tato issariyaṁ adhigamissati. Ahituṇḍikena",
  "atk-s0301a3:15_9": "urage vissāsaṁ akatvā nāgavijjaṁ parivattetvā ajapadena daṇḍena gīvāya gahetvā visaharena",
  "atk-s0301a3:15_10": "mūlena dāṭhā dhovitvā peḷāyaṁ pakkhipitvā kīḷāpentena caritabbaṁ. Evaṁ taṁ nissāya",
  "atk-s0301a3:15_11": "ghāsacchādanādīni labhissati. Yāgupacanādīni kattukāmena aggiṁ vissāsena bhaṇḍukkhalikādīsu",
  "atk-s0301a3:15_12": "apakkhipitvā hatthehi anāmasantena gomayacuṇṇādīhi jāletvā yāgupacanādīni kattabbāni,",
  "atk-s0301a3:15_13": "evaṁ taṁ nissāya ānisaṁsaṁ labhissati. Asutasavanādīni patthayantenapi bhikkhuṁ ativissāsena",
  "atk-s0301a3:15_14": "vejjakammanavakammādīsu ayojetvā catūhi paccayehi sakkaccaṁ upaṭṭhātabbo, evaṁ taṁ",
  "atk-s0301a3:15_15": "nissāya asutapubbaṁ buddhavacanaṁ asutapubbaṁ pañhāvinicchayaṁ diṭṭhadhammikasamparāyikaṁ",
  "atk-s0301a3:15_16": "atthaṁ tisso kulasampattiyo cha kāmasaggāni nava ca brahmaloke patvā amatamahānibbānadassanampi",
  "atk-s0301a3:15_17": "labhissatīti imamatthaṁ sandhāya sammadeva samācareti āha.",
  "atk-s0301a3:16_0": "Etadavocāti dhammadesanaṁ sutvā pasanno pasādaṁ āvikaronto etaṁ ‘‘abhikkanta’’ntiādivacanaṁ",
  "atk-s0301a3:16_1": "avoca. Tattha abhikkantanti abhikantaṁ atiiṭṭhaṁ atimanāpaṁ, atisundaranti attho.",
  "atk-s0301a3:16_2": "Ettha ekena abhikkantasaddena desanaṁ thometi ‘‘abhikkantaṁ, bhante, yadidaṁ bhagavato",
  "atk-s0301a3:16_3": "dhammadesanā’’ti. Ekena attano pasādaṁ ‘‘abhikkantaṁ, bhante, yadidaṁ bhagavato dhammadesanaṁ",
  "atk-s0301a3:16_4": "āgamma mama pasādo’’ti.",
  "atk-s0301a3:17_0": "Tato paraṁ catūhi upamāhi desanaṁyeva thometi. Tattha nikkujjitanti adhomukhaṭhapitaṁ,",
  "atk-s0301a3:17_1": "heṭṭhāmukhajātaṁ vā. Ukkujjeyyāti uparimukhaṁ kareyya. Paṭicchannanti tiṇapaṇṇādichāditaṁ.",
  "atk-s0301a3:17_2": "Vivareyyāti ugghāṭeyya. Mūḷhassāti disāmūḷhassa. Maggaṁ ācikkheyyāti hatthe gahetvā",
  "atk-s0301a3:17_3": "‘‘esa maggo’’ti vadeyya. Andhakāreti kāḷapakkhacātuddasī aḍḍharattaghanavanasaṇḍa",
  "atk-s0301a3:17_4": "meghapaṭalehi caturaṅge tame. Idaṁ vuttaṁ hoti – yathā koci nikkujjitaṁ ukkujjeyya,",
  "atk-s0301a3:17_5": "evaṁ saddhammavimukhaṁ asaddhamme patitaṁ maṁ asaddhammā vuṭṭhāpentena, yathā paṭicchannaṁ",
  "atk-s0301a3:17_6": "vivareyya, evaṁ kassapassa bhagavato sāsanantaradhānā pabhuti micchādiṭṭhigahanapaṭicchannaṁ",
  "atk-s0301a3:17_7": "sāsanaṁ vivarantena, yathā mūḷhassa maggaṁ ācikkheyya, evaṁ kummaggamicchāmaggapaṭipannassa",
  "atk-s0301a3:17_8": "me saggamokkhamaggaṁ āvikarontena, yathā andhakāre telapajjotaṁ dhāreyya, evaṁ mohandhakāre",
  "atk-s0301a3:17_9": "nimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotaṁ",
  "atk-s0301a3:17_10": "dhārentena mayhaṁ bhagavatā etehi pariyāyehi pakāsitattā anekapariyāyena dhammo pakāsitoti.",
  "atk-s0301a3:18_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto",
  "atk-s0301a3:18_1": "esāhantiādimāha. Tattha esāhanti eso ahaṁ. Bhagavantaṁ saraṇaṁ gacchāmi dhammañca",
  "atk-s0301a3:18_2": "bhikkhusaṅghañcāti bhagavantañca dhammañca bhikkhusaṅghañcāti imaṁ ratanattayaṁ saraṇaṁ",
  "atk-s0301a3:18_3": "gacchāmi. Upāsakaṁ maṁ, bhante, bhagavā dhāretūti maṁ bhagavā ‘upāsako aya’nti evaṁ",
  "atk-s0301a3:18_4": "dhāretu, jānātūti attho. Ajjataggeti ajjataṁ ādiṁ katvā. Ajjadaggeti vā pāṭho, da-kāro",
  "atk-s0301a3:18_5": "padasandhikaro, ajja aggaṁ katvāti attho. Pāṇupetanti pāṇehi upetaṁ yāva me jīvitaṁ",
  "atk-s0301a3:18_6": "pavattati, tāva upetaṁ anaññasatthukaṁ tīhi saraṇagamanehi saraṇaṁ gataṁ upāsakaṁ",
  "atk-s0301a3:18_7": "kappiyakārakaṁ maṁ bhagavā dhāretūti ayamettha saṅkhepo, vitthāro pana sumaṅgalavilāsiniyā",
  "atk-s0301a3:18_8": "dīghanikāyaṭṭhakathāya sāmaññaphalasutte sabbākārena vuttoti. Paṭhamaṁ.",
  "atk-s0301a3:19": "2. Purisasuttavaṇṇanā",
  "atk-s0301a3:20_0": "113. Dutiye abhivādetvāti purimasutte saraṇagatattā idha abhivādesi. Ajjhattanti",
  "atk-s0301a3:20_1": "niyakajjhattaṁ, attano santāne uppajjantīti attho. Lobhādīsu lubbhanalakkhaṇo lobho,",
  "atk-s0301a3:20_2": "dussanalakkhaṇo doso, muyhanalakkhaṇo mohoti. Hiṁsantīti viheṭhenti nāsenti vināsenti.",
  "atk-s0301a3:20_3": "Attasambhūtāti attani sambhūtā. Tacasāraṁva samphalanti yathā tacasāraṁ veḷuṁ vā",
  "atk-s0301a3:20_4": "naḷaṁ vā attano phalaṁ hiṁsati vināseti, evaṁ hiṁsanti vināsentīti. Dutiyaṁ.",
  "atk-s0301a3:21": "3. Jarāmaraṇasuttavaṇṇanā",
  "atk-s0301a3:22_0": "114. Tatiye aññatra jarāmaraṇāti jarāmaraṇato mutto nāma atthīti vuccati. Khattiyamahāsālāti",
  "atk-s0301a3:22_1": "khattiyamahāsālā nāma mahāsārappattā khattiyā. Yesaṁ hi khattiyānaṁ heṭṭhimantena",
  "atk-s0301a3:22_2": "koṭisataṁ nidhānagataṁ hoti, tayo kahāpaṇakumbhā valañjanatthāya gehamajjhe rāsiṁ",
  "atk-s0301a3:22_3": "katvā ṭhapitā honti, te khattiyamahāsālā nāma. Yesaṁ brāhmaṇānaṁ asītikoṭidhanaṁ",
  "atk-s0301a3:22_4": "nihitaṁ hoti, diyaḍḍho kahāpaṇakumbho valañjanatthāya gehamajjhe rāsiṁ katvā ṭhapito",
  "atk-s0301a3:22_5": "hoti, te brāhmaṇamahāsālā nāma. Yesaṁ gahapatīnaṁ cattālīsakoṭidhanaṁ nihitaṁ hoti,",
  "atk-s0301a3:22_6": "kahāpaṇakumbho valañjanatthāya gehamajjhe rāsiṁ katvā ṭhapito hoti, te gahapatimahāsālā nāma.",
  "atk-s0301a3:23_0": "Aḍḍhāti issarā. Nidhānagatadhanassa mahantatāya mahaddhanā. Suvaṇṇarajatabhājanādīnaṁ",
  "atk-s0301a3:23_1": "upabhogabhaṇḍānaṁ mahantatāya mahābhogā. Anidhānagatassa jātarūparajatassa pahūtatāya,",
  "atk-s0301a3:23_2": "pahūtajātarūparajatā. Vittūpakaraṇassa tuṭṭhikaraṇassa pahūtatāya pahūtavittūpakaraṇā.",
  "atk-s0301a3:23_3": "Godhanādīnañca sattavidhadhaññānañca pahūtatāya pahūtadhanadhaññā. Tesampi jātānaṁ",
  "atk-s0301a3:23_4": "natthi aññatra jarāmaraṇāti tesampi evaṁ issarānaṁ jātānaṁ nibbattānaṁ natthi aññatra",
  "atk-s0301a3:23_5": "jarāmaraṇā, jātattāyeva jarāmaraṇato mokkho nāma natthi, antojarāmaraṇeyeva hoti.",
  "atk-s0301a3:24_0": "Arahantotiādīsu ārakā kilesehīti arahanto. Khīṇā etesaṁ cattāro āsavāti khīṇāsavā.",
  "atk-s0301a3:24_1": "Brahmacariyavāsaṁ vuṭṭhā pariniṭṭhitavāsāti vusitavanto. Catūhi maggehi karaṇīyaṁ",
  "atk-s0301a3:24_2": "etesaṁ katanti katakaraṇīyā. Khandhabhāro kilesabhāro abhisaṅkhārabhāro kāmaguṇabhāroti,",
  "atk-s0301a3:24_3": "ime ohitā bhārā etesanti ohitabhārā. Anuppatto arahattasaṅkhāto sako attho etesanti",
  "atk-s0301a3:24_4": "anuppattasadatthā. Dasavidhampi parikkhīṇaṁ bhavasaṁyojanaṁ etesanti parikkhīṇabhavasaṁyojanā.",
  "atk-s0301a3:24_5": "Sammā kāraṇehi jānitvā vimuttāti sammadaññāvimuttā. Maggapaññāya catusaccadhammaṁ",
  "atk-s0301a3:24_6": "ñatvā phalavimuttiyā vimuttāti attho. Bhedanadhammoti bhijjanasabhāvo. Nikkhepanadhammoti",
  "atk-s0301a3:24_7": "nikkhipitabbasabhāvo. Khīṇāsavassa hi ajīraṇadhammopi atthi, ārammaṇato paṭividdhaṁ",
  "atk-s0301a3:24_8": "nibbānaṁ, taṁ hi na jīrati. Idha panassa jīraṇadhammaṁ dassento evamāha. Atthuppattiko",
  "atk-s0301a3:24_9": "kirassa suttassa nikkhepo. Sivikasālāya nisīditvā kathitanti vadanti. Tattha bhagavā",
  "atk-s0301a3:24_10": "citrāni rathayānādīni disvā diṭṭhameva upamaṁ katvā, ‘‘jīranti ve rājarathā’’ti gāthamāha.",
  "atk-s0301a3:25_0": "Tattha jīrantīti jaraṁ pāpuṇanti. Rājarathāti rañño abhirūhanarathā. Sucittāti suvaṇṇarajatādīhi",
  "atk-s0301a3:25_1": "suṭṭhu cittitā. Atho sarīrampi jaraṁ upetīti evarūpesu anupādiṇṇakesu sāradārumayesu",
  "atk-s0301a3:25_2": "rathesu jīrantesu imasmiṁ ajjhattike upādiṇṇake maṁsalohitādimaye sarīre kiṁ vattabbaṁ?",
  "atk-s0301a3:25_3": "Sarīrampi jaraṁ upetiyevāti attho. Santo have sabbhi pavedayantīti santo sabbhīhi",
  "atk-s0301a3:25_4": "saddhiṁ sataṁ dhammo na jaraṁ upetīti evaṁ pavedayanti. ‘‘Sataṁ dhammo nāma nibbānaṁ,",
  "atk-s0301a3:25_5": "taṁ na jīrati, ajaraṁ amatanti evaṁ kathentī’’ti attho. Yasmā vā nibbānaṁ āgamma",
  "atk-s0301a3:25_6": "sīdanasabhāvā kilesā bhijjanti, tasmā taṁ sabbhīti vuccati. Iti purimapadassa kāraṇaṁ",
  "atk-s0301a3:25_7": "dassento ‘‘santo have sabbhi pavedayantī’’ti āha. Idaṁ hi vuttaṁ hoti – sataṁ dhammo",
  "atk-s0301a3:25_8": "na jaraṁ upeti, tasmā santo sabbhi pavedayanti. Ajaraṁ nibbānaṁ sataṁ dhammoti ācikkhantīti",
  "atk-s0301a3:25_9": "attho. Sundarādhivacanaṁ vā etaṁ sabbhīti. Yaṁ sabbhidhammabhūtaṁ nibbānaṁ santo",
  "atk-s0301a3:25_10": "pavedayanti kathayanti, so sataṁ dhammo na jaraṁ upetītipi attho. Tatiyaṁ.",
  "atk-s0301a3:26": "4. Piyasuttavaṇṇanā",
  "atk-s0301a3:27_0": "115. Catutthe rahogatassāti rahasi gatassa. Paṭisallīnassāti nilīnassa ekībhūtassa.",
  "atk-s0301a3:27_1": "Evametaṁ, mahārājāti idha bhagavā imaṁ suttaṁ sabbaññubhāsitaṁ karonto āha. Antakenādhipannassāti",
  "atk-s0301a3:27_2": "maraṇena ajjhotthaṭassa. Catutthaṁ.",
  "atk-s0301a3:28": "5. Attarakkhitasuttavaṇṇanā",
  "atk-s0301a3:29_0": "116. Pañcame hatthikāyoti hatthighaṭā. Sesesupi eseva nayo. Saṁvaroti pidahanaṁ.",
  "atk-s0301a3:29_1": "Sādhu sabbattha saṁvaroti iminā kammapathabhedaṁ apattassa kammassa saṁvaraṁ dasseti.",
  "atk-s0301a3:29_2": "Lajjīti hirimā. Lajjīgahaṇena cettha ottappampi gahitameva hoti. Pañcamaṁ.",
  "atk-s0301a3:30": "6. Appakasuttavaṇṇanā",
  "atk-s0301a3:31": "117. Chaṭṭhe uḷāre uḷāreti paṇīte ca bahuke ca. Majjantīti mānamajjanena majjanti. Atisāranti atikkamaṁ. Kūṭanti pāsaṁ. Pacchāsanti pacchā tesaṁ. Chaṭṭhaṁ.",
  "atk-s0301a3:32": "7. Aḍḍakaraṇasuttavaṇṇanā",
  "atk-s0301a3:33_0": "118. Sattame kāmahetūti kāmamūlakaṁ. Kāmanidānanti kāmapaccayā. Kāmādhikaraṇanti",
  "atk-s0301a3:33_1": "kāmakāraṇā. Sabbāni hetāni aññamaññavevacanāneva. Bhadramukhoti sundaramukho. Ekadivasaṁ",
  "atk-s0301a3:33_2": "kira rājā aḍḍakaraṇe nisīdi. Tattha paṭhamataraṁ lañjaṁ gahetvā nisinnā amaccā assāmikepi",
  "atk-s0301a3:33_3": "sāmike kariṁsu. Rājā taṁ ñatvā – ‘‘mayhaṁ tāva pathavissarassa sammukhāpete evaṁ",
  "atk-s0301a3:33_4": "karonti, parammukhā kiṁ nāma na karissanti? Paññāyissati dāni viṭaṭūbho senāpati",
  "atk-s0301a3:33_5": "sakena rajjena, kiṁ mayhaṁ evarūpehi lañjakhādakehi musāvādīhi saddhiṁ ekaṭṭhāne",
  "atk-s0301a3:33_6": "nisajjāyā’’ti cintesi. Tasmā evamāha. Khippaṁva oḍḍitanti kuminaṁ viya oḍḍitaṁ. Yathā",
  "atk-s0301a3:33_7": "macchā oḍḍitaṁ kuminaṁ pavisantā na jānanti, evaṁ sattā kilesakāmena vatthukāmaṁ",
  "atk-s0301a3:33_8": "vītikkamantā na jānantīti attho. Sattamaṁ.",
  "atk-s0301a3:34": "8. Mallikāsuttavaṇṇanā",
  "atk-s0301a3:35_0": "119. Aṭṭhame atthi nu kho te malliketi kasmā pucchati? Ayaṁ kira mallikā duggatamālākārassa",
  "atk-s0301a3:35_1": "dhītā, ekadivasaṁ āpaṇato pūvaṁ gahetvā ‘‘mālārāmaṁ gantvāva khādissāmī’’ti gacchantī",
  "atk-s0301a3:35_2": "paṭipathe bhikkhusaṅghaparivāraṁ bhagavantaṁ bhikkhācāraṁ pavisantaṁ disvā pasannacittā",
  "atk-s0301a3:35_3": "taṁ bhagavato adāsi. Satthā nisīdanākāraṁ dassesi. Ānandatthero cīvaraṁ paññāpetvā",
  "atk-s0301a3:35_4": "adāsi. Bhagavā tattha nisīditvā taṁ pūvaṁ paribhuñjitvā mukhaṁ vikkhāletvā sitaṁ",
  "atk-s0301a3:35_5": "pātvākāsi. Thero ‘‘imissā, bhante, ko vipāko bhavissatī’’ti pucchi. Ānanda, ajjesā",
  "atk-s0301a3:35_6": "tathāgatassa paṭhamabhojanaṁ adāsi, ajjeva kosalarañño aggamahesī bhavissatīti. Taṁdivasameva",
  "atk-s0301a3:35_7": "ca rājā kāsigāme bhāgineyyena yuddhena parājito palāyitvā nagaraṁ āgacchanto mālārāmaṁ",
  "atk-s0301a3:35_8": "pavisitvā balakāyassa āgamanaṁ āgamesi. Tassa sā vattaṁ akāsi. So tāya vatte pasīditvā",
  "atk-s0301a3:35_9": "taṁ antepūraṁ atihārāpetvā taṁ aggamahesiṭṭhāne ṭhapesi.",
  "atk-s0301a3:36_0": "Athekadivasaṁ cintesi – ‘‘mayā imissā duggatakulassa dhītuyā mahantaṁ issariyaṁ dinnaṁ,",
  "atk-s0301a3:36_1": "yaṁnūnāhaṁ imaṁ puccheyyaṁ ‘ko te piyo’ti? Sā ‘tvaṁ me, mahārāja, piyo’ti vatvā puna",
  "atk-s0301a3:36_2": "maṁ pucchissati. Athassāhaṁ ‘mayhampi tvaṁyeva piyā’ti vakkhāmī’’ti. Iti so aññamaññaṁ",
  "atk-s0301a3:36_3": "vissāsajananatthaṁ sammodanīyaṁ kathaṁ kathento pucchati. Sā pana devī paṇḍitā buddhupaṭṭhāyikā",
  "atk-s0301a3:36_4": "dhammupaṭṭhāyikā saṅghupaṭṭhāyikā mahāpaññā , tasmā evaṁ cintesi – ‘‘nāyaṁ pañho",
  "atk-s0301a3:36_5": "rañño mukhaṁ oloketvā kathetabbo’’ti. Sā saraseneva kathetvā rājānaṁ pucchi. Rājā",
  "atk-s0301a3:36_6": "tāya sarasena kathitattā nivattituṁ alabhanto sayampi saraseneva kathetvā ‘‘sakāraṇaṁ",
  "atk-s0301a3:36_7": "idaṁ, tathāgatassa naṁ ārocessāmī’’ti gantvā bhagavato ārocesi. Nevajjhagāti nādhigacchati.",
  "atk-s0301a3:36_8": "Evaṁ piyo puthu attā paresanti yathā ekassa attā piyo, evaṁ paresaṁ puthusattānampi",
  "atk-s0301a3:36_9": "attā piyoti attho. Aṭṭhamaṁ.",
  "atk-s0301a3:37": "9. Yaññasuttavaṇṇanā",
  "atk-s0301a3:38_0": "120. Navame thūṇūpanītānīti thūṇaṁ upanītāni, thūṇāya baddhāni honti. Parikammāni",
  "atk-s0301a3:38_1": "karontīti ettāvatā tehi bhikkhūhi rañño āraddhayañño tathāgatassa ārocito. Kasmā",
  "atk-s0301a3:38_2": "pana raññā ayaṁ yañño āraddho? Dussupinapaṭighātāya. Ekadivasaṁ kira rājā sabbālaṅkārappaṭimaṇḍito",
  "atk-s0301a3:38_3": "hatthikkhandhavaragato nagaraṁ anusañcaranto vātapānaṁ vivaritvā olokayamānaṁ ekaṁ",
  "atk-s0301a3:38_4": "itthiṁ disvā tassā paṭibaddhacitto tatova paṭinivattitvā antepuraṁ pavisitvā ekassa",
  "atk-s0301a3:38_5": "purisassa tamatthaṁ ārocetvā ‘‘gaccha tassā sassāmikabhāvaṁ vā assāmikabhāvaṁ vā",
  "atk-s0301a3:38_6": "jānāhī’’ti pesesi. So gantvā pucchi. Sā ‘‘eso me sāmiko āpaṇe nisinno’’ti dassesi.",
  "atk-s0301a3:38_7": "Rājapuriso rañño tamatthaṁ ācikkhi. Rājā taṁ purisaṁ pakkosāpetvā ‘‘maṁ upaṭṭhahā’’ti",
  "atk-s0301a3:38_8": "āha. ‘‘Nāhaṁ, deva, upaṭṭhahituṁ jānāmī’’ti ca vutte ‘‘upaṭṭhānaṁ nāma na ācariyassa",
  "atk-s0301a3:38_9": "santike uggahetabba’’nti balakkārena āvudhaphalakaṁ gāhāpetvā upaṭṭhākaṁ akāsi. Upaṭṭhahitvā",
  "atk-s0301a3:38_10": "gehaṁ gatamattameva ca naṁ puna pakkosāpetvā ‘‘upaṭṭhākena nāma rañño vacanaṁ kattabbaṁ,",
  "atk-s0301a3:38_11": "gaccha ito yojanamatte amhākaṁ sīsadhovanapokkharaṇī atthi, tato aruṇamattikañca",
  "atk-s0301a3:38_12": "lohituppalamālañca gaṇhitvā ehi. Sace ajjeva nāgacchasi, rājadaṇḍaṁ karissāmī’’ti",
  "atk-s0301a3:38_13": "vatvā pesesi. So rājabhayena nikkhamitvā gato.",
  "atk-s0301a3:39_0": "Rājāpi tasmiṁ gate dovārikaṁ pakkosāpetvā, ‘‘ajja sāyanheyeva dvāraṁ pidahitvā ‘ahaṁ",
  "atk-s0301a3:39_1": "rājadūto’ti vā ‘uparājadūto’ti vā bhaṇantānampi mā vivarī’’ti āha. So puriso mattikañca",
  "atk-s0301a3:39_2": "uppalāni ca gahetvā dvāre pihitamatte āgantvā bahuṁ vadantopi dvāraṁ alabhitvā parissayabhayena",
  "atk-s0301a3:39_3": "jetavanaṁ gato. Rājāpi rāgapariḷāhena abhibhūto kāle nisīdati, kāle tiṭṭhati, kāle",
  "atk-s0301a3:39_4": "nipajjati, sanniṭṭhānaṁ alabhanto yattha katthaci nisinnakova makkaṭaniddāya niddāyati.",
  "atk-s0301a3:40_0": "Pubbe ca tasmiṁyeva nagare cattāro seṭṭhiputtā paradārikakammaṁ katvā nandopanandāya",
  "atk-s0301a3:40_1": "nāma lohakumbhiyā nibbattiṁsu. Te pheṇuddehakaṁ paccamānā tiṁsavassasahassāni heṭṭhā",
  "atk-s0301a3:40_2": "gacchantā kumbhiyā talaṁ pāpuṇanti, tiṁsavassasahassāni upari gacchantā matthakaṁ",
  "atk-s0301a3:40_3": "pāpuṇanti. Te taṁ divasaṁ ālokaṁ oloketvā attano dukkaṭabhayena ekekaṁ gāthaṁ vattukāmā",
  "atk-s0301a3:40_4": "vattuṁ asakkontā ekekaṁ akkharameva āhaṁsu. Eko sa-kāraṁ, eko so-kāraṁ, eko na-kāraṁ,",
  "atk-s0301a3:40_5": "eko du-kāraṁ āha. Rājā tesaṁ nerayikasattānaṁ saddaṁ sutakālato paṭṭhāya sukhaṁ avindamānova",
  "atk-s0301a3:40_6": "taṁrattāvasesaṁ vītināmesi.",
  "atk-s0301a3:41_0": "Aruṇe uṭṭhite purohito āgantvā taṁ sukhaseyyaṁ pucchi. So ‘‘kuto me, ācariya, sukha’’nti",
  "atk-s0301a3:41_1": "? Vatvā, ‘‘supine evarūpe sadde assosi’’nti ācikkhi. Brāhmaṇo – ‘‘imassa rañño iminā",
  "atk-s0301a3:41_2": "supinena vuḍḍhi vā hāni vā natthi, apica kho pana yaṁ imassa gehe atthi, taṁ samaṇassa",
  "atk-s0301a3:41_3": "gotamassa hoti, gotamasāvakānaṁ hoti, brāhmaṇā kiñci na labhanti, brāhmaṇānaṁ bhikkhaṁ",
  "atk-s0301a3:41_4": "uppādessāmī’’ti, ‘‘bhāriyo ayaṁ, mahārāja, supino tīsu jānīsu ekā paññāyati, rajjantarāyo",
  "atk-s0301a3:41_5": "vā bhavissati jīvitantarāyo vā, devo vā na vassissatī’’ti āha. Kathaṁ sotthi bhaveyya",
  "atk-s0301a3:41_6": "ācariyāti? ‘‘Mantetvā ñātuṁ sakkā, mahārājāti. Gacchatha ācariyehi saddhiṁ mantetvā",
  "atk-s0301a3:41_7": "amhākaṁ sotthiṁ karothā’’ti.",
  "atk-s0301a3:42_0": "So sivikasālāyaṁ brāhmaṇe sannipātetvā tamatthaṁ ārocetvā, ‘‘visuṁ visuṁ gantvā evaṁ",
  "atk-s0301a3:42_1": "vadathā’’ti tayo vagge akāsi . Brāhmaṇā pavisitvā rājānaṁ sukhaseyyaṁ pucchiṁsu.",
  "atk-s0301a3:42_2": "Rājā purohitassa kathitaniyāmeneva kathetvā ‘‘kathaṁ sotthi bhaveyyā’’ti pucchi.",
  "atk-s0301a3:42_3": "Mahābrāhmaṇā – ‘‘sabbapañcasataṁ yaññaṁ yajitvā etassa kammassa sotthi bhaveyya,",
  "atk-s0301a3:42_4": "evaṁ, mahārāja, ācariyā kathentī’’ti āhaṁsu. Rājā tesaṁ sutvā anabhinanditvā appaṭikkositvā",
  "atk-s0301a3:42_5": "tuṇhī ahosi. Atha dutiyavaggabrāhmaṇāpi āgantvā tattheva kathesuṁ. Tathā tatiyavaggabrāhmaṇāpi.",
  "atk-s0301a3:42_6": "Atha rājā ‘‘yaññaṁ karontū’’ti āṇāpesi. Tato paṭṭhāya brāhmaṇā usabhādayo pāṇe āharāpesuṁ.",
  "atk-s0301a3:42_7": "Nagare mahāsaddo udapādi . Taṁ pavattiṁ ñatvā mallikā rājānaṁ tathāgatassa santikaṁ",
  "atk-s0301a3:42_8": "pesesi. So gantvā bhagavantaṁ vanditvā ekamantaṁ nisīdi. Atha naṁ bhagavā – ‘‘handa",
  "atk-s0301a3:42_9": "kuto nu tvaṁ, mahārāja, āgacchasi divādivassā’’ti āha. Rājā – ‘‘ajja me, bhante,",
  "atk-s0301a3:42_10": "supinake cattāro saddā sutā, sohaṁ brāhmaṇe pucchiṁ. Brāhmaṇā ‘bhāriyo, mahārāja,",
  "atk-s0301a3:42_11": "supino, sabbapañcasataṁ yaññaṁ yajitvā paṭikammaṁ karomāti āraddhā’’’ti āha. Kinti",
  "atk-s0301a3:42_12": "te, mahārāja, saddā sutāti. So yathāsutaṁ ārocesi. Atha naṁ bhagavā āha – pubbe,",
  "atk-s0301a3:42_13": "mahārāja, imasmiṁyeva nagare cattāro seṭṭhiputtā paradārikā hutvā nandopanandāya",
  "atk-s0301a3:42_14": "lohakumbhiyā nibbattā saṭṭhivassasahassamatthake uggacchiṁsu.",
  "atk-s0301a3:43": "Tattha eko –",
  "atk-s0301a3:44": "‘‘Saṭṭhivassasahassāni, paripuṇṇāni sabbaso;",
  "atk-s0301a3:45": "Niraye paccamānānaṁ, kadā anto bhavissatī’’ti.(pe. va. 802; jā. 1.4.54) –",
  "atk-s0301a3:46": "Imaṁ gāthaṁ vatthukāmo ahosi. Dutiyo –",
  "atk-s0301a3:47": "‘‘Sohaṁ nūna ito gantvā, yoniṁ laddhāna mānusiṁ;",
  "atk-s0301a3:48": "Vadaññū sīlasampanno, kāhāmi kusalaṁ bahu’’nti. (pe. va. 805; jā. 1.4.56) –",
  "atk-s0301a3:49": "Imaṁ gāthaṁ vatthukāmo ahosi. Tatiyo –",
  "atk-s0301a3:50": "‘‘Natthi anto kuto anto, na anto paṭidissati;",
  "atk-s0301a3:51": "Tadā hi pakataṁ pāpaṁ, mama tuyhañca mārisā’’ti. (pe. va. 803; jā. 1.4.55) –",
  "atk-s0301a3:52": "Imaṁ gāthaṁ vatthukāmo ahosi. Catuttho –",
  "atk-s0301a3:53": "‘‘Dujjīvitamajīvimhā, ye sante na dadamhase;",
  "atk-s0301a3:54": "Vijjamānesu bhogesu, dīpaṁ nākamha attano’’ti. (pe. va. 804; jā. 1.4.53) –",
  "atk-s0301a3:55_0": "Imaṁ . Te imā gāthā vattuṁ asakkontā ekekaṁ akkharaṁ vatvā tattheva nimuggā. Iti,",
  "atk-s0301a3:55_1": "mahārāja, te nerayikasattā yathākammena viraviṁsu. Tassa saddassa sutapaccayā tuyhaṁ",
  "atk-s0301a3:55_2": "hāni vā vuḍḍhi vā natthi. Ettakānaṁ pana pasūnaṁ ghātanakammaṁ nāma bhāriyanti nirayabhayena",
  "atk-s0301a3:55_3": "tajjetvā dhammakathaṁ kathesi. Rājā dasabale pasīditvā, ‘‘muñcāmi, nesaṁ jīvitaṁ",
  "atk-s0301a3:55_4": "dadāmi, haritāni ceva tiṇāni khādantu, sītalāni ca pānīyāni pivantu, sīto ca nesaṁ",
  "atk-s0301a3:55_5": "vāto upavāyatū’’ti vatvā, ‘‘gacchatha hārethā’’ti manusse āṇāpesi. Te gantvā brāhmaṇe",
  "atk-s0301a3:55_6": "palāpetvā taṁ pāṇasaṅghaṁ bandhanato mocetvā nagare dhammabheriṁ carāpesuṁ.",
  "atk-s0301a3:56_0": "Atha rājā dasabalassa santike nisinno āha – ‘‘bhante, ekaratti nāma tiyāmā hoti,",
  "atk-s0301a3:56_1": "mayhaṁ pana ajja dve rattiyo ekato ghaṭitā viya ahesu’’nti. Sopi puriso tattheva",
  "atk-s0301a3:56_2": "nisinno āha – ‘‘bhante, yojanaṁ nāma catugāvutaṁ hoti, mayhaṁ pana ajja dve yojanāni",
  "atk-s0301a3:56_3": "ekato katāni viya ahesu’’nti. Atha bhagavā – ‘‘jāgarassa tāva rattiyā dīghabhāvo",
  "atk-s0301a3:56_4": "pākaṭo, santassa yojanassa dīghabhāvo pākaṭo, vaṭṭapatitassa pana bālaputhujjanassa",
  "atk-s0301a3:56_5": "anamataggasaṁsāravaṭṭaṁ ekantadīghamevā’’ti rājānañca tañca purisaṁ nerayikasatte",
  "atk-s0301a3:56_6": "ca ārabbha dhammapade imaṁ gāthaṁ abhāsi –",
  "atk-s0301a3:57": "‘‘Dīghā jāgarato ratti, dīghaṁ santassa yojanaṁ;",
  "atk-s0301a3:58": "Dīgho bālānaṁ saṁsāro, saddhammaṁ avijānata’’nti. (dha. pa. 60);",
  "atk-s0301a3:59": "Gāthāpariyosāne so itthisāmiko puriso sotāpattiphale patiṭṭhahi. Etamatthaṁ viditvāti etaṁ kāraṇaṁ jānitvā.",
  "atk-s0301a3:60_0": "Assamedhantiādīsu – porāṇarājakāle kira sassamedhaṁ purisamedhaṁ sammāpāsaṁ vācāpeyyanti",
  "atk-s0301a3:60_1": "cattāri saṅgahavatthūni ahesuṁ, yehi rājāno lokaṁ saṅgaṇhiṁsu. Tattha nipphannasassato",
  "atk-s0301a3:60_2": "dasamabhāgaggahaṇaṁ sassamedhaṁ nāma, sassasampādane medhāvitāti attho. Mahāyodhānaṁ",
  "atk-s0301a3:60_3": "chamāsikaṁ bhatta-vetanānuppadānaṁ purisamedhaṁ nāma, purisasaṅgaṇhane medhāvitāti",
  "atk-s0301a3:60_4": "attho. Daliddamanussānaṁ hatthato lekhaṁ gahetvā tīṇi vassāni vināva vaḍḍhiyā sahassadvisahassamattadhanānuppadānaṁ",
  "atk-s0301a3:60_5": "sammāpāsaṁ nāma. Tañhi sammā manusse pāseti, hadaye bandhitvā viya ṭhapeti, tasmā",
  "atk-s0301a3:60_6": "sammāpāsanti vuccati. ‘‘Tāta mātulā’’tiādinā nayena saṇhavācābhaṇanaṁ vācāpeyyaṁ",
  "atk-s0301a3:60_7": "nāma, piyavācāti attho. Evaṁ catūhi saṅgahavatthūhi saṅgahitaṁ raṭṭhaṁ iddhañceva",
  "atk-s0301a3:60_8": "hoti phītañca pahūtaannapānaṁ khemaṁ nirabbudaṁ. Manussā mudā modamānā ure putte",
  "atk-s0301a3:60_9": "naccentā apārutagharadvārā viharanti. Idaṁ gharadvāresu aggaḷānaṁ abhāvato niraggaḷanti",
  "atk-s0301a3:60_10": "vuccati. Ayaṁ porāṇikā paveṇī.",
  "atk-s0301a3:61_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ",
  "atk-s0301a3:61_1": "parivattetvā uddhaṁmūlakaṁ katvā assamedhaṁ purisamedhanti ādike pañca yaññe nāma",
  "atk-s0301a3:61_2": "akaṁsu. Tesu assamettha medhanti vadhantīti assamedho. Dvīhi pariyaññehi yajitabbassa",
  "atk-s0301a3:61_3": "ekavīsatiyūpassa ekasmiṁ majjhimadivaseyeva sattanavutipañcapasusataghātabhiṁsanassa",
  "atk-s0301a3:61_4": "ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0301a3:61_5": "Purisamettha medhantīti purisamedho. Catūhi pariyaññehi yajitabbassa saddhiṁ bhūmiyā",
  "atk-s0301a3:61_6": "assamedhe vuttavibhavadakkhiṇassa yaññassetaṁ adhivacanaṁ. Sammamettha pāsentīti",
  "atk-s0301a3:61_7": "sammāpāso. Divase divase sammaṁ khipitvā tassa patitokāse vediṁ katvā saṁhārimehi",
  "atk-s0301a3:61_8": "yūpādīhi sarassatinadiyā nimuggokāsato pabhuti paṭilomaṁ gacchantena yajitabbassa",
  "atk-s0301a3:61_9": "satrayāgassetaṁ adhivacanaṁ. Vājamettha pivantīti vājapeyyo. Ekena pariyaññena sattarasahi",
  "atk-s0301a3:61_10": "pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ.",
  "atk-s0301a3:61_11": "Natthi ettha aggaḷāti niraggaḷo. Navahi pariyaññehi yajitabbassa saddhiṁ bhūmiyā",
  "atk-s0301a3:61_12": "ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassevetaṁ",
  "atk-s0301a3:61_13": "adhivacanaṁ. Mahārambhāti mahākiccā mahākaraṇīyā. Sammaggatāti sammā paṭipannā buddhādayo.",
  "atk-s0301a3:61_14": "Nirārambhāti appatthā appakiccā. Yajanti anukulanti anukulesu yajanti, yaṁ niccabhattādi",
  "atk-s0301a3:61_15": "pubbapurisehi paṭṭhapitaṁ, taṁ aparāparaṁ anupacchinnattā manussā dadantīti attho. Navamaṁ.",
  "atk-s0301a3:62": "10. Bandhanasuttavaṇṇanā",
  "atk-s0301a3:63_0": "121. Dasame idha, bhante, raññāti idaṁ te bhikkhū tesu manussesu ānandattherassa",
  "atk-s0301a3:63_1": "sukatakāraṇaṁ ārocentā ārocesuṁ. Rañño kira sakkena kusarājassa dinno aṭṭhavaṅko",
  "atk-s0301a3:63_2": "maṇi paveṇiyā āgato. Rājā alaṅkaraṇakāle taṁ maṇiṁ āharathāti āha. Manussā ‘‘ṭhapitaṭṭhāne",
  "atk-s0301a3:63_3": "na passāmā’’ti ārocesuṁ. Rājā antogharacārino ‘‘maṇiṁ pariyesitvā dethā’’ti bandhāpesi.",
  "atk-s0301a3:63_4": "Ānandatthero te disvā maṇipaṭisāmakānaṁ ekaṁ upāyaṁ ācikkhi . Te rañño ārocesuṁ.",
  "atk-s0301a3:63_5": "Rājā ‘‘paṇḍito thero, therassa vacanaṁ karothā’’ti. Paṭisāmakamanussā rājaṅgaṇe udakacāṭiṁ",
  "atk-s0301a3:63_6": "ṭhapetvā sāṇiyā parikkhipāpetvā te manusse āhaṁsu – ‘‘sāṭakaṁ pārupitvā ettha gantvā",
  "atk-s0301a3:63_7": "hatthaṁ otārethā’’ti. Maṇicoro cintesi – ‘‘rājabhaṇḍaṁ vissajjetuṁ vā valañjetuṁ",
  "atk-s0301a3:63_8": "vā na sakkā’’ti. So gehaṁ gantvā maṇiṁ upakacchake ṭhapetvā sāṭakaṁ pārupitvā āgamma",
  "atk-s0301a3:63_9": "udakacāṭiyaṁ pakkhipitvā pakkāmi. Mahājane paṭikkante rājamanussā cāṭiyaṁ hatthaṁ",
  "atk-s0301a3:63_10": "otāretvā maṇiṁ disvā āharitvā rañño adaṁsu. ‘‘Ānandattherena kira dassitanayena maṇi",
  "atk-s0301a3:63_11": "diṭṭho’’ti mahājano kolāhalaṁ akāsi. Te bhikkhū taṁ kāraṇaṁ tathāgatassa ārocentā",
  "atk-s0301a3:63_12": "imaṁ pavattiṁ ārocesuṁ. Satthā – ‘‘anacchariyaṁ, bhikkhave, yaṁ ānando manussānaṁ",
  "atk-s0301a3:63_13": "hatthāruḷhamaṇiṁ āharāpeyya , yattha pubbe paṇḍitā attano ñāṇe ṭhatvā ahetukapaṭisandhiyaṁ",
  "atk-s0301a3:63_14": "nibbattānaṁ tiracchānagatānampi hatthāruḷhaṁ bhaṇḍaṁ āharāpetvā rañño adaṁsū’’ti vatvā –",
  "atk-s0301a3:64": "‘‘Ukkaṭṭhe sūramicchanti, mantīsu akutūhalaṁ;",
  "atk-s0301a3:65": "Piyañca annapānamhi, atthe jāte ca paṇḍita’’nti. (jā. 1.1.92) –",
  "atk-s0301a3:66": "Mahāsārajātakaṁ kathesi.",
  "atk-s0301a3:67_0": "Na taṁ daḷhanti taṁ bandhanaṁ thiranti na kathenti. Yadāyasanti yaṁ āyasā kataṁ.",
  "atk-s0301a3:67_1": "Sārattarattāti suṭṭhu rattarattā, sārattena vā rattā sārattarattā, sāraṁ idanti maññanāya",
  "atk-s0301a3:67_2": "rattāti attho. Apekkhāti ālayo nikanti. Āhūti kathenti. Ohārinanti catūsu apāyesu",
  "atk-s0301a3:67_3": "ākaḍḍhanakaṁ. Sithilanti na āyasādibandhanaṁ viya iriyāpathaṁ nivāretvā ṭhitaṁ. Tena",
  "atk-s0301a3:67_4": "hi bandhanena baddhā paradesampi gacchantiyeva. Duppamuñcanti aññatra lokuttarañāṇena",
  "atk-s0301a3:67_5": "muñcituṁ asakkuṇeyyanti. Dasamaṁ.",
  "atk-s0301a3:68": "Paṭhamo vaggo.",
  "atk-s0301a3:69": "2. Dutiyavaggo",
  "atk-s0301a3:70": "1. Sattajaṭilasuttavaṇṇanā",
  "atk-s0301a3:71_0": "122. Dutiyavaggassa paṭhame pubbārāme migāramātupāsādeti pubbārāmasaṅkhāte vihāre",
  "atk-s0301a3:71_1": "migāramātuyā pāsāde. Tatrāyaṁ anupubbikathā – atīte satasahassakappamatthake ekā",
  "atk-s0301a3:71_2": "upāsikā padumuttaraṁ bhagavantaṁ nimantetvā buddhappamukhassa bhikkhusaṅghassa satasahassadānaṁ",
  "atk-s0301a3:71_3": "datvā bhagavato pādamūle nipajjitvā – ‘‘anāgate tumhādisassa buddhassa aggupaṭṭhāyikā",
  "atk-s0301a3:71_4": "homī’’ti patthanaṁ akāsi. Sā kappasatasahassaṁ devesu ca manussesu ca saṁsaritvā",
  "atk-s0301a3:71_5": "amhākaṁ bhagavato kāle bhaddiyanagare meṇḍakaputtassa dhanañcayaseṭṭhino gehe sumanadeviyā",
  "atk-s0301a3:71_6": "kucchismiṁ paṭisandhiṁ gaṇhi . Jātakāle cassā visākhāti nāmaṁ akaṁsu. Sā yadā bhagavā",
  "atk-s0301a3:71_7": "bhaddiyanagaraṁ agamāsi, tadā pañcahi dārikāsatehi saddhiṁ bhagavato paccuggamanaṁ",
  "atk-s0301a3:71_8": "gatā paṭhamadassanamhiyeva sotāpannā ahosi. Aparabhāge sāvatthiyaṁ migāraseṭṭhiputtassa",
  "atk-s0301a3:71_9": "puṇṇavaḍḍhanakumārassa gehaṁ gatā. Tattha naṁ migāraseṭṭhi mātiṭṭhāne ṭhapesi, tasmā",
  "atk-s0301a3:71_10": "migāramātāti vuccati. Tāya kārite pāsāde.",
  "atk-s0301a3:72_0": "Bahi dvārakoṭṭhaketi pāsādadvārakoṭṭhakassa bahi, na vihāradvārakoṭṭhakassa. So kira",
  "atk-s0301a3:72_1": "pāsādo lohapāsādo viya samantā catudvārakoṭṭhakayuttena pākārena parikkhitto. Tesu",
  "atk-s0301a3:72_2": "pācīnadvārakoṭṭhakassa bahi pāsādacchāyāyaṁ pācīnalokadhātuṁ olokento paññatte varabuddhāsane nisinno hoti.",
  "atk-s0301a3:73_0": "Parūḷhakacchanakhalomāti parūḷhakacchā parūḷhanakhā parūḷhalomā, kacchādīsu dīghalomā",
  "atk-s0301a3:73_1": "dīghanakhā cāti attho. Khārivividhanti vividhakhāriṁ nānappakārakaṁ pabbajitaparikkhārabhaṇḍakaṁ.",
  "atk-s0301a3:73_2": "Avidūre atikkamantīti avidūramaggena nagaraṁ pavisanti. Rājāhaṁ, bhanteti ahaṁ, bhante,",
  "atk-s0301a3:73_3": "rājā pasenadi kosalo, mayhaṁ nāmaṁ tumhe jānāthāti. Kasmā pana rājā loke aggapuggalassa",
  "atk-s0301a3:73_4": "santike nisinno evarūpānaṁ naggabhogganissirikānaṁ añjaliṁ paggaṇhātīti. Saṅgaṇhanatthāya.",
  "atk-s0301a3:73_5": "Evaṁ hissa ahosi – ‘‘sacāhaṁ ettakampi etesaṁ na karissāmi , ‘mayaṁ puttadāraṁ pahāya",
  "atk-s0301a3:73_6": "etassatthāya dubbhojanadukkhaseyyādīni anubhoma, ayaṁ amhākaṁ añjalimattampi na karotī’ti",
  "atk-s0301a3:73_7": "attanā diṭṭhaṁ sutaṁ paṭicchādetvā na katheyyuṁ. Evaṁ kate pana anigūhitvā kathessantī’’ti.",
  "atk-s0301a3:73_8": "Tasmā evamakāsi. Apica satthu ajjhāsayajānanatthaṁ evamakāsi.",
  "atk-s0301a3:74": "Kāsikacandananti saṇhacandanaṁ. Mālāgandhavilepananti vaṇṇagandhatthāya mālaṁ, sugandhabhāvatthāya gandhaṁ, vaṇṇagandhatthāya vilepanañca dhārentena.",
  "atk-s0301a3:75_0": "Saṁvāsenāti sahavāsena. Sīlaṁ veditabbanti ayaṁ susīlo vā dussīlo vāti saṁvasantena",
  "atk-s0301a3:75_1": "upasaṅkamantena jānitabbo. Tañca kho dīghena addhunā na ittaranti tañca sīlaṁ dīghena",
  "atk-s0301a3:75_2": "kālena veditabbaṁ, na ittarena. Dvīhatīhañhi saṁyatākāro ca saṁvutindriyākāro ca",
  "atk-s0301a3:75_3": "na sakkā dassetuṁ. Manasikarotāti sīlamassa pariggahessāmīti manasikarontena paccavekkhanteneva",
  "atk-s0301a3:75_4": "sakkā jānituṁ, na itarena. Paññavatāti tampi sappaññeneva paṇḍitena. Bālo hi manasikarontopi jānituṁ na sakkoti.",
  "atk-s0301a3:76": "Saṁvohārenāti kathanena.",
  "atk-s0301a3:77": "‘‘Yo hi koci manussesu, vohāraṁ upajīvati;",
  "atk-s0301a3:78": "Evaṁ vāseṭṭha jānāhi, vāṇijo so na brāhmaṇo’’ti. (ma. ni. 2.457) –",
  "atk-s0301a3:79_0": "Ettha hi byavahāro vohāro nāma. ‘‘Cattāro ariyavohārā cattāro anariyavohārā’’ti (dī.",
  "atk-s0301a3:79_1": "ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315)",
  "atk-s0301a3:79_2": "ettha paññatti. ‘‘Vohāramattena so vohareyyā’’ti (saṁ. ni. 1.25) ettha kathā vohāro.",
  "atk-s0301a3:79_3": "Idhāpi esova adhippeto. Ekaccassa hi sammukhā kathā parammukhāya kathāya na sameti,",
  "atk-s0301a3:79_4": "parammukhā kathā ca sammukhāya kathāya, tathā purimakathā ca pacchimakathāya, pacchimakathā",
  "atk-s0301a3:79_5": "ca purimakathāya. So kathenteneva sakkā jānituṁ ‘‘asuci eso puggalo’’ti. Sucisīlassa",
  "atk-s0301a3:79_6": "pana purimaṁ pacchimena, pacchimañca purimena sameti, sammukhākathitaṁ parammukhākathitena,",
  "atk-s0301a3:79_7": "parammukhākathitañca sammukhākathitena, tasmā kathentena sakkā sucibhāvo jānitunti pakāsento evamāha.",
  "atk-s0301a3:80_0": "Thāmoti ñāṇathāmo. Yassa hi ñāṇathāmo natthi, so uppannesu upaddavesu gahetabbaggahaṇaṁ",
  "atk-s0301a3:80_1": "katabbakiccaṁ apassanto advāragharaṁ paviṭṭho viya carati. Tenāha āpadāsu kho, mahārāja,",
  "atk-s0301a3:80_2": "thāmo veditabboti. Sākacchāyāti saṁkathāya. Duppaññassa hi kathā udake geṇḍu viya",
  "atk-s0301a3:80_3": "uppalavati, paññavato kathentassa paṭibhānaṁ anantaraṁ hoti. Udakavipphanditeneva",
  "atk-s0301a3:80_4": "hi maccho khuddako vā mahanto vāti ñāyati. Ocarakāti heṭṭhācarakā. Carā hi pabbatamatthakena",
  "atk-s0301a3:80_5": "carantāpi heṭṭhā – carakāva honti. Ocaritvāti avacaritvā vīmaṁsitvā, taṁ taṁ pavattiṁ",
  "atk-s0301a3:80_6": "ñatvāti attho. Rajojallanti rajañca jallañca. Vaṇṇarūpenāti vaṇṇasaṇṭhānena. Ittaradassanenāti",
  "atk-s0301a3:80_7": "lahukadassanena. Viyañjanenāti parikkhārabhaṇḍakena. Patirūpako mattikākuṇḍalovāti",
  "atk-s0301a3:80_8": "suvaṇṇakuṇḍalapatirūpako mattikākuṇḍalova. Lohaḍḍhamāsoti lohaḍḍhamāsako. Paṭhamaṁ.",
  "atk-s0301a3:81": "2. Pañcarājasuttavaṇṇanā",
  "atk-s0301a3:82_0": "123. Dutiye rūpāti nīlapītādibhedaṁ rūpārammaṇaṁ. Kāmānaṁ agganti etaṁ kāmānaṁ uttamaṁ",
  "atk-s0301a3:82_1": "seṭṭhanti rūpagaruko āha. Sesesupi eseva nayo. Yatoti yadā. Manāpapariyantanti manāpanipphattikaṁ",
  "atk-s0301a3:82_2": "manāpakoṭikaṁ. Tattha dve manāpāni puggalamanāpaṁ sammutimanāpañca. Puggalamanāpaṁ",
  "atk-s0301a3:82_3": "nāma yaṁ ekassa puggalassa iṭṭhaṁ kantaṁ hoti, tadeva aññassa aniṭṭhaṁ akantaṁ. Paccantavāsīnañhi",
  "atk-s0301a3:82_4": "gaṇḍuppādāpi iṭṭhā honti kantā manāpā, majjhimadesavāsīnaṁ atijegucchā. Tesañca moramaṁsādīni",
  "atk-s0301a3:82_5": "iṭṭhāni honti, itaresaṁ tāni atijegucchāni. Idaṁ puggalamanāpaṁ. Itaraṁ sammutimanāpaṁ.",
  "atk-s0301a3:83_0": "Iṭṭhāniṭṭhārammaṇaṁ nāma loke paṭivibhattaṁ natthi, vibhajitvā pana dassetabbaṁ.",
  "atk-s0301a3:83_1": "Vibhajantena ca na atiissarānaṁ mahāsammatamahāsudassanadhammāsokādīnaṁ vasena vibhajitabbaṁ.",
  "atk-s0301a3:83_2": "Tesañhi dippakappampi ārammaṇaṁ amanāpaṁ upaṭṭhāti. Atiduggatānaṁ dullabhannapānānaṁ",
  "atk-s0301a3:83_3": "vasenapi na vibhajitabbaṁ. Tesañhi kaṇājakabhattasitthānipi pūtimaṁsassa rasopi atimadhuro",
  "atk-s0301a3:83_4": "amatasadiso hoti. Majjhimānaṁ pana gaṇakamahāmattaseṭṭhi kuṭumbikavāṇijādīnaṁ kālena",
  "atk-s0301a3:83_5": "iṭṭhaṁ kālena aniṭṭhaṁ labhamānānaṁ vasena vibhajitabbaṁ. Tañca panetaṁ ārammaṇaṁ",
  "atk-s0301a3:83_6": "javanaṁ paricchindituṁ na sakkoti. Javanañhi iṭṭhepi rajjati aniṭṭhepi, iṭṭhepi dussati",
  "atk-s0301a3:83_7": "aniṭṭhepi. Ekantato pana vipākacittaṁ iṭṭhāniṭṭhaṁ paricchindati. Kiñcāpi hi micchādiṭṭhikā",
  "atk-s0301a3:83_8": "buddhaṁ vā saṅghaṁ vā mahācetiyādīni vā uḷārāni ārammaṇāni disvā akkhīni pidahanti",
  "atk-s0301a3:83_9": "domanassaṁ āpajjanti, dhammasaddaṁ sutvā kaṇṇe thakenti, cakkhuviññāṇasotaviññāṇāni",
  "atk-s0301a3:83_10": "pana tesaṁ kusalavipākāneva honti. Kiñcāpi gūthasūkarādayo gūthagandhaṁ ghāyitvā",
  "atk-s0301a3:83_11": "khādituṁ labhissāmāti somanassajātā honti, gūthadassane pana nesaṁ cakkhuviññāṇaṁ,",
  "atk-s0301a3:83_12": "tassa gandhaghāyane ghānaviññāṇaṁ, rasasāyane jivhāviññāṇañca akusalavipākameva hoti.",
  "atk-s0301a3:83_13": "Bhagavā pana puggalamanāpataṁ sandhāya te ca, mahārāja, rūpātiādimāha.",
  "atk-s0301a3:84_0": "Candanaṅgalikoti idaṁ tassa upāsakassa nāmaṁ. Paṭibhāti maṁ bhagavāti bhagavā mayhaṁ",
  "atk-s0301a3:84_1": "ekaṁ kāraṇaṁ upaṭṭhāti paññāyati. Tassa te pañca rājāno āmuttamaṇikuṇḍale sajjitāya",
  "atk-s0301a3:84_2": "āpānabhūmiyā nisinnavaseneva mahatā rājānubhāvena paramena issariyavibhavena āgantvāpi",
  "atk-s0301a3:84_3": "dasabalassa santike ṭhitakālato paṭṭhāya divā padīpe viya udakābhisitte aṅgāre viya",
  "atk-s0301a3:84_4": "sūriyuṭṭhāne khajjopanake viya ca hatappabhe hatasobhe taṁ tathāgatañca tehi sataguṇena",
  "atk-s0301a3:84_5": "sahassaguṇena virocamānaṁ disvā, ‘‘mahantā vata bho buddhā nāmā’’ti paṭibhānaṁ udapādi. Tasmā evamāha.",
  "atk-s0301a3:85_0": "Kokanadanti padumassevetaṁ vevacanaṁ. Pātoti kālasseva. Siyāti bhaveyya. Avītagandhanti",
  "atk-s0301a3:85_1": "avigatagandhaṁ. Aṅgīrasanti sammāsambuddhaṁ. Bhagavato hi aṅgato rasmiyo nikkhamanti,",
  "atk-s0301a3:85_2": "tasmā aṅgīrasoti vuccati. Yathā kokanadasaṅkhātaṁ padumaṁ pātova phullaṁ avītagandhaṁ",
  "atk-s0301a3:85_3": "siyā, evameva bhagavantaṁ aṅgīrasaṁ tapantaṁ ādiccamiva antalikkhe virocamānaṁ passāti",
  "atk-s0301a3:85_4": "ayamettha saṅkhepattho. Bhagavantaṁ acchādesīti bhagavato adāsīti attho. Lokavohārato",
  "atk-s0301a3:85_5": "panettha īdisaṁ vacanaṁ hoti. So kira upāsako – ‘‘ete tathāgatassa guṇesu pasīditvā",
  "atk-s0301a3:85_6": "mayhaṁ pañca uttarāsaṅge denti, ahampi te bhagavatova dassāmī’’ti cintetvā adāsi. Dutiyaṁ.",
  "atk-s0301a3:86": "3. Doṇapākasuttavaṇṇanā",
  "atk-s0301a3:87_0": "124. Tatiye doṇapākakuranti doṇapākaṁ kuraṁ, doṇassa taṇḍulānaṁ pakkabhattaṁ tadūpiyañca",
  "atk-s0301a3:87_1": "sūpabyañjanaṁ bhuñjatīti attho. Bhuttāvīti pubbe bhattasammadaṁ vinodetvā muhuttaṁ",
  "atk-s0301a3:87_2": "vissamitvā buddhupaṭṭhānaṁ gacchati, taṁdivasaṁ pana bhuñjantova dasabalaṁ saritvā",
  "atk-s0301a3:87_3": "hatthe dhovitvā agamāsi. Mahassāsīti tassa gacchato balavā bhattaparīḷāho udapādi,",
  "atk-s0301a3:87_4": "tasmā mahantehi assāsehi assasati, gattatopissa sedabindūni muccanti, tamenaṁ ubhosu",
  "atk-s0301a3:87_5": "passesu ṭhatvā yamakatālavaṇṭehi bījanti, buddhagāravena pana nipajjituṁ na ussahatīti",
  "atk-s0301a3:87_6": "idaṁ sandhāya ‘‘mahassāsī’’ti vuttaṁ. Imaṁ gāthaṁ abhāsīti, rājā bhojane amattaññutāya",
  "atk-s0301a3:87_7": "kilamati, phāsu vihāraṁ dānissa karissāmīti cintetvā abhāsi. Manujassāti sattassa.",
  "atk-s0301a3:87_8": "Kahāpaṇasatanti pātarāse paṇṇāsaṁ sāyamāse paṇṇāsanti evaṁ kahāpaṇasataṁ. Pariyāpuṇitvāti",
  "atk-s0301a3:87_9": "raññā saddhiṁ thokaṁ gantvā ‘‘imaṁ maṅgalaasiṁ kassa dammi, mahārājā’’ti? Asukassa",
  "atk-s0301a3:87_10": "nāma dehīti so taṁ asiṁ datvā dasabalassa santikaṁ āgamma vanditvā ṭhitakova ‘‘gāthaṁ",
  "atk-s0301a3:87_11": "vadatha, bho gotamā’’ti vatvā bhagavatā vuttaṁ pariyāpuṇitvāti attho.",
  "atk-s0301a3:88_0": "Bhattābhihāresudaṁ bhāsatīti kathaṁ bhāsati? Bhagavatā anusiṭṭhiniyāmena. Bhagavā",
  "atk-s0301a3:88_1": "hi naṁ evaṁ anusāsi – ‘‘māṇava, imaṁ gāthaṁ naṭo viya pattapattaṭṭhāne mā avaca,",
  "atk-s0301a3:88_2": "rañño bhuñjanaṭṭhāne ṭhatvā paṭhamapiṇḍādīsupi avatvā vosānapiṇḍe gahite vadeyyāsi,",
  "atk-s0301a3:88_3": "rājā sutvāva bhattapiṇḍaṁ chaḍḍessati. Atha rañño hatthesu dhotesu pātiṁ apanetvā",
  "atk-s0301a3:88_4": "sitthāni gaṇetvā tadupiyaṁ byañjanaṁ ñatvā punadivase tāvatake taṇḍule hāreyyāsi,",
  "atk-s0301a3:88_5": "pātarāse ca vatvā sāyamāse mā vadeyyāsī’’ti. So sādhūti paṭissuṇitvā taṁdivasaṁ rañño",
  "atk-s0301a3:88_6": "pātarāsaṁ bhutvā gatattā sāyamāse bhagavato anusiṭṭhiniyāmena gāthaṁ abhāsi . Rājā",
  "atk-s0301a3:88_7": "dasabalassa vacanaṁ saritvā bhattapiṇḍaṁ pātiyaṁyeva chaḍḍesi. Rañño hatthesu dhotesu",
  "atk-s0301a3:88_8": "pātiṁ apanetvā sitthāni gaṇetvā tadupiyaṁ byañjanaṁ ñatvā punadivase tattake taṇḍule hariṁsu.",
  "atk-s0301a3:89_0": "Nāḷikodanaparamatāya saṇṭhāsīti so kira māṇavo divase divase tathāgatassa santikaṁ",
  "atk-s0301a3:89_1": "gacchati, dasabalassa vissāsiko ahosi. Atha naṁ ekadivasaṁ pucchi ‘‘rājā kittakaṁ",
  "atk-s0301a3:89_2": "bhuñjatī’’ti? So ‘‘nāḷikodana’’nti āha. Vaṭṭissati ettāvatā purisabhāgo esa, ito",
  "atk-s0301a3:89_3": "paṭṭhāya gāthaṁ mā vadīti. Iti rājā tattheva saṇṭhāsi. Diṭṭhadhammikena ceva atthena",
  "atk-s0301a3:89_4": "samparāyikena cāti ettha sallikhitasarīratā diṭṭhadhammikattho nāma, sīlaṁ samparāyikattho.",
  "atk-s0301a3:89_5": "Bhojane mattaññutā hi sīlaṅgaṁ nāma hotīti. Tatiyaṁ.",
  "atk-s0301a3:90": "4. Paṭhamasaṅgāmasuttavaṇṇanā",
  "atk-s0301a3:91_0": "125. Catutthe vedehiputtoti vedehīti paṇḍitādhivacanametaṁ, paṇḍititthiyā puttoti",
  "atk-s0301a3:91_1": "attho. Caturaṅgininti hatthiassarathapattisaṅkhātehi catūhi aṅgehi samannāgataṁ.",
  "atk-s0301a3:91_2": "Sannayhitvāti cammapaṭimuñcanādīhi sannāhaṁ kāretvā. Saṅgāmesunti yujjhiṁsu. Kena",
  "atk-s0301a3:91_3": "kāraṇena? Mahākosalaraññā kira bimbisārassa dhītaraṁ dentena dvinnaṁ rajjānaṁ antare",
  "atk-s0301a3:91_4": "satasahassuṭṭhāno kāsigāmo nāma dhītu dinno. Ajātasattunā ca pitari mārite mātāpissa",
  "atk-s0301a3:91_5": "rañño viyogasokena nacirasseva matā. Tato rājā pasenadi kosalo – ‘‘ajātasattunā mātāpitaro",
  "atk-s0301a3:91_6": "māritā, mayhaṁ pitu santako gāmo’’ti tassatthāya aḍḍaṁ karoti. Ajātasattupi ‘‘mayhaṁ",
  "atk-s0301a3:91_7": "mātu santako’’ti tassa gāmassatthāya dvepi mātulabhāgineyyā yujjhiṁsu.",
  "atk-s0301a3:92_0": "Pāpā devadattādayo mittā assāti pāpamitto. Teyevassa sahāyāti pāpasahāyo. Tesvevassa",
  "atk-s0301a3:92_1": "cittaṁ ninnaṁ sampavaṅkanti pāpasampavaṅko. Pasenadissa sāriputtattherādīnaṁ vasena",
  "atk-s0301a3:92_2": "kalyāṇamittāditā veditabbā. Dukkhaṁ setīti jitāni hatthiādīni anusocanto dukkhaṁ",
  "atk-s0301a3:92_3": "sayissati. Idaṁ bhagavā puna tassa jayakāraṇaṁ disvā āha. Jayaṁ veraṁ pasavatīti",
  "atk-s0301a3:92_4": "jinanto veraṁ pasavati, veripuggalaṁ labhati. Catutthaṁ.",
  "atk-s0301a3:93": "5. Dutiyasaṅgāmasuttavaṇṇanā",
  "atk-s0301a3:94_0": "126. Pañcame abbhuyyāsīti parājaye garahappatto ‘‘ārāmaṁ gantvā bhikkhūnaṁ kathāsallāpaṁ",
  "atk-s0301a3:94_1": "suṇāthā’’ti rattibhāge buddharakkhitena nāma vuḍḍhapabbajitena dhammarakkhitassa",
  "atk-s0301a3:94_2": "vuḍḍhapabbajitassa ‘‘sace rājā imañca upāyaṁ katvā gaccheyya, puna jineyyā’’ti vuttajayakāraṇaṁ sutvā abhiuyyāsi.",
  "atk-s0301a3:95_0": "Yāvassa upakappatīti yāva tassa upakappati sayhaṁ hoti. Yadā caññeti yadā aññe. Vilumpantīti",
  "atk-s0301a3:95_1": "taṁ vilumpitvā ṭhitapuggalaṁ vilumpanti. Vilumpatīti vilumpiyati. Ṭhānaṁ hi maññatīti",
  "atk-s0301a3:95_2": "‘‘kāraṇa’’nti hi maññati. Yadāti yasmiṁ kāle. Jetāraṁ labhate jayanti jayanto puggalo",
  "atk-s0301a3:95_3": "pacchā jetārampi labhati. Rosetāranti ghaṭṭetāraṁ. Rosakoti ghaṭṭako. Kammavivaṭṭenāti",
  "atk-s0301a3:95_4": "kammapariṇāmena, tassa vilumpanakammassa vipākadānena. So vilutto viluppatīti so",
  "atk-s0301a3:95_5": "vilumpako vilumpiyati. Pañcamaṁ.",
  "atk-s0301a3:96": "6. Mallikāsuttavaṇṇanā",
  "atk-s0301a3:97_0": "127. Chaṭṭhe upasaṅkamīti mallikāya deviyā gabbhavuṭṭhānakāle sūtigharaṁ paṭijaggāpetvā",
  "atk-s0301a3:97_1": "ārakkhaṁ datvā upasaṅkami. Anattamano ahosīti, ‘‘duggatakulassa me dhītu mahantaṁ",
  "atk-s0301a3:97_2": "issariyaṁ dinnaṁ, sace puttaṁ alabhissa, mahantaṁ sakkāraṁ adhigamissa, tato dāni",
  "atk-s0301a3:97_3": "parihīnā’’ti anattamano ahosi. Seyyāti dandhapaññasmā elamūgaputtato ekaccā itthīyeva",
  "atk-s0301a3:97_4": "seyyā. Posāti posehi. Janādhipāti janādhibhuṁ rājānaṁ ālapati. Sassudevāti sassusasuradevatā.",
  "atk-s0301a3:97_5": "Disampatīti disājeṭṭhakā. Tādisā subhagiyāti tādisāya subhariyāya. Chaṭṭhaṁ.",
  "atk-s0301a3:98": "7. Appamādasuttavaṇṇanā",
  "atk-s0301a3:99_0": "128. Sattame samadhiggayhāti samadhiggaṇhitvā, ādiyitvāti attho. Appamādoti kārāpakaappamādo.",
  "atk-s0301a3:99_1": "Samodhānanti samavadhānaṁ upakkhepaṁ. Evameva khoti hatthipadaṁ viya hi kārāpakaappamādo,",
  "atk-s0301a3:99_2": "sesapadajātāni viya avasesā catubhūmakā kusaladhammā. Te hatthipade sesapadāni viya",
  "atk-s0301a3:99_3": "appamāde samodhānaṁ gacchanti, appamādassa anto parivattanti. Yathā ca hatthipadaṁ",
  "atk-s0301a3:99_4": "sesapadānaṁ aggaṁ seṭṭhaṁ, evaṁ appamādo sesadhammānanti dasseti. Mahaggatalokuttaradhammānampi",
  "atk-s0301a3:99_5": "hesa paṭilābhakaṭṭhena lokiyopi samāno aggova hoti.",
  "atk-s0301a3:100_0": "Appamādaṁ pasaṁsantīti ‘‘etāni āyuādīni patthayantena appamādova kātabbo’’ti appamādameva",
  "atk-s0301a3:100_1": "pasaṁsanti. Yasmā vā puññakiriyāsu paṇḍitā appamādaṁ pasaṁsanti, tasmā āyuādīni patthayantena",
  "atk-s0301a3:100_2": "appamādova kātabboti attho. Atthābhisamayāti atthapaṭilābhā. Sattamaṁ.",
  "atk-s0301a3:101": "8. Kalyāṇamittasuttavaṇṇanā",
  "atk-s0301a3:102_0": "129. Aṭṭhame so ca kho kalyāṇamittassāti so cāyaṁ dhammo kalyāṇamittasseva svākkhāto",
  "atk-s0301a3:102_1": "nāma hoti, na pāpamittassāti. Kiñcāpi hi dhammo sabbesampi svākkhātova, kalyāṇamittassa",
  "atk-s0301a3:102_2": "pana sussūsantassa saddahantassa atthaṁ pūreti bhesajjaṁ viya vaḷañjantassa na itarassāti.",
  "atk-s0301a3:102_3": "Tenetaṁ vuttaṁ. Dhammoti cettha desanādhammo veditabbo.",
  "atk-s0301a3:103_0": "Upaḍḍhamidanti thero kira rahogato cintesi – ‘‘ayaṁ samaṇadhammo nāma ovādake anusāsake",
  "atk-s0301a3:103_1": "kalyāṇamitte sati paccattapurisakāre ṭhitassa sampajjati, upaḍḍhaṁ kalyāṇamittato",
  "atk-s0301a3:103_2": "hoti, upaḍḍhaṁ paccattapurisakārato’’ti. Athassa etadahosi – ‘‘ahaṁ padesañāṇe ṭhito",
  "atk-s0301a3:103_3": "nippadesaṁ cintetuṁ na sakkomi, satthāraṁ pucchitvā nikkaṅkho bhavissāmī’’ti. Tasmā",
  "atk-s0301a3:103_4": "satthāraṁ upasaṅkamitvā evamāha. Brahmacariyassāti ariyamaggassa. Yadidaṁ kalyāṇamittatāti",
  "atk-s0301a3:103_5": "yā esā kalyāṇamittatā nāma, sā upaḍḍhaṁ, tato upaḍḍhaṁ āgacchatīti attho. Iti therena",
  "atk-s0301a3:103_6": "‘‘upaḍḍhupaḍḍhā sammādiṭṭhiādayo kalyāṇamittato āgacchanti, upaḍḍhupaḍḍhā paccattapurisakārato’’ti",
  "atk-s0301a3:103_7": "vuttaṁ. Kiñcāpi therassa ayaṁ manoratho, yathā pana bahūhi silāthambhe ussāpite,",
  "atk-s0301a3:103_8": "‘‘ettakaṁ ṭhānaṁ asukena ussāpitaṁ, ettakaṁ asukenā’’ti vinibbhogo natthi, yathā",
  "atk-s0301a3:103_9": "ca mātāpitaro nissāya uppannesu puttesu ‘‘ettakaṁ mātito nibbattaṁ, ettakaṁ pitito’’ti",
  "atk-s0301a3:103_10": "vinibbhogo natthi, evaṁ idhāpi avinibbhogadhammo hesa, ‘‘ettakaṁ sammādiṭṭhiādīnaṁ",
  "atk-s0301a3:103_11": "kalyāṇamittato nibbattaṁ, ettakaṁ paccattapurisakārato’’ti na sakkā laddhuṁ, kalyāṇamittatāya",
  "atk-s0301a3:103_12": "pana upaḍḍhaguṇo labbhatīti therassa ajjhāsayena upaḍḍhaṁ nāma jātaṁ, sakalaguṇo",
  "atk-s0301a3:103_13": "paṭilabbhatīti bhagavato ajjhāsayena sakalaṁ nāma jātaṁ. Kalyāṇamittatāti cetaṁ pubbabhāgapaṭilābhaṅgaṁ",
  "atk-s0301a3:103_14": "nāmāti gahitaṁ. Atthato kalyāṇamittaṁ nissāya laddhā sīlasamādhivipassanāvasena cattāro",
  "atk-s0301a3:103_15": "khandhā. Saṅkhārakkhandhotipi vadantiyeva.",
  "atk-s0301a3:104_0": "Mā hevaṁ, ānandāti, ānanda, mā evaṁ abhaṇi, bahussuto tvaṁ sekhapaṭisambhidappatto",
  "atk-s0301a3:104_1": "aṭṭha vare gahetvā maṁ upaṭṭhahasi, catūhi acchariyabbhutadhammehi samannāgato, tādisassa",
  "atk-s0301a3:104_2": "evaṁ kathetuṁ na vaṭṭati. Sakalameva hidaṁ, ānanda, brahmacariyaṁ, yadidaṁ kalyāṇamittatāti",
  "atk-s0301a3:104_3": "idaṁ bhagavā – ‘‘cattāro maggā cattāri phalāni tisso vijjā cha abhiññā sabbaṁ kalyāṇamittamūlakameva",
  "atk-s0301a3:104_4": "hotī’’ti sandhāyāha. Idāni vacībhedeneva kāraṇaṁ dassento kalyāṇamittassetantiādimāha.",
  "atk-s0301a3:104_5": "Tattha pāṭikaṅkhanti pāṭikaṅkhitabbaṁ icchitabbaṁ, avassaṁbhāvīti attho.",
  "atk-s0301a3:105_0": "Idhāti imasmiṁ sāsane. Sammādiṭṭhiṁ bhāvetītiādīsu aṭṭhannaṁ ādipadānaṁyeva tāva",
  "atk-s0301a3:105_1": "ayaṁ saṅkhepavaṇṇanā – sammā dassanalakkhaṇā sammādiṭṭhi. Sammā abhiniropanalakkhaṇo",
  "atk-s0301a3:105_2": "sammāsaṅkappo. Sammā pariggahaṇalakkhaṇā sammāvācā. Sammā samuṭṭhāpanalakkhaṇo sammākammanto.",
  "atk-s0301a3:105_3": "Sammā vodāpanalakkhaṇā sammāājīvo. Sammā paggahalakkhaṇo sammāvāyāmo. Sammā upaṭṭhānalakkhaṇā",
  "atk-s0301a3:105_4": "sammāsati. Sammā samādhānalakkhaṇo sammāsamādhi.",
  "atk-s0301a3:106_0": "Tesu ekekassa tīṇi kiccāni honti. Seyyāthidaṁ – sammādiṭṭhi tāva aññehipi attano",
  "atk-s0301a3:106_1": "paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti, sampayuttadhamme",
  "atk-s0301a3:106_2": "ca passati tappaṭicchādakamohavidhamanavasena asammohato. Sammāsaṅkappādayopi tatheva",
  "atk-s0301a3:106_3": "micchāsaṅkappādīni ca pajahanti, nirodhañca ārammaṇaṁ karonti. Visesato panettha",
  "atk-s0301a3:106_4": "sammādiṭṭhi sahajātadhamme sammā dasseti . Sammāsaṅkappo sahajātadhamme abhiniropeti,",
  "atk-s0301a3:106_5": "sammāvācā sammā pariggaṇhāti, sammākammanto sammā samuṭṭhāpeti, sammāājīvo sammā",
  "atk-s0301a3:106_6": "vodāpeti , sammāvāyāmo sammā paggaṇhāti, sammāsati sammā upaṭṭhāpeti, sammāsamādhi sammā dahati.",
  "atk-s0301a3:107_0": "Apicesā sammādiṭṭhi nāma pubbabhāge nānākhaṇā nānārammaṇā hoti, maggakāle ekakkhaṇā",
  "atk-s0301a3:107_1": "ekārammaṇā. Kiccato pana sammādiṭṭhi dukkhe ñāṇantiādīni cattāri nāmāni labhati.",
  "atk-s0301a3:107_2": "Sammāsaṅkappādayopi pubbabhāge nānākhaṇā nānārammaṇā honti, maggakāle ekakkhaṇā ekārammaṇā.",
  "atk-s0301a3:107_3": "Tesu sammāsaṅkappo kiccato nekkhammasaṅkappotiādīni tīṇi nāmāni labhati. Sammāvācādayo",
  "atk-s0301a3:107_4": "tayo viratiyopi honti cetanāyopi, maggakkhaṇe pana viratiyova. Sammāvāyāmo sammāsatīti",
  "atk-s0301a3:107_5": "idampi dvayaṁ kiccato sammappadhānasatipaṭṭhānavasena cattāri nāmāni labhati. Sammāsamādhi",
  "atk-s0301a3:107_6": "pana pubbabhāgepi maggakkhaṇepi sammāsamādhiyeva.",
  "atk-s0301a3:108_0": "Evaṁ tāva ‘‘sammādiṭṭhi’’ntiādinā nayena vuttānaṁ aṭṭhannaṁ ādipadānaṁyeva atthavaṇṇanaṁ",
  "atk-s0301a3:108_1": "ñatvā idāni bhāveti vivekanissitantiādīsu evaṁ ñātabbo. Bhāvetīti vaḍḍheti, attano",
  "atk-s0301a3:108_2": "cittasantāne punappunaṁ janeti, abhinibbattetīti attho. Vivekanissitanti vivekaṁ",
  "atk-s0301a3:108_3": "nissitaṁ, viveke vā nissitanti vivekanissitaṁ. Vivekoti vivittatā. Vivittatā cāyaṁ",
  "atk-s0301a3:108_4": "tadaṅgaviveko, vikkhambhana-samuccheda-paṭippassaddhi-nissaraṇavivekoti pañcavidho.",
  "atk-s0301a3:108_5": "Evametasmiṁ pañcavidhe viveke. Vivekanissitanti tadaṅgavivekanissitaṁ samucchedavivekanissitaṁ",
  "atk-s0301a3:108_6": "nissaraṇavivekanissitañca sammādiṭṭhiṁ bhāvetīti ayamattho veditabbo. Tathā hi ayaṁ",
  "atk-s0301a3:108_7": "ariyamaggabhāvanānuyutto yogī vipassanākkhaṇe kiccato tadaṅgavivekanissitaṁ, ajjhāsayato",
  "atk-s0301a3:108_8": "nissaraṇavivekanissitaṁ, maggakāle pana kiccato samucchedavivekanissitaṁ, ārammaṇato",
  "atk-s0301a3:108_9": "nissaraṇavivekanissitaṁ sammādiṭṭhiṁ bhāveti. Esa nayo virāganissitādīsu. Vivekatthā eva hi virāgādayo .",
  "atk-s0301a3:109_0": "Kevalañcettha vossaggo duvidho pariccāgavossaggo ca pakkhandanavossaggo cāti. Tattha",
  "atk-s0301a3:109_1": "pariccāgavossaggoti vipassanākkhaṇe ca tadaṅgavasena, maggakkhaṇe ca samucchedavasena",
  "atk-s0301a3:109_2": "kilesappahānaṁ. Pakkhandanavossaggoti vipassanākkhaṇe tanninnabhāvena, maggakkhaṇe",
  "atk-s0301a3:109_3": "pana ārammaṇakaraṇena nibbānapakkhandanaṁ, tadubhayampi imasmiṁ lokiyalokuttaramissake",
  "atk-s0301a3:109_4": "atthavaṇṇanānaye vaṭṭati. Tathā hi ayaṁ sammādiṭṭhi yathāvuttena pakārena kilese",
  "atk-s0301a3:109_5": "ca pariccajati, nibbānañca pakkhandati.",
  "atk-s0301a3:110_0": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca,",
  "atk-s0301a3:110_1": "paripaccantaṁ paripakkañcāti idaṁ vuttaṁ hoti. Ayañhi ariyamaggabhāvanānuyutto bhikkhu",
  "atk-s0301a3:110_2": "yathā sammādiṭṭhi kilesapariccāgavossaggatthaṁ nibbānapakkhandanavossaggatthañca",
  "atk-s0301a3:110_3": "paripaccati, yathā ca paripakkā hoti, tathā naṁ bhāvetīti. Esa nayo sesamaggaṅgesu.",
  "atk-s0301a3:111_0": "Āgammāti ārabbha sandhāya paṭicca. Jātidhammāti jātisabhāvā jātipakatikā. Tasmāti",
  "atk-s0301a3:111_1": "yasmā sakalo ariyamaggopi kalyāṇamittaṁ nissāya labbhati, tasmā. Handāti vavassaggatthe",
  "atk-s0301a3:111_2": "nipāto. Appamādaṁ pasaṁsantīti appamādaṁ vaṇṇayanti, tasmā appamādo kātabbo. Atthābhisamayāti",
  "atk-s0301a3:111_3": "atthapaṭilābhā. Aṭṭhamaṁ.",
  "atk-s0301a3:112": "9. Paṭhamaaputtakasuttavaṇṇanā",
  "atk-s0301a3:113_0": "130. Navame divā divassāti divasassa divā, majjhanhikasamayeti attho. Sāpateyyanti",
  "atk-s0301a3:113_1": "dhanaṁ. Ko pana vādo rūpiyassāti suvaṇṇarajatatambalohakāḷalohaphālakacchapakādibhedassa",
  "atk-s0301a3:113_2": "ghanakatassa ceva paribhogabhājanādibhedassa ca rūpiyabhaṇḍassa pana ko vādo? ‘‘Ettakaṁ",
  "atk-s0301a3:113_3": "nāmā’’ti kā paricchedakathāti attho. Kaṇājakanti sakuṇḍakabhattaṁ. Bilaṅgadutiyanti",
  "atk-s0301a3:113_4": "kañjikadutiyaṁ. Sāṇanti sāṇavākamayaṁ . Tipakkhavasananti tīṇi khaṇḍāni dvīsu ṭhānesu",
  "atk-s0301a3:113_5": "sibbitvā katanivāsanaṁ.",
  "atk-s0301a3:114_0": "Asappurisoti lāmakapuriso. Uddhaggikantiādīsu uparūparibhūmīsu phaladānavasena uddhaṁ",
  "atk-s0301a3:114_1": "aggamassāti uddhaggikā. Saggassa hitā tatrupapattijananatoti sovaggikā. Nibbattaṭṭhānesu",
  "atk-s0301a3:114_2": "sukho vipāko assāti sukhavipākā. Suṭṭhu aggānaṁ dibbavaṇṇādīnaṁ visesānaṁ nibbattanato",
  "atk-s0301a3:114_3": "saggasaṁvattanikā. Evarūpaṁ dakkhiṇadānaṁ na patiṭṭhāpetīti.",
  "atk-s0301a3:115_0": "Sātodakāti madhurodakā. Settodakāti vīcīnaṁ bhinnaṭṭhāne udakassa setatāya setodakā.",
  "atk-s0301a3:115_1": "Supatitthāti sundaratitthā. Taṁ janoti yena udakena sātodakā, taṁ udakaṁ jano bhājanāni",
  "atk-s0301a3:115_2": "pūretvā neva hareyya. Na yathāpaccayaṁ vā kareyyāti, yaṁ yaṁ udakena udakakiccaṁ",
  "atk-s0301a3:115_3": "kātabbaṁ, taṁ taṁ na kareyya. Tadapeyyamānanti taṁ apeyyamānaṁ. Kiccakaro ca hotīti",
  "atk-s0301a3:115_4": "attanā kattabbakiccakaro ceva kusalakiccakaro ca, bhuñjati ca, kammante ca payojeti,",
  "atk-s0301a3:115_5": "dānañca detīti attho. Navamaṁ.",
  "atk-s0301a3:116": "10. Dutiyaaputtakasuttavaṇṇanā",
  "atk-s0301a3:117_0": "131. Dasame piṇḍapātena paṭipādesīti piṇḍapātena saddhiṁ saṁyojesi, piṇḍapātaṁ adāsīti",
  "atk-s0301a3:117_1": "attho. Pakkāmīti kenacideva rājupaṭṭhānādinā kiccena gato. Pacchā vippaṭisārī ahosīti",
  "atk-s0301a3:117_2": "so kira aññesupi divasesu taṁ paccekasambuddhaṁ passati, dātuṁ panassa cittaṁ na",
  "atk-s0301a3:117_3": "uppajjati. Tasmiṁ pana divase ayaṁ padumavatideviyā tatiyaputto taggarasikhī paccekabuddho",
  "atk-s0301a3:117_4": "gandhamādanapabbate phalasamāpattisukhena vītināmetvā pubbaṇhasamaye vuṭṭhāya anotattadahe",
  "atk-s0301a3:117_5": "mukhaṁ dhovitvā manosilātale nivāsetvā kāyabandhanaṁ bandhitvā pattacīvaramādāya",
  "atk-s0301a3:117_6": "abhiññāpādakaṁ catutthajjhānaṁ samāpajjitvā iddhiyā vehāsaṁ abbhuggantvā nagaradvāre",
  "atk-s0301a3:117_7": "oruyha cīvaraṁ pārupitvā pattamādāya nagaravāsīnaṁ gharadvāresu sahassabhaṇḍikaṁ",
  "atk-s0301a3:117_8": "ṭhapento viya pāsādikehi abhikkantādīhi anupubbena seṭṭhino gharadvāraṁ sampatto.",
  "atk-s0301a3:117_9": "Taṁdivasañca seṭṭhi pātova uṭṭhāya paṇītabhojanaṁ bhuñjitvā, gharadvārakoṭṭhake āsanaṁ",
  "atk-s0301a3:117_10": "paññāpetvā, dantantarāni sodhento nisinno hoti. So paccekabuddhaṁ disvā, taṁdivasaṁ",
  "atk-s0301a3:117_11": "pāto bhutvā nisinnattā dānacittaṁ uppādetvā, bhariyaṁ pakkosāpetvā, ‘‘imassa samaṇassa",
  "atk-s0301a3:117_12": "piṇḍapātaṁ dehī’’ti vatvā pakkāmi.",
  "atk-s0301a3:118_0": "Seṭṭhibhariyā cintesi – ‘‘mayā ettakena kālena imassa ‘dethā’ti vacanaṁ na sutapubbaṁ,",
  "atk-s0301a3:118_1": "dāpentopi ca ajja na yassa vā tassa vā dāpeti, vītarāgadosamohassa vantakilesassa",
  "atk-s0301a3:118_2": "ohitabhārassa paccekabuddhassa dāpeti, yaṁ vā taṁ vā adatvā paṇītaṁ piṇḍapātaṁ dassāmī’’ti,",
  "atk-s0301a3:118_3": "gharā nikkhamma paccekabuddhaṁ pañcapatiṭṭhitena vanditvā pattaṁ ādāya antonivesane",
  "atk-s0301a3:118_4": "paññattāsane nisīdāpetvā suparisuddhehi sālitaṇḍulehi bhattaṁ sampādetvā tadanurūpaṁ",
  "atk-s0301a3:118_5": "khādanīyaṁ byañjanaṁ supeyyañca sallakkhetvā pattaṁ pūretvā bahi gandhehi samalaṅkaritvā",
  "atk-s0301a3:118_6": "paccekabuddhassa hatthesu patiṭṭhapetvā vandi. Paccekabuddho – ‘‘aññesampi paccekabuddhānaṁ",
  "atk-s0301a3:118_7": "saṅgahaṁ karissāmī’’ti aparibhuñjitvāva anumodanaṁ katvā pakkāmi. Sopi kho seṭṭhi",
  "atk-s0301a3:118_8": "bāhirato āgacchanto paccekabuddhaṁ disvā mayaṁ ‘‘tumhākaṁ piṇḍapātaṁ dethā’’ti vatvā",
  "atk-s0301a3:118_9": "pakkantā, api vo laddhoti? Āma, seṭṭhi laddhoti. ‘‘Passāmī’’ti gīvaṁ ukkhipitvā olokesi.",
  "atk-s0301a3:118_10": "Athassa piṇḍapātagandho uṭṭhahitvā nāsāpuṭaṁ pahari. So cittaṁ saṁyametuṁ asakkonto",
  "atk-s0301a3:118_11": "pacchā vippaṭisārī āhosīti.",
  "atk-s0301a3:119_0": "Varametantiādi vippaṭisārassa uppannākāradassanaṁ. Bhātu ca pana ekaputtakaṁ sāpateyyassa",
  "atk-s0301a3:119_1": "kāraṇā jīvitā voropesīti tadā kirassa avibhatteyeva kuṭumbe mātāpitaro ca jeṭṭhabhātā",
  "atk-s0301a3:119_2": "ca kālamakaṁsu. So bhātujāyāya saddhiṁyeva saṁvāsaṁ kappesi. Bhātu panassa eko putto",
  "atk-s0301a3:119_3": "hoti, taṁ vīthiyā kīḷantaṁ manussā vadanti – ‘‘ayaṁ dāso ayaṁ dāsī idaṁ yānaṁ idaṁ",
  "atk-s0301a3:119_4": "dhanaṁ tava santaka’’nti. So tesaṁ kathaṁ gahetvā – ‘‘ayaṁ dāso mayhaṁ santaka’’ntiādīni katheti.",
  "atk-s0301a3:120_0": "Athassa cūḷapitā cintesi – ‘‘ayaṁ dārako idāneva evaṁ kathesi, mahallakakāle kuṭumbaṁ",
  "atk-s0301a3:120_1": "majjhe bhindāpeyya, idānevassa kattabbaṁ karissāmī’’ti ekadivasaṁ vāsiṁ ādāya – ‘‘ehi",
  "atk-s0301a3:120_2": "putta, araññaṁ gacchāmā’’ti taṁ araññaṁ netvā viravantaṁ viravantaṁ māretvā āvāṭe",
  "atk-s0301a3:120_3": "pakkhipitvā paṁsunā paṭicchādesi. Idaṁ sandhāyetaṁ vuttaṁ. Sattakkhattunti sattavāre.",
  "atk-s0301a3:120_4": "Pubbapacchimacetanāvasena cettha attho veditabbo. Ekapiṇḍapātadānasmiñhi ekāva cetanā",
  "atk-s0301a3:120_5": "dve paṭisandhiyo na deti, pubbapacchimacetanāhi panesa sattakkhattuṁ sagge, sattakkhattuṁ",
  "atk-s0301a3:120_6": "seṭṭhikule nibbatto. Purāṇanti paccekasambuddhassa dinnapiṇḍapātacetanākammaṁ.",
  "atk-s0301a3:121_0": "Pariggahanti pariggahitavatthu. Anujīvinoti ekaṁ mahākulaṁ nissāya paṇṇāsampi saṭṭhipi",
  "atk-s0301a3:121_1": "kulāni jīvanti, te manusse sandhāyetaṁ vuttaṁ. Sabbaṁ nādāya gantabbanti sabbametaṁ",
  "atk-s0301a3:121_2": "na ādiyitvā gantabbaṁ. Sabbaṁ nikkhippagāminanti sabbametaṁ nikkhippasabhāvaṁ, pariccajitabbasabhāvamevāti attho. Dasamaṁ.",
  "atk-s0301a3:122": "Dutiyo vaggo.",
  "atk-s0301a3:123": "3. Tatiyavaggo",
  "atk-s0301a3:124": "1. Puggalasuttavaṇṇanā",
  "atk-s0301a3:125_0": "132. Tatiyavaggassa paṭhame ‘‘nīce kule paccājāto’’tiādikena tamena yuttoti tamo.",
  "atk-s0301a3:125_1": "Kāyaduccaritādīhi puna nirayatamūpagamanato tamaparāyaṇo. Iti ubhayenapi khandhatamova",
  "atk-s0301a3:125_2": "kathito hoti. ‘‘Ucce kule paccājāto’’tiādikena jotinā yuttato joti, ālokībhūtoti",
  "atk-s0301a3:125_3": "vuttaṁ hoti. Kāyasucaritādīhi puna saggūpapattijotibhāvūpagamanato jotiparāyaṇo.",
  "atk-s0301a3:125_4": "Iminā nayena itarepi dve veditabbā.",
  "atk-s0301a3:126_0": "Venakuleti vilīvakārakule. Nesādakuleti migaluddakādīnaṁ kule. Rathakārakuleti cammakārakule.",
  "atk-s0301a3:126_1": "Pukkusakuleti pupphachaḍḍakakule. Kasiravuttiketi dukkhavuttike. Dubbaṇṇoti paṁsupisācako",
  "atk-s0301a3:126_2": "viya jhāmakhāṇuvaṇṇo. Duddasikoti vijātamātuyāpi amanāpadassano . Okoṭimakoti lakuṇḍako.",
  "atk-s0301a3:126_3": "Kāṇoti ekakkhikāṇo vā ubhayakkhikāṇo vā. Kuṇīti ekahatthakuṇī vā ubhayahatthakuṇī",
  "atk-s0301a3:126_4": "vā. Khañjoti ekapādakhañjo vā ubhayapādakhañjo vā. Pakkhahatoti hatapakkho pīṭhasappī.",
  "atk-s0301a3:126_5": "Padīpeyyassāti telakapallakādino padīpaupakaraṇassa. Evaṁ kho, mahārājāti ettha eko",
  "atk-s0301a3:126_6": "puggalo bahiddhā ālokaṁ adisvā mātukucchismiṁyeva kālaṁ katvā apāyesu nibbattanto",
  "atk-s0301a3:126_7": "sakalaṁ kappampi saṁsarati, sopi tamotamaparāyaṇova. So pana kuhakapuggalo bhaveyya.",
  "atk-s0301a3:126_8": "Kuhakassa hi evarūpā nibbatti hotīti vuttaṁ.",
  "atk-s0301a3:127_0": "Ettha ca ‘‘nīce kule paccājāto hoti caṇḍālakule vā’’tiādīhi āgamanavipatti ceva pubbuppannapaccayavipatti",
  "atk-s0301a3:127_1": "ca dassitā. Daliddetiādīhi pavattapaccayavipatti. Kasiravuttiketiādīhi ājīvupāyavipatti.",
  "atk-s0301a3:127_2": "Dubbaṇṇotiādīhi attabhāvavipatti. Bavhābādhotiādīhi dukkhakāraṇasamāyogo. Na lābhītiādīhi",
  "atk-s0301a3:127_3": "sukhakāraṇavipatti ceva upabhogavipatti ca. Kāyena duccaritantiādīhi tamaparāyaṇabhāvassa",
  "atk-s0301a3:127_4": "kāraṇasamāyogo. Kāyassa bhedātiādīhi samparāyikatamūpagamo. Sukkapakkho vuttapaṭipakkhanayena veditabbo.",
  "atk-s0301a3:128_0": "Akkosatīti dasahi akkosavatthūhi akkosati. Paribhāsatīti, ‘‘kasmā tiṭṭhatha? Kiṁ",
  "atk-s0301a3:128_1": "tumhehi amhākaṁ kasikammādīni katānī’’tiādīhi? Paribhavavacanehi paribhāsati. Rosakoti",
  "atk-s0301a3:128_2": "ghaṭṭako. Abyaggamanasoti ekaggacitto. Paṭhamaṁ.",
  "atk-s0301a3:129": "2. Ayyikāsuttavaṇṇanā",
  "atk-s0301a3:130_0": "133. Dutiye jiṇṇāti jarājiṇṇā. Vuḍḍhāti vayovuḍḍhā. Mahallikāti jātimahallikā. Addhagatāti",
  "atk-s0301a3:130_1": "addhaṁ cirakālaṁ atikkantā. Vayoanuppattāti pacchimavayaṁ sampattā. Piyā manāpāti",
  "atk-s0301a3:130_2": "rañño kira mātari matāya ayyikā mātuṭṭhāne ṭhatvā paṭijaggi, tenassa ayyikāya balavapemaṁ",
  "atk-s0301a3:130_3": "uppajji. Tasmā evamāha. Hatthiratanenāti satasahassagghanako hatthī satasahassagghanakena",
  "atk-s0301a3:130_4": "alaṅkārena alaṅkato hatthiratanaṁ nāma. Assaratanepi eseva nayo. Gāmavaropi satasahassuṭṭhānakagāmova.",
  "atk-s0301a3:130_5": "Sabbāni tāni bhedanadhammānīti tesu hi kiñci kariyamānameva bhijjati, kiñci katapariyositaṁ",
  "atk-s0301a3:130_6": "cakkato anapanītameva, kiñci apanetvā bhūmiyaṁ ṭhapitamattaṁ, kiñci tato paraṁ, evameva",
  "atk-s0301a3:130_7": "sattesupi koci paṭisandhiṁ gahetvā marati, koci mūḷhagabbhāya mātari mātukucchito",
  "atk-s0301a3:130_8": "anikkhantova, koci nikkhantamatto, koci tato paranti. Tasmā evamāha. Dutiyaṁ.",
  "atk-s0301a3:131": "134. Tatiye sabbaṁ uttānameva. Tatiyaṁ.",
  "atk-s0301a3:132": "4. Issattasuttavaṇṇanā",
  "atk-s0301a3:133_0": "135. Catutthassa aṭṭhuppattiko nikkhepo. Bhagavato kira paṭhamabodhiyaṁ mahālābhasakkāro",
  "atk-s0301a3:133_1": "udapādi bhikkhusaṅghassa ca. Titthiyā hatalābhasakkārā hutvā kulesu evaṁ kanthentā",
  "atk-s0301a3:133_2": "vicaranti – ‘‘samaṇo gotamo evamāha, ‘mayhameva dānaṁ dātabbaṁ, na aññesaṁ dānaṁ",
  "atk-s0301a3:133_3": "dātabbaṁ. Mayhameva sāvakānaṁ dānaṁ dātabbaṁ, na aññesaṁ sāvakānaṁ dānaṁ dātabbaṁ.",
  "atk-s0301a3:133_4": "Mayhameva dinnaṁ mahapphalaṁ, na aññesaṁ dinnaṁ mahapphalaṁ. Mayhameva sāvakānaṁ",
  "atk-s0301a3:133_5": "dinnaṁ mahapphalaṁ, na aññesaṁ sāvakānaṁ dinnaṁ mahapphala’nti. Yuttaṁ nu kho sayampi",
  "atk-s0301a3:133_6": "bhikkhācāranissitena paresaṁ bhikkhācāranissitānaṁ catunnaṁ paccayānaṁ antarāyaṁ",
  "atk-s0301a3:133_7": "kātuṁ, ayuttaṁ karoti ananucchavika’’nti. Sā kathā pattharamānā rājakulaṁ sampattā.",
  "atk-s0301a3:133_8": "Rājā sutvā cintesi – ‘‘aṭṭhānametaṁ yaṁ tathāgato paresaṁ lābhantarāyaṁ kareyya.",
  "atk-s0301a3:133_9": "Ete tathāgatassa alābhāya ayasāya parisakkanti. Sacāhaṁ idheva ṭhatvā ‘mā evaṁ avocuttha,",
  "atk-s0301a3:133_10": "na satthā evaṁ kathetī’ti vadeyyaṁ, evaṁ sā kathā nijjhattiṁ na gaccheyya, imassa",
  "atk-s0301a3:133_11": "mahājanassa sannipatitakāleyeva naṁ nijjhāpessāmī’’ti ekaṁ chaṇadivasaṁ āgamento tuṇhī ahosi.",
  "atk-s0301a3:134_0": "Aparena samayena mahāchaṇe sampatte ‘‘ayaṁ imassa kālo’’ti nagare bheriṁ carāpesi",
  "atk-s0301a3:134_1": "– ‘‘saddhā vā assaddhā vā sammādiṭṭhikā vā micchādiṭṭhikā vā geharakkhake dārake",
  "atk-s0301a3:134_2": "vā mātugāme vā ṭhapetvā avasesā ye vihāraṁ nāgacchanti, paññāsaṁ daṇḍo’’ti. Sayampi",
  "atk-s0301a3:134_3": "pātova nhatvā katapātarāso sabbābharaṇapaṭimaṇḍito mahatā balakāyena saddhiṁ vihāraṁ",
  "atk-s0301a3:134_4": "agamāsi. Gacchanto ca cintesi – ‘‘bhagavā tumhe kira evaṁ vadatha ‘mayhameva dānaṁ",
  "atk-s0301a3:134_5": "dātabbaṁ…pe… na aññesaṁ sāvakānaṁ dinnaṁ mahapphala’nti evaṁ pucchituṁ ayuttaṁ, pañhameva",
  "atk-s0301a3:134_6": "pucchissāmi, pañhaṁ kathento ca me bhagavā avasāne titthiyānaṁ vādaṁ bhañjissatī’’ti.",
  "atk-s0301a3:134_7": "So pañhaṁ pucchanto kattha nu kho, bhante, dānaṁ dātabbanti āha. Yatthāti yasmiṁ",
  "atk-s0301a3:134_8": "puggale cittaṁ pasīdati, tasmiṁ dātabbaṁ, tassa vā dātabbanti attho.",
  "atk-s0301a3:135_0": "Evaṁ vutte rājā yehi manussehi titthiyānaṁ vacanaṁ ārocitaṁ, te olokesi. Te raññā",
  "atk-s0301a3:135_1": "olokitamattāva maṅkubhūtā adhomukhā pādaṅguṭṭhakena bhūmiṁ lekhamānā aṭṭhaṁsu. Rājā",
  "atk-s0301a3:135_2": "– ‘‘ekapadeneva, bhante, hatā titthiyā’’ti mahājanaṁ sāvento mahāsaddena abhāsi.",
  "atk-s0301a3:135_3": "Evañca pana bhāsitvā – ‘‘bhagavā cittaṁ nāma nigaṇṭhācelakaparibbājakādīsu yattha",
  "atk-s0301a3:135_4": "katthaci pasīdati , kattha pana, bhante, dinnaṁ mahapphala’’nti pucchi. Aññaṁ kho",
  "atk-s0301a3:135_5": "etanti, ‘‘mahārāja, aññaṁ tayā paṭhamaṁ pucchitaṁ, aññaṁ pacchā, sallakkhehi etaṁ,",
  "atk-s0301a3:135_6": "pañhākathanaṁ pana mayhaṁ bhāro’’ti vatvā sīlavato khotiādimāha. Tattha idha tyassāti",
  "atk-s0301a3:135_7": "idha te assa. Samupabyūḷhoti rāsibhūto. Asikkhitoti dhanusippe asikkhito. Akatahatthoti",
  "atk-s0301a3:135_8": "muṭṭhibandhādivasena asampāditahattho. Akatayoggoti tiṇapuñjamattikāpuñjādīsu akataparicayo.",
  "atk-s0301a3:135_9": "Akatūpāsanoti rājarājamahāmattānaṁ adassitasarakkhepo. Chambhīti pavedhitakāyo.",
  "atk-s0301a3:136_0": "Kāmacchando pahīnotiādīsu arahattamaggena kāmacchando pahīno hoti, anāgāmimaggena",
  "atk-s0301a3:136_1": "byāpādo , arahattamaggeneva thinamiddhaṁ, tathā uddhaccaṁ, tatiyeneva kukkuccaṁ,",
  "atk-s0301a3:136_2": "paṭhamamaggena vicikicchā pahīnā hoti. Asekkhenasīlakkhandhenāti asekkhassa sīlakkhandho",
  "atk-s0301a3:136_3": "asekkho sīlakkhandho nāma. Esa nayo sabbattha. Ettha ca purimehi catūhi padehi lokiyalokuttarasīlasamādhipaññāvimuttiyo",
  "atk-s0301a3:136_4": "kathitā. Vimuttiñāṇadassanaṁ paccavekkhaṇañāṇaṁ hoti, taṁ lokiyameva.",
  "atk-s0301a3:137_0": "Issattanti ususippaṁ. Balavīriyanti ettha balaṁ nāma vāyodhātu, vīriyaṁ kāyikacetasikavīriyameva.",
  "atk-s0301a3:137_1": "Bhareti bhareyya. Nāsūraṁ jātipaccayāti, ‘‘ayaṁ jātisampanno’’ti evaṁ jātikāraṇā asūraṁ na bhareyya.",
  "atk-s0301a3:138_0": "Khantisoraccanti ettha khantīti adhivāsanakhanti, soraccanti arahattaṁ. Dhammāti",
  "atk-s0301a3:138_1": "ete dve dhammā. Assameti āvasathe. Vivaneti araññaṭṭhāne, nirudake araññe caturassapokkharaṇiādīni",
  "atk-s0301a3:138_2": "kārayeti attho. Duggeti visamaṭṭhāne. Saṅkamanānīti paṇṇāsahatthasaṭṭhihatthāni samokiṇṇaparisuddhavālikāni",
  "atk-s0301a3:138_3": "saṅkamanāni kareyya.",
  "atk-s0301a3:139_0": "Idāni etesu araññasenāsanesu vasantānaṁ bhikkhūnaṁ bhikkhācāravattaṁ ācikkhanto annaṁ",
  "atk-s0301a3:139_1": "pānantiādimāha. Tattha senāsanānīti mañcapīṭhādīni. Vippasannenāti khīṇāsavassa dentopi",
  "atk-s0301a3:139_2": "sakaṅkhena kilesamalinena cittena adatvā vippasanneneva cittena dadeyya. Thanayanti",
  "atk-s0301a3:139_3": "gajjanto. Satakkakūti satasikharo, anekakūṭoti attho. Abhisaṅkhaccāti abhisaṅkharitvā",
  "atk-s0301a3:139_4": "samodhānetvā rāsiṁ katvā.",
  "atk-s0301a3:140_0": "Āmodamānoti tuṭṭhamānaso hutvā. Pakiretīti dānagge vicirati, pakiranto viya vā dānaṁ",
  "atk-s0301a3:140_1": "deti. Puññadhārāti anekadānacetanāmayā puññadhārā. Dātāraṁ abhivassatīti yathā ākāse",
  "atk-s0301a3:140_2": "samuṭṭhitameghato nikkhantā udakadhārā pathaviṁ sinehayantī tementī kiledayantī abhivassati,",
  "atk-s0301a3:140_3": "evameva ayampi dāyakassa abbhantare uppannā puññadhārā tameva dātāraṁ anto sineheti",
  "atk-s0301a3:140_4": "pūreti abhisandeti. Tena vuttaṁ ‘‘dātāraṁ abhivassatī’’ti. Catutthaṁ.",
  "atk-s0301a3:141": "5. Pabbatūpamasuttavaṇṇanā",
  "atk-s0301a3:142_0": "136. Pañcame muddhāvasittānanti khattiyābhisekena muddhani avasittānaṁ katābhisekānaṁ.",
  "atk-s0301a3:142_1": "Kāmagedhapariyuṭṭhitānanti kāmesu gedhena pariyuṭṭhitānaṁ abhibhūtānaṁ. Janapadatthāvariyappattānanti",
  "atk-s0301a3:142_2": "janapade thirabhāvappattānaṁ. Rājakaraṇīyānīti rājakammāni rājūhi kattabbakiccāni.",
  "atk-s0301a3:142_3": "Tesu khvāhanti tesu ahaṁ. Usukkamāpannoti byāpāraṁ āpanno. Esa kira rājā divasassa",
  "atk-s0301a3:142_4": "tikkhattuṁ bhagavato upaṭṭhānaṁ gacchati, antarāgamanāni bahūnipi honti. Tassa nibaddhaṁ",
  "atk-s0301a3:142_5": "gacchato balakāyo mahāpi hoti appopi. Athekadivasaṁ pañcasatā corā cintayiṁsu – ‘‘ayaṁ",
  "atk-s0301a3:142_6": "rājā avelāya appena balena samaṇassa gotamassa upaṭṭhānaṁ gacchati, antarāmagge naṁ",
  "atk-s0301a3:142_7": "gahetvā rajjaṁ gaṇhissāmā’’ti. Te andhavane nilīyiṁsu. Rājāno ca nāma mahāpuññā honti.",
  "atk-s0301a3:142_8": "Atha tesaṁyeva abbhantarato eko puriso nikkhamitvā rañño ārocesi. Rājā mahantaṁ balakāyaṁ",
  "atk-s0301a3:142_9": "ādāya andhavanaṁ parivāretvā te sabbe gahetvā andhavanato yāva nagaradvārā maggassa",
  "atk-s0301a3:142_10": "ubhosu passesu yathā aññamaññaṁ cakkhunā cakkhuṁ upanibandhitvā olokenti, evaṁ āsannāni",
  "atk-s0301a3:142_11": "sūlāni ropāpetvā sūlesu uttāsesi. Idaṁ sandhāya evamāha.",
  "atk-s0301a3:143_0": "Atha satthā cintesi – ‘‘sacāhaṁ vakkhāmi, ‘mahārāja, mādise nāma sammāsambuddhe dhuravihāre",
  "atk-s0301a3:143_1": "vasante tayā evarūpaṁ dāruṇaṁ kammaṁ kataṁ, ayuttaṁ te kata’nti, athāyaṁ rājā maṅku",
  "atk-s0301a3:143_2": "hutvā santhambhituṁ na sakkuṇeyya, pariyāyena dhammaṁ kathentasseva me sallakkhessatī’’ti",
  "atk-s0301a3:143_3": "dhammadesanaṁ ārabhanto taṁ kiṁ maññasītiādimāha. Tattha saddhāyikoti saddhātabbo,",
  "atk-s0301a3:143_4": "yassa tvaṁ vacanaṁ saddahasīti attho. Paccayikoti tasseva vevacanaṁ, yassa vacanaṁ",
  "atk-s0301a3:143_5": "pattiyāyasīti attho. Abbhasamanti ākāsasamaṁ. Nippothento āgacchatīti pathavitalato",
  "atk-s0301a3:143_6": "yāva akaniṭṭhabrahmalokā sabbe satte saṇhakaraṇīyaṁ tiṇacuṇṇaṁ viya karonto pisanto āgacchati.",
  "atk-s0301a3:144_0": "Aññatra dhammacariyāyāti ṭhapetvā dhammacariyaṁ aññaṁ kātabbaṁ natthi, dasakusalakammapathasaṅkhātā",
  "atk-s0301a3:144_1": "dhammacariyāva kattabbā, bhanteti – samacariyādīni tasseva vevacanāni. Ārocemīti",
  "atk-s0301a3:144_2": "ācikkhāmi. Paṭivedayāmīti jānāpemi. Adhivattatīti ajjhottharati. Hatthiyuddhānīti",
  "atk-s0301a3:144_3": "nāḷāgirisadise hemakappane nāge abhiruyha yujjhitabbayuddhāni. Gatīti nipphatti.",
  "atk-s0301a3:144_4": "Visayoti okāso, samatthabhāvo vā. Na hi sakkā tehi jarāmaraṇaṁ paṭibāhituṁ . Mantino",
  "atk-s0301a3:144_5": "mahāmattāti mantasampannā mahosadhavidhurapaṇḍitādisadisā mahāamaccā. Bhūmigatanti",
  "atk-s0301a3:144_6": "mahālohakumbhiyo pūretvā bhūmiyaṁ ṭhapitaṁ. Vehāsaṭṭhanti cammapasibbake pūretvā",
  "atk-s0301a3:144_7": "tulāsaṅghāṭādīsu laggetvā ceva niyyuhādīsu ca pūretvā ṭhapitaṁ. Upalāpetunti aññamaññaṁ",
  "atk-s0301a3:144_8": "bhindituṁ. Yathā dve janā ekena maggena na gacchanti evaṁ kātuṁ.",
  "atk-s0301a3:145_0": "Nabhaṁ āhaccāti ākāsaṁ pūretvā. Evaṁ jarā ca maccu cāti idha dveyeva pabbatā gahitā,",
  "atk-s0301a3:145_1": "rājovāde pana ‘‘jarā āgacchati sabbayobbanaṁ vilumpamānā’’ti evaṁ jarā maraṇaṁ byādhi",
  "atk-s0301a3:145_2": "vipattīti cattāropete āgatāva. Tasmāti yasmā hatthiyuddhādīhi jarāmaraṇaṁ jinituṁ",
  "atk-s0301a3:145_3": "na sakkā, tasmā. Saddhaṁ nivesayeti saddhaṁ niveseyya, patiṭṭhāpeyyāti. Pañcamaṁ.",
  "atk-s0301a3:146": "Tatiyo vaggo.",
  "atk-s0301a3:147": "Iti sāratthappakāsiniyā",
  "atk-s0301a3:148": "Saṁyuttanikāya-aṭṭhakathāya",
  "atk-s0301a3:149": "Kosalasaṁyuttavaṇṇanā niṭṭhitā."
}