{
  "tika-abh02t13:0": "14. Sikkhāpadavibhaṅgo",
  "tika-abh02t13:1": "1. Abhidhammabhājanīyavaṇṇanā",
  "tika-abh02t13:2_0": "703.Patiṭṭhānaṭṭhenāti sampayogavasena upanissayavasena ca okāsabhāvena. Piṭṭhapūvaodanakiṇṇanānāsambhāre",
  "tika-abh02t13:2_1": "pakkhipitvā madditvā katā surā nāma. Madhukādipupphapanasādiphalaucchumuddikādinānāsambhārānaṁ",
  "tika-abh02t13:2_2": "rasā ciraparivāsitā merayaṁ nāma, āsavoti attho.",
  "tika-abh02t13:3": "704.Taṁsampayuttattāti viratisampayuttattā, viraticetanāsampayuttattā vā.",
  "tika-abh02t13:4_0": "Kammapathā evāti asabbasādhāraṇesu jhānādikoṭṭhāsesu kammapathakoṭṭhāsikā evāti attho.",
  "tika-abh02t13:4_1": "Surāpānampi ‘‘surāpānaṁ, bhikkhave, āsevitaṁ…pe… nirayasaṁvattanika’’nti (a. ni.",
  "tika-abh02t13:4_2": "8.40) visuṁ kammapathabhāvena āgatanti vadanti. Evaṁ sati ekādasa kammapathā siyuṁ,",
  "tika-abh02t13:4_3": "tasmāssa yathāvuttesveva kammapathesu upakārakattasabhāgattavasena anupaveso daṭṭhabbo.",
  "tika-abh02t13:5_0": "Sattaitthipurisārammaṇatā tathāgahitasaṅkhārārammaṇatāya daṭṭhabbā. ‘‘Pañca sikkhāpadā",
  "tika-abh02t13:5_1": "parittārammaṇā’’ti hi vuttaṁ. ‘‘Sabbāpi hi etā vītikkamitabbavatthuṁ ārammaṇaṁ katvā",
  "tika-abh02t13:5_2": "veracetanāhi eva viramantī’’ti (vibha. aṭṭha. 704) ca vakkhatīti.",
  "tika-abh02t13:6_0": "Gorūpasīlako pakatibhaddo. Kākaṇikamattassa atthāyātiādi lobhavasena musākathane",
  "tika-abh02t13:6_1": "vuttaṁ. Dosavasena musākathane ca niṭṭhappatto saṅghabhedo gahito. Dosavasena parassa",
  "tika-abh02t13:6_2": "byasanatthāya musākathane pana tassa tassa guṇavasena appasāvajjamahāsāvajjatā yojetabbā,",
  "tika-abh02t13:6_3": "mandādhimattabyasanicchāvasena ca. Nissaggiyathāvaravijjāmayiddhimayā sāhatthikāṇattikesveva",
  "tika-abh02t13:6_4": "pavisantīti dve eva gahitā.",
  "tika-abh02t13:7": "Pañcapi kammapathā evāti cetanāsaṅkhātaṁ pariyāyasīlaṁ sandhāya vuttaṁ, viratisīlaṁ pana maggakoṭṭhāsikanti. Tesaṁ panāti sesasīlānaṁ.",
  "tika-abh02t13:8_0": "712.‘‘Koṭṭhāsabhāvenā’’ti vuttaṁ, ‘‘patiṭṭhānabhāvenā’’ti pana vattabbaṁ. Ettha pana",
  "tika-abh02t13:8_1": "sikkhāpadavāre pahīnapañcābhabbaṭṭhānassa arahato viramitabbaverassa sabbathā abhāvā",
  "tika-abh02t13:8_2": "kiriyesu viratiyo na santīti na uddhaṭā, sekkhānaṁ pana pahīnapañcaverattepi taṁsabhāgatāya",
  "tika-abh02t13:8_3": "verabhūtānaṁ akusalānaṁ veranidānānaṁ lobhādīnañca sabbhāvā viratīnaṁ uppatti na",
  "tika-abh02t13:8_4": "na bhavissati. Akusalasamuṭṭhitāni ca kāyakammādīni tesaṁ kāyaduccaritādīni verāneva,",
  "tika-abh02t13:8_5": "tehi ca tesaṁ viratiyo honteva, yato naphalabhūtassapi uparimaggattayassa aṭṭhaṅgikatā",
  "tika-abh02t13:8_6": "hoti. Sikkhāvāre ca abhāvetabbatāya phaladhammāpi na sikkhitabbā, nāpi sikkhitasikkhassa",
  "tika-abh02t13:8_7": "uppajjamānā kiriyadhammāti na keci abyākatā sikkhāti uddhaṭā.",
  "tika-abh02t13:9": "Abhidhammabhājanīyavaṇṇanā niṭṭhitā.",
  "tika-abh02t13:10": "2. Pañhapucchakavaṇṇanā",
  "tika-abh02t13:11": "714.Sampattavirativasenāti sampatte paccuppanne ārammaṇe yathāviramitabbato virativasenāti attho.",
  "tika-abh02t13:12": "Pañhapucchakavaṇṇanā niṭṭhitā.",
  "tika-abh02t13:13": "Sikkhāpadavibhaṅgavaṇṇanā niṭṭhitā."
}