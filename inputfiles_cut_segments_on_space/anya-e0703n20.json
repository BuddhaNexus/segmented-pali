{
  "anya-e0703n20:0": "Ekavīsatima pariccheda",
  "anya-e0703n20:1": "Vañca rājako",
  "anya-e0703n20:2": "1.",
  "anya-e0703n20:3": " Uttiyassa kaniṭṭho tu, mahāsivo tadaccaye;",
  "anya-e0703n20:4": "Dasa vassāni kāresi, rajjaṁ sujana sevako.",
  "anya-e0703n20:5": "2.",
  "anya-e0703n20:6": " Bhaddasālamhi so there, pasīditvā manoramaṁ;",
  "anya-e0703n20:7": "Kāresi purimāyantu, vihāraṁ nagaraṅgaṇaṁ.",
  "anya-e0703n20:8": "3.",
  "anya-e0703n20:9": " Mahāsivakaniṭṭho tu, suratisso tadaccaye;",
  "anya-e0703n20:10": "Dasavassāni kāresi, rajjaṁ puññesu sādaro.",
  "anya-e0703n20:11": "4.",
  "anya-e0703n20:12": " Dakkhiṇāya disāyaṁ so, vihāraṁ nagaraṁ gaṇaṁ;",
  "anya-e0703n20:13": "Purimāya hatthikkhandhañca, gokaṇṇagirimeva ca.",
  "anya-e0703n20:14": "5.",
  "anya-e0703n20:15": " Vaṅguttare pabbatamhi, pācina pabbatavhayaṁ;",
  "anya-e0703n20:16": "Raheṇakasamīpamhi, tathā koḷambakāḷakaṁ.",
  "anya-e0703n20:17": "6.",
  "anya-e0703n20:18": " Ariṭṭhapāde maṁ gulakaṁ, purimāya’ccha gallakaṁ;",
  "anya-e0703n20:19": "Girinelapanāyakaṇḍaṁ, nagarassuttharāya tu.",
  "anya-e0703n20:20": "7.",
  "anya-e0703n20:21": " Pañcasatā neva mādi-vihāre puthavī pati;",
  "anya-e0703n20:22": "Gaṅgāya orapārañhi, laṁkādīpe tahiṁ tahiṁ.",
  "anya-e0703n20:23": "8.",
  "anya-e0703n20:24": " Pure rajjā ca rajje ca, saṭṭhīvassāni sādhukaṁ;",
  "anya-e0703n20:25": "Kāresi ramme dhammena, ratanattaya gāravo.",
  "anya-e0703n20:26": "9.",
  "anya-e0703n20:27": " Suvaṇṇapiṇḍatissoti, nāmaṁ rajjā tassā ahu;",
  "anya-e0703n20:28": "Suratissoti nāmantu, tassā’purajjapattiyā.",
  "anya-e0703n20:29": "10.",
  "anya-e0703n20:30": " Assanāvikaputtā dve, damiḷā senaguttikā;",
  "anya-e0703n20:31": "Suratissamahīpālaṁ, taṁ gahetvā mahabbalā.",
  "anya-e0703n20:32": "11.",
  "anya-e0703n20:33": " Duve vīsativassāni, rajjaṁ dhammena kārayuṁ;",
  "anya-e0703n20:34": "Te gahetvā aselo tu, muṭasivassa atrajo.",
  "anya-e0703n20:35": "12.",
  "anya-e0703n20:36": " Sodariyānaṁ bhātūnaṁ, navamo bhatuko tato;",
  "anya-e0703n20:37": "Anurādhapure rajjaṁ, dasavassāni kārayi.",
  "anya-e0703n20:38": "13.",
  "anya-e0703n20:39": " Coḷaraṭṭhā idha gamma, rajjatthaṁ ujujātiko;",
  "anya-e0703n20:40": "Eḷāro nāma damiḷo, gahetvā’selabhūpatiṁ.",
  "anya-e0703n20:41": "14.",
  "anya-e0703n20:42": " Vassāni cattārīsañca, cattāri ca akārayi;",
  "anya-e0703n20:43": "Rajjaṁ vohārasamaye, majjhatto mittasattusu.",
  "anya-e0703n20:44": "15.",
  "anya-e0703n20:45": " Sayanassa siropasse, ghaṇṭaṁ sudīghayottakaṁ;",
  "anya-e0703n20:46": "Lambāpesi vīrāvetuṁ, icchantehi vinicchayaṁ.",
  "anya-e0703n20:47": "16.",
  "anya-e0703n20:48": " Eko putto ca dhītā ca, ahesuṁ tassa rājino;",
  "anya-e0703n20:49": "Rathena tissavāpiṁ so, gacchanto bhūmipālajo.",
  "anya-e0703n20:50": "17.",
  "anya-e0703n20:51": " Taruṇaṁ vacchakaṁ magge, nipannaṁ sahadhenukaṁ;",
  "anya-e0703n20:52": "Gīvaṁ akkammacakkena, asañcicca aghātayi.",
  "anya-e0703n20:53": "18.",
  "anya-e0703n20:54": " Gantvāna dhenughaṇṭaṁ taṁ, ghaṭṭesi ghaṭṭitāsayā;",
  "anya-e0703n20:55": "Rājā teneva cakkena, sīsaṁ puttassa chedayi.",
  "anya-e0703n20:56": "19.",
  "anya-e0703n20:57": " Dijapotaṁ tālarukkhe, eko sappo abhakkhayi;",
  "anya-e0703n20:58": "Tampotamātā sakuṇī, gantvā ghaṇṭamaghaṭṭayi.",
  "anya-e0703n20:59": "20.",
  "anya-e0703n20:60": " Āṇāpetvāna taṁ rājā, kucchiṁ tassa vidāḷiya;",
  "anya-e0703n20:61": "Potaṁ taṁ nīharāpetvā, tāle sappamasappayi.",
  "anya-e0703n20:62": "21.",
  "anya-e0703n20:63": " Ratanaggassa ratana-ttayassa guṇasārataṁ;",
  "anya-e0703n20:64": "Ajānantopi so rājā, cārittamanupālayaṁ.",
  "anya-e0703n20:65": "22.",
  "anya-e0703n20:66": " Cetiyadabbataṁ gantvā, bhikkhusaṅghaṁ pavāriya;",
  "anya-e0703n20:67": "Āgacchanto rathagato, rathassa yugakoṭiyā.",
  "anya-e0703n20:68": "23.",
  "anya-e0703n20:69": " Akāsi jinathūpassa,",
  "anya-e0703n20:70": "Ekadesassa bhañjanaṁ;",
  "anya-e0703n20:71": "Amaccā ‘‘deva thūpono,",
  "anya-e0703n20:72": "Tayā bhinno’ti āhu taṁ.",
  "anya-e0703n20:73": "24.",
  "anya-e0703n20:74": " Asañcicca kate‘pe’sa, rājā oruyha sandanā;",
  "anya-e0703n20:75": "‘‘Cakkena mama sīsampi, chindathā’ti pathesayi.",
  "anya-e0703n20:76": "25.",
  "anya-e0703n20:77": " ‘‘Parahiṁsaṁ mahārāja, satthā no neva icchati;",
  "anya-e0703n20:78": "Thūpaṁ pākatikaṁ katvā, khamāpehī’’ti āhu taṁ.",
  "anya-e0703n20:79": "26.",
  "anya-e0703n20:80": " Te ṭhapetuṁ pañcadasa, pāsāṇe patite tahiṁ;",
  "anya-e0703n20:81": "Kahāpaṇa sahassāni, adā pañcadase vaso.",
  "anya-e0703n20:82": "27.",
  "anya-e0703n20:83": " Akā mahallikā vīhiṁ, so setuṁ ātape khipi;",
  "anya-e0703n20:84": "Devo akāle vassitvā, tassā vihiṁ atemayi.",
  "anya-e0703n20:85": "28.",
  "anya-e0703n20:86": " Vīhiṁ gahetvā gantvā sā, ghaṇṭaṁ taṁ samaghaṭṭayi;",
  "anya-e0703n20:87": "Akālavassaṁ sutvā taṁ, vissajjetvā tamattikaṁ.",
  "anya-e0703n20:88": "29.",
  "anya-e0703n20:89": " Rājā dhammamhi vattanto, ‘‘kāle vassaṁ labhe’’iti;",
  "anya-e0703n20:90": "Tassā vinicchayatthāya, upavāsaṁ nipajji so.",
  "anya-e0703n20:91": "30.",
  "anya-e0703n20:92": " Baliggāhī devaputto, rañño tejena otthaṭo;",
  "anya-e0703n20:93": "Gantvā cātumahārāja-santikaṁ taṁ nivedayi.",
  "anya-e0703n20:94": "31.",
  "anya-e0703n20:95": " Te tamādāya gantvāna, sakkassa paṭivedayuṁ;",
  "anya-e0703n20:96": "Sakko pajjunnamāhuya, kāle vassaṁ upādiyi.",
  "anya-e0703n20:97": "32.",
  "anya-e0703n20:98": " Baliggāhī devaputto, rājino taṁ nivedayi;",
  "anya-e0703n20:99": "Tatoppabhuti taṁ rajje, divā devo na vassatha.",
  "anya-e0703n20:100": "33.",
  "anya-e0703n20:101": " Rattiṁ devo’nu sattāhaṁ, vassiyāmamhi majjhime;",
  "anya-e0703n20:102": "Puṇṇāna’hesuṁ sabbattha, khuddakā vāṭakānipi.",
  "anya-e0703n20:103": "34.",
  "anya-e0703n20:104": " Agatigamanadoso muttamattena eso,",
  "anya-e0703n20:105": "Anupahata kudiṭṭhipīdisiṁ pāpuṇī’ddhiṁ;",
  "anya-e0703n20:106": "Agatigamanadosaṁ suddhadiṭṭhisamāno,",
  "anya-e0703n20:107": "Kathamidhahi manusso buddhimā no jaheyyāti.",
  "anya-e0703n20:108": "Sujanappasādasaṁvegatthāya kate mahāvaṁse",
  "anya-e0703n20:109": "Pañcarājako nāma",
  "anya-e0703n20:110": "Ekavīsatimo paricchedo."
}