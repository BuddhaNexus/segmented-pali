{
  "atk-s0510a41:0": "55. Bhaddiyavaggo",
  "atk-s0510a41:1": "1. Lakuṇḍakabhaddiyattheraapadānavaṇṇanā",
  "atk-s0510a41:2_0": "Pañcapaññāsamavagge paṭhamāpadāne padumuttaro nāma jinotiādikaṁ āyasmato lakuṇḍakabhaddiyattherassa",
  "atk-s0510a41:2_1": "apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni",
  "atk-s0510a41:2_2": "puññāni upacinanto padumuttarassa bhagavato kāle haṁsavatīnagare mahābhogakule nibbattitvā",
  "atk-s0510a41:2_3": "viññutaṁ patto satthu dhammaṁ suṇanto nisinno satthāraṁ ekaṁ bhikkhuṁ mañjussarānaṁ",
  "atk-s0510a41:2_4": "aggaṭṭhāne ṭhapentaṁ disvā sayampi taṁ ṭhānantaraṁ patthento buddhappamukhassa bhikkhusaṅghassa",
  "atk-s0510a41:2_5": "sappisakkharādimadhurarasasammissaṁ mahādānaṁ datvā ‘‘ahampi, bhante, anāgate ayaṁ",
  "atk-s0510a41:2_6": "bhikkhu viya ekassa buddhassa sāsane mañjussarānaṁ aggo bhaveyya’’nti paṇidhānaṁ",
  "atk-s0510a41:2_7": "akāsi. Bhagavā tassa anantarāyaṁ disvā byākaritvā pakkāmi.",
  "atk-s0510a41:3_0": "So yāvatāyukaṁ puññāni katvā devamanussesu saṁsaranto ubhayasampattiyo anubhavitvā",
  "atk-s0510a41:3_1": "phussabhagavato kāle citrakokilo hutvā nibbatto rājuyyānato madhuraṁ ambaphalaṁ tuṇḍenādāya",
  "atk-s0510a41:3_2": "gacchanto satthāraṁ disvā pasannamānaso ‘‘dassāmi buddhassā’’ti cittaṁ uppādesi.",
  "atk-s0510a41:3_3": "Satthā tassa cittācāraṁ ñatvā pattaṁ gahetvā nisīdi. Kokilo dasabalassa patte ambapakkaṁ",
  "atk-s0510a41:3_4": "ṭhapesi. Satthā tassa somanassuppādanatthaṁ tassa passantasseva taṁ paribhuñji. Atha",
  "atk-s0510a41:3_5": "so kokilo pasannamānaso teneva pītisukhena sattāhaṁ vītināmesi. Teneva puññakammena",
  "atk-s0510a41:3_6": "uppannuppannabhave mañjussaro ahosi. Kassapasammāsambuddhakāle vaḍḍhakikule nibbattetvā",
  "atk-s0510a41:3_7": "jeṭṭhakavaḍḍhakī hutvā pākaṭo ahosi. Parinibbute bhagavati tassa sarīradhātuyo nidahituṁ",
  "atk-s0510a41:3_8": "sattayojanappamāṇe thūpe āraddhe so āha – ‘‘yojanāvaṭṭaṁ yojanubbedhaṁ karomā’’ti.",
  "atk-s0510a41:3_9": "Te sabbe tassa vacane aṭṭhaṁsu. Iti appamāṇassa buddhassa orappamāṇaṁ cetiyaṁ kāresi,",
  "atk-s0510a41:3_10": "tena kammena nibbattaṭṭhāne aññehi hīnappamāṇo ahosi. So amhākaṁ bhagavato kāle kulagehe",
  "atk-s0510a41:3_11": "nibbattitvā atirassatāya ca suvaṇṇapaṭimā viya sundarasarīratāya ca lakuṇḍakabhaddiyoti",
  "atk-s0510a41:3_12": "paññāyittha. So aparabhāge satthu dhammadesanaṁ sutvā paṭiladdhasaddho pabbajitvā",
  "atk-s0510a41:3_13": "bahussuto dhammakathiko hutvā madhurena sarena paresaṁ dhammaṁ kathesi.",
  "atk-s0510a41:4_0": "Athekasmiṁ ussavadivase ekena brāhmaṇena saddhiṁ rathena gacchantī ekā gaṇikā theraṁ",
  "atk-s0510a41:4_1": "disvā dantavidaṁsakaṁ hasi. Thero tassā dantaṭṭhike nimittaṁ gahetvā jhānaṁ uppādetvā",
  "atk-s0510a41:4_2": "taṁ pādakaṁ katvā vipassanaṁ vaḍḍhetvā anāgāmī ahosi, so abhiṇhaṁ kāyagatāya satiyā",
  "atk-s0510a41:4_3": "viharanto ekadivasaṁ āyasmatā dhammasenāpatinā ovadiyamāno anusāsiyamāno arahatte",
  "atk-s0510a41:4_4": "patiṭṭhahi. Ekacce bhikkhū ca sāmaṇerā ca tassa arahattappattabhāvaṁ ajānanto kaṇṇesu",
  "atk-s0510a41:4_5": "gahetvā kaḍḍhanti, sīse bāhāya hatthapādādīsu vā gahetvā cāletvā kīḷantā viheṭhesuṁ.",
  "atk-s0510a41:4_6": "Atha bhagavā sutvā – ‘‘mā, bhikkhave, mama puttaṁ viheṭhethā’’ti āha. Tato paṭṭhāya",
  "atk-s0510a41:4_7": "taṁ ‘‘arahā’’ti jānitvā na viheṭhesuṁ.",
  "atk-s0510a41:5_0": "12. So arahā hutvā sañjātasomanasso attano pubbacaritāpadānaṁ pakāsento padumuttaro",
  "atk-s0510a41:5_1": "nāma jinotiādimāha. Mañjunābhinikūjahanti madhurena pemaniyena sarena abhinikūjiṁ",
  "atk-s0510a41:5_2": "saddaṁ nicchāresiṁ ahanti attho. Sesamettha suviññeyyamevāti.",
  "atk-s0510a41:6": "Lakuṇḍakabhaddiyattheraapadānavaṇṇanā samattā.",
  "atk-s0510a41:7": "2. Kaṅkhārevatattheraapadānavaṇṇanā",
  "atk-s0510a41:8_0": "34. Dutiyāpadāne padumuttaro nāma jinotiādikaṁ āyasmato kaṅkhārevatattherassa apadānaṁ.",
  "atk-s0510a41:8_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a41:8_2": "upacinanto padumuttarassa bhagavato kāle brāhmaṇakule nibbatto, taṁ sabbaṁ pāṭhānusārena suviññeyyamevāti.",
  "atk-s0510a41:9": "Kaṅkhārevatattheraapadānavaṇṇanā samattā.",
  "atk-s0510a41:10": "3. Sīvalittheraapadānavaṇṇanā",
  "atk-s0510a41:11_0": "Tatiyāpadāne padumuttaro nāma jinotiādikaṁ āyasmato sīvalittherassa apadānaṁ. Ayampi",
  "atk-s0510a41:11_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a41:11_2": "padumuttarassa bhagavato kāle kulagehe nibbatto heṭṭhā vuttanayena vihāraṁ gantvā",
  "atk-s0510a41:11_3": "parisāya pariyante ṭhito dhammaṁ suṇanto satthāraṁ ekaṁ bhikkhuṁ lābhīnaṁ aggaṭṭhāne",
  "atk-s0510a41:11_4": "ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti dasabalaṁ nimantetvā",
  "atk-s0510a41:11_5": "sattāhaṁ buddhappamukhassa bhikkhasaṅghassa mahādānaṁ datvā, ‘‘bhante, iminā adhikārakammena",
  "atk-s0510a41:11_6": "na aññaṁ sampattiṁ patthemi, anāgate pana ekassa buddhassa sāsane ahampi tumhehi",
  "atk-s0510a41:11_7": "so etadagge ṭhapitabhikkhu viya lābhīnaṁ aggo bhaveyya’’nti patthanaṁ akāsi. Satthā",
  "atk-s0510a41:11_8": "tassa anantarāyataṁ disvā ‘‘ayaṁ te patthanā anāgate gotamassa buddhassa santike",
  "atk-s0510a41:11_9": "samijjhissatī’’ti byākaritvā pakkāmi. So kulaputto yāvajīvaṁ kusalaṁ katvā devamanussesu",
  "atk-s0510a41:11_10": "ubhayasampattiyo anubhavitvā vipassissa bhagavato kāle bandhumatīnagarato avidūre",
  "atk-s0510a41:11_11": "ekasmiṁ gāmake nibbatti, tasmiṁ samaye bandhumatīnagaravāsino raññā saddhiṁ sākacchitvā",
  "atk-s0510a41:11_12": "dasabalassa dānaṁ adaṁsu.",
  "atk-s0510a41:12_0": "Ekadivasaṁ sabbe ekato hutvā dānaṁ dentā ‘‘kiṁ nu kho amhākaṁ dānagge natthī’’ti",
  "atk-s0510a41:12_1": "(a. ni. aṭṭha. 1.1.207; theragā. aṭṭha. 1.59 sīvalittheragāthāvaṇṇanā) olokentā madhuñca",
  "atk-s0510a41:12_2": "guḷadadhiñca nāddasaṁsu. Te ‘‘yato kutoci āharissāmā’’ti janapadato nagarapavisanamaggesu",
  "atk-s0510a41:12_3": "purise ṭhapesuṁ. Tadā esa kulaputto attano gāmato guḷadadhivārakaṁ gahetvā ‘‘kiñcideva",
  "atk-s0510a41:12_4": "āharissāmī’’ti nagaraṁ gacchanto ‘‘mukhaṁ dhovitvā dhotahatthapādo pavisissāmī’’ti",
  "atk-s0510a41:12_5": "phāsukaṭṭhānaṁ olokento naṅgalasīsappamāṇaṁ nimmakkhikadaṇḍakamadhuṁ disvā ‘‘puññena",
  "atk-s0510a41:12_6": "me idaṁ uppanna’’nti gahetvā nagaraṁ pāvisi. Nāgarehi ṭhapitapuriso taṁ disvā, ‘‘mārisa,",
  "atk-s0510a41:12_7": "kassa imaṁ harasī’’ti pucchi. ‘‘Na kassaci, sāmi, vikkāyikaṁ me ida’’nti. ‘‘Tena",
  "atk-s0510a41:12_8": "hi imaṁ kahāpaṇaṁ gahetvā etaṁ madhuñca guḷadadhiñca dehī’’ti.",
  "atk-s0510a41:13_0": "So cintesi – ‘‘idaṁ me na bahuṁ agghati, ayañca ekappahāreneva bahuṁ deti, vīmaṁsissāmī’’ti.",
  "atk-s0510a41:13_1": "Tato naṁ āha – ‘‘nāhaṁ ekakahāpaṇena demī’’ti. ‘‘Yadi evaṁ dve kahāpaṇe gahetvā dehī’’ti.",
  "atk-s0510a41:13_2": "‘‘Dvīhipi na demī’’ti. Etenupāyena vaḍḍhetvā yāva sahassaṁ pāpuṇi, so cintesi – ‘‘atiañchituṁ",
  "atk-s0510a41:13_3": "na vaṭṭati, hotu tāva iminā kattabbakammaṁ pucchissāmī’’ti . Atha naṁ āha – ‘‘na",
  "atk-s0510a41:13_4": "idaṁ bahuagghanakaṁ, tvaṁ pana bahuṁ desi, kena kammena idaṁ gaṇhasī’’ti. ‘‘Idha,",
  "atk-s0510a41:13_5": "bho, nagaravāsino raññā saddhiṁ paṭivirujjhitvā vipassisammāsambuddhassa dānaṁ dentā",
  "atk-s0510a41:13_6": "idaṁ dvayaṁ dānagge apassantā maṁ pariyesāpenti. Sace idaṁ dvayaṁ na labhissanti,",
  "atk-s0510a41:13_7": "nāgarānaṁ parājayo bhavissati. Tasmā sahassaṁ datvā gaṇhāmī’’ti. ‘‘Kiṁ panetaṁ nāgarānaṁ",
  "atk-s0510a41:13_8": "eva vaṭṭati, udāhu aññesampi dātuṁ vaṭṭatī’’ti? ‘‘Yassa kassaci dātuṁ avāritameta’’nti.",
  "atk-s0510a41:13_9": "‘‘Atthi pana koci nāgarānaṁ dāne ekadivasaṁ sahassaṁ dātā’’ti? ‘‘Natthi, sammā’’ti.",
  "atk-s0510a41:13_10": "‘‘Imesaṁ me dvinnaṁ sahassagghanakabhāvaṁ jānāsī’’ti? ‘‘Āma, jānāmī’’ti. ‘‘Tena hi",
  "atk-s0510a41:13_11": "gaccha, nāgarānaṁ ārocehi – ‘eko puriso imāni dve mūlena na deti, tumhehi saddhiṁ",
  "atk-s0510a41:13_12": "sahattheneva dātukāmo, tumhe imesaṁ dvinnaṁ kāraṇā nibbitakkā hothā’’ti. ‘‘Tvaṁ imasmiṁ",
  "atk-s0510a41:13_13": "dāne jeṭṭhakabhāgassa kāyasakkhī hohī’’ti vatvā gato. So pana kulaputto gāmato paribbayatthaṁ",
  "atk-s0510a41:13_14": "gahitakahāpaṇena pañcakaṭukaṁ gahetvā cuṇṇaṁ katvā dadhito kañciyaṁ vāhetvā tattha",
  "atk-s0510a41:13_15": "madhupaṭalaṁ pīḷetvā pañcakaṭukacuṇṇena yojetvā paduminipatte pakkhipitvā taṁ saṁvidahitvā",
  "atk-s0510a41:13_16": "ādāya dasabalassa avidūre nisīdi. Mahājanehi āhariyamānassa sakkārassa antare attano",
  "atk-s0510a41:13_17": "pattavāraṁ olokento okāsaṁ ñatvā satthu santikaṁ gantvā, ‘‘bhante, ayaṁ me duggatasakkāro,",
  "atk-s0510a41:13_18": "imaṁ me anukampaṁ paṭicca paṭiggaṇhathā’’ti. Satthā tassānukampaṁ paṭicca catumahārājehi",
  "atk-s0510a41:13_19": "dattiyena selamayapattena taṁ paṭiggahetvā yathā aṭṭhasaṭṭhiyā bhikkhusatasahassassa",
  "atk-s0510a41:13_20": "diyyamānaṁ na khīyati, evaṁ adhiṭṭhāsi.",
  "atk-s0510a41:14_0": "So kulaputto niṭṭhitabhattakiccaṁ bhagavantaṁ vanditvā ekamantaṁ nisinno āha – ‘‘diṭṭho",
  "atk-s0510a41:14_1": "me, bhante bhagavā, ajja bandhumatīnagaravāsīhi tumhākaṁ sakkāro āhariyamāno, ahampi",
  "atk-s0510a41:14_2": "imassa nissandena nibbattanibbattabhave lābhaggayasaggappatto bhaveyya’’nti. Satthā",
  "atk-s0510a41:14_3": "‘‘evaṁ hotu kulaputtā’’ti vatvā tassa ca nagaravāsīnañca bhattānumodanaṁ katvā pakkāmi.",
  "atk-s0510a41:14_4": "So kulaputto yāvajīvaṁ kusalaṁ katvā devamanussesu saṁsaranto imasmiṁ buddhuppāde",
  "atk-s0510a41:14_5": "suppavāsāya rājadhītuyā kucchimhi paṭisandhiṁ gaṇhi. Tassa paṭisandhiggahaṇakālato",
  "atk-s0510a41:14_6": "paṭṭhāya sāyaṁ pātañca pañcapaṇṇākārasatāni suppavāsāya upanīyanti. Athassa sā puññavīmaṁsanatthaṁ",
  "atk-s0510a41:14_7": "hatthena bījapacchiṁ phusāpentī aṭṭhāsi. Ekekabījato salākasataṁ salākasahassampi",
  "atk-s0510a41:14_8": "niggacchati, ekekakarīsakhettato paṇṇāsampi saṭṭhipi sakaṭapamāṇāni uppajjanti. Koṭṭhapūraṇakālepissā",
  "atk-s0510a41:14_9": "koṭṭhadvāraṁ hatthena phusantiyā rājadhītāya puññena gaṇhantānaṁ gahitagahitaṁ puna",
  "atk-s0510a41:14_10": "pūrati. Paripuṇṇabhattakumbhitopi ‘‘rājadhītāya puñña’’nti vatvā yassa kassaci dentā",
  "atk-s0510a41:14_11": "naṁ yāva na ukkaḍḍhanti, na tāva bhattaṁ khīyati. Dārake kucchigateyeva satta vassāni atikkamiṁsu.",
  "atk-s0510a41:15_0": "Gabbhe pana paripakke sattāhaṁ mahādukkhaṁ anubhosi. Sā sāmikaṁ āmantetvā – ‘‘pure",
  "atk-s0510a41:15_1": "maraṇā jīvamānā dānaṁ dassāmī’’ti satthu santikaṁ pesesi – ‘‘gaccha, sāmi, imaṁ pavattiṁ",
  "atk-s0510a41:15_2": "satthu ārocetvā satthāraṁ nimantehi, yañca satthā vadati, taṁ sādhukaṁ upalakkhetvā",
  "atk-s0510a41:15_3": "āgantvā mayhaṁ kathehī’’ti. So gantvā tassā sāsanaṁ satthu ārocesi – ‘‘satthu bhante,",
  "atk-s0510a41:15_4": "koḷiyadhītā pāde vandatī’’ti. Satthā tassā anukampaṁ paṭicca – ‘‘sukhinī hotu suppavāsā",
  "atk-s0510a41:15_5": "koḷiyadhītā arogā, arogaṁ puttaṁ vijāyatū’’ti āha. So taṁ sutvā bhagavantaṁ vanditvā",
  "atk-s0510a41:15_6": "attano gāmābhimukho pāyāsi. Tassa pure āgamanāyeva suppavāsāya kucchito dhammakaraṇato",
  "atk-s0510a41:15_7": "udakaṁ viya gabbho nikkhami, parivāretvā nisinnajano assumukho rodituṁ āraddho haṭṭhatuṭṭhova",
  "atk-s0510a41:15_8": "tassā sāmikassa tuṭṭhisāsanaṁ ārocetuṁ agamāsi. So tesaṁ iṅgitaṁ disvā – ‘‘dasabalena",
  "atk-s0510a41:15_9": "kathitakathā nipphannā bhavissati maññe’’ti cintesi. So āgantvā satthu kathaṁ rājadhītāya",
  "atk-s0510a41:15_10": "kathesi. Rājadhītā tayā nimantitaṁ jīvabhattameva maṅgalabhattaṁ bhavissati, gaccha",
  "atk-s0510a41:15_11": "sattāhaṁ dasabalaṁ nimantehīti. So tathā akāsi. Sattāhaṁ buddhappamukhassa bhikkhusaṅghassa",
  "atk-s0510a41:15_12": "mahādānaṁ pavattayiṁsu. So dārako ñātīnaṁ santattacittaṁ nibbāpento sītalabhāvaṁ",
  "atk-s0510a41:15_13": "kurumāno jātoti, sīvalitveva nāmaṁ kariṁsu. So satta vassāni gabbhe vasitattā jātakālato",
  "atk-s0510a41:15_14": "paṭṭhāya sabbakammakkhamo ahosi. Dhammasenāpati sāriputtatthero sattame divase tena",
  "atk-s0510a41:15_15": "saddhiṁ kathāsallāpamakāsi. Satthāpi imaṁ gāthaṁ abhāsi –",
  "atk-s0510a41:16": "‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0510a41:17": "Tiṇṇo pāraṅgato jhāyī, anejo akathaṁkathī;",
  "atk-s0510a41:18": "Anupādāya nibbuto, tamahaṁ brūmi brāhmaṇa’’nti. (dha. pa. 414; su. ni. 643);",
  "atk-s0510a41:19_0": "Atha naṁ thero evamāha – ‘‘kiṁ pana tayā evarūpaṁ dukkhaṁ anubhavitvā pabbajituṁ",
  "atk-s0510a41:19_1": "na vaṭṭatī’’ti? ‘‘Labhanto pabbajeyyaṁ, bhante’’ti. Suppavāsā taṁ therena saddhiṁ",
  "atk-s0510a41:19_2": "kathentaṁ disvā – ‘‘kiṁ nu kho me putto dhammasenāpatinā kathetī’’ti theraṁ upasaṅkamitvā",
  "atk-s0510a41:19_3": "pucchi – ‘‘mayhaṁ putto tumhehi saddhiṁ kiṁ katheti, bhante’’ti? Attanā anubhuttagabbhavāsadukkhaṁ",
  "atk-s0510a41:19_4": "kathetvā – ‘‘tumhehi anuññāto pabbajissāmī’’ti vadatīti. ‘‘Sādhu bhante, pabbājetha",
  "atk-s0510a41:19_5": "na’’nti. Thero taṁ vihāraṁ netvā tacapañcakakammaṭṭhānaṁ datvā pabbājento, ‘‘sīvali",
  "atk-s0510a41:19_6": ", tuyhaṁ aññena ovādena kammaṁ natthi, tayā satta vassāni anubhuttadukkhameva paccavekkhāhī’’ti.",
  "atk-s0510a41:19_7": "‘‘Bhante, pabbajjāyeva tumhākaṁ bhāro, yaṁ pana mayā sakkā kātuṁ, tamahaṁ jānissāmī’’ti.",
  "atk-s0510a41:19_8": "So pana paṭhamakesavaṭṭiyā oropitakkhaṇeyeva sotāpattiphale patiṭṭhāsi, dutiyāya",
  "atk-s0510a41:19_9": "oropitakkhaṇe sakadāgāmiphale, tatiyāya anāgāmiphale patiṭṭhāsi. Sabbesaṁyeva kesānaṁ",
  "atk-s0510a41:19_10": "oropanañca arahattaphalasacchikiriyā ca apure apacchā ahosi.",
  "atk-s0510a41:20_0": "Atha bhikkhusaṅghe kathā udapādi – ‘‘aho evaṁ puññavāpi thero sattamāsādhikāni satta",
  "atk-s0510a41:20_1": "saṁvaccharāni mātugabbhe vasitvā satta divasāni mūḷhagabbhe vasī’’ti. Satthā āgantvā",
  "atk-s0510a41:20_2": "– ‘‘kāya nuttha, bhikkhave, etarahi kathāya sannisinnā’’ti pucchitvā – ‘‘imāya nāmā’’ti",
  "atk-s0510a41:20_3": "vutte – ‘‘na, bhikkhave, iminā kulaputtena imāya jātiyā katakamma’’nti vatvā atītaṁ",
  "atk-s0510a41:20_4": "āharitvā atīte, bhikkhave, buddhuppādato puretarameva esa kulaputto bārāṇasiyaṁ rājakule",
  "atk-s0510a41:20_5": "nibbatto, pitu accayena rajje patiṭṭhāya vibhavasampanno pākaṭo ahosi. Tadā eko paccantarājā",
  "atk-s0510a41:20_6": "‘‘rajjaṁ gaṇhissāmī’’ti āgantvā nagaraṁ uparundhitvā khandhāvāraṁ kāretvā vihāsi.",
  "atk-s0510a41:20_7": "Atha rājā mātuyā saddhiṁ samānacchando hutvā sattāhaṁ khandhāvāranagare catūsu disāsu",
  "atk-s0510a41:20_8": "dvāraṁ pidhāpesi, nikkhamantānaṁ pavisantānañca dvāramūḷhaṁ ahosi. Atha migadāyavihāre",
  "atk-s0510a41:20_9": "paccekabuddhā ugghosesuṁ. Rājā sutvā dvāraṁ vivarāpesīti. Paccantarājāpi palāyi.",
  "atk-s0510a41:20_10": "So tena kammavipākena narakādīsu dukkhamanubhavitvā imasmiṁ buddhuppāde rājakule",
  "atk-s0510a41:20_11": "nibbattopi mātuyā saddhiṁ imaṁ evarūpaṁ dukkhamanubhavi. Tassa pana pabbajitakālato",
  "atk-s0510a41:20_12": "paṭṭhāya bhikkhusaṅghassa cattāro paccayā yadicchakaṁ uppajjanti. Evaṁ ettha vatthu samuṭṭhitaṁ.",
  "atk-s0510a41:21_0": "Aparabhāge satthā sāvatthiṁ agamāsi. Thero bhagavantaṁ abhivādetvā, ‘‘bhante, mayhaṁ",
  "atk-s0510a41:21_1": "puññabalaṁ vīmaṁsissāmi, pañcabhikkhusatāni dethā’’ti. ‘‘Gaṇha, sīvalī’’ti. So pañcasate",
  "atk-s0510a41:21_2": "bhikkhū gahetvā himavantābhimukhaṁ gacchanto aṭavimaggaṁ gacchati. Tassa paṭhamaṁ",
  "atk-s0510a41:21_3": "diṭṭhanigrodhe adhivatthā devatā satta divasāni dānaṁ adāsi. Iti so –",
  "atk-s0510a41:22": "‘‘Nigrodhaṁ paṭhamaṁ passi, dutiyaṁ paṇḍavapabbataṁ;",
  "atk-s0510a41:23": "Tatiyaṁ aciravatiyaṁ, catutthaṁ varasāgaraṁ.",
  "atk-s0510a41:24": "‘‘Pañcamaṁ himavantaṁ so, chaṭṭhaṁ chaddantupāgami;",
  "atk-s0510a41:25": "Sattamaṁ gandhamādanaṁ, aṭṭhamaṁ atha revata’’nti. (a. ni. aṭṭha. 1.1.207; theragā. aṭṭha. 1.59 sīvalittheragāthāvaṇṇanā) –",
  "atk-s0510a41:26_0": "Sabbaṭṭhānesu satta satta divasāneva dānaṁ adaṁsu. Gandhamādanapabbate pana nāgadattadevarājā",
  "atk-s0510a41:26_1": "sattasu divasesu ekadivasaṁ khīrapiṇḍapātaṁ adāsi, ekadivasaṁ sappipiṇḍapātaṁ adāsi.",
  "atk-s0510a41:26_2": "Atha naṁ bhikkhusaṅgho āha – ‘‘āvuso, imassa devarañño neva dhenuyo duyhamānā paññāyanti,",
  "atk-s0510a41:26_3": "na dadhinimmathanaṁ, kuto te, devarāja, idaṁ uppajjatī’’ti? ‘‘Bhante, kassapadasabalassa",
  "atk-s0510a41:26_4": "kāle khīrasalākabhattadānassetaṁ phala’’nti devarājā āha.",
  "atk-s0510a41:27_0": "Aparabhāge satthā khadiravaniyarevatattherassa paccuggamanaṁ akāsi. Kathaṁ? Athāyasmā",
  "atk-s0510a41:27_1": "sāriputto satthāraṁ āha – ‘‘bhante, mayhaṁ kira kaniṭṭhabhātā revato pabbajito, so",
  "atk-s0510a41:27_2": "abhirameyya vā na vā, gantvā naṁ passissāmī’’ti. Bhagavā revatassa āraddhavipassakabhāvaṁ",
  "atk-s0510a41:27_3": "ñatvā dve vāre paṭikkhipitvā tatiyavāre yācito arahattappattabhāvaṁ ñatvā – sāriputta,",
  "atk-s0510a41:27_4": "ahampi gamissāmi bhikkhūnaṁ ārocehīti. Thero bhikkhū sannipātāpetvā – ‘‘āvuso, satthā",
  "atk-s0510a41:27_5": "cārikaṁ caritukāmo, gantukāmā āgacchantū’’ti sabbesaṁyeva ārocesi. Dasabalassa cārikatthāya",
  "atk-s0510a41:27_6": "gamanakāle ohiyyamānakabhikkhū nāma appakā honti, ‘‘satthu suvaṇṇavaṇṇaṁ sarīraṁ",
  "atk-s0510a41:27_7": "passissāma, madhuradhammakathaṁ vā suṇissāmā’’ti yebhuyyena gantukāmā bahutarāva",
  "atk-s0510a41:27_8": "honti. Iti satthā mahābhikkhusaṅghaparivāro ‘‘revataṁ passissāmā’’ti nikkhanto.",
  "atk-s0510a41:28_0": "Athekasmiṁ padese ānandatthero dvedhāpathaṁ patvā bhagavantaṁ pucchi – ‘‘bhante,",
  "atk-s0510a41:28_1": "imasmiṁ ṭhāne dvedhāpatho, kataramaggena bhikkhusaṅgho gacchatū’’ti? ‘‘Kataramaggo,",
  "atk-s0510a41:28_2": "ānanda, ujuko’’ti? ‘‘Bhante, ujumaggo tiṁsayojaniko amanussapatho. Parihāramaggo",
  "atk-s0510a41:28_3": "pana saṭṭhiyojaniko khemo subhikkho’’ti. ‘‘Ānanda, sīvali, amhehi saddhiṁ āgato’’ti?",
  "atk-s0510a41:28_4": "‘‘Āma, bhante, āgato’’ti. ‘‘Tena hi saṅgho ujumaggameva gacchatu, sīvalissa puññaṁ",
  "atk-s0510a41:28_5": "vīmaṁsissāmā’’ti. Satthā bhikkhusaṅghaparivāro sīvalittherassa puññavīmaṁsanatthaṁ",
  "atk-s0510a41:28_6": "tiṁsayojanamaggaṁ abhiruhi (a. ni. aṭṭha. 1.1.203).",
  "atk-s0510a41:29_0": "Maggaṁ abhiruhanaṭṭhānato paṭṭhāya devasaṅgho yojane yojane ṭhāne nagaraṁ māpetvā",
  "atk-s0510a41:29_1": "buddhappamukhassa bhikkhusaṅghassa vasanatthāya vihāre paṭiyādesi. Devaputtā raññā",
  "atk-s0510a41:29_2": "pesitakammakārā viya hutvā yāgukhajjakādīni gahetvā – ‘‘kahaṁ, ayyo sīvalī’’ti pucchantā",
  "atk-s0510a41:29_3": "gacchanti. Thero sakkārasammānaṁ gāhāpetvā satthu santikaṁ gacchati. Satthā bhikkhusaṅghena",
  "atk-s0510a41:29_4": "saddhiṁ paribhuñji. Imināva niyāmena satthā sakkāraṁ anubhavanto devasikaṁ yojanaparamaṁ",
  "atk-s0510a41:29_5": "gantvā tiṁsayojanikaṁ kantāraṁ atikkamma khadiravaniyarevatattherassa vasanaṭṭhānaṁ",
  "atk-s0510a41:29_6": "patto, thero satthu āgamanaṁ ñatvā attano vasanaṭṭhāne buddhappamukhassa bhikkhusaṅghassa",
  "atk-s0510a41:29_7": "pahonakavihāre dasabalassa gandhakuṭiṁ rattiṭṭhānadivāṭṭhānāni ca iddhiyā māpetvā",
  "atk-s0510a41:29_8": "tathāgatassa paccuggamanaṁ gato. Satthā alaṅkatapaṭiyattena maggena vihāraṁ pāvisi.",
  "atk-s0510a41:29_9": "Atha tathāgate gandhakuṭiṁ paviṭṭhe bhikkhū vassaggena pattasenāsanāni pavisiṁsu.",
  "atk-s0510a41:29_10": "Devatā ‘‘akālo āhārassā’’ti aṭṭhavidhaṁ pānakaṁ āhariṁsu. Satthā saṅghena saddhiṁ",
  "atk-s0510a41:29_11": "pānakaṁ pivi. Iminā niyāmeneva tathāgatassa sakkārasammānaṁ anubhavantasseva addhamāso atikkanto.",
  "atk-s0510a41:30_0": "Athekacce ukkaṇṭhitabhikkhū ekasmiṁ ṭhāne nisīditvā kathaṁ uppādayiṁsu – ‘‘dasabalo",
  "atk-s0510a41:30_1": "‘mayhaṁ aggasāvakassa kaniṭṭhabhātā’ti vatvā evarūpaṁ navakammikaṁ bhikkhuṁ passituṁ",
  "atk-s0510a41:30_2": "āgato, imassa vihārassa santike jetavanavihāro vā veḷuvanavihārādayo vā kiṁ karissanti?",
  "atk-s0510a41:30_3": "Ayampi bhikkhu evarūpassa navakammassa kārako, kiṁ nāma samaṇadhammaṁ karissatī’’ti?",
  "atk-s0510a41:30_4": "Atha satthā cintesi – ‘‘mayi idha ciraṁ vasante idaṁ ṭhānaṁ ākiṇṇaṁ bhavissati, āraññakā",
  "atk-s0510a41:30_5": "nāma bhikkhū pavivekatthikā honti, revatassa phāsuvihāro na bhavissatī’’ti. Tato",
  "atk-s0510a41:30_6": "therassa divāṭṭhānaṁ gato. Theropi ekakova caṅkamanakoṭiyaṁ ālambanaphalakaṁ nissāya",
  "atk-s0510a41:30_7": "pāsāṇaphalake nisinno satthāraṁ dūratova āgacchantaṁ disvā paccuggantvā vandi.",
  "atk-s0510a41:31_0": "Atha naṁ satthā pucchi – ‘‘revata, idaṁ vāḷamigaṭṭhānaṁ, caṇḍānaṁ hatthiassādīnaṁ",
  "atk-s0510a41:31_1": "saddaṁ sutvā kiṁ karosī’’ti? ‘‘Tesaṁ me, bhante, saddaṁ suṇato araññapīti nāma uppannā’’ti.",
  "atk-s0510a41:31_2": "Satthā imasmiṁ ṭhāne revatattherassa pañcahi gāthāsatehi araññānisaṁsaṁ nāma kathetvā",
  "atk-s0510a41:31_3": "punadivase avidūraṭṭhāne piṇḍāya caritvā revatattheraṁ āmantetvā yehi bhikkhūhi therassa",
  "atk-s0510a41:31_4": "avaṇṇo kathito, tesaṁ kattarayaṭṭhiupāhanatelanāḷichattānaṁ pamussanabhāvamakāsi.",
  "atk-s0510a41:31_5": "Te attano parikkhāratthāya nivattā āgatamaggeneva gacchantāpi taṁ ṭhānaṁ sallakkhetuṁ",
  "atk-s0510a41:31_6": "na sakkonti. Paṭhamañhi te alaṅkatapaṭiyattena maggena gantvā, taṁdivasaṁ pana visamamaggena",
  "atk-s0510a41:31_7": "gacchantā tasmiṁ tasmiṁ ṭhāne ukkuṭikaṁ nisīdantā jaṇṇukehi gacchanti. Te gumbe ca",
  "atk-s0510a41:31_8": "gacche ca kaṇḍake ca maddantā attanā vasitasabhāgaṭṭhānaṁ gantvā tasmiṁ tasmiṁ khadirakhāṇuke",
  "atk-s0510a41:31_9": "laggitaṁ attano chattaṁ sañjānanti, upāhanaṁ kattarayaṭṭhiṁ telanāḷiñca sañjānanti.",
  "atk-s0510a41:31_10": "Te tasmiṁ samaye ‘‘iddhimā ayaṁ bhikkhū’’ti ñatvā attano parikkhāramādāya ‘‘dasabalassa",
  "atk-s0510a41:31_11": "paṭiyattasakkāro nāma evarūpo hotī’’ti vadantā agamaṁsu.",
  "atk-s0510a41:32_0": "Purato āgate bhikkhū, visākhā upāsikā, attano gehe nisinnakāle pucchi – ‘‘manāpaṁ",
  "atk-s0510a41:32_1": "nu kho, bhante, revatassa vasanaṭṭhāna’’nti? ‘‘Manāpaṁ, upāsike, nandavanacittalatāvanapaṭibhāgaṁ",
  "atk-s0510a41:32_2": "taṁ senāsana’’nti. Atha tesaṁ pacchato āgate bhikkhū pucchi – ‘‘manāpaṁ, ayyā, revatassa",
  "atk-s0510a41:32_3": "vasanaṭṭhāna’’nti? ‘‘Mā puccha, upāsike, kathetuṁ ayuttaṭṭhānaṁ, etaṁ ujjaṅgalasakkharapāsāṇavisamakhadiravanaṁ",
  "atk-s0510a41:32_4": "eva, tattha so bhikkhu vasatī’’ti.",
  "atk-s0510a41:33_0": "Visākhā purimānaṁ pacchimānañca bhikkhūnaṁ kathaṁ sutvā, ‘‘kesaṁ nu kho kathā saccā’’ti",
  "atk-s0510a41:33_1": "pacchābhattaṁ gandhamālaṁ ādāya dasabalassa upaṭṭhānaṁ gantvā vanditvā ekamantaṁ",
  "atk-s0510a41:33_2": "nisinnā satthāraṁ pucchi – ‘‘bhante, revatattherassa vasanaṭṭhānaṁ ekacce ayyā vaṇṇenti,",
  "atk-s0510a41:33_3": "ekacce nindanti, kimetaṁ, bhante’’ti? ‘‘Visākhe, ramaṇiyaṁ vā hotu mā vā, yasmiṁ",
  "atk-s0510a41:33_4": "ṭhāne ariyānaṁ cittaṁ ramati, tadeva ṭhānaṁ ramaṇiyaṁ nāmā’’ti vatvā imaṁ gāthamāha –",
  "atk-s0510a41:34": "‘‘Gāme vā yadi vāraññe, ninne vā yadi vā thale;",
  "atk-s0510a41:35": "Yattha arahanto viharanti, taṁ bhūmirāmaṇeyyaka’’nti. (dha. pa. 98; theragā. 991; saṁ. ni. 1.261);",
  "atk-s0510a41:36": "Aparabhāge bhagavā ariyagaṇamajjhe nisinno theraṁ ‘‘etadaggaṁ, bhikkhave, mama sāvakānaṁ bhikkhūnaṁ lābhīnaṁ yadidaṁ, sīvalī’’ti (a. ni. 1.198, 207) etadagge ṭhapesi.",
  "atk-s0510a41:37_0": "54. Athāyasmā sīvalitthero arahattaṁ patvā pattaetadaggaṭṭhāno attano pubbakammaṁ",
  "atk-s0510a41:37_1": "saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a41:37_2": "Anuttānatthapadavaṇṇanameva karissāma.",
  "atk-s0510a41:38": "55.Sīlaṁ tassa asaṅkheyyanti tassa padumuttarassa bhagavato sīlaṁ asaṅkheyyaṁ.",
  "atk-s0510a41:39": "‘‘Nava koṭisahassāni, asītisatakoṭiyo;",
  "atk-s0510a41:40": "Paññāsasatasahassāni, chattiṁsā ca punāpare.",
  "atk-s0510a41:41": "‘‘Ete saṁvaravinayā, sambuddhena pakāsitā;",
  "atk-s0510a41:42": "Peyyālamukhena niddiṭṭhā, sikkhāvinayasaṁvare’’ti. (visuddhi. 1.20; paṭi. ma. aṭṭha. 1.1.37) –",
  "atk-s0510a41:43_0": "Evaṁ vuttasikkhāpadāni bhikkhūnaṁ sāvakapaññattivasena vuttāni. Bhagavato pana sīlaṁ",
  "atk-s0510a41:43_1": "asaṅkheyyameva saṁkhātuṁ gaṇetuṁ asakkuṇeyyanti attho. Samādhivajirūpamo yathā vajiraṁ",
  "atk-s0510a41:43_2": "indanīlamaṇiveḷuriyamaṇiphalikamasāragallādīni ratanāni vijjhati chiddāvachiddaṁ",
  "atk-s0510a41:43_3": "karoti, evameva padumuttarassa bhagavato lokuttaramaggasamādhi paṭipakkhapaccanīkadhamme",
  "atk-s0510a41:43_4": "vijjhati bhindati samucchindatīti attho. Asaṅkheyyaṁ ñāṇavaraṁ tassa buddhassa cattāri",
  "atk-s0510a41:43_5": "saccāni sattatiṁsabodhipakkhiyadhamme saṅkhatāsaṅkhatadhamme ca jānituṁ paṭivijjhituṁ",
  "atk-s0510a41:43_6": "samatthaṁ sayambhūñāṇasabbaññutaññāṇādiñāṇasamūhaṁ asaṅkheyyaṁ, atītānāgatapaccuppannādibhedena",
  "atk-s0510a41:43_7": "saṁkhāvirahitanti attho. Vimutti ca anopamāti saṁkilesehi vimuttattā sotāpattiphalādikā",
  "atk-s0510a41:43_8": "catasso vimuttiyo anupamā upamārahitā ‘‘imā viya bhūtā’’ti upametuṁ na sakkāti attho.",
  "atk-s0510a41:43_9": "Sesaṁ uttānatthamevāti.",
  "atk-s0510a41:44": "Sīvalittheraapadānavaṇṇanā samattā.",
  "atk-s0510a41:45": "4. Vaṅgīsattheraapadānavaṇṇanā",
  "atk-s0510a41:46_0": "Catutthāpadāne padumuttaro nāma jinotiādikaṁ āyasmato vaṅgīsattherassa apadānaṁ.",
  "atk-s0510a41:46_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a41:46_2": "upacinanto padumuttarassa bhagavato kāle haṁsavatīnagare mahābhogakule nibbatto vuddhippatto",
  "atk-s0510a41:46_3": "dhammaṁ sotuṁ gacchantehi nagaravāsīhi saddhiṁ vihāraṁ gantvā dhammaṁ suṇanto satthāraṁ",
  "atk-s0510a41:46_4": "ekabhikkhuṁ paṭibhānavantānaṁ aggaṭṭhāne ṭhapentaṁ disvā satthu adhikārakammaṁ katvā",
  "atk-s0510a41:46_5": "– ‘‘ahampi anāgate paṭibhānavantānaṁ aggo bhaveyya’’nti patthanaṁ katvā satthārā",
  "atk-s0510a41:46_6": "byākato yāvajīvaṁ kusalaṁ katvā devamanussesu ubhayasampattiyo anubhavitvā imasmiṁ",
  "atk-s0510a41:46_7": "buddhuppāde sāvatthiyaṁ brāhmaṇakule nibbattitvā mātu paribbājikābhāvena aparabhāge",
  "atk-s0510a41:46_8": "paribbājakoti pākaṭo vaṅgīsoti ca laddhanāmo tayo vede uggaṇhitvā tato ācariyaṁ ārādhetvā",
  "atk-s0510a41:46_9": "chavasīsajānanamantaṁ nāma sikkhitvā chavasīsaṁ nakhena ākoṭetvā – ‘‘ayaṁ satto asukayoniyaṁ",
  "atk-s0510a41:46_10": "nibbatto’’ti jānāti.",
  "atk-s0510a41:47_0": "Brāhmaṇā ‘‘ayaṁ amhākaṁ jivikāya maggo’’ti vaṅgīsaṁ gahetvā gāmanigamarājadhāniyo",
  "atk-s0510a41:47_1": "vicariṁsu. Vaṅgīso tivassamatthake matānampi sīsaṁ āharāpetvā nakhena ākoṭetvā –",
  "atk-s0510a41:47_2": "‘‘ayaṁ satto asukayoniyaṁ nibbatto’’ti vatvā mahājanassa kaṅkhācchedanatthaṁ te te",
  "atk-s0510a41:47_3": "jane āvāhetvā attano attano gatiṁ kathāpeti. Tena tasmiṁ mahājano abhippasīdati.",
  "atk-s0510a41:47_4": "So taṁ nissāya mahājanassa hatthato satampi sahassampi labhati. Brāhmaṇā vaṅgīsaṁ",
  "atk-s0510a41:47_5": "ādāya yathāruci vicariṁsu. Vaṅgīso satthu guṇe sutvā satthāraṁ upasaṅkamitukāmo ahosi.",
  "atk-s0510a41:47_6": "Brāhmaṇā ‘‘samaṇo gotamo māyāya taṁ āvaṭṭessatī’’ti paṭikkhipiṁsu.",
  "atk-s0510a41:48_0": "Vaṅgīso tesaṁ vacanaṁ anādiyitvā, satthu santikaṁ gantvā, paṭisanthāraṁ katvā, ekamantaṁ",
  "atk-s0510a41:48_1": "nisīdi. Satthā taṁ pucchi – ‘‘vaṅgīsa, kiñci sippaṁ jānātī’’ti? ‘‘Āma, bho gotama,",
  "atk-s0510a41:48_2": "chavasīsamantaṁ nāmekaṁ jānāmi, tena tivassamatthake matānampi sīsaṁ nakhena ākoṭetvā",
  "atk-s0510a41:48_3": "nibbattaṭṭhānaṁ jānāmī’’ti. Atha satthā tassa ekaṁ niraye nibbattassa sīsaṁ, ekaṁ",
  "atk-s0510a41:48_4": "manussesu, ekaṁ devesu, ekaṁ parinibbutassa sīsaṁ āharāpetvā dassesi. So paṭhamasīsaṁ",
  "atk-s0510a41:48_5": "ākoṭetvā, ‘‘bho gotama, ayaṁ satto niraye nibbatto’’ti āha. Sādhu vaṅgīsa, suṭṭhu",
  "atk-s0510a41:48_6": "tayā diṭṭhaṁ, ‘‘ayaṁ satto kuhiṁ nibbatto’’ti pucchi. ‘‘Manussaloke’’ti. ‘‘Ayaṁ kuhi’’nti?",
  "atk-s0510a41:48_7": "‘‘Devaloke’’ti. Tiṇṇannampi nibbattaṭṭhānaṁ kathesi. Parinibbutassa pana sīsaṁ nakhena",
  "atk-s0510a41:48_8": "ākoṭento neva antaṁ na koṭiṁ passi. Atha naṁ satthā ‘‘na sakkosi, vaṅgīsā’’ti pucchi.",
  "atk-s0510a41:48_9": "‘‘Passatha, bho gotama, upaparikkhāmi tāvāti punappunaṁ parivattetvāpi bāhirakamantena",
  "atk-s0510a41:48_10": "khīṇāsavassa sīsaṁ jānituṁ na sakkoti. Athassa matthakato sedo mucci. So lajjitvā",
  "atk-s0510a41:48_11": "tuṇhī ahosi’’. Atha naṁ satthā ‘‘kilamasi, vaṅgīsā’’ti āha. ‘‘Āma, bho gotama, imassa",
  "atk-s0510a41:48_12": "nibbattaṭṭhānaṁ jānituṁ na sakkomi. Sace tumhe jānātha, kathethā’’ti. ‘‘Vaṅgīsa,",
  "atk-s0510a41:48_13": "ahaṁ etampi jānāmi, ito uttaripi jānāmī’’ti vatvā –",
  "atk-s0510a41:49": "‘‘Cutiṁ yo vedi sattānaṁ, upapattiñca sabbaso;",
  "atk-s0510a41:50": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0510a41:51": "‘‘Yassa gatiṁ na jānanti, devā gandhabbamānusā;",
  "atk-s0510a41:52": "Khīṇāsavaṁ arahantaṁ, tamahaṁ brūmi brāhmaṇa’’nti. (dha. pa. 419-420; su. ni. 648-649) –",
  "atk-s0510a41:53_0": "Imā dve gāthāyo abhāsi. So tena hi, bho gotama, taṁ vijjaṁ me dethāti apacitiṁ dassetvā",
  "atk-s0510a41:53_1": "satthu santike nisīdi. Satthā ‘‘amhehi samānaliṅgassa demā’’ti āha. Vaṅgīso ‘‘yaṁ",
  "atk-s0510a41:53_2": "kiñci katvā mayā imaṁ mantaṁ gahetuṁ vaṭṭatī’’ti brāhmaṇe upagantvā āha – ‘‘tumhe",
  "atk-s0510a41:53_3": "mayi pabbajante mā cintayittha, ahaṁ mantaṁ uggaṇhitvā sakalajambudīpe jeṭṭhako bhavissāmi,",
  "atk-s0510a41:53_4": "tumhākampi tena bhaddameva bhavissatī’’ti so mantatthāya satthu santikaṁ upasaṅkamitvā",
  "atk-s0510a41:53_5": "pabbajjaṁ yāci. Tadā ca thero nigrodhakappo bhagavato santike ṭhito hoti, taṁ bhagavā",
  "atk-s0510a41:53_6": "āṇāpesi – ‘‘nigrodhakappa, imaṁ pabbājehī’’ti. Thero satthu āṇāya taṁ pabbājetvā",
  "atk-s0510a41:53_7": "‘‘mantaparivāraṁ tāva uggaṇhāhī’’ti dvattiṁsākārakammaṭṭhānaṁ vipassanākammaṭṭhānañca",
  "atk-s0510a41:53_8": "ācikkhi. So dvattiṁsākārakammaṭṭhānaṁ sajjhāyantova vipassanāya kammaṭṭhānaṁ paṭṭhapesi.",
  "atk-s0510a41:53_9": "Brāhmaṇā taṁ upasaṅkamitvā – ‘‘kiṁ, bho vaṅgīsa, samaṇassa gotamassa santike sippaṁ",
  "atk-s0510a41:53_10": "uggahita’’nti pucchiṁsu. ‘‘Āma sikkhitaṁ’’. ‘‘Tena hi ehi gamissāmā’’ti. ‘‘Kiṁ sippasikkhanena,",
  "atk-s0510a41:53_11": "gacchatha tumhe na mayhaṁ tumhehi kattabbakicca’’nti. Brāhmaṇā ‘‘tvampi dāni samaṇassa",
  "atk-s0510a41:53_12": "gotamassa vasaṁ āpanno, māyāya āvaṭṭito, kiṁ mayaṁ tava santike karissāmā’’ti āgatamaggeneva",
  "atk-s0510a41:53_13": "pakkamiṁsu. Vaṅgīso vipassanaṁ vaḍḍhetvā arahattaṁ sacchākāsi.",
  "atk-s0510a41:54": "96. Evaṁ thero arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha. Anuttānatthameva vaṇṇayissāma.",
  "atk-s0510a41:55_0": "99.Pabhāhi anurañjantoti so padumuttaro bhagavā nīlapītādichabbaṇṇapabhāhi raṁsīhi",
  "atk-s0510a41:55_1": "anurañjanto jalanto sobhayamāno vijjotamānoti attho. Veneyyapadumāni soti padumuttarasūriyo",
  "atk-s0510a41:55_2": "attano vacanasaṅkhātena sūriyaraṁsiyā veneyyajanasaṅkhātapadumāni visesena bodhento",
  "atk-s0510a41:55_3": "pabodhento arahattamaggādhigamena phullitāni karotīti attho.",
  "atk-s0510a41:56": "100.Vesārajjehi sampannoti –",
  "atk-s0510a41:57": "‘‘Antarāye ca niyyāne, buddhatte āsavakkhaye;",
  "atk-s0510a41:58": "Etesu catuṭṭhānesu, buddho suṭṭhu visārado’’ti. –",
  "atk-s0510a41:59": "Evaṁ vuttacatuvesārajjañāṇehi sampanno samaṅgībhūto samannāgatoti attho.",
  "atk-s0510a41:60_0": "105.Vāgīso vādisūdanoti vādīnaṁ paṇḍitajanānaṁ īso padhāno ‘‘vādīso’’ti vattabbe",
  "atk-s0510a41:60_1": "da-kārassa ga-kāraṁ katvā evaṁ vuttanti daṭṭhabbaṁ. Sakatthaparatthavādaṁ sūdati",
  "atk-s0510a41:60_2": "paggharāpeti pākaṭaṁ karotīti vādisūdano.",
  "atk-s0510a41:61_0": "110.Māramasanāti khandhamārādayo pañcamāre masati parāmasati viddhaṁsetīti māramasano.",
  "atk-s0510a41:61_1": "Diṭṭhisūdanāti vohāraparamatthasaṅkhātaṁ diṭṭhidassanaṁ sūdati paggharaṁ dīpetīti diṭṭhisūdano.",
  "atk-s0510a41:62": "111.Vissāmabhūmi santānanti sakalasaṁsārasāgare santānaṁ kilamantānaṁ sotāpattimaggādiadhigamāpanena vissamabhūmi vissamaṭṭhānaṁ vūpasamanaṭṭhānanti attho.",
  "atk-s0510a41:63_0": "132.Tatohaṁ vihatārambhoti tato paccekabuddhassa sarīradassanena ahaṁ vihatārambho",
  "atk-s0510a41:63_1": "vinaṭṭhasārambho, vinaṭṭhamāno nimmado hutvā pabbajjaṁ saṁ suṭṭhu yāciṁ saṁyāciṁ",
  "atk-s0510a41:63_2": "ārocesinti attho. Sesaṁ suviññeyyamevāti.",
  "atk-s0510a41:64": "Vaṅgīsattheraapadānavaṇṇanā samattā.",
  "atk-s0510a41:65": "5. Nandakattheraapadānavaṇṇanā",
  "atk-s0510a41:66": "Pañcamāpadāne padumuttaro nāma jinotiādikaṁ āyasmato nandakattherassa apadānaṁ. Ayampi purimabuddhesu katādhikārotiādi sabbaṁ pāṭhānusārena suviññeyyamevāti.",
  "atk-s0510a41:67": "Nandakattheraapadānavaṇṇanā samattā.",
  "atk-s0510a41:68": "6. Kāḷudāyittheraapadānavaṇṇanā",
  "atk-s0510a41:69_0": "Chaṭṭhāpadāne padumuttaro nāma jinotiādikaṁ āyasmato kāḷudāyittherassa apadānaṁ.",
  "atk-s0510a41:69_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a41:69_2": "upacinanto padumuttarassa bhagavato kāle haṁsavatīnagare kulagehe nibbatto viññutaṁ",
  "atk-s0510a41:69_3": "patto satthu dhammadesanaṁ suṇanto satthāraṁ ekaṁ bhikkhuṁ kulappasādakānaṁ aggaṭṭhāne",
  "atk-s0510a41:69_4": "ṭhapentaṁ disvā tajjaṁ abhinīhārakammaṁ katvā taṁ ṭhānantaraṁ patthesi. Satthāpi",
  "atk-s0510a41:69_5": "byākāsi. So yāvajīvaṁ kusalaṁ katvā devamanussesu saṁsaranto amhākaṁ bodhisattassa",
  "atk-s0510a41:69_6": "mātukucchiyaṁ paṭisandhiggahaṇadivase devalokato cavitvā kapilavatthusmiṁyeva amaccakule",
  "atk-s0510a41:69_7": "paṭisandhiṁ gaṇhi. Bodhisattena saha ekadivaseyeva jāto, taṁdivasaṁyeva naṁ dukūlacumbaṭakena",
  "atk-s0510a41:69_8": "nipajjāpetvā bodhisattassa upaṭṭhānaṁ nayiṁsu. Bodhisattena hi saddhiṁ bodhirukkho,",
  "atk-s0510a41:69_9": "rāhulamātā, cattāro nidhī , ārohaniyahatthī, kaṇḍako, channo, kāḷudāyīti ime satta",
  "atk-s0510a41:69_10": "ekadivase jātattā sahajātā nāma ahesuṁ. Athassa nāmaggahaṇadivase sakalanagarassa",
  "atk-s0510a41:69_11": "udaggacittadivase jātattā udāyītveva nāmaṁ kariṁsu. Thokaṁ kāḷadhātukattā pana kāḷudāyīti",
  "atk-s0510a41:69_12": "paññāyittha. So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0510a41:70_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā",
  "atk-s0510a41:70_1": "pavattitavaradhammacakke rājagahaṁ upanissāya veḷuvane viharante suddhodanamahārājā",
  "atk-s0510a41:70_2": "taṁ pavattiṁ sutvā purisasahassaparivāraṁ ekaṁ amaccaṁ ‘‘puttaṁ me idhānehī’’ti pesesi.",
  "atk-s0510a41:70_3": "So satthu dhammadesanāvelāyaṁ satthu santikaṁ gantvā parisapariyante ṭhito dhammaṁ",
  "atk-s0510a41:70_4": "sutvā saparivāro arahattaṁ pāpuṇi. Atha ne satthā ‘‘etha, bhikkhavo’’ti hatthaṁ pasāresi.",
  "atk-s0510a41:70_5": "Sabbe taṁkhaṇaṁyeva iddhimayapattacīvaradharā vassasaṭṭhikattherā viya ahesuṁ. Arahattappattato",
  "atk-s0510a41:70_6": "paṭṭhāya ariyā nāma majjhattāva honti, tasmā raññā pesitasāsanaṁ dasabalassa nārocesi.",
  "atk-s0510a41:70_7": "Rājā neva gato āgacchati, na sāsanaṁ suyyatīti aparampi amaccaṁ purisasahassaparivāraṁ",
  "atk-s0510a41:70_8": "pesesi. Tasmimpi tathā paṭipanne aparampīti etena nayena navapurisasahassaparivāre",
  "atk-s0510a41:70_9": "nava amacce pesesi. Sabbe gantvā arahattaṁ patvā tuṇhībhūtā ahesuṁ.",
  "atk-s0510a41:71_0": "Atha rājā cintesi – ‘‘ettakā janā mayi sinehābhāvena dasabalassa idhāgamanatthāya",
  "atk-s0510a41:71_1": "na kiñci kathayiṁsu, ayaṁ kho pana udāyī dasabalena samavayo sahapaṁsukīḷiko, mayi",
  "atk-s0510a41:71_2": "ca sinehavā, imaṁ pesessāmī’’ti. Atha taṁ pakkosāpetvā, ‘‘tāta, tvaṁ purisasahassaparivāro",
  "atk-s0510a41:71_3": "gantvā dasabalaṁ idhānehī’’ti vatvā pesesi. So pana gacchanto ‘‘sacāhaṁ, deva, pabbajituṁ",
  "atk-s0510a41:71_4": "labhissāmi, evāhaṁ bhagavantaṁ idhānessāmī’’ti vatvā raññā ‘‘pabbajitopi mama puttaṁ",
  "atk-s0510a41:71_5": "dassehī’’ti vutto rājagahaṁ gantvā satthu dhammadesanāvelāya parisapariyante ṭhito",
  "atk-s0510a41:71_6": "dhammaṁ sutvā saparivāro arahattaṁ patvā ehibhikkhubhāve patiṭṭhāsi. So arahattaṁ",
  "atk-s0510a41:71_7": "patvā – ‘‘na tāvāyaṁ dasabalassa kulanagaraṁ gantuṁ kālo, vassante pana upagate pabbatesu",
  "atk-s0510a41:71_8": "vanasaṇḍesu haritatiṇasañchannāya bhūmiyā gamanakālo bhavissatī’’ti gamanakālaṁ āgamento",
  "atk-s0510a41:71_9": "vassante sampatte satthu kulanagaraṁ gantuṁ gamanavaṇṇaṁ saṁvaṇṇesi. Vuttañcetaṁ",
  "atk-s0510a41:71_10": "theragāthāya (theragā. 527-530) –",
  "atk-s0510a41:72": "‘‘Aṅgārino dāni dumā bhadante, phalesino chadanaṁ vippahāya;",
  "atk-s0510a41:73": "Te accimantova pabhāsayanti, samayo mahāvīra bhāgī rasānaṁ.",
  "atk-s0510a41:74": "‘‘Dumāni phullāni manoramāni, samantato sabbadisā pavanti;",
  "atk-s0510a41:75": "Pattaṁ pahāya phalamāsasānā, kālo ito pakkamanāya vīra.",
  "atk-s0510a41:76": "‘‘Nevātisītaṁ na panātiuṇhaṁ, sukhā utu addhaniyā bhadante;",
  "atk-s0510a41:77": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0510a41:78": "‘‘Āsāya kasate khettaṁ, bījaṁ āsāya vappati;",
  "atk-s0510a41:79": "Āsāya vāṇijā yanti, samuddaṁ dhanahārakā;",
  "atk-s0510a41:80": "Yāya āsāya tiṭṭhāmi, sā me āsā samijjhatu.",
  "atk-s0510a41:81": "‘‘Nātisītaṁ nātiuṇhaṁ, nātidubbhikkhachātakaṁ;",
  "atk-s0510a41:82": "Saddalā haritā bhūmi, esa kālo mahāmuni. (a. ni. aṭṭha. 1.1.225);",
  "atk-s0510a41:83": "‘‘Punappunañceva vapanti bījaṁ, punappunaṁ vassati devarājā;",
  "atk-s0510a41:84": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0510a41:85": "‘‘Punappunaṁ yācanakā caranti, punappunaṁ dānapatī dadanti;",
  "atk-s0510a41:86": "Punappunaṁ dānapatī daditvā, punappunaṁ saggamupenti ṭhānaṁ.",
  "atk-s0510a41:87": "‘‘Vīro have sattayugaṁ puneti; Yasmiṁ kule jāyati bhūripañño;",
  "atk-s0510a41:88": "Maññāmahaṁ sakkati devadevo, tayā hi jāto muni saccanāmo.",
  "atk-s0510a41:89": "‘‘Suddhodano nāma pitā mahesino, buddhassa mātā pana māyanāmā;",
  "atk-s0510a41:90": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0510a41:91": "‘‘Sā gotamī kālakatā ito cutā, dibbehi kāmehi samaṅgibhūtā;",
  "atk-s0510a41:92": "Sā modati kāmaguṇehi pañcahi, parivāritā devagaṇehi tehi.",
  "atk-s0510a41:93": "‘‘Buddhassa puttomhi asayhasāhino, aṅgīrasassappaṭimassa tādino;",
  "atk-s0510a41:94": "Pitupitā mayhaṁ tuvaṁsi sakka, dhammena me gotama ayyakosī’’ti. (theragā. 531-536);",
  "atk-s0510a41:95": "‘‘Ambā panasā kapiṭṭhā ca, pupphapallavalaṅkatā;",
  "atk-s0510a41:96": "Dhuvapphalāni savanti, khuddāmadhukakūpamā;",
  "atk-s0510a41:97": "Sevamāno ubho passe, gantukālo mahāyassa.",
  "atk-s0510a41:98": "‘‘Jambū sumadhurā nīpā, madhugaṇḍidivapphalā;",
  "atk-s0510a41:99": "Tā ubhosu pajjotanti, gantukālo mahāyasa.",
  "atk-s0510a41:100": "‘‘Tiṇḍukāni piyālāni, soṇṇavaṇṇā manoramā;",
  "atk-s0510a41:101": "Khuddakappaphalā niccaṁ, gantukālo mahāyasa.",
  "atk-s0510a41:102": "‘‘Kadalī pañcamocci ca, supakkaphalabhūsitā;",
  "atk-s0510a41:103": "Ubhopassesu lambanti, gantukālo mahāyasa.",
  "atk-s0510a41:104": "‘‘Madhupphaladharā niccaṁ, morarukkhā manoramā;",
  "atk-s0510a41:105": "Khuddakappaphalā niccaṁ, gantukālo mahāyasa.",
  "atk-s0510a41:106": "‘‘Hintālatālapantī ca, rajatakkhandhova jotare;",
  "atk-s0510a41:107": "Supakkaphalasañchannā, khuddakappā madhussavā;",
  "atk-s0510a41:108": "Phalāni tāni khādante, gantukālo mahāyasa.",
  "atk-s0510a41:109": "‘‘Udumbarāruṇāvaṇṇā , sadāsumadhurapphalā;",
  "atk-s0510a41:110": "Ubhopassesu lambanti, gantukālo mahāyasa.",
  "atk-s0510a41:111": "‘‘Itthambhūtā anekā te, nānāphaladharā dumā;",
  "atk-s0510a41:112": "Ubhopassesu lambanti, gantukālo mahāyasa.",
  "atk-s0510a41:113": "‘‘Campakā salaḷā nāgā, sugandhā māluteritā;",
  "atk-s0510a41:114": "Supupphitaggā jotanti, sugandhenābhipūjayuṁ;",
  "atk-s0510a41:115": "Sādarā vinatāneva, gantukālo mahāyasa.",
  "atk-s0510a41:116": "‘‘Punnāgā giripunnāgā, pupphitā dharaṇīruhā;",
  "atk-s0510a41:117": "Supupphitaggā jotanti, sugandhenābhipūjayuṁ;",
  "atk-s0510a41:118": "Sādarā vinatuggaggā, gantukālo mahāyasa.",
  "atk-s0510a41:119": "‘‘Asokā koviḷārā ca, somanassakarā varā;",
  "atk-s0510a41:120": "Sugandhā kaṇṇikā bandhā, rattavaṇṇehi bhūsitā;",
  "atk-s0510a41:121": "Sādarā vinatuggaggā, samayo te mahāyasa.",
  "atk-s0510a41:122": "‘‘Kaṇṇikārā phullitā niccaṁ, sovaṇṇaraṁsijotakā;",
  "atk-s0510a41:123": "Dibbagandhā pavāyanti, disā sabbāni sobhayaṁ;",
  "atk-s0510a41:124": "Sādarā vinatāneva, samayo te mahāyasa.",
  "atk-s0510a41:125": "‘‘Supattā gandhasampannā, ketakī dhanuketakī;",
  "atk-s0510a41:126": "Sugandhā sampavāyanti, disā sabbābhigandhino;",
  "atk-s0510a41:127": "Sādarā pūjayantāva, samayo te mahāyasa.",
  "atk-s0510a41:128": "‘‘Mallikā jātisumanā, sugandhā khuddamallikā;",
  "atk-s0510a41:129": "Disā sabbā pavāyanti, ubho magge pasobhayaṁ;",
  "atk-s0510a41:130": "Sādarā te palambanti, samayo te mahāyasa.",
  "atk-s0510a41:131": "‘‘Sindhuvārā sītagandhā, sugandhā māluteritā;",
  "atk-s0510a41:132": "Disā sabbābhipūjentā, ubho magge pasobhayaṁ;",
  "atk-s0510a41:133": "Sādarā vinatuggaggā, samayo te mahāyasa.",
  "atk-s0510a41:134": "‘‘Sīhā kesarasīhā ca, catuppadanisevitā;",
  "atk-s0510a41:135": "Acchambhītā surāpāne, migarājā patāpino.",
  "atk-s0510a41:136": "‘‘Sīhanādena pūjenti, sādarā te migābhibhū;",
  "atk-s0510a41:137": "Maggamhi ubhato vūḷhā, samayo te mahāyasa.",
  "atk-s0510a41:138": "‘‘Byagghā sindhavā nakulā, sādhurūpā bhayānakā;",
  "atk-s0510a41:139": "Ākāse sampatantāva, nibbhītā yena kenaci;",
  "atk-s0510a41:140": "Tehi te sādarā natā, samayo te mahāyasa.",
  "atk-s0510a41:141": "‘‘Tidhā pabhinnā chaddantā, surūpā sussarā subhā;",
  "atk-s0510a41:142": "Sattappatiṭṭhitaṅgā te, ubho maggesu kūjino;",
  "atk-s0510a41:143": "Sādarā hāsamānāva, samayo te mahāyasa.",
  "atk-s0510a41:144": "‘‘Migā varāhā pasadā, citrāsāvayavā subhā;",
  "atk-s0510a41:145": "Ārohapariṇāhena, surūpā aṅgasaṁyutā;",
  "atk-s0510a41:146": "Ubho magge gāyamānāva, samayo te mahāyasa.",
  "atk-s0510a41:147": "‘‘Gokaṇṇā sarabhā rurū, ārohapariṇāhino;",
  "atk-s0510a41:148": "Surūpā aṅgasampannā, sevamānāva accharuṁ;",
  "atk-s0510a41:149": "Sevamānā tehi tadā, samayo te mahāyasa.",
  "atk-s0510a41:150": "‘‘Dīpī acchā taracchā ca, tudarā varuṇā sadā;",
  "atk-s0510a41:151": "Te dāni sikkhitā sabbe, mettāya tava tādino;",
  "atk-s0510a41:152": "Te paccasevakā addhā, samayo te mahāyasa.",
  "atk-s0510a41:153": "‘‘Sasā siṅgālā nakulā, kalandakāḷakā bahū;",
  "atk-s0510a41:154": "Kasturā sūrā gandhā te, kevalā gāyamānāva.",
  "atk-s0510a41:155": "Samayo te mahāyasa;",
  "atk-s0510a41:156": "‘‘Mayūrā nīlagīvā te, susikhā subhapakkhikā;",
  "atk-s0510a41:157": "Supiñchā te sunādā ca, veḷuriyamaṇisannibhā;",
  "atk-s0510a41:158": "Nādaṁ karontā pūjenti, kālo te pitudassane.",
  "atk-s0510a41:159": "‘‘Suvaṇṇacitrahaṁsā ca, javahaṁsā vihācarā;",
  "atk-s0510a41:160": "Te sabbe āsayā chuddhā, jinadassanabyāvaṭā;",
  "atk-s0510a41:161": "Madhurassarena kūjanti, kālo te pitudassane.",
  "atk-s0510a41:162": "‘‘Haṁsā koñcā sunadā te, cakkavākā nadīcarā;",
  "atk-s0510a41:163": "Bakā balākā rucirā, jalakākā sarakukkuṭā;",
  "atk-s0510a41:164": "Sādarābhinādino ete, kālo te pitudassane.",
  "atk-s0510a41:165": "‘‘Citrā surūpā sussarā, sāḷikā suvataṇḍikā;",
  "atk-s0510a41:166": "Rukkhaggā sampatantā te, ubho maggesu kūjino;",
  "atk-s0510a41:167": "Tesu tesu nikūjanti, kālo te pitudassane.",
  "atk-s0510a41:168": "‘‘Kokilā sakalā citrā, sadā mañjussarā varā;",
  "atk-s0510a41:169": "Vimhāpitā te janataṁ, saddhimittādike surā;",
  "atk-s0510a41:170": "Sarehi pūjayantāva, kālo te pitudassane.",
  "atk-s0510a41:171": "‘‘Bhiṅkā kurarā sārā, pūritā kānane sadā;",
  "atk-s0510a41:172": "Ninnādayantā pavanaṁ, aññamaññasamaṅgino;",
  "atk-s0510a41:173": "Gāyamānā sareneva, kālo te pitudassane.",
  "atk-s0510a41:174": "‘‘Tittirā susarā sārā, susarā vanakukkuṭā;",
  "atk-s0510a41:175": "Mañjussarā rāmaṇeyyā, kālo te pitudassane.",
  "atk-s0510a41:176": "‘‘Setavālukasañchannā, supatitthā manoramā;",
  "atk-s0510a41:177": "Madhurodakasampuṇṇā, sarā jotanti te sadā;",
  "atk-s0510a41:178": "Tattha nhatvā pivitvā ca, samayo te ñātidassane.",
  "atk-s0510a41:179": "‘‘Kumbhīrāmakarākiṇṇā , valayā muñjarohitā;",
  "atk-s0510a41:180": "Macchakacchapabyāviddhā, sarā sītodakā subhā;",
  "atk-s0510a41:181": "Tattha nhatvā pivitvā ca, samayo te ñātidassane.",
  "atk-s0510a41:182": "‘‘Nīluppalasamākiṇṇā, tathā rattuppalehi ca;",
  "atk-s0510a41:183": "Kumuduppalasaṁkiṇṇā, sarā sobhantinekadhā;",
  "atk-s0510a41:184": "Tattha sītalakā toyā, samayo te ñātidassane.",
  "atk-s0510a41:185": "‘‘Puṇḍarīkehi sañchannā, padumehi samohatā;",
  "atk-s0510a41:186": "Ubho maggesu sobhanti, pokkharañño tahiṁ tahiṁ;",
  "atk-s0510a41:187": "Tatthodakāni nhāyanti, samayo te ñātidassane.",
  "atk-s0510a41:188": "‘‘Setapulinasaṁkiṇṇā, supatitthā manoramā;",
  "atk-s0510a41:189": "Sītodakamahoghehi, sampuṇṇā tā nadī subhā;",
  "atk-s0510a41:190": "Ubho maggehi sandanti, samayo te ñātidassane.",
  "atk-s0510a41:191": "‘‘Maggassa ubhatopasse, gāmanigamasamākulā;",
  "atk-s0510a41:192": "Saddhā pasannā janatā, ratanattayamāmakā;",
  "atk-s0510a41:193": "Tesaṁ sampuṇṇasaṅkappo, samayo te ñātidassane.",
  "atk-s0510a41:194": "‘‘Tesu tesu padesesu, devā mānussakā ubho;",
  "atk-s0510a41:195": "Gandhamālābhipūjenti, samayo te ñātidassane’’ti.",
  "atk-s0510a41:196_0": "Evaṁ thero saṭṭhimattāhi gāthāhi satthu gamanavaṇṇaṁ saṁvaṇṇesi. Atha kho bhagavā",
  "atk-s0510a41:196_1": "‘‘kāḷudāyī mama gamanaṁ pattheti, pūressāmissa saṅkappa’’nti tattha gamane bahūnaṁ",
  "atk-s0510a41:196_2": "visesādhigamaṁ disvā vīsatisahassakhīṇāsavaparivuto rājagahato aturitacārikāvasena",
  "atk-s0510a41:196_3": "vuttappakāraphalāphale anubhavanto dvipadacatuppadādisamūhānaṁ sevanapūjāya pūjiyamāno",
  "atk-s0510a41:196_4": "vuttappakārasugandhapupphagandhehi gandhiyamāno gāmanigamavāsīnaṁ saṅgahaṁ kurumāno",
  "atk-s0510a41:196_5": "kapilavatthugāmimaggaṁ paṭipajji. Thero iddhiyā kapilavatthuṁ gantvā rañño purato",
  "atk-s0510a41:196_6": "ākāse ṭhito adiṭṭhapubbaṁ vesaṁ disvā, raññā – ‘‘kosi tva’’nti pucchito ‘‘sace amaccaputtaṁ",
  "atk-s0510a41:196_7": "tayā bhagavato santike pesitaṁ na jānāsi, evaṁ jānāhī’’ti vadanto –",
  "atk-s0510a41:197": "‘‘Buddhassa puttomhi asayhasāhino, aṅgīrasassappaṭimassa tādino;",
  "atk-s0510a41:198": "Pitupitā mayhaṁ tuvaṁsi sakka, dhammena me gotama ayyakosī’’ti. (theragā. 536) – gāthamāha;",
  "atk-s0510a41:199_0": "Tattha buddhassa puttomhīti sabbaññubuddhassa ure vāyāmajanitāhi dhammadesanāhi jātatāya",
  "atk-s0510a41:199_1": "orasaputto amhi. Asayhasāhinoti abhisambodhito pubbe ṭhapetvā mahābodhisattaṁ aññehi",
  "atk-s0510a41:199_2": "sahituṁ asakkuṇeyyattā asayhassa sakalabodhisambhārassa, mahākaruṇākarassa ca sahanato",
  "atk-s0510a41:199_3": "tato parampi aññehi sahituṁ abhibhavituṁ asakkuṇeyyattā asayhānaṁ pañcannaṁ mārānaṁ",
  "atk-s0510a41:199_4": "sahanato abhibhavanato āsayānusayacaritādhimuttiādivibhāgāvabodhena yathārahaṁ veneyyānaṁ",
  "atk-s0510a41:199_5": "diṭṭhadhammikasamparāyikaparamatthehi anusāsanīsaṅkhātassa aññehi asayhassa buddhakiccassa",
  "atk-s0510a41:199_6": "sahanato tattha vā sādhukārībhāvato asayhasāhino. Aṅgīrasassāti aṅgīkatasīlādisampattikassa.",
  "atk-s0510a41:199_7": "‘‘Aṅgamaṅgehi niccharaṇakaobhāsassā’’ti apare. Keci pana ‘‘aṅgīraso siddhatthoti",
  "atk-s0510a41:199_8": "imāni dve nāmāni pitarāyeva gahitānī’’ti vadanti. Appaṭimassāti anupamassa iṭṭhādīsu",
  "atk-s0510a41:199_9": "tādilakhaṇasampattiyā tādino. Pitupitā mayhaṁ tuvaṁsīti ariyajātivasena mayhaṁ pitu",
  "atk-s0510a41:199_10": "sammāsambuddhassa lokavohāravasena tvaṁ pitā asi. Sakkāti vaṁsena rājānaṁ ālapati.",
  "atk-s0510a41:199_11": "Dhammenāti sabhāvena ariyajātilokiyajātīhi dvinnaṁ jātīnaṁ sabhāvasamodhānena. Gotamāti",
  "atk-s0510a41:199_12": "gottena rājānaṁ ālapati. Ayyakosīti pitāmaho ahosi. Ettha ca ‘‘buddhassa puttomhī’’tiādiṁ",
  "atk-s0510a41:199_13": "vadanto thero aññaṁ byākāsi.",
  "atk-s0510a41:200_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano",
  "atk-s0510a41:200_1": "paṭiyāditassa nānaggarasabhojanassa pattaṁ pūretvā patte dinne gamanākāraṁ dassesi.",
  "atk-s0510a41:200_2": "‘‘Kasmā gantukāmattha, bhuñjathā’’ti vutte, satthu santikaṁ gantvā bhuñjissāmīti.",
  "atk-s0510a41:200_3": "Kahaṁ pana satthāti? Vīsatisahassabhikkhuparivāro tumhākaṁ dassanatthāya maggaṁ paṭipannoti.",
  "atk-s0510a41:200_4": "Tumhe imaṁ piṇḍapātaṁ bhuñjatha, aññaṁ bhagavato haratha. Yāva ca mama putto imaṁ",
  "atk-s0510a41:200_5": "nagaraṁ pāpuṇāti, tāvassa itoyeva piṇḍapātaṁ harathāti. Thero bhattakiccaṁ katvā",
  "atk-s0510a41:200_6": "rañño ca parisāya ca dhammaṁ desetvā satthu āgamanato puretarameva rājanivesanaṁ",
  "atk-s0510a41:200_7": "ratanattayaguṇesu abhippasannaṁ karonto sabbesaṁ passantānaṁyeva satthu āharitabbabhattapuṇṇaṁ",
  "atk-s0510a41:200_8": "pattaṁ ākāse vissajjetvā sayampi vehāsaṁ abbhuggantvā piṇḍapātaṁ upanetvā satthu",
  "atk-s0510a41:200_9": "hatthe ṭhapesi. Satthāpi taṁ piṇḍapātaṁ paribhuñji. Evaṁ saṭṭhiyojanaṁ maggaṁ divase",
  "atk-s0510a41:200_10": "divase yojanaṁ gacchantassa bhagavato rājagehato bhattaṁ āharitvā adāsi. Bhagavā",
  "atk-s0510a41:200_11": "kamena kapilavatthunagaraṁ patvā punadivase rājavīthiyaṁ piṇḍāya carati. Taṁ sutvā",
  "atk-s0510a41:200_12": "suddhodanamahārājā tattha gantvā, ‘‘mā evaṁ kattabbaṁ maññi, nayidaṁ rājavaṁsappaveṇī’’ti.",
  "atk-s0510a41:200_13": "‘‘Ayaṁ tumhākaṁ, mahārāja, vaṁso, īdiso amhākaṁ pana buddhavaṁso’’ti vatvā –",
  "atk-s0510a41:201": "‘‘Uttiṭṭhe nappamajjeyya, dhammaṁ sucaritaṁ care;",
  "atk-s0510a41:202": "Dhammacārī sukhaṁ seti, asmiṁ loke paramhi ca.",
  "atk-s0510a41:203": "‘‘Dhammaṁ care sucaritaṁ, na naṁ duccaritaṁ care;",
  "atk-s0510a41:204": "Dhammacārī sukhaṁ seti, asmiṁ loke paramhi cā’’ti. (dha. pa. 168-169) –",
  "atk-s0510a41:205_0": "Dhammaṁ desesi. Rājā sotāpattiphale patiṭṭhahi. Tato rājā buddhappamukhaṁ bhikkhusaṅghaṁ",
  "atk-s0510a41:205_1": "nimantetvā sakamandire bhojetvā sampavāretvā bhojanāvasāne dhammapālajātakaṁ (jā.",
  "atk-s0510a41:205_2": "1.10.92 ādayo) sutvā sapariso anāgāmiphale patiṭṭhahi. Aparabhāge setacchattassa",
  "atk-s0510a41:205_3": "heṭṭhā nipannova arahattaṁ patvā parinibbāyi.",
  "atk-s0510a41:206_0": "Tato bhagavā rāhulamātuyā bimbādeviyā pāsādaṁ gantvā tassā dhammaṁ desetvā sokaṁ",
  "atk-s0510a41:206_1": "vinodetvā candakinnarījātakadesanāya (jā. 1.14.18 ādayo) pasādaṁ janetvā nigrodhārāmaṁ",
  "atk-s0510a41:206_2": "agamāsi. Atha bimbādevī puttaṁ rāhulakumāraṁ āha – ‘‘gaccha, tava pitu santakaṁ dhanaṁ",
  "atk-s0510a41:206_3": "yācāhī’’ti. Kumāro ‘‘dāyajjaṁ , me samaṇa, dehī’’ti vatvā bhagavantaṁ anubandhitvā,",
  "atk-s0510a41:206_4": "‘‘sukhā, te samaṇa, chāyā’’ti vadanto gacchati. Taṁ bhagavā nigrodhārāmaṁ netvā ‘‘lokutaradāyajjaṁ",
  "atk-s0510a41:206_5": "gaṇhāhī’’ti vatvā pabbājesi. Atha bhagavā ariyagaṇamajjhe nisinno ‘‘etadaggaṁ, bhikkhave,",
  "atk-s0510a41:206_6": "mama sāvakānaṁ bhikkhūnaṁ kulappasādakānaṁ yadidaṁ kāḷudāyī’’ti (a. ni. 1.219, 225)",
  "atk-s0510a41:206_7": "theraṁ etadagge ṭhapesi.",
  "atk-s0510a41:207": "165. Thero pattaetadaggaṭṭhāno attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādigāthāyo abhāsi. Tattha anuttānapadameva vaṇṇayissāma.",
  "atk-s0510a41:208_0": "166.Guṇāguṇavidūti guṇañca aguṇañca guṇāguṇaṁ, vaṇṇāvaṇṇaṁ, kusalākusalaṁ vā taṁ",
  "atk-s0510a41:208_1": "jānātīti guṇāguṇavidū. Kataññūti aññehi kataguṇaṁ jānātīti kataññū, ekadivasampi",
  "atk-s0510a41:208_2": "bhattadānādinā katūpakārassa rajjampi dātuṁ samatthattā kataññū. Katavedīti kataṁ",
  "atk-s0510a41:208_3": "vindati anubhavati sampaṭicchatīti katavedī. Titthe yojeti pāṇineti sabbasatte nibbānapavesanupāye",
  "atk-s0510a41:208_4": "kusalapathe magge dhammadesanāya yojeti sampayojeti patiṭṭhāpetīti attho. Sesaṁ uttānatthameva.",
  "atk-s0510a41:208_5": "Gamanavaṇṇanagāthānamattho theragāthāyaṁ vuttoyevāti.",
  "atk-s0510a41:209": "Kāḷudāyittheraapadānavaṇṇanā samattā.",
  "atk-s0510a41:210": "7. Abhayattheraapadānavaṇṇanā",
  "atk-s0510a41:211_0": "Sattamāpadāne padumuttaro nāma jinotiādikaṁ āyasmato abhayattherassa apadānaṁ. Ayampi",
  "atk-s0510a41:211_1": "purimajinavaresu katādhikāro tattha tattha bhave vipaṭṭūpanissayāni puññāni upacinanto",
  "atk-s0510a41:211_2": "padumuttarassa bhagavato kāle haṁsavatīnagare brāhmaṇakule nibbatto. So vuddhimanvāya",
  "atk-s0510a41:211_3": "vedaṅgapārago sakaparasamayakusalo ekadivasaṁ satthu dhammadesanaṁ sutvā pasannamānaso",
  "atk-s0510a41:211_4": "bhagavantaṁ gāthāhi thomesi. So tattha yāvatāyukaṁ ṭhatvā puññāni katvā tato cuto",
  "atk-s0510a41:211_5": "devaloke nibbatto aparāparaṁ sugatīsuyevaṁ saṁsaranto imasmiṁ buddhuppāde rājagahe",
  "atk-s0510a41:211_6": "bimbisārarañño putto hutvā nibbatti, abhayotvevassa nāmaṁ kariṁsu. So vayappatto",
  "atk-s0510a41:211_7": "nigaṇṭhehi saddhiṁ vissāsiko hutvā caranto ekadivasaṁ nigaṇṭhena nāṭaputtena satthu",
  "atk-s0510a41:211_8": "vādāropanatthāya pesito nipuṇapañhaṁ pucchitvā nipuṇabyākaraṇaṁ sutvā pasanno satthu",
  "atk-s0510a41:211_9": "santike pabbajitvā kammaṭṭhānānurūpaṁ ñāṇaṁ pesetvā nacirasseva arahattaṁ pāpuṇi.",
  "atk-s0510a41:212": "195. So arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha. Taṁ sabbaṁ suviññeyyamevāti.",
  "atk-s0510a41:213": "Abhayattheraapadānavaṇṇanā samattā.",
  "atk-s0510a41:214": "8. Lomasakaṅgiyattheraapadānavaṇṇanā",
  "atk-s0510a41:215_0": "Aṭṭhamāpadāne imamhi bhaddake kappetiādikaṁ āyasmato lomasakaṅgiyattherassa apadānaṁ.",
  "atk-s0510a41:215_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a41:215_2": "upacinanto kassapassa bhagavato kāle brāhmaṇakule nibbatto saddho pasanno ahosi.",
  "atk-s0510a41:215_3": "Aparo candano nāma tassa sahāyo cāsi. Te dvepi satthu santike dhammaṁ sutvā pasannamānasā",
  "atk-s0510a41:215_4": "pabbajitvā yāvajīvaṁ sīlaṁ rakkhitvā suparisuddhasīlā tato cutā devaloke nibbattitvā",
  "atk-s0510a41:215_5": "ekaṁ buddhantaraṁ dibbasukhaṁ anubhaviṁsu. Tesu ayaṁ imasmiṁ buddhuppāde sākiyakule",
  "atk-s0510a41:215_6": "nibbattitvā aparo candano devaputto hutvā tāvatiṁsabhavane nibbatti. Atha so sakyakulappasādakena",
  "atk-s0510a41:215_7": "kāḷudāyinā ārādhitena bhagavatā sakyarājūnaṁ mānamaddanāya kataṁ vessantaradhammadesanāyaṁ",
  "atk-s0510a41:215_8": "(jā. 2.22.1655 ādayo) pokkharavassaiddhipāṭihāriyaṁ disvā pasannamānaso pabbajitvā",
  "atk-s0510a41:215_9": "majjhimanikāye vuttaṁ bhaddekarattasuttantadesanaṁ sutvā araññavāsaṁ vasanto bhaddekarattasuttantadesanānusāsanaṁ",
  "atk-s0510a41:215_10": "(ma. ni. 3.286 ādayo) saritvā tadanusārena ñāṇaṁ pesetvā kammaṭṭhānaṁ manasi karitvā arahattaṁ pāpuṇi.",
  "atk-s0510a41:216_0": "225. Arahattaṁ patvā attano pubbakammaṁ saritvā sañjātasomanasso pubbacaritāpadānaṁ",
  "atk-s0510a41:216_1": "pakāsento imamhi bhaddake kappetiādimāha. Tattha kappo tāva catubbidho – sārakappo,",
  "atk-s0510a41:216_2": "varakappo, maṇḍakappo, bhaddakappoti. Tesu yasmiṁ kappe eko buddho uppajjati, ayaṁ",
  "atk-s0510a41:216_3": "sārakappo nāma. Yasmiṁ dve vā tayo vā buddhā uppajjanti, ayaṁ varakappo nāma. Yasmiṁ",
  "atk-s0510a41:216_4": "cattāro buddhā uppajjanti, ayaṁ maṇḍakappo nāma. Yasmiṁ pañca buddhā uppajjanti,",
  "atk-s0510a41:216_5": "ayaṁ bhaddakappo nāma. Aññattha pana –",
  "atk-s0510a41:217": "‘‘Sārakappo maṇḍakappo, sāramaṇḍakappo tathā;",
  "atk-s0510a41:218": "Varakappo bhaddakappo, kappā pañcavidhā siyuṁ.",
  "atk-s0510a41:219": "‘‘Eko dve tayo cattāro, pañca buddhā yathākkamaṁ;",
  "atk-s0510a41:220": "Etesu pañcakappesu, uppajjanti vināyakā’’ti. –",
  "atk-s0510a41:221": "Evaṁ pañca kappā vuttā. Tesu ayaṁ kappo ‘‘kakusandho koṇāgamano kassapo gotamo metteyyo’’ti pañcabuddhapaṭimaṇḍitattā bhaddakappo nāma jāto.",
  "atk-s0510a41:222": "Tasmā imasmiṁ bhaddakappamhi kassapo nāyako uppajjīti sambandho. Sesaṁ uttānatthamevāti.",
  "atk-s0510a41:223": "Lomasakaṅgiyattheraapadānavaṇṇanā samattā.",
  "atk-s0510a41:224": "9. Vanavacchattheraapadānavaṇṇanā",
  "atk-s0510a41:225_0": "Navamāpadāne imamhi bhaddake kappetiādikaṁ āyasmato vanavacchattherassa apadānaṁ.",
  "atk-s0510a41:225_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a41:225_2": "upacinanto kassapassa bhagavato kāle kulagehe nibbatto viññutaṁ patvā satthu dhammadesanaṁ",
  "atk-s0510a41:225_3": "sutvā saddhājāto pabbajitvā parisuddhaṁ brahmacariyaṁ caritvā tato cuto devaloke",
  "atk-s0510a41:225_4": "nibbatto, tato cuto araññāyatane bhikkhūnaṁ samīpe kapotayoniyaṁ nibbatto. Tesu mettacitto",
  "atk-s0510a41:225_5": "dhammaṁ sutvā tato cuto devamanussesu saṁsaranto imasmiṁ buddhuppāde kapilavatthusmiṁ",
  "atk-s0510a41:225_6": "brāhmaṇakule nibbatti. Tassa mātukucchigatakāleyeva mātu dohaḷo udapādi vane vasituṁ",
  "atk-s0510a41:225_7": "vane vijāyituṁ . Tato icchānurūpavasena vane vasantiyā gabbhavuṭṭhānaṁ ahosi. Gabbhato",
  "atk-s0510a41:225_8": "nikkhantañca naṁ kāsāvakhaṇḍena paṭiggahesuṁ. Tadā bodhisattassa uppannakālo, rājā",
  "atk-s0510a41:225_9": "taṁ kumāraṁ āharāpetvā saheva posesi. Atha bodhisatto mahābhinikkhamanaṁ nikkhamitvā",
  "atk-s0510a41:225_10": "pabbajitvā chabbasāni dukkarakārikaṁ katvā buddhe jāte so mahākassapassa santikaṁ",
  "atk-s0510a41:225_11": "gantvā tassovāde pasanno tassa santikā buddhuppādabhāvaṁ sutvā satthu santikaṁ gantvā",
  "atk-s0510a41:225_12": "dhammaṁ sutvā pabbajitvā nacirasseva chaḷabhiñño arahā ahosi.",
  "atk-s0510a41:226_0": "251. So arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a41:226_1": "pakāsento imamhi bhaddake kappetiādimāha. Tattha brahmabandhu mahāyasoti ettha brāhmaṇānaṁ",
  "atk-s0510a41:226_2": "bandhu ñātakoti brāhmaṇabandhūti vattabbe gāthābandhasukhatthaṁ ‘‘brahmabandhū’’ti",
  "atk-s0510a41:226_3": "vuttanti veditabbaṁ. Lokattayabyāpakayasattā mahāyaso. Sesaṁ sabbaṁ suviññeyyamevāti.",
  "atk-s0510a41:227": "Vanavacchattheraapadānavaṇṇanā samattā.",
  "atk-s0510a41:228": "10. Cūḷasugandhattheraapadānavaṇṇanā",
  "atk-s0510a41:229_0": "Dasamāpadāne imamhi bhaddake kappetiādikaṁ āyasmato sugandhattherassa apadānaṁ. Ayampi",
  "atk-s0510a41:229_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a41:229_2": "kassapasammāsambuddhakāle bārāṇasiyaṁ vibhavasampanne kule nibbatto viññutaṁ patvā",
  "atk-s0510a41:229_3": "satthu santike dhammaṁ sutvā sabbadā namassamāno mahādānaṁ dadamāno māsassa sattakkhattuṁ",
  "atk-s0510a41:229_4": "bhagavato gandhakuṭiyā catujjātigandhena vilimpesi. ‘‘Mama nibbattanibbattaṭṭhāne",
  "atk-s0510a41:229_5": "sarīrato sugandhagandho nibbattatū’’ti patthanaṁ akāsi. Bhagavā taṁ byākāsi. So yāvatāyukaṁ",
  "atk-s0510a41:229_6": "ṭhatvā puññāni karonto tato cuto devaloke nibbatto kāmāvacaralokaṁ sarīragandhena",
  "atk-s0510a41:229_7": "sugandhaṁ kurumāno sugandhadevaputtoti pākaṭo ahosi. So devalokasampattiyo anubhavitvā",
  "atk-s0510a41:229_8": "tato cuto imasmiṁ buddhuppāde mahābhogakule nibbatti, tassa mātukucchigatasseva mātuyā",
  "atk-s0510a41:229_9": "sarīragandhena sakalagehaṁ sakalanagarañca sugandhena ekagandhaṁ ahosi, jātakkhaṇe",
  "atk-s0510a41:229_10": "sakalaṁ sāvatthinagaraṁ sugandhakaraṇḍako viya ahosi, tenassa sugandhoti nāmaṁ kariṁsu.",
  "atk-s0510a41:229_11": "So vuddhiṁ agamāsi. Tadā satthā sāvatthiyaṁ patvā jetavanamahāvihāraṁ paṭiggahesi,",
  "atk-s0510a41:229_12": "taṁ disvā pasannamānaso bhagavato santike pabbajitvā nacirasseva saha paṭisambhidāhi",
  "atk-s0510a41:229_13": "arahattaṁ pāpuṇi. Tassa uppannadivasato paṭṭhāya yāva parinibbānā etthantare nipannaṭṭhānādīsu",
  "atk-s0510a41:229_14": "sugandhameva vāyi. Devāpi dibbacuṇṇadibbagandhapupphāni okiranti.",
  "atk-s0510a41:230_0": "272. Sopi thero arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a41:230_1": "pakāsento imamhi bhaddake kappetiādimāha. Taṁ sabbaṁ heṭṭhā vuttanayattā uttānatthattā",
  "atk-s0510a41:230_2": "ca suviññeyyameva, kevalaṁ puññanānattaṁ nāmanānattañca viseso.",
  "atk-s0510a41:231": "Cūḷasugandhattheraapadānavaṇṇanā samattā.",
  "atk-s0510a41:232": "Pañcapaññāsamavaggavaṇṇanā samattā."
}