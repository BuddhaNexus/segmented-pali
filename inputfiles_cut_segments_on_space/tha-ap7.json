{
  "tha-ap7:0.1": "Therāpadāna ",
  "tha-ap7:0.2": "Buddhavagga ",
  "tha-ap7:0.3": "7 Puṇṇamantāṇiputtattheraapadāna ",
  "tha-ap7:1.1": "“Ajjhāyako mantadharo, ",
  "tha-ap7:1.2": "tiṇṇaṁ vedāna pāragū; ",
  "tha-ap7:1.3": "Purakkhatomhi sissehi, ",
  "tha-ap7:1.4": "upagacchiṁ naruttamaṁ. ",
  "tha-ap7:2.1": "Padumuttaro lokavidū, ",
  "tha-ap7:2.2": "āhutīnaṁ paṭiggaho; ",
  "tha-ap7:2.3": "Mama kammaṁ pakittesi, ",
  "tha-ap7:2.4": "saṅkhittena mahāmuni. ",
  "tha-ap7:3.1": "Tāhaṁ dhammaṁ suṇitvāna, ",
  "tha-ap7:3.2": "Abhivādetvāna satthuno; ",
  "tha-ap7:3.3": "Añjaliṁ paggahetvāna, ",
  "tha-ap7:3.4": "Pakkamiṁ dakkhiṇāmukho. ",
  "tha-ap7:4.1": "Saṅkhittena suṇitvāna, ",
  "tha-ap7:4.2": "vitthārena abhāsayiṁ; ",
  "tha-ap7:4.3": "Sabbe sissā attamanā, ",
  "tha-ap7:4.4": "sutvāna mama bhāsato; ",
  "tha-ap7:4.5": "Sakaṁ diṭṭhiṁ vinodetvā, ",
  "tha-ap7:4.6": "buddhe cittaṁ pasādayuṁ. ",
  "tha-ap7:5.1": "Saṅkhittenapi desemi, ",
  "tha-ap7:5.2": "vitthārena tathevahaṁ; ",
  "tha-ap7:5.3": "Abhidhammanayaññūhaṁ, ",
  "tha-ap7:5.4": "kathāvatthuvisuddhiyā; ",
  "tha-ap7:5.5": "Sabbesaṁ viññāpetvāna, ",
  "tha-ap7:5.6": "viharāmi anāsavo. ",
  "tha-ap7:6.1": "Ito pañcasate kappe, ",
  "tha-ap7:6.2": "caturo suppakāsakā; ",
  "tha-ap7:6.3": "Sattaratanasampannā, ",
  "tha-ap7:6.4": "catudīpamhi issarā. ",
  "tha-ap7:7.1": "Paṭisambhidā catasso, ",
  "tha-ap7:7.2": "vimokkhāpi ca aṭṭhime; ",
  "tha-ap7:7.3": "Chaḷabhiññā sacchikatā, ",
  "tha-ap7:7.4": "kataṁ buddhassa sāsanaṁ”. ",
  "tha-ap7:8.1": "Itthaṁ sudaṁ āyasmā puṇṇo mantāṇiputto thero imā gāthāyo abhāsitthāti. ",
  "tha-ap7:9.1": "Puṇṇamantāṇiputtattherassāpadānaṁ pañcamaṁ. "
}