{
  "tika-vin08t6:0": "6. Macchamaṁsavinicchayakathā",
  "tika-vin08t6:1_0": "38. Evaṁ kulasaṅgahavinicchayaṁ kathetvā idāni macchamaṁsavinicchayaṁ kathetuṁ “macchamaṁsesu",
  "tika-vin08t6:1_1": "panā”tiādi vuttaṁ. Tattha thale ṭhapitamatte marati, kevaṭṭādīhi vā māriyatīti maccho.",
  "tika-vin08t6:1_2": "Macchassa idanti macchaṁ, masiyate āmasiyateti maṁsaṁ, macchañca maṁsañca macchamaṁsāni,",
  "tika-vin08t6:1_3": "tesu. Macchamaṁsesu pana vinicchayo evaṁ veditabboti yojanā. Macchaggahaṇenāti ettha",
  "tika-vin08t6:1_4": "niddhāraṇaṁ na kātabbaṁ. Pana-saddo pakkhantarattho, divāseyyādīsu vinicchayato aparo",
  "tika-vin08t6:1_5": "macchamaṁsesu vinicchayo veditabboti attho. Gayhate anenāti gahaṇaṁ. Kiṁ taṁ? Saddo,",
  "tika-vin08t6:1_6": "macchaiti gahaṇaṁ macchaggahaṇaṁ, tena macchaggahaṇena, macchasaddenāti attho. Maṁsesu",
  "tika-vin08t6:1_7": "pana…pe… akappiyānīti ettha manussamaṁsaṁ samānajātimaṁsato paṭikkhittaṁ. Hatthiassānaṁ",
  "tika-vin08t6:1_8": "maṁsāni rājaṅgato, sunakhaahīnaṁ jegucchabhāvato, sesānaṁ vāḷamigattā bhikkhūnaṁ",
  "tika-vin08t6:1_9": "paribandhavimocanatthaṁ paṭikkhittanti daṭṭhabbaṁ.",
  "tika-vin08t6:2_0": "Tikoṭiparisuddhanti diṭṭhasutaparisaṅkitasaṅkhātāhi tīhi koṭīhi tīhi ākārehi tīhi",
  "tika-vin08t6:2_1": "kāraṇehi parisuddhaṁ, vimuttanti attho. Tattha adiṭṭhaasutāni cakkhuviññāṇasotaviññāṇānaṁ",
  "tika-vin08t6:2_2": "anārammaṇabhāvato jānitabbāni. Aparisaṅkitaṁ pana kathaṁ jānitabbanti āha “aparisaṅkitaṁ",
  "tika-vin08t6:2_3": "panā”tiādi, tīṇi parisaṅkitāni ñatvā tesaṁ paṭipakkhavasena aparisaṅkitaṁ jānitabbanti",
  "tika-vin08t6:2_4": "attho. Idāni tāni tīṇi parisaṅkitāni ca evaṁ parisaṅkite sati bhikkhūhi kattabbavidhiñca",
  "tika-vin08t6:2_5": "tena vidhinā aparisaṅkite sati kattabbabhāvañca vitthārato dassetuṁ “katha”ntiādimāha.",
  "tika-vin08t6:2_6": "Tattha disvā parisaṅkitaṁ diṭṭhaparisaṅkitaṁ nāma. Sutvā parisaṅkitaṁ sutaparisaṅkitaṁ",
  "tika-vin08t6:2_7": "nāma. Adisvā asutvā takkena anumānena parisaṅkitaṁ tadubhayavinimuttaparisaṅkitaṁ",
  "tika-vin08t6:2_8": "nāma. Taṁ tividhampi parisaṅkitasāmaññena ekā koṭi hoti, tato vimuttaṁ aparisaṅkitaṁ",
  "tika-vin08t6:2_9": "nāma. Evaṁ adiṭṭhaṁ asutaṁ aparisaṅkitaṁ macchamaṁsaṁ tikoṭiparisuddhaṁ hoti.",
  "tika-vin08t6:3_0": "Jālaṁ macchabandhanaṁ. Vāgurā migabandhinī. Kappatīti yadi tesaṁ vacanena saṅkā nivattati,",
  "tika-vin08t6:3_1": "vaṭṭati, na taṁ vacanaṁ lesakappaṁ kātuṁ vaṭṭati. Teneva vakkhati “yattha ca nibbematiko",
  "tika-vin08t6:3_2": "hoti, taṁ sabbaṁ kappatī”ti. Pavattamaṁsanti āpaṇādīsu pavattaṁ vikkāyikaṁ vā matamaṁsaṁ",
  "tika-vin08t6:3_3": "vā. Maṅgalādīnanti ādi-saddena āhunapāhunādike saṅgaṇhāti. Bhikkhūnaṁyeva atthāya",
  "tika-vin08t6:3_4": "akatanti ettha aṭṭhānappayutto eva-saddo, bhikkhūnaṁ atthāya akatamevāti sambandhitabbaṁ,",
  "tika-vin08t6:3_5": "tasmā bhikkhūnañca maṅgalādīnañcāti missetvā katampi na vattatīti veditabbaṁ. Keci",
  "tika-vin08t6:3_6": "pana “yathāṭhitavasena avadhāraṇaṁ gahetvā vaṭṭatī”ti vadanti, taṁ na sundaraṁ. Yattha",
  "tika-vin08t6:3_7": "ca nibbematiko hotīti bhikkhūnaṁ atthāya katepi sabbena sabbaṁ parisaṅkitābhāvamāha.",
  "tika-vin08t6:4_0": "39. Tamevatthaṁ āvikātuṁ “sace panā”tiādi vuttaṁ. Itaresaṁ vaṭṭatīti ajānantānaṁ",
  "tika-vin08t6:4_1": "vaṭṭati, jānatovettha āpatti hotīti. Teyevāti ye uddissa kataṁ, teyeva. Uddissa katamaṁsaparibhogato",
  "tika-vin08t6:4_2": "akappiyamaṁsaparibhoge visesaṁ dassetuṁ “akappiyamaṁsaṁ panā”tiādi vuttaṁ. Purimasmiṁ",
  "tika-vin08t6:4_3": "sacittakāpatti, itarasmiṁ acittakā. Tenāha “akappiyamaṁsaṁ ajānitvā bhuñjantassapi",
  "tika-vin08t6:4_4": "āpattiyevā”ti. “Paribhogakāle pucchitvā paribhuñjissāmīti vā gahetvā pucchitvāva",
  "tika-vin08t6:4_5": "paribhuñjitabba”nti vacanato akappiyamaṁsaṁ ajānitvā paṭiggaṇhantassa paṭiggahaṇe",
  "tika-vin08t6:4_6": "anāpatti siddhā. Ajānitvā paribhuñjantasseva hi āpatti vuttā. Vattanti vadantīti",
  "tika-vin08t6:4_7": "iminā āpatti natthīti dasseti.",
  "tika-vin08t6:5": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t6:6": "Macchamaṁsavinicchayakathālaṅkāro nāma",
  "tika-vin08t6:7": "Chaṭṭho paricchedo."
}