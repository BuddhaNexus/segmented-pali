{
  "atk-s0507a1:0": "1. Uragavaggo",
  "atk-s0507a1:1": "1. Khettūpamapetavatthuvaṇṇanā",
  "atk-s0507a1:2_0": "Taṁ panetaṁ vatthuṁ bhagavā rājagahe viharanto veḷuvane kalandakanivāpe aññataraṁ",
  "atk-s0507a1:2_1": "seṭṭhiputtapetaṁ ārabbha kathesi. Rājagahe kira aññataro aḍḍho mahaddhano mahābhogo",
  "atk-s0507a1:2_2": "pahūtavittūpakaraṇo anekakoṭidhanasannicayo seṭṭhi ahosi. Tassa mahādhanasampannatāya",
  "atk-s0507a1:2_3": "‘‘mahādhanaseṭṭhi’’tveva samaññā ahosi. Ekova putto ahosi, piyo manāpo. Tasmiṁ viññutaṁ",
  "atk-s0507a1:2_4": "patte mātāpitaro evaṁ cintesuṁ – ‘‘amhākaṁ puttassa divase divase sahassaṁ sahassaṁ",
  "atk-s0507a1:2_5": "paribbayaṁ karontassa vassasatenāpi ayaṁ dhanasannicayo parikkhayaṁ na gamissati,",
  "atk-s0507a1:2_6": "kiṁ imassa sippuggahaṇaparissamena, akilantakāyacitto yathāsukhaṁ bhoge paribhuñjatū’’ti",
  "atk-s0507a1:2_7": "sippaṁ na sikkhāpesuṁ. Vayappatte pana kularūpayobbanavilāsasampannaṁ kāmābhimukhaṁ",
  "atk-s0507a1:2_8": "dhammasaññāvimukhaṁ kaññaṁ ānesuṁ. So tāya saddhiṁ abhiramanto dhamme cittamattampi",
  "atk-s0507a1:2_9": "anuppādetvā, samaṇabrāhmaṇagurujanesu anādaro hutvā, dhuttajanaparivuto rajjamāno",
  "atk-s0507a1:2_10": "pañcakāmaguṇe rato giddho mohena andho hutvā kālaṁ vītināmetvā, mātāpitūsu kālakatesu",
  "atk-s0507a1:2_11": "naṭanāṭakagāyakādīnaṁ yathicchitaṁ dento dhanaṁ vināsetvā nacirasseva pārijuññappatto",
  "atk-s0507a1:2_12": "hutvā, iṇaṁ gahetvā jīvikaṁ kappento puna iṇampi alabhitvā iṇāyikehi codiyamāno tesaṁ",
  "atk-s0507a1:2_13": "attano khettavatthugharādīni datvā, kapālahattho bhikkhaṁ caritvā bhuñjanto tasmiṁyeva",
  "atk-s0507a1:2_14": "nagare anāthasālāyaṁ vasati.",
  "atk-s0507a1:3_0": "Atha naṁ ekadivasaṁ corā samāgatā evamāhaṁsu – ‘‘ambho purisa, kiṁ tuyhaṁ iminā dujjīvitena,",
  "atk-s0507a1:3_1": "taruṇo tvamasi thāmajavabalasampanno, kasmā hatthapādavikalo viya acchasi? Ehi amhehi",
  "atk-s0507a1:3_2": "saha corikāya paresaṁ santakaṁ gahetvā sukhena jīvikaṁ kappehī’’ti. So ‘‘nāhaṁ corikaṁ",
  "atk-s0507a1:3_3": "kātuṁ jānāmī’’ti āha. Corā ‘‘mayaṁ taṁ sikkhāpema, kevalaṁ tvaṁ amhākaṁ vacanaṁ karohī’’ti",
  "atk-s0507a1:3_4": "āhaṁsu. So ‘‘sādhū’’ti sampaṭicchitvā tehi saddhiṁ agamāsi. Atha te corā tassa hatthe",
  "atk-s0507a1:3_5": "mahantaṁ muggaraṁ datvā sandhiṁ chinditvā gharaṁ pavisanto taṁ sandhimukhe ṭhapetvā",
  "atk-s0507a1:3_6": "āhaṁsu – ‘‘sace idha añño koci āgacchati, taṁ iminā muggarena paharitvā ekappahāreneva",
  "atk-s0507a1:3_7": "mārehī’’ti. So andhabālo hitāhitaṁ ajānanto paresaṁ āgamanameva olokento tattha aṭṭhāsi",
  "atk-s0507a1:3_8": ". Corā pana gharaṁ pavisitvā gayhūpagaṁ bhaṇḍaṁ gahetvā gharamanussehi ñātamattāva",
  "atk-s0507a1:3_9": "ito cito ca palāyiṁsu. Gharamanussā uṭṭhahitvā sīghaṁ sīghaṁ dhāvantā ito cito ca",
  "atk-s0507a1:3_10": "olokentā taṁ purisaṁ sandhidvāre ṭhitaṁ disvā ‘‘hare duṭṭhacorā’’ti gahetvā hatthapāde",
  "atk-s0507a1:3_11": "muggarādīhi pothetvā rañño dassesuṁ – ‘‘ayaṁ, deva, coro sandhisukhe gahito’’ti.",
  "atk-s0507a1:3_12": "Rājā ‘‘imassa sīsaṁ chindāpehī’’ti nagaraguttikaṁ āṇāpesi. ‘‘Sādhu, devā’’ti nagaraguttiko",
  "atk-s0507a1:3_13": "taṁ gāhāpetvā pacchābāhaṁ gāḷhabandhanaṁ bandhāpetvā rattavaṇṇaviraḷamālābandhakaṇṭhaṁ",
  "atk-s0507a1:3_14": "iṭṭhakacuṇṇamakkhitasīsaṁ vajjhapahaṭabheridesitamaggaṁ rathikāya rathikaṁ siṅghāṭakena",
  "atk-s0507a1:3_15": "siṅghāṭakaṁ vicarāpetvā kasāhi tāḷento āghātanābhimukhaṁ neti. ‘‘Ayaṁ imasmiṁ nagare",
  "atk-s0507a1:3_16": "vilumpamānakacoro gahito’’ti kolāhalaṁ ahosi.",
  "atk-s0507a1:4_0": "Tena ca samayena tasmiṁ nagare sulasā nāma nagarasobhinī pāsāde ṭhitā vātapānantarena",
  "atk-s0507a1:4_1": "olokentī taṁ tathā nīyamānaṁ disvā pubbe tena kataparicayā ‘‘ayaṁ puriso imasmiṁyeva",
  "atk-s0507a1:4_2": "nagare mahatiṁ sampattiṁ anubhavitvā idāni evarūpaṁ anatthaṁ anayabyasanaṁ patto’’ti",
  "atk-s0507a1:4_3": "tassa kāruññaṁ uppādetvā cattāro modake pānīyañca pesesi. Nagaraguttikassa ca ārocāpesi",
  "atk-s0507a1:4_4": "– ‘‘tāva ayyo āgametu, yāvāyaṁ puriso ime modake khāditvā pānīyaṁ pivissatī’’ti.",
  "atk-s0507a1:5_0": "Athetasmiṁ antare āyasmā mahāmoggallāno dibbena cakkhunā olokento tassa byasanappattiṁ",
  "atk-s0507a1:5_1": "disvā karuṇāya sañcoditamānaso – ‘‘ayaṁ puriso akatapuñño katapāpo, tenāyaṁ niraye",
  "atk-s0507a1:5_2": "nibbattissati, mayi pana gate modake ca pānīyañca datvā bhummadevesu uppajjissati,",
  "atk-s0507a1:5_3": "yaṁnūnāhaṁ imassa avassayo bhaveyya’’nti cintetvā pānīyamodakesu upanīyamānesu tassa",
  "atk-s0507a1:5_4": "purisassa purato pāturahosi. So theraṁ disvā pasannamānaso ‘‘kiṁ me idāneva imehi",
  "atk-s0507a1:5_5": "māriyamānassa modakehi khāditehi, idaṁ pana paralokaṁ gacchantassa pātheyyaṁ bhavissatī’’ti",
  "atk-s0507a1:5_6": "cintetvā modake ca pānīyañca therassa dāpesi. Thero tassa pasādasaṁvaḍḍhanatthaṁ",
  "atk-s0507a1:5_7": "tassa passantasseva tathārūpe ṭhāne nisīditvā modake paribhuñjitvā pānīyañca pivitvā",
  "atk-s0507a1:5_8": "uṭṭhāyāsanā pakkāmi. So pana puriso coraghātakehi āghātanaṁ netvā sīsacchedaṁ pāpito",
  "atk-s0507a1:5_9": "anuttare puññakkhette mahāmoggallānatthere katena puññena uḷāre devaloke nibbattanārahopi",
  "atk-s0507a1:5_10": "yasmā ‘‘sulasaṁ āgamma mayā ayaṁ deyyadhammo laddho’’ti sulasāya gatena sinehena",
  "atk-s0507a1:5_11": "maraṇakāle cittaṁ upakkiliṭṭhaṁ ahosi. Tasmā hīnakāyaṁ upapajjanto pabbatagahanasambhūte",
  "atk-s0507a1:5_12": "sandacchāye mahānigrodharukkhe rukkhadevatā hutvā nibbatti.",
  "atk-s0507a1:6_0": "So kira sace paṭhamavaye kulavaṁsaṭṭhapane ussukkaṁ akarissa, tasmiṁyeva nagare seṭṭhīnaṁ",
  "atk-s0507a1:6_1": "aggo abhavissa, majjhimavaye majjhimo, pacchimavaye pacchimo. Sace pana paṭhamavaye",
  "atk-s0507a1:6_2": "pabbajito abhavissa, arahā abhavissa, majjhimavaye sakadāgāmī anāgāmī vā abhavissa,",
  "atk-s0507a1:6_3": "pacchimavaye sotāpanno abhavissa. Pāpamittasaṁsaggena pana itthidhutto surādhutto",
  "atk-s0507a1:6_4": "duccaritanirato anādariko hutvā anukkamena sabbasampattito parihāyitvā mahābyasanaṁ pattoti vadanti.",
  "atk-s0507a1:7_0": "Atha so aparena samayena sulasaṁ uyyānagataṁ disvā sañjātakāmarāgo andhakāraṁ māpetvā",
  "atk-s0507a1:7_1": "taṁ attano bhavanaṁ netvā sattāhaṁ tāya saddhiṁ saṁvāsaṁ kappesi, attānañcassā ārocesi.",
  "atk-s0507a1:7_2": "Tassā mātā taṁ apassantī rodamānā ito cito ca paribbhamati. Taṁ disvā mahājano ‘‘ayyo",
  "atk-s0507a1:7_3": "mahāmoggallāno mahiddhiko mahānubhāvo tassā gatiṁ jāneyya, taṁ upasaṅkamitvā puccheyyāsī’’ti",
  "atk-s0507a1:7_4": "āha. Sā ‘‘sādhu ayyo’’ti theraṁ upasaṅkamitvā tamatthaṁ pucchi. Thero ‘‘ito sattame",
  "atk-s0507a1:7_5": "divase veḷuvanamahāvihāre bhagavati dhammaṁ desente parisapariyante passissasī’’ti",
  "atk-s0507a1:7_6": "āha. Atha sulasā taṁ devaputtaṁ avoca – ‘‘ayuttaṁ mayhaṁ tava bhavane vasantiyā,",
  "atk-s0507a1:7_7": "ajja sattamo divaso, mama mātā maṁ apassantī paridevasokasamāpannā bhavissati, sādhu",
  "atk-s0507a1:7_8": "maṁ, deva, tattheva nehī’’ti. So taṁ netvā veḷuvane bhagavati dhammaṁ desente parisapariyante",
  "atk-s0507a1:7_9": "ṭhapentvā adissamānarūpo aṭṭhāsi.",
  "atk-s0507a1:8_0": "Tato mahājano sulasaṁ disvā evamāha – ‘‘amma sulase, tvaṁ ettakaṁ divasaṁ kuhiṁ gatā?",
  "atk-s0507a1:8_1": "Tava mātā tvaṁ apassantī paridevasokasamāpannā ummādappattā viya jātā’’ti. Sā taṁ",
  "atk-s0507a1:8_2": "pavattiṁ mahājanassa ācikkhi. Mahājanena ca ‘‘kathaṁ so puriso tathāpāpapasuto akatakusalo",
  "atk-s0507a1:8_3": "devūpapattiṁ paṭilabhatī’’ti vutte sulasā ‘‘mayā dāpite modake pānīyañca ayyassa",
  "atk-s0507a1:8_4": "mahāmoggallānattherassa datvā tena puññena devūpapattiṁ paṭilabhatī’’ti āha. Taṁ",
  "atk-s0507a1:8_5": "sutvā mahājano acchariyabbhutacittajāto ahosi – ‘‘arahanto nāma anuttaraṁ puññakkhettaṁ",
  "atk-s0507a1:8_6": "lokassa, yesu appakopi kato kāro sattānaṁ devūpapattiṁ āvahatī’’ti uḷāraṁ pītisomanassaṁ",
  "atk-s0507a1:8_7": "paṭisaṁvedesi. Bhikkhū tamatthaṁ bhagavato ārocesuṁ. Tato bhagavā imissā aṭṭhuppattiyā –",
  "atk-s0507a1:9": "1.",
  "atk-s0507a1:10": " ‘‘Khettūpamā arahanto, dāyakā kassakūpamā;",
  "atk-s0507a1:11": "Bījūpamaṁ deyyadhammaṁ, etto nibbattate phalaṁ.",
  "atk-s0507a1:12": "2.",
  "atk-s0507a1:13": " ‘‘Etaṁ bījaṁ kasī khettaṁ, petānaṁ dāyakassa ca;",
  "atk-s0507a1:14": "Taṁ petā paribhuñjanti, dātā puññena vaḍḍhati.",
  "atk-s0507a1:15": "3.",
  "atk-s0507a1:16": " ‘‘Idheva kusalaṁ katvā, pete ca paṭipūjiya;",
  "atk-s0507a1:17": "Saggañca kamatiṭṭhānaṁ, kammaṁ katvāna bhaddaka’’nti. – imā gāthā abhāsi;",
  "atk-s0507a1:18_0": "1. Tattha khettūpamāti khittaṁ vuttaṁ bījaṁ tāyati mahapphalabhāvakaraṇena rakkhatīti",
  "atk-s0507a1:18_1": "khettaṁ, sālibījādīnaṁ viruhanaṭṭhānaṁ. Taṁ upamā etesanti khettūpamā, kedārasadisāti",
  "atk-s0507a1:18_2": "attho. Arahantoti khīṇāsavā. Te hi kilesārīnaṁ saṁsāracakkassa arānañca hatattā,",
  "atk-s0507a1:18_3": "tato eva ārakattā, paccayādīnaṁ arahattā, pāpakaraṇe rahābhāvā ca ‘‘arahanto’’ti",
  "atk-s0507a1:18_4": "vuccanti. Tattha yathā khetañhi tiṇādidosarahitaṁ svābhisaṅkhatabījamhi vutte utusalilādipaccayantarūpetaṁ",
  "atk-s0507a1:18_5": "kassakassa mahapphalaṁ hoti, evaṁ khīṇāsavasantāno lobhādidosarahito svābhisaṅkhate",
  "atk-s0507a1:18_6": "deyyadhammabīje vutte kālādipaccayantarasahito dāyakassa mahapphalo hoti. Tenāha",
  "atk-s0507a1:18_7": "bhagavā ‘‘khettūpamā arahanto’’ti. Ukkaṭṭhaniddeso ayaṁ tassa sekhādīnampi khettabhāvāpaṭikkhepato.",
  "atk-s0507a1:19_0": "Dāyakāti cīvarādīnaṁ paccayānaṁ dātāro pariccajanakā, tesaṁ pariccāgena attano santāne",
  "atk-s0507a1:19_1": "lobhādīnaṁ pariccajanakā chedanakā, tato vā attano santānassa sodhakā, rakkhakā cāti",
  "atk-s0507a1:19_2": "attho. Kassakūpamāti kassakasadisā. Yathā kassako sālikhettādīni kasitvā yathākālañca",
  "atk-s0507a1:19_3": "vuttudakadānanīharaṇanidhānarakkhaṇādīhi appamajjanto uḷāraṁ vipulañca sassaphalaṁ",
  "atk-s0507a1:19_4": "paṭilabhati, evaṁ dāyakopi arahantesu deyyadhammapariccāgena pāricariyāya ca appamajjanto",
  "atk-s0507a1:19_5": "uḷāraṁ vipulañca dānaphalaṁ paṭilabhati. Tena vuttaṁ ‘‘dāyakā kassakūpamā’’ti.",
  "atk-s0507a1:20_0": "Bījūpamaṁ deyyadhammanti liṅgavipallāsena vuttaṁ, bījasadiso deyyadhammoti attho.",
  "atk-s0507a1:20_1": "Annapānādikassa hi dasavidhassa dātabbavatthuno etaṁ nāmaṁ. Etto nibbattate phalanti",
  "atk-s0507a1:20_2": "etasmā dāyakapaṭiggāhakadeyyadhammapariccāgato dānaphalaṁ nibbattati ceva uppajjati",
  "atk-s0507a1:20_3": "ca, ciratarapabandhavasena pavattati cāti attho. Ettha ca yasmā pariccāgacetanābhisaṅkhatassa",
  "atk-s0507a1:20_4": "annapānādivatthuno bhāvo, na itarassa, tasmā ‘‘bījūpamaṁ deyyadhamma’’nti deyyadhammaggahaṇaṁ",
  "atk-s0507a1:20_5": "kataṁ. Tena deyyadhammāpadesena deyyadhammavatthuvisayāya pariccāgacetanāyayeva bījabhāvo",
  "atk-s0507a1:20_6": "daṭṭhabbo. Sā hi paṭisandhiādippabhedassa tassa nissayārammaṇappabhedassa ca phalassa",
  "atk-s0507a1:20_7": "nipphādikā, na deyyadhammoti.",
  "atk-s0507a1:21_0": "2.Etaṁ bījaṁ kasī khettanti yathāvuttaṁ bījaṁ, yathāvuttañca khettaṁ, tassa bījassa",
  "atk-s0507a1:21_1": "tasmiṁ khette vapanapayogasaṅkhātā kasi cāti attho. Etaṁ tayaṁ kesaṁ icchitabbanti",
  "atk-s0507a1:21_2": "āha ‘‘petānaṁ dāyakassa cā’’ti. Yadi dāyako pete uddissa dānaṁ deti, petānañca dāyakassa",
  "atk-s0507a1:21_3": "ca, yadi na pete uddissa dānaṁ deti, dāyakasseva etaṁ bījaṁ esā kasi etaṁ khettaṁ",
  "atk-s0507a1:21_4": "upakārāya hotīti adhippāyo. Idāni taṁ upakāraṁ dassetuṁ ‘‘taṁ petā paribhuñjanti,",
  "atk-s0507a1:21_5": "dātā puññena vaḍḍhatī’’ti vuttaṁ. Tattha taṁ petā paribhuñjantīti dāyakena pete uddissa",
  "atk-s0507a1:21_6": "dāne dinne yathāvuttakhettakasibījasampattiyā anumodanāya ca yaṁ petānaṁ upakappati,",
  "atk-s0507a1:21_7": "taṁ dānaphalaṁ petā paribhuñjanti. Dātā puññena vaḍḍhatīti dātā pana attano dānamayapuññanimittaṁ",
  "atk-s0507a1:21_8": "devamanussesu bhogasampattiādinā puññaphalena abhivaḍḍhati. Puññaphalampi hi ‘‘kusalānaṁ,",
  "atk-s0507a1:21_9": "bhikkhave, dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni. 3.80) puññanti vuccati.",
  "atk-s0507a1:22_0": "3.Idheva kusalaṁ katvāti anavajjasukhavipākaṭṭhena kusalaṁ petānaṁ uddisanavasena",
  "atk-s0507a1:22_1": "dānamayaṁ puññaṁ upacinitvā idheva imasmiṁyeva attabhāve. Pete ca paṭipūjiyāti pete",
  "atk-s0507a1:22_2": "uddissa dānena sammānetvā anubhuyyamānadukkhato te mocetvā. Pete hi uddissa diyyamānaṁ",
  "atk-s0507a1:22_3": "dānaṁ tesaṁ pūjā nāma hoti. Tenāha – ‘‘amhākañca katā pūjā’’ti (pe. va. 18), ‘‘petānaṁ",
  "atk-s0507a1:22_4": "pūjā ca katā uḷārā’’ti (pe. va. 25) ca. ‘‘Pete cā’’ti ca-saddena ‘‘piyo ca hoti manāpo,",
  "atk-s0507a1:22_5": "abhigamanīyo ca hoti vissāsanīyo, bhāvanīyo ca hoti garukātabbo, pāsaṁso ca hoti",
  "atk-s0507a1:22_6": "kittanīyo viññūna’’nti evamādike diṭṭhadhammike dānānisaṁse saṅgaṇhāti. Saggañca",
  "atk-s0507a1:22_7": "kamati ṭhānaṁ, kammaṁ katvāna bhaddakanti kalyāṇaṁ kusalakammaṁ katvā dibbehi āyuādīhi",
  "atk-s0507a1:22_8": "dasahi ṭhānehi suṭṭhu aggattā ‘‘sagga’’nti laddhanāmaṁ katapuññānaṁ nibbattanaṭṭhānaṁ",
  "atk-s0507a1:22_9": "devalokaṁ kamati upapajjanavasena upagacchati.",
  "atk-s0507a1:23_0": "Ettha ca ‘‘kusalaṁ katvā’’ti vatvā puna ‘‘kammaṁ katvāna bhaddaka’’nti vacanaṁ ‘‘deyyadhammapariccāgo",
  "atk-s0507a1:23_1": "viya pattidānavasena dānadhammapariccāgopi dānamayakusalakammamevā’’ti dassanatthanti",
  "atk-s0507a1:23_2": "daṭṭhabbaṁ. Keci panettha ‘‘petāti arahanto adhippetā’’ti vadanti, taṁ tesaṁ matimattaṁ",
  "atk-s0507a1:23_3": "‘‘petā’’ti khīṇāsavānaṁ āgataṭṭhānasseva abhāvato, bījādibhāvassa ca dāyakassa viya",
  "atk-s0507a1:23_4": "tesaṁ ayujjamānattā, petayonikānaṁ yujjamānattā ca. Desanāpariyosāne devaputtaṁ sulasañca",
  "atk-s0507a1:23_5": "ādiṁ katvā caturāsītiyā pāṇasahassānaṁ dhammābhisamayo ahosīti.",
  "atk-s0507a1:24": "Khettūpamapetavatthuvaṇṇanā niṭṭhitā.",
  "atk-s0507a1:25": "2. Sūkaramukhapetavatthuvaṇṇanā",
  "atk-s0507a1:26_0": "Kāyo te sabbasovaṇṇoti idaṁ satthari rājagahaṁ upanissāya veḷuvane kalandakanivāpe",
  "atk-s0507a1:26_1": "viharante añññātaraṁ sūkaramukhapetaṁ ārabbha vuttaṁ. Atīte kira kassapassa bhagavato",
  "atk-s0507a1:26_2": "sāsane eko bhikkhu kāyena saññato ahosi, vācāya asaññato, bhikkhū akkosati paribhāsati.",
  "atk-s0507a1:26_3": "So kālaṁ katvā niraye nibbatto, ekaṁ buddhantaraṁ tattha paccitvā tato cavitvā imasmiṁ",
  "atk-s0507a1:26_4": "buddhuppāde rājagahasamīpe gijjhakūṭapabbatapāde tasseva kammassa vipākāvasesena",
  "atk-s0507a1:26_5": "khuppipāsābhibhūto peto hutvā nibbatti. Tassa kāyo suvaṇṇavaṇṇo ahosi, mukhaṁ sūkaramukhasadisaṁ.",
  "atk-s0507a1:26_6": "Athāyasmā nārado gijjhakūṭe pabbate vasanto pātova sarīrapaṭijagganaṁ katvā pattacīvaramādāya",
  "atk-s0507a1:26_7": "rājagahaṁ piṇḍāya gacchanto antarāmagge taṁ petaṁ disvā tena katakammaṁ pucchanto –",
  "atk-s0507a1:27": "4.",
  "atk-s0507a1:28": " ‘‘Kāyo te sabbasovaṇṇo, sabbā obhāsate disā;",
  "atk-s0507a1:29": "Mukhaṁ te sūkarasseva, kiṁ kammamakarī pure’’ti. –",
  "atk-s0507a1:30_0": "Gāthamāha. Tattha kāyo te sabbasovaṇṇoti tava kāyo deho sabbo suvaṇṇavaṇṇo uttattakanakasannibho.",
  "atk-s0507a1:30_1": "Sabbā obhāsate disāti tassa pabhāya sabbāpi disā samantanto obhāsati vijjotati. Obhāsateti",
  "atk-s0507a1:30_2": "vā antogadhahotuatthamidaṁ padanti ‘‘te kāyo sabbasovaṇṇo sabbā disā obhāseti vijjotetī’’ti",
  "atk-s0507a1:30_3": "attho daṭṭhabbo. Mukhaṁte sūkarassevāti mukhaṁ pana te sūkarassa viya, sūkaramukhasadisaṁ",
  "atk-s0507a1:30_4": "tava mukhanti attho. Kiṁ kammamakarī pureti ‘‘tvaṁ pubbe atītajātiyaṁ kīdisaṁ kammaṁ akāsī’’ti pucchati.",
  "atk-s0507a1:31": "Evaṁ therena so peto katakammaṁ puṭṭho gāthāya vissajjento –",
  "atk-s0507a1:32": "5.",
  "atk-s0507a1:33": " ‘‘Kāyena saññato āsiṁ, vācāyāsimasaññato;",
  "atk-s0507a1:34": "Tena metādiso vaṇṇo, yathā passasi nāradā’’ti. –",
  "atk-s0507a1:35_0": "Āha . Tattha kāyena saññato āsinti kāyikena saṁyamena saṁyato kāyadvārikena saṁvarena",
  "atk-s0507a1:35_1": "saṁvuto ahosiṁ. Vācāyāsimasaññatoti vācāya asaññato vācasikena asaṁvarena samannāgato",
  "atk-s0507a1:35_2": "ahosiṁ. Tenāti tena ubhayena saṁyamena asaṁyamena ca. Meti mayhaṁ. Etādiso vaṇṇoti",
  "atk-s0507a1:35_3": "ediso. Yathā tvaṁ, nārada, paccakkhato passasi, evarūpo, kāyena manussasaṇṭhāno suvaṇṇavaṇṇo,",
  "atk-s0507a1:35_4": "mukhena sūkarasadiso āsinti yojanā. Vaṇṇasaddo hi idha chaviyaṁ saṇṭhāne ca daṭṭhabbo.",
  "atk-s0507a1:36": "Evaṁ peto therena pucchito tamatthaṁ vissajjetvā tameva kāraṇaṁ katvā therassa ovādaṁ dento –",
  "atk-s0507a1:37": "6.",
  "atk-s0507a1:38": " ‘‘Taṁ tyāhaṁ nārada brūmi, sāmaṁ diṭṭhamidaṁ tayā;",
  "atk-s0507a1:39": "Mākāsi mukhasā pāpaṁ, mā kho sūkaramukho ahū’’ti. –",
  "atk-s0507a1:40_0": "Gāthamāha. Tattha tanti tasmā. Tyāhanti te ahaṁ. Nāradāti theraṁ ālapati. Brūmīti",
  "atk-s0507a1:40_1": "kathemi. Sāmanti sayameva. Idanti attano sarīraṁ sandhāya vadati. Ayañhettha attho",
  "atk-s0507a1:40_2": "– yasmā, bhante nārada, idaṁ mama sarīraṁ galato paṭṭhāya heṭṭhā manussasaṇṭhānaṁ,",
  "atk-s0507a1:40_3": "upari sūkarasaṇṭhānaṁ, tayā paccakkhatova diṭṭhaṁ, tasmā te ahaṁ ovādavasena vadāmīti.",
  "atk-s0507a1:40_4": "Kinti ceti āha ‘‘mākāsi mukhasā pāpaṁ, mā kho sūkaramukho ahū’’ti. Tattha māti paṭisedhe",
  "atk-s0507a1:40_5": "nipāto. Mukhasāti mukhena. Khoti avadhāraṇe, vācāya pāpakammaṁ mākāsi mā karohi.",
  "atk-s0507a1:40_6": "Mākho sūkaramukho ahūti ahaṁ viya sūkaramukho mā ahosiyeva. Sace pana tvaṁ mukharo",
  "atk-s0507a1:40_7": "hutvā vācāya pāpaṁ kareyyāsi, ekaṁsena sūkaramukho bhaveyyāsi, tasmā mākāsi mukhasā",
  "atk-s0507a1:40_8": "pāpanti phalapaṭisedhanamukhenapi hetumeva paṭisedheti.",
  "atk-s0507a1:41_0": "Athāyasmā nārado rājagahe piṇḍāya caritvā pacchābhattaṁ piṇḍapātapaṭikkanto catuparisamajjhe",
  "atk-s0507a1:41_1": "nisinnassa satthuno tamatthaṁ ārocesi. Satthā, ‘‘nārada, pubbeva mayā so sattho diṭṭho’’ti",
  "atk-s0507a1:41_2": "vatvā anekākāravokāraṁ vacīduccaritasannissitaṁ ādīnavaṁ, vacīsucaritapaṭisaṁyuttañca",
  "atk-s0507a1:41_3": "ānisaṁsaṁ pakāsento dhammaṁ desesi. Sā desanā sampattaparisāya sātthikā ahosīti.",
  "atk-s0507a1:42": "Sūkaramukhapetavatthuvaṇṇanā niṭṭhitā.",
  "atk-s0507a1:43": "3. Pūtimukhapetavatthuvaṇṇanā",
  "atk-s0507a1:44_0": "Dibbaṁsubhaṁ dhāresi vaṇṇadhātunti idaṁ satthari veḷuvane viharante kalandakanivāpe",
  "atk-s0507a1:44_1": "aññataraṁ pūtimukhapetaṁ ārabbha vuttaṁ. Atīte kira kassapassa bhagavato kāle dve",
  "atk-s0507a1:44_2": "kulaputtā tassa sāsane pabbajitvā sīlācārasampannā sallekhavuttino aññatarasmiṁ gāmakāvāse",
  "atk-s0507a1:44_3": "samaggavāsaṁ vasiṁsu. Atha aññataro pāpajjhāsayo pesuññābhirato bhikkhu tesaṁ vasanaṭṭhānaṁ",
  "atk-s0507a1:44_4": "upagañchi. Therā tena saddhiṁ paṭisanthāraṁ katvā vasanaṭṭhānaṁ datvā dutiyadivase",
  "atk-s0507a1:44_5": "taṁ gahetvā gāmaṁ piṇḍāya pavisiṁsu. Manussā te disvā tesu theresu ativiya paramanipaccakāraṁ",
  "atk-s0507a1:44_6": "katvā yāgubhattādīhi paṭimānesuṁ. So vihāraṁ pavisitvā cintesi – ‘‘sundaro vatāyaṁ",
  "atk-s0507a1:44_7": "gocaragāmo, manussā ca saddhā pasannā, paṇītapaṇītaṁ piṇḍapātaṁ denti, ayañca vihāro",
  "atk-s0507a1:44_8": "chāyūdakasampanno, sakkā me idha sukhena vasituṁ. Imesu pana bhikkhūsu idha vasantesu",
  "atk-s0507a1:44_9": "mayhaṁ phāsuvihāro na bhavissati, antevāsikavāso viya bhavissati. Handāhaṁ ime aññamaññaṁ",
  "atk-s0507a1:44_10": "bhinditvā yathā na puna idha vasissanti, tathā karissāmī’’ti.",
  "atk-s0507a1:45_0": "Athekadivasaṁ mahāthere dvinnampi ovādaṁ datvā attano vasanaṭṭhānaṁ paviṭṭhe pesuṇiko",
  "atk-s0507a1:45_1": "bhikkhu thokaṁ kālaṁ vītināmetvā mahātheraṁ upasaṅkamitvā vanditvā therena ‘‘kiṁ,",
  "atk-s0507a1:45_2": "āvuso, vikāle āgatosī’’ti ca vutte, ‘‘āma, bhante kiñci vattabbaṁ atthī’’ti vatvā",
  "atk-s0507a1:45_3": "‘‘kathehi, āvuso’’ti therena anuññāto āha – ‘‘eso, bhante, tumhākaṁ sahāyakatthero",
  "atk-s0507a1:45_4": "sammukhā mitto viya attānaṁ dassetvā parammukhā sapatto viya upavadatī’’ti. ‘‘Kiṁ",
  "atk-s0507a1:45_5": "kathetī’’ti pucchito ‘‘suṇātha, bhante, ‘eso mahāthero saṭho māyāvī kuhako micchājīvena",
  "atk-s0507a1:45_6": "jīvikaṁ kappetī’ti tumhākaṁ aguṇaṁ kathetī’’ti āha. ‘‘Mā, āvuso, evaṁ bhaṇi, na so",
  "atk-s0507a1:45_7": "bhikkhu evaṁ maṁ upavadissati, gihikālato paṭṭhāya mama sabhāvaṁ jānāti ‘pesalo kalyāṇasīlo’’’ti.",
  "atk-s0507a1:45_8": "‘‘Sace, bhante, tumhe attano visuddhacittatāya evaṁ cintetha, taṁ tumhākaṁyeva anucchavikaṁ,",
  "atk-s0507a1:45_9": "mayhaṁ pana tena saddhiṁ veraṁ natthi, kasmā ahaṁ tena avuttaṁ ‘vutta’nti vadāmi.",
  "atk-s0507a1:45_10": "Hotu, kālantarena sayameva jānissathā’’ti āha. Theropi puthujjanabhāvadosena dveḷhakacitto",
  "atk-s0507a1:45_11": "‘‘evampi siyā’’ti sāsaṅkahadayo hutvā thokaṁ sithilavissāso ahosi. So bālo paṭhamaṁ",
  "atk-s0507a1:45_12": "mahātheraṁ paribhinditvā itarampi thenaṁ vuttanayeneva paribhindi. Atha te ubhopi",
  "atk-s0507a1:45_13": "therā dutiyadivase aññamaññaṁ anālapitvā pattacīvaramādāya gāme piṇḍāya caritvā piṇḍapātamādāya",
  "atk-s0507a1:45_14": "attano vasanaṭṭhāneyeva paribhuñjitvā sāmīcimattampi akatvā taṁ divasaṁ tattheva",
  "atk-s0507a1:45_15": "vasitvā vibhātāya ca rattiyā aññamaññaṁ anārocetvāva yathāphāsukaṭṭhānaṁ agamaṁsu.",
  "atk-s0507a1:46_0": "Pesuṇikaṁ pana bhikkhuṁ paripuṇṇamanorathaṁ gāmaṁ piṇḍāya paviṭṭhaṁ manussā disvā",
  "atk-s0507a1:46_1": "āhaṁsu – ‘‘bhante, therā kuhiṁ gatā’’ti? So āha – ‘‘sabbarattiṁ aññamaññaṁ kalahaṁ",
  "atk-s0507a1:46_2": "katvā mayā ‘mā kalahaṁ karotha, samaggā hotha, kalaho nāma anatthāvaho āyatidukkhuppādako",
  "atk-s0507a1:46_3": "akusalasaṁvattaniko, purimakāpi kalahena mahatā hitā paribhaṭṭhā’tiādīni vuccamānāpi",
  "atk-s0507a1:46_4": "mama vacanaṁ anādiyitvā pakkantā’’ti. Tato manussā ‘‘therā tāva gacchantu, tumhe",
  "atk-s0507a1:46_5": "pana amhākaṁ anukampāya idheva anukkaṇṭhitvā vasathā’’ti yāciṁsu. So ‘‘sādhū’’ti",
  "atk-s0507a1:46_6": "paṭissuṇitvā tattheva vasanto katipāhena cintesi – ‘‘mayā sīlavanto kalyāṇadhammā",
  "atk-s0507a1:46_7": "bhikkhū āvāsalobhena paribhinnā, bahuṁ vata mayā pāpakammaṁ pasuta’’nti balavavippaṭisārābhibhūto",
  "atk-s0507a1:46_8": "sokavegena gilāno hutvā nacireneva kālaṁ katvā avīcimhi nibbatti.",
  "atk-s0507a1:47_0": "Itare dve sahāyakattherā janapadacārikaṁ carantā aññatarasmiṁ āvāse samāgantvā aññamaññaṁ",
  "atk-s0507a1:47_1": "sammoditvā tena bhikkhunā vuttaṁ bhedavacanaṁ aññamaññassa ārocetvā tassa abhūtabhāvaṁ",
  "atk-s0507a1:47_2": "ñatvā samaggā hutvā anukkamena tameva āvāsaṁ paccāgamiṁsu. Manussā dve there disvā",
  "atk-s0507a1:47_3": "haṭṭhatuṭṭhā sañjātasomanassā hutvā catūhi paccayehi upaṭṭhahiṁsu. Therā ca tattheva",
  "atk-s0507a1:47_4": "vasantā sappāyaāhāralābhena samāhitacittā vipassanaṁ vaḍḍhetvā nacireneva arahattaṁ pāpuṇiṁsu.",
  "atk-s0507a1:48_0": "Pesuṇiko bhikkhu ekaṁ buddhantaraṁ niraye paccitvā imasmiṁ buddhuppāde rājagahassa",
  "atk-s0507a1:48_1": "avidūre pūtimukhapeto hutvā nibbatti. Tassa kāyo suvaṇṇavaṇṇo ahosi, mukhato pana",
  "atk-s0507a1:48_2": "puḷavakā nikkhamitvā ito cito ca mukhaṁ khādanti, tassa dūrampi okāsaṁ pharitvā duggandhaṁ",
  "atk-s0507a1:48_3": "vāyati. Athāyasmā nārado gijjhakūṭapabbatā orohanto taṁ disvā –",
  "atk-s0507a1:49": "7.",
  "atk-s0507a1:50": " ‘‘Dibbaṁ subhaṁ dhāresi vaṇṇadhātuṁ, vehāyasaṁ tiṭṭhasi antalikkhe;",
  "atk-s0507a1:51": "Mukhañca te kimayo pūtigandhaṁ, khādanti kiṁ kammamakāsi pubbe’’ti. –",
  "atk-s0507a1:52_0": "Imāya gāthāya katakammaṁ pucchi. Tattha dibbanti divi bhavaṁ devattabhāvapariyāpannaṁ.",
  "atk-s0507a1:52_1": "Idha pana dibbaṁ viyāti dibbaṁ. Subhanti sobhanaṁ, sundarabhāvaṁ vā. Vaṇṇadhātunti",
  "atk-s0507a1:52_2": "chavivaṇṇaṁ. Dhāresīti vahasi . Vehāyasaṁ tiṭṭhasi antalikkheti vehāyasasaññite antalikkhe",
  "atk-s0507a1:52_3": "tiṭṭhasi. Keci pana ‘‘vihāyasaṁ tiṭṭhasi antalikkhe’’ti pāṭhaṁ vatvā vihāyasaṁ obhāsento",
  "atk-s0507a1:52_4": "antalikkhe tiṭṭhasīti vacanasesena atthaṁ vadanti. Pūtigandhanti kuṇapagandhaṁ, duggandhanti",
  "atk-s0507a1:52_5": "attho. Kiṁ kammamakāsi pubbeti paramaduggandhaṁ te mukhaṁ kimayo khādanti, kāyo ca",
  "atk-s0507a1:52_6": "suvaṇṇavaṇṇo, kīdisaṁ nāma kammaṁ evarūpassa attabhāvassa kāraṇabhūtaṁ pubbe tvaṁ akāsīti pucchi.",
  "atk-s0507a1:53": "Evaṁ therena so peto attanā katakammaṁ puṭṭho tamatthaṁ vissajjento –",
  "atk-s0507a1:54": "8.",
  "atk-s0507a1:55": " ‘‘Samaṇo ahaṁ pāpotiduṭṭhavāco, tapassirūpo mukhasā asaññato;",
  "atk-s0507a1:56": "Laddhā ca me tamasā vaṇṇadhātu, mukhañca me pesuṇiyena pūtī’’ti. –",
  "atk-s0507a1:57_0": "Gāthamāha. Tattha samaṇo ahaṁ pāpoti ahaṁ lāmako samaṇo pāpabhikkhu ahosiṁ. Atiduṭṭhavācoti",
  "atk-s0507a1:57_1": "atiduṭṭhavacano, pare atikkamitvā laṅghitvā vattā, paresaṁ guṇaparidhaṁsakavacanoti",
  "atk-s0507a1:57_2": "attho. ‘‘Atidukkhavāco’’ti vā pāṭho, ativiya pharusavacano musāvādapesuññādivacīduccaritanirato.",
  "atk-s0507a1:57_3": "Tapassirūpoti samaṇapatirūpako. Mukhasāti mukhena. Laddhāti paṭiladdhā. Ca-kāro sampiṇḍanattho.",
  "atk-s0507a1:57_4": "Meti mayā. Tapasāti brahmacariyena. Pesuṇiyenāti pisuṇavācāya. Putīti pūtigandhaṁ.",
  "atk-s0507a1:58": "Evaṁ so peto attanā katakammaṁ ācikkhitvā idāni therassa ovādaṁ dento –",
  "atk-s0507a1:59": "9.",
  "atk-s0507a1:60": " ‘‘Tayidaṁ tayā nārada sāmaṁ diṭṭhaṁ,",
  "atk-s0507a1:61": "Anukampakā ye kusalā vadeyyuṁ;",
  "atk-s0507a1:62": "Mā pesuṇaṁ mā ca musā abhāṇi,",
  "atk-s0507a1:63": "Yakkho tuvaṁ hohisi kāmakāmī’’ti. –",
  "atk-s0507a1:64_0": "Osānagāthamāha. Tattha tayidanti taṁ idaṁ mama rūpaṁ. Anukampakā ye kusalā vadeyyunti",
  "atk-s0507a1:64_1": "ye anukampanasīlā kāruṇikā parahitapaṭipattiyaṁ kusalā nipuṇā buddhādayo yaṁ vadeyyuṁ,",
  "atk-s0507a1:64_2": "tadeva vadāmīti adhippāyo. Idāni taṁ ovādaṁ dassento ‘‘mā pesuṇaṁ mā ca musā abhāṇi,",
  "atk-s0507a1:64_3": "yakkho tuvaṁ hohisi kāmakāmī’’ti āha. Tassattho – pesuṇaṁ pisuṇavacanaṁ musā ca mā",
  "atk-s0507a1:64_4": "abhāṇi mā kathehi. Yadi hi tvaṁ musāvādaṁ pisuṇavācañca pahāya vācāya saññato bhaveyyāsi,",
  "atk-s0507a1:64_5": "yakkho vā devo vā devaññataro vā tvaṁ bhavissasi, kāmaṁ kāmitabbaṁ uḷāraṁ dibbasampattiṁ",
  "atk-s0507a1:64_6": "paṭilabhitvā tattha kāmanasīlo yathāsukhaṁ indriyānaṁ paricaraṇena abhiramaṇasīloti.",
  "atk-s0507a1:65_0": "Taṁ sutvā thero tato rājagahaṁ gantvā piṇḍāya caritvā pacchābhattaṁ piṇḍapātapaṭikkanto",
  "atk-s0507a1:65_1": "satthu tamatthaṁ ārocesi. Satthā taṁ aṭṭhuppattiṁ katvā dhammaṁ desesi. Sā desanā",
  "atk-s0507a1:65_2": "sampattaparisāya sātthikā ahosīti.",
  "atk-s0507a1:66": "Pūtimukhapetavatthuvaṇṇanā niṭṭhitā.",
  "atk-s0507a1:67": "4. Piṭṭhadhītalikapetavatthuvaṇṇanā",
  "atk-s0507a1:68_0": "Yaṁ kiñcārammaṇaṁ katvāti idaṁ satthā sāvatthiyaṁ jetavane viharanto anāthapiṇḍikassa",
  "atk-s0507a1:68_1": "gahapatino dānaṁ ārabbha kathesi. Anāthapiṇḍikassa kira gahapatino dhītu dhītāya",
  "atk-s0507a1:68_2": "dārikāya dhāti piṭṭhadhītalikaṁ adāsi ‘‘ayaṁ te dhītā, imaṁ gahetvā kīḷassū’’ti.",
  "atk-s0507a1:68_3": "Sā tattha dhītusaññaṁ uppādesi. Athassā ekadivasaṁ taṁ gahetvā kīḷantiyā pamādena",
  "atk-s0507a1:68_4": "patitvā bhijji. Tato dārikā ‘‘mama dhītā matā’’ti parodi. Taṁ rodantiṁ kocipi gehajano",
  "atk-s0507a1:68_5": "saññāpetuṁ nāsakkhi. Tasmiñca samaye satthā anāthapiṇḍikassa gahapatino gehe paññatte",
  "atk-s0507a1:68_6": "āsane nisinno hoti, mahāseṭṭhi ca bhagavato samīpe nisinno ahosi. Dhāti taṁ dārikaṁ",
  "atk-s0507a1:68_7": "gahetvā seṭṭhissa santikaṁ agamāsi. Seṭṭhi taṁ disvā ‘‘kissāyaṁ dārikā rodatī’’ti",
  "atk-s0507a1:68_8": "āha. Dhāti taṁ pavattiṁ seṭṭhissa ārocesi. Seṭṭhi taṁ dārikaṁ aṅke nisīdāpetvā ‘‘tava",
  "atk-s0507a1:68_9": "dhītudānaṁ dassāmī’’ti saññāpetvā satthu ārocesi – ‘‘bhante, mama nattudhītaraṁ piṭṭhadhītalikaṁ",
  "atk-s0507a1:68_10": "uddissa dānaṁ dātukāmo, taṁ me pañcahi bhikkhusatehi saddhiṁ svātanāya adhivāsethā’’ti.",
  "atk-s0507a1:68_11": "Adhivāsesi bhagavā tuṇhībhāvena.",
  "atk-s0507a1:69": "Atha bhagavā dutiyadivase pañcahi bhikkhusatehi saddhiṁ seṭṭhissa gharaṁ gantvā bhattakiccaṁ katvā anumodanaṁ karonto –",
  "atk-s0507a1:70": "10.",
  "atk-s0507a1:71": " ‘‘Yaṁ kiñcārammaṇaṁ katvā, dajjā dānaṁ amaccharī;",
  "atk-s0507a1:72": "Pubbapete ca ārabbha, atha vā vatthudevatā.",
  "atk-s0507a1:73": "11.",
  "atk-s0507a1:74": " ‘‘Cattāro ca mahārāje, lokapāle yasassine;",
  "atk-s0507a1:75": "Kuveraṁ dhataraṭṭhañca, virūpakkhaṁ virūḷhakaṁ;",
  "atk-s0507a1:76": "Te ceva pūjitā honti, dāyakā ca anipphalā.",
  "atk-s0507a1:77": "12.",
  "atk-s0507a1:78": " ‘‘Na hi ruṇṇaṁ vā soko vā, yā caññā paridevanā;",
  "atk-s0507a1:79": "Na taṁ petassa atthāya, evaṁ tiṭṭhanti ñātayo.",
  "atk-s0507a1:80": "13.",
  "atk-s0507a1:81": " ‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0507a1:82": "Dīgharattaṁ hitāyassa, ṭhānaso upakappatī’’ti. – imā gāthā abhāsi;",
  "atk-s0507a1:83_0": "10. Tattha yaṁ kiñcārammaṇaṁ katvāti maṅgalādīsu aññataraṁ yaṁ kiñci ārabbha uddissa.",
  "atk-s0507a1:83_1": "Dajjāti dadeyya. Amaccharīti attano sampattiyā parehi sādhāraṇabhāvāsahanalakkhaṇassa",
  "atk-s0507a1:83_2": "maccherassa abhāvato amaccharī, pariccāgasīlo macchariyalobhādicittamalaṁ dūrato",
  "atk-s0507a1:83_3": "katvā dānaṁ dadeyyāti adhippāyo. Pubbapete ca ārabbhāti pubbakepi pete uddissa. Vatthudevatāti",
  "atk-s0507a1:83_4": "gharavatthuādīsu adhivatthā devatā ārabbhāti yojanā. Atha vāti iminā aññepi devamanussādike",
  "atk-s0507a1:83_5": "ye keci ārabbha dānaṁ dadeyyāti dasseti.",
  "atk-s0507a1:84_0": "11. Tattha devesu tāva ekacce pākaṭe deve dassento ‘‘cattāro ca mahārāje’’ti vatvā",
  "atk-s0507a1:84_1": "puna te nāmato gaṇhanto ‘‘kuvera’’ntiādimāha. Tattha kuveranti vessavaṇaṁ. Dhataraṭṭhantiādīni",
  "atk-s0507a1:84_2": "sesānaṁ tiṇṇaṁ lokapālānaṁ nāmāni. Te ceva pūjitā hontīti te ca mahārājāno pubbapetavatthudevatāyo",
  "atk-s0507a1:84_3": "ca uddisanakiriyāya paṭimānikā honti. Dāyakā ca anipphalāti ye dānaṁ denti, te dāyakā",
  "atk-s0507a1:84_4": "ca paresaṁ uddisanamattena na nipphalā, attano dānaphalassa bhāgino eva honti.",
  "atk-s0507a1:85_0": "12. Idāni ‘‘ye attano ñātīnaṁ maraṇena rodanti paridevanti socanti, tesaṁ taṁ niratthakaṁ,",
  "atk-s0507a1:85_1": "attaparitāpanamattamevā’’ti dassetuṁ ‘‘na hi ruṇṇaṁ vā’’ti gāthamāha. Tattha ruṇṇanti",
  "atk-s0507a1:85_2": "ruditaṁ assumocanaṁ na hi kātabbanti vacanaseso. Sokoti socanaṁ cittasantāpo, antonijjhānanti",
  "atk-s0507a1:85_3": "attho. Yā caññā paridevanāti yā ca ruṇṇasokato aññā paridevanā, ‘‘kahaṁ ekaputtakā’’tiādivācāvippalāpo,",
  "atk-s0507a1:85_4": "sopi na kātabboti attho. Sabbattha vā-saddo vikappanattho . Na taṁ petassa atthāyāti",
  "atk-s0507a1:85_5": "yasmā ruṇṇaṁ vā soko vā paridevanā vāti sabbampi taṁ petassa kālakatassa atthāya",
  "atk-s0507a1:85_6": "upakārāya na hoti, tasmā na hi taṁ kātabbaṁ, tathāpi evaṁ tiṭṭhanti ñātayo aviddasunoti adhippāyo.",
  "atk-s0507a1:86_0": "13. Evaṁ ruṇṇādīnaṁ niratthakabhāvaṁ dassetvā idāni yā pubbapetādike ārabbha dāyakena",
  "atk-s0507a1:86_1": "saṅghassa dakkhiṇā dinnā, tassā sātthakabhāvaṁ dassento ‘‘ayañca kho dakkhiṇā’’ti",
  "atk-s0507a1:86_2": "gāthamāha. Tattha ayanti dāyakena taṁ dinnaṁ dānaṁ paccakkhato dassento vadati. Ca-saddo",
  "atk-s0507a1:86_3": "byatirekattho, tena yathā ruṇṇādi petassa na kassaci atthāya hoti, na evamayaṁ, ayaṁ",
  "atk-s0507a1:86_4": "pana dakkhiṇā dīgharattaṁ hitāyassa hotīti vakkhamānameva visesaṁ joteti. Khoti avadhāraṇe.",
  "atk-s0507a1:86_5": "Dakkhiṇāti dānaṁ. Saṅghamhi suppatiṭṭhitāti anuttare puññakkhette saṅghe suṭṭhu patiṭṭhitā.",
  "atk-s0507a1:86_6": "Dīgharattaṁ hitāyassāti assa petassa cirakālaṁ hitāya atthāya. Ṭhānaso upakappatīti",
  "atk-s0507a1:86_7": "taṅkhaṇaññeva nipphajjati, na kālantareti attho. Ayañhi tattha dhammatā – yaṁ pete",
  "atk-s0507a1:86_8": "uddissa dāne dinne petā ce anumodanti, tāvadeva tassa phalena petā parimuccantīti.",
  "atk-s0507a1:87_0": "Evaṁ bhagavā dhammaṁ desetvā mahājanaṁ pete uddissa dānābhiratamānasaṁ katvā uṭṭhāyāsanā",
  "atk-s0507a1:87_1": "pakkāmi. Punadivase seṭṭhibhariyā avasesā ca ñātakā seṭṭhiṁ anuvattantā evaṁ temāsamattaṁ",
  "atk-s0507a1:87_2": "mahādānaṁ pavattesuṁ. Atha rājā pasenadi kosalo bhagavantaṁ upasaṅkamitvā ‘‘kasmā,",
  "atk-s0507a1:87_3": "bhante, bhikkhū māsamattaṁ mama gharaṁ nāgamiṁsū’’ti pucchi. Satthārā tasmiṁ kāraṇe",
  "atk-s0507a1:87_4": "kathite rājāpi seṭṭhiṁ anuvattanto buddhappamukhassa bhikkhusaṅghassa mahādānaṁ pavattesi,",
  "atk-s0507a1:87_5": "taṁ disvā nāgarā rājānaṁ anuvattantā māsamattaṁ mahādānaṁ pavattesuṁ. Evaṁ māsadvayaṁ",
  "atk-s0507a1:87_6": "piṭṭhadhītalikamūlakaṁ mahādānaṁ pavattesunti.",
  "atk-s0507a1:88": "Piṭṭhadhītalikapetavatthuvaṇṇanā niṭṭhitā.",
  "atk-s0507a1:89": "5. Tirokuṭṭapetavatthuvaṇṇanā",
  "atk-s0507a1:90": "Tirokuṭṭesutiṭṭhantīti idaṁ satthā rājagahe viharanto sambahule pete ārabbha kathesi.",
  "atk-s0507a1:91_0": "Tatrāyaṁ vitthārakathā – ito dvānavutikappe kāsi nāma nagaraṁ ahosi. Tattha jayaseno",
  "atk-s0507a1:91_1": "nāma rājā rajjaṁ kāresi. Tassa sirimā nāma devī. Tassā kucchiyaṁ phusso nāma bodhisatto",
  "atk-s0507a1:91_2": "nibbattitvā anupubbena sammāsambodhiṁ abhisambujjhi. Jayaseno rājā ‘‘mama putto mahābhinikkhamanaṁ",
  "atk-s0507a1:91_3": "nikkhamitvā buddho jāto, mayhameva buddho, mayhaṁ dhammo, mayhaṁ saṅgho’’ti mamattaṁ",
  "atk-s0507a1:91_4": "uppādetvā sabbakālaṁ sayameva upaṭṭhahati, na aññesaṁ okāsaṁ deti.",
  "atk-s0507a1:92_0": "Bhagavato kaniṭṭhabhātaro vemātikā tayo bhātaro cintesuṁ – ‘‘buddhā nāma sabbaloka",
  "atk-s0507a1:92_1": "hitatthāya uppajjanti, na ekasseva atthāya. Amhākañca pitā aññesaṁ okāsaṁ na deti.",
  "atk-s0507a1:92_2": "Kathaṁ nu kho mayaṁ labheyyāma bhagavantaṁ upaṭṭhātuṁ bhikkhusaṅghañcā’’ti? Tesaṁ",
  "atk-s0507a1:92_3": "etadahosi – ‘‘handa mayaṁ kiñci upāyaṁ karomā’’ti. Te paccantaṁ kupitaṁ viya kārāpesuṁ.",
  "atk-s0507a1:92_4": "Tato rājā ‘‘paccanto kupito’’ti sutvā tayopi putte paccantaṁ vūpasametuṁ pesesi.",
  "atk-s0507a1:92_5": "Te gantvā vūpasametvā āgatā. Rājā tuṭṭho varaṁ adāsi ‘‘yaṁ icchatha, taṁ gaṇhathā’’ti.",
  "atk-s0507a1:92_6": "Te ‘‘mayaṁ bhagavantaṁ upaṭṭhātuṁ icchāmā’’ti āhaṁsu. Rājā ‘‘etaṁ ṭhapetvā aññaṁ",
  "atk-s0507a1:92_7": "gaṇhathā’’ti āha. Te ‘‘mayaṁ aññena anatthikā’’ti āhaṁsu. Tena hi paricchedaṁ katvā",
  "atk-s0507a1:92_8": "gaṇhathāti. Te satta vassāni yāciṁsu. Rājā na adāsi. Evaṁ ‘‘cha, pañca, cattāri,",
  "atk-s0507a1:92_9": "tīṇi, dve, ekaṁ, satta māse, cha, pañca, cattāro’’ti vatvā yāva temāsaṁ yāciṁsu.",
  "atk-s0507a1:92_10": "Tadā rājā ‘‘gaṇhathā’’ti adāsi.",
  "atk-s0507a1:93_0": "Te bhagavantaṁ upasaṅkamitvā āhaṁsu – ‘‘icchāma mayaṁ, bhante, bhagavantaṁ temāsaṁ",
  "atk-s0507a1:93_1": "upaṭṭhātuṁ, adhivāsetu no, bhante, bhagavā imaṁ temāsaṁ vassāvāsa’’nti. Adhivāsesi",
  "atk-s0507a1:93_2": "bhagavā tuṇhībhāvena. Te tayo attano janapade niyuttakapurisassa lekhaṁ pesesuṁ ‘‘imaṁ",
  "atk-s0507a1:93_3": "temāsaṁ amhehi bhagavā upaṭṭhātabbo, vihāraṁ ādiṁ katvā sabbaṁ bhagavato upaṭṭhānasambhāraṁ",
  "atk-s0507a1:93_4": "sampādehī’’ti. So sabbaṁ sampādetvā paṭipesesi. Te kāsāyavatthanivatthā hutvā purisasahassehi",
  "atk-s0507a1:93_5": "veyyāvaccakarehi bhagavantaṁ bhikkhusaṅghañca sakkaccaṁ upaṭṭhahamānā janapadaṁ netvā",
  "atk-s0507a1:93_6": "vihāraṁ niyyātetvā vassaṁ vasāpesuṁ.",
  "atk-s0507a1:94_0": "Tesaṁ bhaṇḍāgāriko eko gahapatiputto sapajāpatiko saddho ahosi pasanno. So buddhappamukhassa",
  "atk-s0507a1:94_1": "bhikkhusaṅghassa dānavattaṁ sakkaccaṁ adāsi. Janapade niyuttakapuriso taṁ gahetvā",
  "atk-s0507a1:94_2": "jānapadehi ekādasamattehi purisasahassehi saddhiṁ sakkaccameva dānaṁ pavattāpesi.",
  "atk-s0507a1:94_3": "Tattha keci jānapadā paṭihatacittā ahesuṁ. Te dānassa antarāyaṁ katvā deyyadhammaṁ",
  "atk-s0507a1:94_4": "attanā khādiṁsu, bhattasālañca agginā dahiṁsu. Pavāritā rājaputtā bhagavato sakkāraṁ",
  "atk-s0507a1:94_5": "katvā bhagavantaṁ purakkhatvā pitu santikameva paccāgamiṁsu. Tattha gantvā bhagavā",
  "atk-s0507a1:94_6": "parinibbāyi. Rājaputtā ca janapade niyuttakapuriso ca bhaṇḍāgāriko ca anupubbena",
  "atk-s0507a1:94_7": "kālaṁ katvā saddhiṁ parisāya sagge uppajjiṁsu, paṭihatacittā janā niraye uppajjiṁsu.",
  "atk-s0507a1:94_8": "Evaṁ tesaṁ ubhayesaṁ janānaṁ saggato saggaṁ nirayato nirayaṁ upapajjantānaṁ dvānavutikappā vītivattā.",
  "atk-s0507a1:95_0": "Atha imasmiṁ bhaddakappe kassapassa bhagavato kāle te paṭihatacittā janā petesu uppannā.",
  "atk-s0507a1:95_1": "Tadā manussā attano attano ñātakānaṁ petānaṁ atthāya dānaṁ datvā uddisanti ‘‘idaṁ",
  "atk-s0507a1:95_2": "no ñātīnaṁ hotū’’ti, te sampattiṁ labhanti. Atha imepi petā taṁ disvā kassapaṁ sammāsambuddhaṁ",
  "atk-s0507a1:95_3": "upasaṅkamitvā pucchiṁsu – ‘‘kiṁ nu kho, bhante, mayampi evarūpaṁ sampattiṁ labheyyāmā’’ti?",
  "atk-s0507a1:95_4": "Bhagavā āha – ‘‘idāni na labhatha, anāgate pana gotamo nāma sammāsambuddho bhavissati,",
  "atk-s0507a1:95_5": "tassa bhagavato kāle bimbisāro nāma rājā bhavissati, so tumhākaṁ ito dvānavutikappe",
  "atk-s0507a1:95_6": "ñāti ahosi, so buddhassa dānaṁ datvā tumhākaṁ uddisissati, tadā labhissathā’’ti.",
  "atk-s0507a1:95_7": "Evaṁ vutte kira tesaṁ petānaṁ taṁ vacanaṁ ‘‘sve labhissathā’’ti vuttaṁ viya ahosi.",
  "atk-s0507a1:96_0": "Tato ekasmiṁ buddhantare vītivatte amhākaṁ bhagavā uppajji. Tepi tayo rājaputtā purisasahassena",
  "atk-s0507a1:96_1": "saddhiṁ devalokato cavitvā magadharaṭṭhe brāhmaṇakule uppajjitvā anupubbena tāpasapabbajjaṁ",
  "atk-s0507a1:96_2": "pabbajitvā gayāsīse tayo jaṭilā ahesuṁ, janapade niyuttakapuriso rājā bimbisāro ahosi,",
  "atk-s0507a1:96_3": "bhaṇḍāgāriko gahapatiputto visākho nāma seṭṭhi ahosi, tassa pajāpati dhammadinnā",
  "atk-s0507a1:96_4": "nāma seṭṭhidhītā ahosi, avasesā pana parisā rañño eva parivārā hutvā nibbattiṁsu.",
  "atk-s0507a1:97_0": "Amhākampi bhagavā loke uppajjitvā sattasattāhaṁ atikkamitvā anupubbena bārāṇasiṁ",
  "atk-s0507a1:97_1": "āgamma dhammacakkaṁ pavattetvā pañcavaggiye ādiṁ katvā yāva sahassaparivāre tayo",
  "atk-s0507a1:97_2": "jaṭile vinetvā rājagahaṁ agamāsi. Tattha ca tadahupasaṅkamantaṁyeva rājānaṁ bimbisāraṁ",
  "atk-s0507a1:97_3": "sotāpattiphale patiṭṭhāpesi saddhiṁ ekādasanahutehi aṅgamagadhavāsīhi brāhmaṇagahapatikehi.",
  "atk-s0507a1:97_4": "Atha raññā svātanāya bhattena nimantito adhivāsetvā dutiyadivase māṇavakavaṇṇena",
  "atk-s0507a1:97_5": "sakkena devānamindena purato gacchantena –",
  "atk-s0507a1:98": "‘‘Danto dantehi saha purāṇajaṭilehi, vippamutto vippamuttehi;",
  "atk-s0507a1:99": "Siṅgīnikkhasavaṇṇo, rājagahaṁ pāvisi bhagavā’’ti. (mahāva. 58) –",
  "atk-s0507a1:100_0": "Evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ sampaṭicchi.",
  "atk-s0507a1:100_1": "Te pana petā ‘‘idāni rājā dānaṁ amhākaṁ uddisissati, idāni uddisissatī’’ti āsāya",
  "atk-s0507a1:100_2": "samparivāretvā aṭṭhaṁsu.",
  "atk-s0507a1:101_0": "Rājā dānaṁ datvā ‘‘kattha nu kho bhagavā vihareyyā’’ti bhagavato vihāraṭṭhānameva",
  "atk-s0507a1:101_1": "cintesi, na taṁ dānaṁ kassaci uddisi. Tathā taṁ dānaṁ alabhantā petā chinnāsā hutvā",
  "atk-s0507a1:101_2": "rattiyaṁ rañño nivesane ativiya bhiṁsanakaṁ vissaramakaṁsu. Rājā bhayasantāsasaṁvegaṁ",
  "atk-s0507a1:101_3": "āpajjitvā vibhātāya rattiyā bhagavato ārocehi – ‘‘evarūpaṁ saddaṁ assosiṁ, kiṁ nu",
  "atk-s0507a1:101_4": "kho me, bhante, bhavissatī’’ti? Bhagavā ‘‘mā bhāyi, mahārāja, na te kiñci pāpakaṁ",
  "atk-s0507a1:101_5": "bhavissati, apica kho santi te purāṇañātakā petesu uppannā. Te ekaṁ buddhantaraṁ",
  "atk-s0507a1:101_6": "tameva paccāsīsantā ‘buddhassa dānaṁ datvā amhākaṁ uddisissatī’ti vicarantā tayā",
  "atk-s0507a1:101_7": "hiyyo dānaṁ datvā na uddisitattā chinnāsā hutvā tathārūpaṁ vissaramakaṁsū’’ti āha.",
  "atk-s0507a1:101_8": "‘‘Kiṁ idānipi, bhante, dinne te labheyyu’’nti? ‘‘Āma, mahārājā’’ti. ‘‘Tena hi, bhante,",
  "atk-s0507a1:101_9": "adhivāsetu me bhagavā ajjatanāya dānaṁ, tesaṁ uddisissāmī’’ti. Adhivāsesi bhagavā tuṇhībhāvena.",
  "atk-s0507a1:102_0": "Rājā nivesanaṁ gantvā mahādānaṁ paṭiyādāpetvā bhagavato kālaṁ ārocāpesi . Bhagavā",
  "atk-s0507a1:102_1": "rājantepuraṁ gantvā paññatte āsane nisīdi saddhiṁ bhikkhusaṅghena. Te petā ‘‘api",
  "atk-s0507a1:102_2": "nāma ajja labheyyāmā’’ti gantvā tirokuṭṭādīsu aṭṭhaṁsu. Bhagavā tathā akāsi, yathā",
  "atk-s0507a1:102_3": "te sabbeva rañño āpāthaṁ gatā ahesuṁ. Rājā dakkhiṇodakaṁ dento ‘‘idaṁ me ñātīnaṁ",
  "atk-s0507a1:102_4": "hotū’’ti uddisi. Tāvadeva petānaṁ kamalakuvalayasañchannā pokkharaṇiyo nibbattiṁsu.",
  "atk-s0507a1:102_5": "Te tattha nhatvā ca pivitvā ca paṭippassaddhadarathakilamathapipāsā suvaṇṇavaṇṇā",
  "atk-s0507a1:102_6": "ahesuṁ. Rājā yāgukhajjabhojjāni datvā uddisi. Tesaṁ taṅkhaṇaññeva dibbayāgukhajjabhojjāni",
  "atk-s0507a1:102_7": "nibbattiṁsu. Te tāni paribhuñjitvā pīṇindriyā ahesuṁ. Atha vatthasenāsanāni datvā",
  "atk-s0507a1:102_8": "uddisi. Tesaṁ dibbavatthapāsādapaccattharaṇaseyyādialaṅkāravidhayo nibbattiṁsu. Sā",
  "atk-s0507a1:102_9": "ca tesaṁ sampatti sabbāpi yathā rañño pākaṭā hoti, tathā bhagavā adhiṭṭhāsi. Rājā",
  "atk-s0507a1:102_10": "taṁ disvā ativiya attamano ahosi. Tato bhagavā bhuttāvī pavārito rañño bimbisārassa",
  "atk-s0507a1:102_11": "anumodanatthaṁ tirokuṭṭapetavatthuṁ abhāsi –",
  "atk-s0507a1:103": "14.",
  "atk-s0507a1:104": " ‘‘Tirokuṭṭesu tiṭṭhanti, sandhisiṅghāṭakesu ca;",
  "atk-s0507a1:105": "Dvārabāhāsu tiṭṭhanti, āgantvāna sakaṁ gharaṁ.",
  "atk-s0507a1:106": "15.",
  "atk-s0507a1:107": " ‘‘Pahūte annapānamhi, khajjabhojje upaṭṭhite;",
  "atk-s0507a1:108": "Na tesaṁ koci sarati, sattānaṁ kammapaccayā.",
  "atk-s0507a1:109": "16.",
  "atk-s0507a1:110": " ‘‘Evaṁ dadanti ñātīnaṁ, ye honti anukampakā;",
  "atk-s0507a1:111": "Suciṁ paṇītaṁ kālena, kappiyaṁ pānabhojanaṁ.",
  "atk-s0507a1:112": "17.",
  "atk-s0507a1:113": " ‘‘Idaṁ vo ñātīnaṁ hotu, sukhitā hontu ñātayo;",
  "atk-s0507a1:114": "Te ca tattha samāgantvā, ñātipetā samāgatā;",
  "atk-s0507a1:115": "Pahūte annapānamhi, sakkaccaṁ anumodare.",
  "atk-s0507a1:116": "18.",
  "atk-s0507a1:117": " ‘‘Ciraṁ jīvantu no ñātī, yesaṁ hetu labhāmase;",
  "atk-s0507a1:118": "Amhākañca katā pūjā, dāyakā ca anipphalā.",
  "atk-s0507a1:119": "19.",
  "atk-s0507a1:120": " ‘‘Na hi tattha kasi atthi, gorakkhettha na vijjati;",
  "atk-s0507a1:121": "Vaṇijjā tādisī natthi, hiraññena kayākayaṁ;",
  "atk-s0507a1:122": "Ito dinnena yāpenti, petā kālagatā tahiṁ.",
  "atk-s0507a1:123": "20.",
  "atk-s0507a1:124": " ‘‘Unname udakaṁ vuṭṭhaṁ, yathā ninnaṁ pavattati;",
  "atk-s0507a1:125": "Evameva ito dinnaṁ, petānaṁ upakappati.",
  "atk-s0507a1:126": "21.",
  "atk-s0507a1:127": " ‘‘Yathā vārivahā pūrā, paripūrenti sāgaraṁ;",
  "atk-s0507a1:128": "Evameva ito dinnaṁ, petānaṁ upakappati.",
  "atk-s0507a1:129": "22.",
  "atk-s0507a1:130": " ‘‘Adāsi me akāsi me, ñātimittā sakhā ca me;",
  "atk-s0507a1:131": "Petānaṁ dakkhiṇaṁ dajjā, pubbe katamanussaraṁ.",
  "atk-s0507a1:132": "23.",
  "atk-s0507a1:133": " ‘‘Na hi ruṇṇaṁ vā soko vā, yā caññā paridevanā;",
  "atk-s0507a1:134": "Na taṁ petānamatthāya, evaṁ tiṭṭhanti ñātayo.",
  "atk-s0507a1:135": "24.",
  "atk-s0507a1:136": " ‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0507a1:137": "Dīgharattaṁ hitāyassa, ṭhānaso upakappati.",
  "atk-s0507a1:138": "25.",
  "atk-s0507a1:139": " ‘‘So ñātidhammo ca ayaṁ nidassito, petāna pūjā ca katā uḷārā;",
  "atk-s0507a1:140": "Balañca bhikkhūnamanuppadinnaṁ, tumhehi puññaṁ pahutaṁ anappaka’’nti.",
  "atk-s0507a1:141_0": "14. Tattha tirokuṭṭesūti kuṭṭānaṁ parabhāgesu. Tiṭṭhantīti nisajjādipaṭikkhepato",
  "atk-s0507a1:141_1": "ṭhānakappanavacanametaṁ, gehapākārakuṭṭānaṁ dvārato bahi eva tiṭṭhantīti attho. Sandhisiṅghāṭakesu",
  "atk-s0507a1:141_2": "cāti sandhīsu ca siṅghāṭakesu ca. Sandhīti catukkoṇaracchā, gharasandhibhittisandhiālokasandhiyopi",
  "atk-s0507a1:141_3": "vuccanti. Siṅghāṭakāti tikoṇaracchā. Dvārabāhāsu tiṭṭhantīti nagaradvāragharadvārānaṁ",
  "atk-s0507a1:141_4": "bāhā nissāya tiṭṭhanti. Āgantvāna sakaṁ gharanti sakagharaṁ nāma pubbañātigharampi",
  "atk-s0507a1:141_5": "attanā sāmibhāvena ajjhāvutthagharampi, tadubhayampi te yasmā sakagharasaññāya āgacchanti,",
  "atk-s0507a1:141_6": "tasmā ‘‘āgantvāna sakaṁ ghara’’nti āha.",
  "atk-s0507a1:142_0": "15. Evaṁ bhagavā pubbe anajjhāvutthapubbampi pubbañātigharattā bimbisāranivesanaṁ",
  "atk-s0507a1:142_1": "sakagharasaññāya āgantvā tirokuṭṭādīsu ṭhite issāmacchariyaphalaṁ anubhavante ativiya",
  "atk-s0507a1:142_2": "duddasikavirūpabhayānakadassane bahū pete rañño dassento ‘‘tirokuṭṭesu tiṭṭhantī’’ti",
  "atk-s0507a1:142_3": "gāthaṁ vatvā puna tehi katassa kammassa dāruṇabhāvaṁ dassento ‘‘pahūte annapānamhī’’ti dutiyagāthamāha.",
  "atk-s0507a1:143_0": "Tattha pahūteti anappake bahumhi, yāvadattheti attho . Ba-kārassa hi pa-kāro labbhati",
  "atk-s0507a1:143_1": "‘‘pahu santo na bharatī’’tiādīsu (su. ni. 98) viya. Keci pana ‘‘bahuke’’ti paṭhanti,",
  "atk-s0507a1:143_2": "so pana pamādapāṭho. Annapānamhīti anne ca pāne ca. Khajjabhojjeti khajje ca bhojje",
  "atk-s0507a1:143_3": "ca. Etena asitapītakhāyitasāyitavasena catubbidhampi āhāraṁ dasseti. Upaṭṭhiteti",
  "atk-s0507a1:143_4": "upagamma ṭhite sajjite, paṭiyatteti attho. Na tesaṁ koci sarati sattānanti tesaṁ",
  "atk-s0507a1:143_5": "pettivisaye uppannānaṁ sattānaṁ koci mātā vā pitā vā putto vā nattā vā na sarati.",
  "atk-s0507a1:143_6": "Kiṁ kāraṇā? Kammapaccayāti, attanā katassa adānadānapaṭisedhanādibhedassa kadariyakammassa",
  "atk-s0507a1:143_7": "kāraṇabhāvato. Tañhi kammaṁ tesaṁ ñātīnaṁ sarituṁ na deti.",
  "atk-s0507a1:144_0": "16. Evaṁ bhagavā anappakepi annapānādimhi vijjamāne ñātīnaṁ paccāsīsantānaṁ petānaṁ",
  "atk-s0507a1:144_1": "kammaphalena ñātakānaṁ anussaraṇamattassāpi abhāvaṁ dassetvā idāni pettivisayupapanne",
  "atk-s0507a1:144_2": "ñātake uddissa raññā dinnadānaṁ pasaṁsanto ‘‘evaṁ dadanti ñātīna’’nti tatiyagāthamāha.",
  "atk-s0507a1:145_0": "Tattha evanti upamāvacanaṁ. Tassa dvidhā sambandho – tesaṁ sattānaṁ kammapaccayā",
  "atk-s0507a1:145_1": "asarantesupi kesuci keci dadanti ñātīnaṁ, ye evaṁ anukampakā hontīti ca, mahārāja,",
  "atk-s0507a1:145_2": "yathā tayā dinnaṁ, evaṁ suciṁ paṇītaṁ kālena kappiyaṁ pānabhojanaṁ dadanti ñātīnaṁ,",
  "atk-s0507a1:145_3": "ye honti anukampakāti ca. Tattha dadantīti denti uddisanti niyyātenti. Ñātīnanti",
  "atk-s0507a1:145_4": "mātito ca pitito ca sambandhānaṁ. Yeti ye keci puttādayo. Hontīti bhavanti. Anukampakāti",
  "atk-s0507a1:145_5": "atthakāmā hitesino. Sucinti suddhaṁ manoharaṁ dhammikañca. Paṇītanti uḷāraṁ. Kālenāti",
  "atk-s0507a1:145_6": "dakkhiṇeyyānaṁ paribhogayoggakālena, ñātipetānaṁ vā tirokuṭṭādīsu āgantvā ṭhitakālena.",
  "atk-s0507a1:145_7": "Kappiyanti anucchavikaṁ patirūpaṁ ariyānaṁ paribhogārahaṁ. Pānabhojananti pānañca",
  "atk-s0507a1:145_8": "bhojanañca, tadupadesena cettha sabbaṁ deyyadhammaṁ vadati.",
  "atk-s0507a1:146_0": "17. Idāni yena pakārena tesaṁ petānaṁ dinnaṁ nāma hoti, taṁ dassento ‘‘idaṁ vo ñātīnaṁ",
  "atk-s0507a1:146_1": "hotu, sukhitā hontu ñātayo’’ti catutthagāthāya pubbaḍḍhaṁ āha. Taṁ tatiyagāthāya",
  "atk-s0507a1:146_2": "pubbaḍḍhena sambandhitabbaṁ –",
  "atk-s0507a1:147": "‘‘Evaṁ dadanti ñātīnaṁ, ye honti anukampakā;",
  "atk-s0507a1:148": "Idaṁ vo ñātīnaṁ hotu, sukhitā hontu ñātayo’’ti.",
  "atk-s0507a1:149": "Tena ‘‘idaṁ vo ñātīnaṁ hotūti evaṁ pakārena dadanti, no aññathā’’ti ākāratthena evaṁsaddena dātabbākāranidassanaṁ kataṁ hoti.",
  "atk-s0507a1:150_0": "Tattha idanti deyyadhammanidassanaṁ. Voti nipātamattaṁ ‘‘yehi vo ariyā’’tiādīsu (ma.",
  "atk-s0507a1:150_1": "ni. 1.36) viya. Ñātīnaṁ hotūti pettivisaye uppannānaṁ ñātakānaṁ hotu. ‘‘No ñātīna’’nti",
  "atk-s0507a1:150_2": "ca paṭhanti, amhākaṁ ñātīnanti attho. Sukhitā hontu ñātayoti te pettivisayūpapannā",
  "atk-s0507a1:150_3": "ñātayo idaṁ phalaṁ paccanubhavantā sukhitā sukhappattā hontu.",
  "atk-s0507a1:151_0": "Yasmā ‘‘idaṁ vo ñātīnaṁ hotū’’ti vuttepi aññena katakammaṁ na aññassa phaladaṁ hoti",
  "atk-s0507a1:151_1": ", kevalaṁ pana tathā uddissa dīyamānaṁ taṁ vatthu ñātipetānaṁ kusalakammassa paccayo",
  "atk-s0507a1:151_2": "hoti, tasmā yathā tesaṁ tasmiṁ vatthusmiṁ tasmiṁyeva khaṇe phalanibbattakaṁ kusalakammaṁ",
  "atk-s0507a1:151_3": "hoti, taṁ dassento ‘‘te ca tattho’’tiādimāha.",
  "atk-s0507a1:152_0": "Tattha teti ñātipetā. Tatthāti yattha dānaṁ dīyati, tattha. Samāgantvāti ‘‘ime no",
  "atk-s0507a1:152_1": "ñātayo amhākaṁ atthāya dānaṁ uddisantī’’ti anumodanatthaṁ tattha samāgatā hutvā.",
  "atk-s0507a1:152_2": "Pahūte annapānamhīti attano uddissa dīyamāne tasmiṁ vatthusmiṁ. Sakkaccaṁ anumodareti",
  "atk-s0507a1:152_3": "kammaphalaṁ abhisaddahantā cittīkāraṁ avijahantā avikkhittacittā hutvā ‘‘idaṁ no",
  "atk-s0507a1:152_4": "dānaṁ hitāya sukhāya hotū’’ti modanti anumodanti pītisomanassajātā honti.",
  "atk-s0507a1:153_0": "18.Ciraṁ jīvantūti ciraṁ jīvino dīghāyukā hontu. No ñātīti amhākaṁ ñātakā. Yesaṁ",
  "atk-s0507a1:153_1": "hetūti yesaṁ kāraṇā ye nissāya. Labhāmaseti īdisaṁ sampattiṁ paṭilabhāma. Idañhi",
  "atk-s0507a1:153_2": "uddisanena laddhasampattiṁ anubhavantānaṁ petānaṁ attano ñātīnaṁ thomanākāradassanaṁ.",
  "atk-s0507a1:153_3": "Petānañhi attano anumodanena, dāyakānaṁ uddisanena, ukkhiṇeyyasampattiyā cāti tīhi",
  "atk-s0507a1:153_4": "aṅgehi dakkhiṇā taṅkhaṇaññeva phalanibbattikā hoti. Tattha dāyakā visesahetu. Tenāha",
  "atk-s0507a1:153_5": "‘‘yesaṁ hetu labhāmase’’ti. Amhākañca katā pūjāti ‘‘idaṁ vo ñātīnaṁ hotū’’ti evaṁ",
  "atk-s0507a1:153_6": "uddisantehi dāyakehi amhākañca pūjā katā, te dāyakā ca anipphalā yasmiṁ santāne pariccāgamayaṁ",
  "atk-s0507a1:153_7": "kammaṁ nibbattaṁ tassa tattheva phaladānato.",
  "atk-s0507a1:154": "Etthāha – ‘‘kiṁ pana pettivisayūpapannā eva ñātī hetusampattiyo labhanti, udāhu aññepī’’ti? Na cettha amhehi vattabbaṁ, atthi bhagavatā evaṁ byākatattā. Vuttañhetaṁ –-",
  "atk-s0507a1:155_0": "‘‘Mayamassu, bho gotama, brāhmaṇā nāma dānāni dema, puññāni karoma ‘idaṁ dānaṁ petānaṁ",
  "atk-s0507a1:155_1": "ñātisālohitānaṁ upakappatu, idaṁ dānaṁ petā ñātisālohitā paribhuñjantū’ti. Kacci",
  "atk-s0507a1:155_2": "taṁ, bho gotama, dānaṁ petānaṁ ñātisālohitānaṁ upakappati , kacci te petā ñātisālohitā",
  "atk-s0507a1:155_3": "taṁ dānaṁ paribhuñjantīti? Ṭhāne kho, brāhmaṇa, upakappati, no aṭṭhāneti.",
  "atk-s0507a1:156_0": "‘‘Katamaṁ pana, bho gotama, ṭhānaṁ, katamaṁ aṭṭhānanti? Idha, brāhmaṇa, ekacco pāṇātipātī",
  "atk-s0507a1:156_1": "hoti…pe… micchādiṭṭhiko hoti, so kāyassa bhedā paraṁ maraṇā nirayaṁ upapajjati. Yo",
  "atk-s0507a1:156_2": "nerayikānaṁ sattānaṁ āhāro, tena so tattha yāpeti, tena so tattha tiṭṭhati. Idaṁ",
  "atk-s0507a1:156_3": "kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0507a1:157_0": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0507a1:157_1": "bhedā paraṁ maraṇā tiracchānayoniṁ upapajjati. Yo tiracchānayonikānaṁ sattānaṁ āhāro,",
  "atk-s0507a1:157_2": "tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṁ, yattha",
  "atk-s0507a1:157_3": "ṭhitassa taṁ dānaṁ na upakappati.",
  "atk-s0507a1:158_0": "‘‘Idha pana, brāhmaṇa, ekacco pāṇātipātā paṭivirato hoti…pe… sammādiṭṭhiko hoti,",
  "atk-s0507a1:158_1": "so kāyassa bhedā paraṁ maraṇā manussānaṁ sahabyataṁ upapajjati…pe… devānaṁ sahabyataṁ",
  "atk-s0507a1:158_2": "upapajjati. Yo devānaṁ āhāro, tena so tattha yāpeti, tena so tattha tiṭṭhati. Idampi",
  "atk-s0507a1:158_3": "kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0507a1:159_0": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0507a1:159_1": "bhedā paraṁ maraṇā pettivisayaṁ upapajjati. Yo pettivisayikānaṁ sattānaṁ āhāro, tena",
  "atk-s0507a1:159_2": "so tattha yāpeti, tena so tattha tiṭṭhati. Yaṁ vā panassa ito anupavecchenti mittāmaccā",
  "atk-s0507a1:159_3": "vā ñātisālohitā vā, tena so tattha yāpeti, tena so tattha tiṭṭhati. Idaṁ kho, brāhmaṇa,",
  "atk-s0507a1:159_4": "ṭhānaṁ, yattha ṭhitassa taṁ dānaṁ upakappatī’’ti.",
  "atk-s0507a1:160_0": "‘‘Sace pana, bho gotama, so peto ñātisālohito taṁ ṭhānaṁ anupapanno hoti, ko taṁ",
  "atk-s0507a1:160_1": "dānaṁ paribhuñjatī’’ti ? ‘‘Aññepissa, brāhmaṇa, petā ñātisālohitā taṁ ṭhānaṁ upapannā",
  "atk-s0507a1:160_2": "honti, te taṁ dānaṁ paribhuñjantī’’ti.",
  "atk-s0507a1:161_0": "‘‘Sace pana, bho gotama, so ceva peto ñātisālohito taṁ ṭhānaṁ anupapanno hoti, aññepissa",
  "atk-s0507a1:161_1": "petā ñātisālohitā taṁ ṭhānaṁ anupapannā honti, ko taṁ dānaṁ paribhuñjatī’’ti? ‘‘Aṭṭhānaṁ",
  "atk-s0507a1:161_2": "kho etaṁ, brāhmaṇa, anavakāso, yaṁ taṁ ṭhānaṁ vivittaṁ assa iminā dīghena addhunā",
  "atk-s0507a1:161_3": "yadidaṁ petehi ñātisālohitehi, apica, brāhmaṇa, dāyakopi anipphalo’’ti (a. ni. 10.177).",
  "atk-s0507a1:162": "19. Idāni pettivisayūpapannānaṁ tattha aññassa kasigorakkhādino sampattipaṭilābhakāraṇassa abhāvaṁ ito dinnena yāpanañca dassetuṁ ‘‘na hī’’tiādi vuttaṁ.",
  "atk-s0507a1:163_0": "Tattha na hi tattha kasi atthīti tasmiṁ pettivisaye kasi na hi atthi, yaṁ nissāya",
  "atk-s0507a1:163_1": "petā sukhena jīveyyuṁ. Gorakkhettha na vijjatīti ettha pettivisaye na kevalaṁ kasiyeva",
  "atk-s0507a1:163_2": "natthi, atha kho gorakkhāpi na vijjati, yaṁ nissāya te sukhena jīveyyuṁ. Vaṇijjā",
  "atk-s0507a1:163_3": "tādisī natthīti vaṇijjāpi tādisī natthi, yā tesaṁ sampattipaṭilābhahetu bhaveyya.",
  "atk-s0507a1:163_4": "Hiraññena kayākayanti hiraññena kayavikkayampi tattha tādisaṁ natthi, yaṁ tesaṁ sampattipaṭilābhahetu",
  "atk-s0507a1:163_5": "bhaveyya. Ite dinnena yāpenti, petā kālagatā tahinti kevalaṁ pana ito ñātīhi vā mittāmaccehi",
  "atk-s0507a1:163_6": "vā dinnena yāpenti, attabhāvaṁ pavattenti. Petāti pettivisayūpapannā sattā. Kālagatāti",
  "atk-s0507a1:163_7": "attano maraṇakālena gatā. ‘‘Kālakatā’’ti vā pāṭho, katakālā katamaraṇā maraṇaṁ sampattā.",
  "atk-s0507a1:163_8": "Tahinti tasmiṁ pettivisaye.",
  "atk-s0507a1:164_0": "20-21. Idāni yathāvuttamatthaṁ upamāhi pakāsetuṁ ‘‘unname udakaṁ vuṭṭha’’nti gāthādvayamāha.",
  "atk-s0507a1:164_1": "Tassattho – yathā unname thale unnatappadese meghehi abhivuṭṭhaṁ udakaṁ yathā ninnaṁ",
  "atk-s0507a1:164_2": "pavattati, yo bhūmibhāgo ninno oṇato, taṁ upagacchati; evameva ito dinnaṁ dānaṁ petānaṁ",
  "atk-s0507a1:164_3": "upakappati , phaluppattiyā viniyujjati. Ninnamiva hi udakappavattiyā ṭhānaṁ petaloko",
  "atk-s0507a1:164_4": "dānūpakappanāya. Yathāha – ‘‘idaṁ kho, brāhmaṇa, ṭhānaṁ, yattha ṭhitassa taṁ dānaṁ",
  "atk-s0507a1:164_5": "upakappatī’’ti (a. ni. 10.177). Yathā ca kandarapadarasākhapasākhakusobbhamahāsobbhe",
  "atk-s0507a1:164_6": "hi ogalitena udakena vārivahā mahānajjo pūrā hutvā sāgaraṁ paripūrenti, evaṁ ito",
  "atk-s0507a1:164_7": "dinnadānaṁ pubbe vuttanayena petānaṁ upakappatīti.",
  "atk-s0507a1:165_0": "22. Yasmā petā ‘‘ito kiñci labhāmā’’ti āsābhibhūtā ñātigharaṁ āgantvāpi ‘‘idaṁ nāma",
  "atk-s0507a1:165_1": "no dethā’’ti yācituṁ na sakkonti, tasmā tesaṁ imāni anussaraṇavatthūni anussaranto",
  "atk-s0507a1:165_2": "kulaputto dakkhiṇaṁ dajjāti dassento ‘‘adāsi me’’ti gāthamāha.",
  "atk-s0507a1:166_0": "Tassattho – idaṁ nāma me dhanaṁ vā dhaññaṁ vā adāsi, idaṁ nāma me kiccaṁ attanāyeva",
  "atk-s0507a1:166_1": "yogaṁ āpajjanto akāsi, ‘‘asuko me mātito vā pitito vā sambandhattā ñāti, sinehavasena",
  "atk-s0507a1:166_2": "tāṇasamatthatāya mitto, asuko me sahapaṁsukīḷakasahāyo sakhā’’ti ca etaṁ sabbamanussaranto",
  "atk-s0507a1:166_3": "petānaṁ dakkhiṇaṁ dajjā dānaṁ niyyāteyya. ‘‘Dakkhiṇā dajjā’’ti vā pāṭho, petānaṁ",
  "atk-s0507a1:166_4": "dakkhiṇā dātabbā, tena ‘‘adāsi me’’tiādinā nayena pubbe katamanussaraṁ anussaratāti",
  "atk-s0507a1:166_5": "vuttaṁ hoti. Karaṇatthe hi idaṁ paccattavacanaṁ.",
  "atk-s0507a1:167_0": "23-24. Ye pana sattā ñātimaraṇena ruṇṇasokādiparā eva hutvā tiṭṭhanti, na tesaṁ atthāya",
  "atk-s0507a1:167_1": "kiñci denti, tesaṁ taṁ ruṇṇasokādi kevalaṁ attaparitāpanamattameva hoti, taṁ na petānaṁ",
  "atk-s0507a1:167_2": "kañci atthaṁ sādhetīti dassento ‘‘na hi ruṇṇaṁ vā’’ti gāthaṁ vatvā puna magadharājena",
  "atk-s0507a1:167_3": "dinnadakkhiṇāya sātthakabhāvaṁ dassetuṁ ‘‘ayañca kho’’ti gāthamāha. Tesaṁ attho heṭṭhā vuttoyeva.",
  "atk-s0507a1:168_0": "25. Idāni yasmā imaṁ dakkhiṇaṁ dentena raññā ñātīnaṁ ñātīhi kattabbakiccakaraṇena",
  "atk-s0507a1:168_1": "ñātidhammo nidassito, bahujanassa pākaṭo kato, nidassanaṁ pākaṭaṁ kataṁ ‘‘tumhehipi",
  "atk-s0507a1:168_2": "evameva ñātīsu ñātidhammo paripūretabbo’’ti. Te ca pete dibbasampattiṁ adhigamentena",
  "atk-s0507a1:168_3": "petānaṁ pūjā katā uḷārā , buddhappamukhaṁ bhikkhusaṅghaṁ annapānādīhi santappentena",
  "atk-s0507a1:168_4": "bhikkhūnaṁ balaṁ anuppadinnaṁ, anukampādiguṇaparivārañca cāgacetanaṁ nibbattentena",
  "atk-s0507a1:168_5": "anappakaṁ puññaṁ pasutaṁ, tasmā bhagavā imehi yathābhuccaguṇehi rājānaṁ sampahaṁsento",
  "atk-s0507a1:168_6": "‘‘so ñātidhammo’’ti osānagāthamāha.",
  "atk-s0507a1:169_0": "Tattha ñātidhammoti ñātīhi ñātīnaṁ kattabbakaraṇaṁ. Uḷārāti phītā samiddhā. Balanti",
  "atk-s0507a1:169_1": "kāyabalaṁ. Pasutanti upacitaṁ. Ettha ca ‘‘so ñātidhammo ca ayaṁ nidassito’’ti etena",
  "atk-s0507a1:169_2": "bhagavā rājānaṁ dhammiyā kathāya sandassesi. Ñātidhammadassanañhettha sandassanaṁ.",
  "atk-s0507a1:169_3": "‘‘Petāna pūjā ca katā uḷārā’’ti iminā samādapesi. ‘‘Uḷārā’’ti pasaṁsanañhettha punappunaṁ",
  "atk-s0507a1:169_4": "pūjākaraṇe samādapanaṁ. ‘‘Balañca bhikkhūnamanuppadinna’’nti iminā samuttejesi. Bhikkhūnaṁ",
  "atk-s0507a1:169_5": "balānuppadānañhettha evaṁvidhānaṁ balānuppadāne ussāhavaḍḍhanena samuttejanaṁ. ‘‘Tumhehi",
  "atk-s0507a1:169_6": "puññaṁ pasutaṁ anappaka’’nti iminā sampahaṁsesi. Puññapasavanakittanañhettha tassa",
  "atk-s0507a1:169_7": "yathābhuccaguṇasaṁvaṇṇanabhāvena sampahaṁsananti evamettha yojanā veditabbā.",
  "atk-s0507a1:170_0": "Desanāpariyosāne ca pettivisayūpapattiādīnavasaṁvaṇṇanena saṁviggahadayānaṁ yoniso",
  "atk-s0507a1:170_1": "padahataṁ caturāsītiyā pāṇasahassānaṁ dhammābhisamayo ahosi. Dutiyadivasepi devamanussānaṁ",
  "atk-s0507a1:170_2": "idameva tirokuṭṭadesanaṁ desesi. Evaṁ yāva satta divasā tādisova dhammābhisamayo ahosīti.",
  "atk-s0507a1:171": "Tirokuṭṭapetavatthuvaṇṇanā niṭṭhitā.",
  "atk-s0507a1:172": "6. Pañcaputtakhādakapetivatthuvaṇṇanā",
  "atk-s0507a1:173_0": "Naggā dubbaṇṇarūpāsīti idaṁ satthari sāvatthiyaṁ viharante pañcaputtakhādakapetiṁ",
  "atk-s0507a1:173_1": "ārabbha vuttaṁ. Sāvatthiyā kira avidūre gāmake aññatarassa kuṭumbikassa bhariyā vañjhā",
  "atk-s0507a1:173_2": "ahosi. Tassa ñātakā etadavocuṁ – ‘‘tava pajāpati vañjhā, aññaṁ te kaññaṁ ānemā’’ti.",
  "atk-s0507a1:173_3": "So tasso bhariyāya sinehena na icchi. Athassa bhariyā taṁ pavattiṁ sutvā sāmikaṁ",
  "atk-s0507a1:173_4": "evamāha – ‘‘sāmi, ahaṁ vañjhā, aññā kaññā ānetabbā, mā te kulavaṁso upacchijjī’’ti.",
  "atk-s0507a1:173_5": "So tāya nippīḷiyamāno aññaṁ kaññaṁ ānesi. Sā aparena samayena gabbhinī ahosi. Vañjhitthī",
  "atk-s0507a1:173_6": "– ‘‘ayaṁ puttaṁ labhitvā imassa gehassa issarā bhavissatī’’ti issāpakatā tassā gabbhapātanūpāyaṁ",
  "atk-s0507a1:173_7": "pariyesantī aññataraṁ paribbājikaṁ annapānādīhi saṅgaṇhitvā tāya tassā gabbhapātanaṁ",
  "atk-s0507a1:173_8": "dāpesi. Sā gabbhe patite attano mātuyā ārocesi, mātā attano ñātake samodhānetvā tamatthaṁ",
  "atk-s0507a1:173_9": "nivedesi. Te vañjhitthiṁ etadavocuṁ – ‘‘tayā imissā gabbho pātito’’ti? ‘‘Nāhaṁ pātemī’’ti.",
  "atk-s0507a1:173_10": "‘‘Sace tayā gabbho na pātito, sapathaṁ karohī’’ti . ‘‘Sace mayā gabbho pātito, duggatiparāyaṇā",
  "atk-s0507a1:173_11": "khuppipāsābhibhūtā sāyaṁ pātaṁ pañca pañca putte vijāyitvā khāditvā tittiṁ na gaccheyyaṁ,",
  "atk-s0507a1:173_12": "niccaṁ duggandhā makkhikāparikiṇṇā ca bhaveyya’’nti musā vatvā sapathaṁ akāsi. Sā",
  "atk-s0507a1:173_13": "nacirasseva kālaṁ katvā tasseva gāmassa avidūre dubbaṇṇarūpā petī hutvā nibbatti.",
  "atk-s0507a1:174_0": "Tadā janapade vutthavassā aṭṭha therā satthu dassanatthaṁ sāvatthiṁ āgacchantā tassa",
  "atk-s0507a1:174_1": "gāmassa avidūre chāyūdakasampanne araññaṭṭhāne vāsaṁ upagacchiṁsu. Atha sā petī therānaṁ",
  "atk-s0507a1:174_2": "attānaṁ dassesi. Tesu saṅghatthero taṁ petiṁ –",
  "atk-s0507a1:175": "26.",
  "atk-s0507a1:176": " ‘‘Naggā dubbaṇṇarūpāsi, duggandhā pūti vāyasi;",
  "atk-s0507a1:177": "Makkhikāhi parikiṇṇā, kā nu tvaṁ idha tiṭṭhasī’’ti. –",
  "atk-s0507a1:178_0": "Gāthāya paṭipucchi. Tattha naggāti niccoḷā. Dubbaṇṇarūpāsīti ṇavirūpā ativiya bībhaccharūpena",
  "atk-s0507a1:178_1": "samannāgatā asi. Duggandhāti aniṭṭhagandhā. Pūti vāyasīti sarīrato kuṇapagandhaṁ",
  "atk-s0507a1:178_2": "vāyasi. Makkhikāhi parikiṇṇāti nīlamakkhikāhi samantato ākiṇṇā. Kā nu tvaṁ idha tiṭṭhasīti",
  "atk-s0507a1:178_3": "kā nāma evarūpā imasmiṁ ṭhāne tiṭṭhasi, ito cito ca vicarasīti attho.",
  "atk-s0507a1:179": "Atha sā petī mahātherena evaṁ puṭṭhā attānaṁ pakāsentī sattānaṁ saṁvegaṁ janentī –",
  "atk-s0507a1:180": "27.",
  "atk-s0507a1:181": " ‘‘Ahaṁ bhadante petīmhi, duggatā yamalokikā;",
  "atk-s0507a1:182": "Pāpakammaṁ karitvāna, petalokaṁ ito gatā.",
  "atk-s0507a1:183": "28.",
  "atk-s0507a1:184": " ‘‘Kālena pañca puttāni, sāyaṁ pañca punāpare;",
  "atk-s0507a1:185": "Vijāyitvāna khādāmi, tepi nā honti me alaṁ.",
  "atk-s0507a1:186": "29.",
  "atk-s0507a1:187": " ‘‘Pariḍayhati dhūmāyati, khudāya hadayaṁ mama;",
  "atk-s0507a1:188": "Pānīyaṁ na labhe pātuṁ, passa maṁ byasanaṁ gata’’nti. –",
  "atk-s0507a1:189": "Imā tisso gāthā abhāsi.",
  "atk-s0507a1:190_0": "27. Tattha bhadanteti theraṁ gāravena ālapati. Duggatāti duggatiṁ gatā. Yamalokikāti",
  "atk-s0507a1:190_1": "‘‘yamaloko’’ti laddhanāme petaloke tattha pariyāpannabhāvena viditā. Ito gatāti ito",
  "atk-s0507a1:190_2": "manussalokato petalokaṁ upapajjanavasena gatā, upapannāti attho.",
  "atk-s0507a1:191_0": "28.Kālenāti rattiyā vibhātakāle. Bhummatthe hi etaṁ karaṇavacanaṁ. Pañca puttānīti",
  "atk-s0507a1:191_1": "pañca putte. Liṅgavipallāsena hetaṁ vuttaṁ. Sāyaṁ pañca punāpareti sāyanhakāle puna",
  "atk-s0507a1:191_2": "apare pañca putte khādāmīti yojanā. Vijāyitvānāti divase divase dasa dasa putte vijāyitvā.",
  "atk-s0507a1:191_3": "Tepi nā honti me alanti tepi dasaputtā ekadivasaṁ mayhaṁ khudāya paṭighātāya ahaṁ",
  "atk-s0507a1:191_4": "pariyattā na honti. Gāthāsukhatthañhettha nā-iti dīghaṁ katvā vuttaṁ.",
  "atk-s0507a1:192_0": "29.Pariḍayhati dhūmāyati khudāya hadayaṁ mamāti khudāya jighacchāya bādhiyamānāya",
  "atk-s0507a1:192_1": "mama hadayapadeso udaragginā parisamantato jhāyati dhūmāyati santappati. Pānīyaṁ",
  "atk-s0507a1:192_2": "na labhe pātunti pipāsābhibhūtā tattha tattha vicarantī pānīyampi pātuṁ na labhāmi.",
  "atk-s0507a1:192_3": "Passa maṁ byasanaṁ gatanti petūpapattiyā sādhāraṇaṁ asādhāraṇañca imaṁ īdisaṁ byasanaṁ",
  "atk-s0507a1:192_4": "upagataṁ maṁ passa, bhanteti attanā anubhaviyamānaṁ dukkhaṁ therassa pavedesi.",
  "atk-s0507a1:193": "Taṁ sutvā thero tāya katakammaṁ pucchanto –",
  "atk-s0507a1:194": "30.",
  "atk-s0507a1:195": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a1:196": "Kissa kammavipākena, puttamaṁsāni khādasī’’ti. –",
  "atk-s0507a1:197_0": "Gāthamāha. Tattha dukkaṭanti duccaritaṁ. Kissa kammavipākenāti kīdisassa kammassa",
  "atk-s0507a1:197_1": "vipākena, kiṁ pāṇātipātassa, udāhu adinnādānādīsu aññatarassāti attho. ‘‘Kena kammavipākenā’’ti keci paṭhanti.",
  "atk-s0507a1:198": "Atha sā petī attanā katakammaṁ therassa kathentī –",
  "atk-s0507a1:199": "31.",
  "atk-s0507a1:200": " ‘‘Sapatī me gabbhinī āsi, tassā pāpaṁ acetayiṁ;",
  "atk-s0507a1:201": "Sāhaṁ paduṭṭhamanasā, akariṁ gabbhapātanaṁ.",
  "atk-s0507a1:202": "32.",
  "atk-s0507a1:203": " ‘‘Tassa dvemāsiko gabbho, lohitaññeva pagghari;",
  "atk-s0507a1:204": "Tadassā mātā kupitā, mayhaṁ ñātī samānayi;",
  "atk-s0507a1:205": "Sapathañca maṁ akāresi, paribhāsāpayī ca maṁ.",
  "atk-s0507a1:206": "33.",
  "atk-s0507a1:207": " ‘‘Sāhaṁ ghorañca sapathaṁ, musāvādaṁ abhāsisaṁ;",
  "atk-s0507a1:208": "‘Puttamaṁsāni khādāmi, sace taṁ pakataṁ mayā’.",
  "atk-s0507a1:209": "34.",
  "atk-s0507a1:210": " ‘‘Tassa kammassa vipākena, musāvādassa cūbhayaṁ;",
  "atk-s0507a1:211": "Puttamaṁsāni khādāmi, pubbalohitamakkhitā’’ti. – gāthāyo abhāsi;",
  "atk-s0507a1:212_0": "31-32. Tattha sapatīti samānapatikā itthī vuccati. Tassā pāpaṁ acetayinti tassa sapatiyā",
  "atk-s0507a1:212_1": "pāpaṁ luddakaṁ kammaṁ acetayiṁ. Paduṭṭhamanasāti paduṭṭhacittā, paduṭṭhena vā manasā.",
  "atk-s0507a1:212_2": "Dvemāsikoti dvemāsajāto patiṭṭhito hutvā dvemāsikā. Lohitaññeva paggharīti vipajjamāno",
  "atk-s0507a1:212_3": "ruhiraññeva hutvā vissandi. Tadassā mātā kupitā, mayhaṁ ñātī samānayīti tadā assā",
  "atk-s0507a1:212_4": "sapatiyā mātā mayhaṁ kupitā attano ñātake samodhānesi. ‘‘Tatassā’’ti vā pāṭho, tato assāti padavibhāgo.",
  "atk-s0507a1:213_0": "33-34.Sapathanti sapanaṁ. Paribhāsāpayīti bhayena tajjāpesi. Sapathaṁ musāvādaṁ abhāsisanti",
  "atk-s0507a1:213_1": "‘‘sace taṁ mayā kataṁ, īdisī bhaveyya’’nti katameva pāpaṁ akataṁ katvā dassentī musāvādaṁ",
  "atk-s0507a1:213_2": "abhūtaṁ sapathaṁ abhāsiṁ. Muttamaṁsāni khādāmi, sacetaṁ pakataṁ mayāti idaṁ tadā",
  "atk-s0507a1:213_3": "sapathassa katākāradassanaṁ. Yadi etaṁ gabbhapātanapāpaṁ mayā kataṁ, āyatiṁ punabbhavābhinibbattiyaṁ",
  "atk-s0507a1:213_4": "mayhaṁ puttamaṁsāniyeva khādeyyanti attho. Tassa kammassāti tassa gabbhapātanavasena",
  "atk-s0507a1:213_5": "pakatassa pāṇātipātakammassa. Musāvādassa cāti musāvādakammassa ca. Ubhayanti ubhayassapi",
  "atk-s0507a1:213_6": "kammassa ubhayena vipākena. Karaṇatthe hi idaṁ paccattavacanaṁ. Pubbalohitamakkhitāti",
  "atk-s0507a1:213_7": "pasavanavasena paribhijjanavasena ca pubbena ca lohitena ca makkhitā hutvā puttamaṁsāni khādāmīti yojanā.",
  "atk-s0507a1:214_0": "Evaṁ sā petī attano kammavipākaṁ pavedetvā puna there evamāha – ‘‘ahaṁ, bhante, imasmiṁyeva",
  "atk-s0507a1:214_1": "gāme asukassa kuṭumbikassa bhariyā issāpakatā hutvā pāpakammaṁ katvā evaṁ petayoniyaṁ",
  "atk-s0507a1:214_2": "nibbattā. Sādhu, bhante, tassa kuṭumbikassa gehaṁ gacchatha, so tumhākaṁ dānaṁ dassati,",
  "atk-s0507a1:214_3": "taṁ dakkhiṇaṁ mayhaṁ uddisāpeyyātha, evaṁ me ito petalokato mutti bhavissatī’’ti.",
  "atk-s0507a1:214_4": "Therā taṁ sutvā taṁ anukampamānā ullumpanasabhāvasaṇṭhitā tassa kuṭumbikassa gehaṁ",
  "atk-s0507a1:214_5": "piṇḍāya pavisiṁsu. Kuṭambiko there disvā sañjātappasādo paccuggantvā pattāni gahetvā",
  "atk-s0507a1:214_6": "there āsanesu nisīdāpetvā paṇītena āhārena bhojetuṁ ārabhi. Therā taṁ pavattiṁ kuṭumbikassa",
  "atk-s0507a1:214_7": "ārocetvā taṁ dānaṁ tassā petiyā uddisāpesuṁ. Taṅkhaṇaññeva ca sā petī tato dukkhato",
  "atk-s0507a1:214_8": "apetā uḷārasampattiṁ paṭilabhitvā rattiyaṁ kuṭumbikassa attānaṁ dassesi. Atha therā",
  "atk-s0507a1:214_9": "anukkamena sāvatthiṁ gantvā bhagavato tamatthaṁ ārocesuṁ. Bhagavā ca tamatthaṁ aṭṭhuppattiṁ",
  "atk-s0507a1:214_10": "katvā sampattaparisāya dhammaṁ desesi. Desanāvasāne mahājano paṭiladdhasaṁvego issāmaccherato",
  "atk-s0507a1:214_11": "paṭivirami. Evaṁ sā desanā mahājanassa sātthikā ahosīti.",
  "atk-s0507a1:215": "Pañcaputtakhādakapetivatthuvaṇṇanā niṭṭhitā.",
  "atk-s0507a1:216": "7. Sattaputtakhādakapetivatthuvaṇṇanā",
  "atk-s0507a1:217_0": "Naggādubbaṇṇarūpāsīti idaṁ satthari sāvatthiyaṁ viharante sattaputtakhādakapetiṁ",
  "atk-s0507a1:217_1": "ārabbha vuttaṁ. Sāvatthiyā kira avidūre aññatarasmiṁ gāmake aññatarassa upāsakassa",
  "atk-s0507a1:217_2": "dve puttā ahesuṁ – paṭhamavaye ṭhitā rūpasampannā sīlācārena samannāgatā. Tesaṁ mātā",
  "atk-s0507a1:217_3": "‘‘puttavatī aha’’nti puttabalena bhattāraṁ atimaññati. So bhariyāya avamānito nibbinnamānaso",
  "atk-s0507a1:217_4": "aññaṁ kaññaṁ ānesi. Sā nacirasseva gabbhinī ahosi. Athassa jeṭṭhabhariyā issāpakatā",
  "atk-s0507a1:217_5": "aññataraṁ vejjaṁ āmisena upalāpetvā tena tassā temāsikaṁ gabbhaṁ pātesi. Atha sā",
  "atk-s0507a1:217_6": "ñātīhi ca bhattārā ca ‘‘tayā imissā gabbho pātito’’ti puṭṭhā ‘‘nāhaṁ pātemī’’ti musā",
  "atk-s0507a1:217_7": "vatvā tehi asaddahantehi ‘‘sapathaṁ karohī’’ti vuttā ‘‘sāyaṁ pātaṁ satta satta putte",
  "atk-s0507a1:217_8": "vijāyitvā puttamaṁsāni khādāmi, niccaṁ duggandhā ca makkhikāparikiṇṇā ca bhaveyya’’nti sapathaṁ akāsi.",
  "atk-s0507a1:218_0": "Sā aparena samayena kālaṁ katvā tassa gabbhapātanassa musāvādassa ca phaleneva petayoniyaṁ",
  "atk-s0507a1:218_1": "nibbattitvā puttanayena puttamaṁsāni khādantī tasseva gāmassa avidūre vicarati. Tena",
  "atk-s0507a1:218_2": "ca samayena sambahulā therā gāmakāvāse vutthavassā bhagavantaṁ dassanāya sāvatthiṁ",
  "atk-s0507a1:218_3": "āgacchantā tassa gāmassa avidūre ekasmiṁ padese rattiyaṁ vāsaṁ kappesuṁ. Atha sā",
  "atk-s0507a1:218_4": "petī tesaṁ therānaṁ attānaṁ dassesi. Taṁ mahāthero gāthāya pucchi –",
  "atk-s0507a1:219": "35.",
  "atk-s0507a1:220": " ‘‘Naggā dubbaṇṇarūpāsi, duggandhā pūti vāyasi;",
  "atk-s0507a1:221": "Makkhikāhi parikiṇṇā, kā nu tvaṁ idha tiṭṭhasī’’ti.",
  "atk-s0507a1:222": "Sā therena puṭṭhā tīhi gāthāhi paṭivacanaṁ adāsi –",
  "atk-s0507a1:223": "36.",
  "atk-s0507a1:224": " ‘‘Ahaṁ bhadante petīmhi, duggatā yamalokikā;",
  "atk-s0507a1:225": "Pāpakammaṁ karitvāna, petalokaṁ ito gatā.",
  "atk-s0507a1:226": "37.",
  "atk-s0507a1:227": " ‘‘Kālena satta puttāni, sāyaṁ satta punāpare;",
  "atk-s0507a1:228": "Vijāyitvāna khādāmi, tepi nā honti me alaṁ.",
  "atk-s0507a1:229": "38.",
  "atk-s0507a1:230": " ‘‘Pariḍayhati dhūmāyati, khudāya hadayaṁ mama;",
  "atk-s0507a1:231": "Nibbutiṁ nādhigacchāmi, aggidaḍḍhāva ātape’’ti.",
  "atk-s0507a1:232": "38. Tattha nibbutinti khuppipāsādukkhassa vūpasamaṁ. Nādhigacchāmīti na labhāmi. Aggidaḍḍhāva ātapeti atiuṇhaātape agginā ḍayhamānā viya nibbutiṁ nādhigacchāmīti yojanā.",
  "atk-s0507a1:233": "Taṁ sutvā mahāthero tāya katakammaṁ pucchanto –",
  "atk-s0507a1:234": "39.",
  "atk-s0507a1:235": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a1:236": "Kissakammavipākena, puttamaṁsāni khādasī’’ti. – gāthamāha;",
  "atk-s0507a1:237": "Atha sā petī attano petalokūpapattiñca puttamaṁsakhādanakāraṇañca kathentī –",
  "atk-s0507a1:238": "40.",
  "atk-s0507a1:239": " ‘‘Ahū mayhaṁ duve puttā, ubho sampattayobbanā;",
  "atk-s0507a1:240": "Sāhaṁ puttabalūpetā, sāmikaṁ atimaññisaṁ.",
  "atk-s0507a1:241": "41.",
  "atk-s0507a1:242": " ‘‘Tato me sāmiko kuddho, sapatiṁ mayhamānayi;",
  "atk-s0507a1:243": "Sā ca gabbhaṁ alabhittha, tassā pāpaṁ acetayiṁ.",
  "atk-s0507a1:244": "42.",
  "atk-s0507a1:245": " ‘‘Sāhaṁ paduṭṭhamanasā, akariṁ gabbhapātanaṁ;",
  "atk-s0507a1:246": "Tassa temāsiko gabbho, pūtilohitako pati.",
  "atk-s0507a1:247": "43.",
  "atk-s0507a1:248": " ‘‘Tadassā mātā kupitā, mayhaṁ ñātī samānayi;",
  "atk-s0507a1:249": "Sapathañca maṁ kāresi, paribhāsāpayī ca maṁ.",
  "atk-s0507a1:250": "44.",
  "atk-s0507a1:251": " ‘‘Sāhaṁ ghorañca sapathaṁ, musāvādaṁ abhāsisaṁ;",
  "atk-s0507a1:252": "‘Puttamaṁsāni khādāmi, sace taṁ pakataṁ mayā’.",
  "atk-s0507a1:253": "45.",
  "atk-s0507a1:254": " ‘‘Tassa kammassa vipākena, musāvādassa cūbhayaṁ;",
  "atk-s0507a1:255": "Puttamaṁsāni khādāmi, pubbalohitamakkhitā’’ti. – imā gāthā abhāsi;",
  "atk-s0507a1:256_0": "40-45. Tattha puttabalūpetāti puttabalena upetā, puttānaṁ vasena laddhabalā. Atimaññisanti",
  "atk-s0507a1:256_1": "atikkamitvā maññiṁ avamaññiṁ. Pūtilohitako patīti kuṇapalohitaṁ hutvā gabbho paripati.",
  "atk-s0507a1:256_2": "Sesaṁ sabbaṁ anantarasadisameva. Tattha aṭṭha therā, idha sambahulā. Tattha pañca",
  "atk-s0507a1:256_3": "puttā, idha sattāti ayameva visesoti.",
  "atk-s0507a1:257": "Sattaputtakhādakapetivatthuvaṇṇānā niṭṭhitā.",
  "atk-s0507a1:258": "8. Goṇapetavatthuvaṇṇanā",
  "atk-s0507a1:259_0": "Kiṁnu ummattarūpo vāti idaṁ satthā jetavane viharanto aññataraṁ matapitikaṁ kuṭumbikaṁ",
  "atk-s0507a1:259_1": "ārabbha kathesi. Sāvatthiyaṁ kira aññatarassa kuṭumbikassa pitā kālamakāsi. So pitu",
  "atk-s0507a1:259_2": "maraṇena sokasantattahadayo rodamāno ummattako piya vicaranto yaṁ yaṁ passati, taṁ",
  "atk-s0507a1:259_3": "taṁ pucchati – ‘‘api me pitaraṁ passitthā’’ti? Na koci tassa sokaṁ vinodetuṁ asakkhi.",
  "atk-s0507a1:259_4": "Tassa pana hadaye ghaṭe padīpo viya sotāpattiphalassa upanissayo pajjalati.",
  "atk-s0507a1:260_0": "Satthā paccūsasamaye lokaṁ olokento tassa sotāpattiphalassa upanissayaṁ disvā ‘‘imassa",
  "atk-s0507a1:260_1": "atītakāraṇaṁ āharitvā sokaṁ vūpasametvā sotāpattiphalaṁ dātuṁ vaṭṭatī’’ti cintetvā",
  "atk-s0507a1:260_2": "punadivase pacchābhattaṁ piṇḍapātapaṭikkanto pacchāsamaṇaṁ anādāya tassa gharadvāraṁ",
  "atk-s0507a1:260_3": "agamāsi. So ‘‘satthā āgato’’ti sutvā paccuggantvā satthāraṁ gehaṁ pavesetvā satthari",
  "atk-s0507a1:260_4": "paññatte āsane nisinne sayaṁ bhagavantaṁ vanditvā ekamantaṁ nisinno ‘‘kiṁ, bhante,",
  "atk-s0507a1:260_5": "mayhaṁ pitu gataṭṭhānaṁ jānāthā’’ti āha. Atha naṁ satthā, ‘‘upāsaka, kiṁ imasmiṁ",
  "atk-s0507a1:260_6": "attabhāve pitaraṁ pucchasi, udāhu atīte’’ti āha. So taṁ vacanaṁ sutvā ‘‘bahū kira",
  "atk-s0507a1:260_7": "mayhaṁ pitaro’’ti tanubhūtasoko thokaṁ majjhattataṁ paṭilabhi. Athassa satthā sokavinodanaṁ",
  "atk-s0507a1:260_8": "dhammakathaṁ katvā apagatasokaṁ kallacittaṁ viditvā sāmukkaṁsikāya dhammadesanāya",
  "atk-s0507a1:260_9": "sotāpattiphale patiṭṭhāpetvā vihāraṁ agamāsi.",
  "atk-s0507a1:261_0": "Atha bhikkhū dhammasabhāyaṁ kathaṁ samuṭṭhāpesuṁ – ‘‘passatha, āvuso, buddhānubhāvaṁ,",
  "atk-s0507a1:261_1": "tathā sokaparidevasamāpanno upāsako khaṇeneva bhagavatā sotāpattiphale vinīto’’ti.",
  "atk-s0507a1:261_2": "Satthā tattha gantvā paññattavarabuddhāsane nisinno ‘‘kāya nuttha, bhikkhave, etarahi",
  "atk-s0507a1:261_3": "kathāya sannisinnā’’ti pucchi. Bhikkhū tamatthaṁ bhagavato ārocesuṁ. Satthā ‘‘na,",
  "atk-s0507a1:261_4": "bhikkhave, idāneva mayā imassa soko apanīto, pubbepi apanītoyevā’’ti vatvā tehi yācito atītaṁ āhari.",
  "atk-s0507a1:262_0": "Atīte bārāṇasiyaṁ aññatarassa gahapatikassa pitā kālamakāsi. So pitu maraṇena sokaparidevasamāpanno",
  "atk-s0507a1:262_1": "assumukho rattakkho kandanto citakaṁ padakkhiṇaṁ karoti. Tassa putto sujāto nāma",
  "atk-s0507a1:262_2": "kumāro paṇḍito byatto buddhisampanno pitusokavinayanūpāyaṁ cintento ekadivasaṁ bahinagare",
  "atk-s0507a1:262_3": "ekaṁ matagoṇaṁ disvā tiṇañca pānīyañca āharitvā tassa purato ṭhapetvā ‘‘khāda, khāda,",
  "atk-s0507a1:262_4": "piva, pivā’’ti vadanto aṭṭhāsi. Āgatāgatā taṁ disvā ‘‘samma sujāta, kiṁ ummattakosi,",
  "atk-s0507a1:262_5": "yo tvaṁ matassa goṇassa tiṇodakaṁ upanesī’’ti vadanti? So na kiñci paṭivadati. Manussā",
  "atk-s0507a1:262_6": "tassa pitu santikaṁ gantvā ‘‘putto te ummattako jāto, matagoṇassa tiṇodakaṁ detī’’ti",
  "atk-s0507a1:262_7": "āhaṁsu. Taṁ sutvā ca kuṭumbikassa pitaraṁ ārabbha ṭhito soko apagato. So ‘‘mayhaṁ",
  "atk-s0507a1:262_8": "kira putto ummattako jāto’’ti saṁvegappatto vegena gantvā ‘‘nanu tvaṁ, tāta sujāta,",
  "atk-s0507a1:262_9": "paṇḍito byatto buddhisampanno, kasmā matagoṇassa tiṇodakaṁ desī’’ti codento –",
  "atk-s0507a1:263": "46.",
  "atk-s0507a1:264": " ‘‘Kiṁ nu ummattarūpova, lāyitvā haritaṁ tiṇaṁ;",
  "atk-s0507a1:265": "Khāda khādāti lapasi, gatasattaṁ jaraggavaṁ.",
  "atk-s0507a1:266": "47.",
  "atk-s0507a1:267": " ‘‘Na hi annena pānena, mato goṇo samuṭṭhahe;",
  "atk-s0507a1:268": "Tvaṁsi bālo ca dummedho, yathā taññova dummatī’’ti. –",
  "atk-s0507a1:269_0": "Gāthādvayamāha. Tattha kiṁ nūti pucchāvacanaṁ. Ummattarūpovāti ummattakasabhāvo viya",
  "atk-s0507a1:269_1": "cittakkhepaṁ patto viya. Lāyitvāti lavitvā. Haritaṁ tiṇanti allatiṇaṁ. Lapasi vilapasi.",
  "atk-s0507a1:269_2": "Gatasattanti vigatajīvitaṁ. Jaraggavanti balibaddaṁ jiṇṇagoṇaṁ. Annena pānenāti tayā",
  "atk-s0507a1:269_3": "dinnena haritatiṇena vā pānīyena vā. Mato goṇo samuṭṭhaheti kālakato goṇo laddhajīvito",
  "atk-s0507a1:269_4": "hutvā na hi samuṭṭhaheyya. Tvaṁsi bālo ca dummedhoti tvaṁ bālyayogato bālo, medhāsaṅkhātāya",
  "atk-s0507a1:269_5": "paññāya abhāvato dummedho asi. Yathā taññova dummatīti yathā taṁ aññopi nippañño",
  "atk-s0507a1:269_6": "vippalapeyya, evaṁ tvaṁ niratthakaṁ vippalapasīti attho. Yathā tanti nipātamattaṁ.",
  "atk-s0507a1:270": "Taṁ sutvā sujāto pitaraṁ saññāpetuṁ attano adhippāyaṁ pakāsento –",
  "atk-s0507a1:271": "48.",
  "atk-s0507a1:272": " ‘‘Ime pādā idaṁ sīsaṁ, ayaṁ kāyo savāladhi;",
  "atk-s0507a1:273": "Nettā tatheva tiṭṭhanti, ayaṁ goṇo samuṭṭhahe.",
  "atk-s0507a1:274": "49.",
  "atk-s0507a1:275": " ‘‘Nāyyakassa hatthapādā, kāyo sīsañca dissati;",
  "atk-s0507a1:276": "Rudaṁ mattikathūpasmiṁ, nanu tvaññeva dummatī’’ti. –",
  "atk-s0507a1:277_0": "Gāthādvayaṁ abhāsi. Tassattho – imassa goṇassa ime cattāro pādā, idaṁ sīsaṁ, saha",
  "atk-s0507a1:277_1": "vāladhinā vattatīti savāladhi ayaṁ kāyo. Imāni ca nettā nayanāni yathā maraṇato pubbe,",
  "atk-s0507a1:277_2": "tatheva abhinnasaṇṭhānāni tiṭṭhanti. Ayaṁ goṇo samuṭṭhaheti imasmā kāraṇā ayaṁ goṇo",
  "atk-s0507a1:277_3": "samuṭṭhaheyya samuttiṭṭheyyāti mama cittaṁ bhaveyya. ‘‘Maññe goṇo samuṭṭhahe’’ti",
  "atk-s0507a1:277_4": "keci paṭhanti, tena kāraṇena ayaṁ goṇo sahasāpi kāyaṁ samuṭṭhaheyyāti ahaṁ maññeyyaṁ,",
  "atk-s0507a1:277_5": "evaṁ me maññanā sambhaveyyāti adhippāyo. Ayyakassa pana mayhaṁ pitāmahassa na hatthapādā",
  "atk-s0507a1:277_6": "kāyo sīsaṁ dissati, kevalaṁ pana tassa aṭṭhikāni pakkhipitvā kate mattikāmaye thūpe",
  "atk-s0507a1:277_7": "rudanto sataguṇena sahassaguṇena, tāta, tvaññeva dummati nippañño, bhijjanadhammā",
  "atk-s0507a1:277_8": "saṅkhārā bhijjanti, tattha vijānataṁ kā paridevanāti pitu dhammaṁ kathesi.",
  "atk-s0507a1:278_0": "Taṁ sutvā bodhisattassa pitā ‘‘mama mutto paṇḍito maṁ saññāpetuṁ imaṁ kammaṁ akāsī’’ti",
  "atk-s0507a1:278_1": "cintetvā ‘‘tāta sujāta, ‘sabbepi sattā maraṇadhammā’ti aññātametaṁ, ito paṭṭhāya",
  "atk-s0507a1:278_2": "na socissāmi, sokaharaṇasamatthena nāma medhāvinā tādiseneva bhavitabba’’nti puttaṁ pasaṁsanto –",
  "atk-s0507a1:279": "50.",
  "atk-s0507a1:280": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0507a1:281": "Vārinā viya osiñcaṁ, sabbaṁ nibbāpaye daraṁ.",
  "atk-s0507a1:282": "51.",
  "atk-s0507a1:283": " ‘‘Abbahī vata me sallaṁ, sokaṁ hadayanissitaṁ;",
  "atk-s0507a1:284": "Yo me sokaparetassa, pitusokaṁ apānudi.",
  "atk-s0507a1:285": "52.",
  "atk-s0507a1:286": " ‘‘Svāhaṁ abbūḷhasallosmi, sītibhūtosmi nibbuto;",
  "atk-s0507a1:287": "Na socāmi na rodāmi, tava sutvāna māṇava.",
  "atk-s0507a1:288": "53.",
  "atk-s0507a1:289": " ‘‘Evaṁ karonti sappaññā, ye honti anukampakā;",
  "atk-s0507a1:290": "Vinivattayanti sokamhā, sujāto pitaraṁ yathā’’ti. –",
  "atk-s0507a1:291_0": "Catasso gāthā abhāsi. Tattha ādittanti sokagginā ādittaṁ jalitaṁ. Santanti samānaṁ.",
  "atk-s0507a1:291_1": "Pāvakanti aggi. Vārinā viya osiñcanti udakena avasiñcanto viya. Sabbaṁ nibbāpaye",
  "atk-s0507a1:291_2": "daranti sabbaṁ me cittadarathaṁ nibbāpesi. Abbahī vatāti nīhari vata. Sallanti sokasallaṁ.",
  "atk-s0507a1:291_3": "Hadayanissitanti cittasannissitasallabhūtaṁ. Sokaparetassāti sokena abhibhūtassa.",
  "atk-s0507a1:291_4": "Pitusokanti pitaraṁ ārabbha uppannaṁ sokaṁ. Apānudīti apanesi. Tava sutvāna māṇavāti,",
  "atk-s0507a1:291_5": "kumāra, tava vacanaṁ sutvā idāni pana na socāmi na rodāmi. Sujāto pitaraṁ yathāti",
  "atk-s0507a1:291_6": "yathā ayaṁ sujāto attano pitaraṁ sokato vinivattesi, evaṁ aññepi ye anukampakā anuggaṇhasīlā",
  "atk-s0507a1:291_7": "honti, te sappaññā evaṁ karonti pitūnaṁ aññesañca upakāraṁ karontīti attho.",
  "atk-s0507a1:292_0": "Māṇavassa vacanaṁ sutvā pitā apagatasoko hutvā sīsaṁ nahāyitvā bhuñjitvā kammante",
  "atk-s0507a1:292_1": "pavattetvā kālaṁ katvā saggaparāyaṇo ahosi. Satthā imaṁ dhammadesanaṁ āharitvā tesaṁ",
  "atk-s0507a1:292_2": "bhikkhūnaṁ saccāni pakāsesi, saccapariyosāne bahū sotāpattiphalādīsu patiṭṭhahiṁsu.",
  "atk-s0507a1:292_3": "Tadā sujāto lokanātho ahosīti.",
  "atk-s0507a1:293": "Goṇapetavatthuvaṇṇanā niṭṭhitā.",
  "atk-s0507a1:294": "9. Mahāpesakārapetivatthuvaṇṇanā",
  "atk-s0507a1:295_0": "Gūthañcamuttaṁ ruhirañca pubbanti idaṁ satthari sāvatthiyaṁ viharante aññataraṁ pesakārapetiṁ",
  "atk-s0507a1:295_1": "ārabbha vuttaṁ. Dvādasamattā kira bhikkhū satthu santike kammaṭṭhānaṁ gahetvā vasanayoggaṭṭhānaṁ",
  "atk-s0507a1:295_2": "vīmaṁsantā upakaṭṭhāya vassūpanāyikāya aññataraṁ chāyūdakasampannaṁ ramaṇīyaṁ araññāyatanaṁ",
  "atk-s0507a1:295_3": "tassa ca nātidūre nāccāsanne gocaragāmaṁ disvā tattha ekarattiṁ vasitvā dutiyadivase",
  "atk-s0507a1:295_4": "gāmaṁ piṇḍāya pavisiṁsu. Tattha ekādasa pesakārā paṭivasanti, te te bhikkhū disvā",
  "atk-s0507a1:295_5": "sañjātasomanassā hutvā attano attano gehaṁ netvā paṇītena āhārena parivisitvā āhaṁsu",
  "atk-s0507a1:295_6": "‘‘kuhiṁ, bhante, gacchathā’’ti? ‘‘Yattha amhākaṁ phāsukaṁ, tattha gamissāmā’’ti.",
  "atk-s0507a1:295_7": "‘‘Yadi evaṁ, bhante, idheva vasitabba’’nti vassūpagamanaṁ yāciṁsu. Bhikkhū sampaṭicchiṁsu.",
  "atk-s0507a1:295_8": "Upāsakā tesaṁ tattha araññakuṭikāyo kāretvā adaṁsu. Bhikkhū tattha vassaṁ upagacchiṁsu.",
  "atk-s0507a1:296_0": "Tattha jeṭṭhakapesakāro dve bhikkhū catūhi paccayehi sakkaccaṁ upaṭṭhahi, itare ekekaṁ",
  "atk-s0507a1:296_1": "bhikkhuṁ upaṭṭhahiṁsu. Jeṭṭhakapesakārassa bhariyā assaddhā appasannā micchādiṭṭhikā",
  "atk-s0507a1:296_2": "maccharinī bhikkhū na sakkaccaṁ upaṭṭhāti. So taṁ disvā tassāyeva kaniṭṭhabhaginiṁ",
  "atk-s0507a1:296_3": "ānetvā attano gehe issariyaṁ niyyādesi. Sā saddhā pasannā hutvā sakkaccaṁ bhikkhū",
  "atk-s0507a1:296_4": "paṭijaggi. Te sabbe pesakāro vassaṁ vutthānaṁ bhikkhūnaṁ ekekassa ekekaṁ sāṭakamadaṁsu.",
  "atk-s0507a1:296_5": "Tattha maccharinī jeṭṭhapesakārassa bhariyā paduṭṭhacittā attano sāmikaṁ paribhāsi",
  "atk-s0507a1:296_6": "– ‘‘yaṁ tayā samaṇānaṁ sakyaputtiyānaṁ dānaṁ dinnaṁ annapānaṁ, taṁ te paraloke gūthamuttaṁ",
  "atk-s0507a1:296_7": "pubbalohitañca hutvā nibbattatu, sāṭakā ca jalitā ayomayapaṭṭā hontū’’ti.",
  "atk-s0507a1:297_0": "Tattha jeṭṭhapesakāro aparena samayena kālaṁ katvā viñjhāṭaviyaṁ ānubhāvasampannā",
  "atk-s0507a1:297_1": "rukkhadevatā hutvā nibbatti. Tassa pana kadariyā bhariyā kālaṁ katvā tasseva vasanaṭṭhānassa",
  "atk-s0507a1:297_2": "avidūre petī hutvā nibbatti. Sā naggā dubbaṇṇarūpā jighacchāpipāsābhibhūtā tassa",
  "atk-s0507a1:297_3": "bhūmadevassa santikaṁ gantvā āha – ‘‘ahaṁ, sāmi, niccoḷā ativiya jighacchāpipāsābhibhūtā",
  "atk-s0507a1:297_4": "vicarāmi, dehi me vatthaṁ annapānañcā’’ti. So tassā dibbaṁ uḷāraṁ annapānaṁ upanesi.",
  "atk-s0507a1:297_5": "Taṁ tāya gahitamattameva gūthamuttaṁ pubbalohitañca sampajjati, sāṭakañca dinnaṁ",
  "atk-s0507a1:297_6": "tāya paridahitaṁ pajjalitaṁ ayomayapaṭṭaṁ hoti. Sā mahādukkhaṁ anubhavantī taṁ chaḍḍetvā kandantī vicarati.",
  "atk-s0507a1:298_0": "Tena ca samayena aññataro bhikkhu vutthavasso satthāraṁ vandituṁ gacchanto mahatā",
  "atk-s0507a1:298_1": "satthena saddhiṁ viñjhāṭaviṁ paṭipajji. Satthikā rattiṁ maggaṁ gantvā divā vane sandacchāyūdakasampannaṁ",
  "atk-s0507a1:298_2": "padesaṁ disvā yānāni muñcitvā muhuttaṁ vissamiṁsu. Bhikkhu pana vivekakāmatāya thokaṁ",
  "atk-s0507a1:298_3": "apakkamitvā aññatarassa sandacchāyassa vanagahanapaṭicchannassa rukkhassa mūle saṅghāṭiṁ",
  "atk-s0507a1:298_4": "paññapetvā nipanno rattiyaṁ maggagamanaparissamena kilantakāyo niddaṁ upagañchi.",
  "atk-s0507a1:298_5": "Satthikā vissamitvā maggaṁ paṭipajjiṁsu, so bhikkhu na paṭibujjhi. Atha sāyanhasamaye",
  "atk-s0507a1:298_6": "uṭṭhahitvā te apassanto aññataraṁ kummaggaṁ paṭipajjitvā anukkamena tassā devatāya",
  "atk-s0507a1:298_7": "vasanaṭṭhānaṁ sampāpuṇi. Atha naṁ so devaputto disvā manussarūpena upagantvā paṭisanthāraṁ",
  "atk-s0507a1:298_8": "katvā attano vimānaṁ pavesetvā pādabbhañjanādīni datvā payirupāsanto nisīdi. Tasmiñca",
  "atk-s0507a1:298_9": "samaye sā petī āgantvā ‘‘dehi me, sāmi, annapānaṁ sāṭakañcā’’ti āha. So tassā tāni",
  "atk-s0507a1:298_10": "adāsi. Tāni ca tāya gahitamattāni gūthamuttapubbalohitapajjalitaayopaṭṭāyeva ahesuṁ.",
  "atk-s0507a1:298_11": "So bhikkhu taṁ disvā sañjātasaṁvego taṁ devaputtaṁ –",
  "atk-s0507a1:299": "54.",
  "atk-s0507a1:300": " ‘‘Gūthañca muttaṁ ruhirañca pubbaṁ, paribhuñjati kissa ayaṁ vipāko;",
  "atk-s0507a1:301": "Ayaṁ nu kiṁ kammamakāsi nārī, yā sabbadā lohitapubbabhakkhā.",
  "atk-s0507a1:302": "55.",
  "atk-s0507a1:303": " ‘‘Navāni vatthāni subhāni ceva, mudūni suddhāni ca lomasāni;",
  "atk-s0507a1:304": "Dinnāni missā kitakā bhavanti, ayaṁ nu kiṁ kammamakāsi nārī’’ti. –",
  "atk-s0507a1:305_0": "Dvīhi gāthāhi paṭipucchi. Tattha kissa ayaṁ vipākoti kīdisassa kammassa ayaṁ vipāko,",
  "atk-s0507a1:305_1": "yaṁ esā idāni paccanubhavatīti. Ayaṁ nu kiṁ kammamakāsi nārīti ayaṁ itthī kiṁ nu",
  "atk-s0507a1:305_2": "kho kammaṁ pubbe akāsi. Yā sabbadā lohitapubbabhakkhāti yā sabbakālaṁ ruhirapubbameva",
  "atk-s0507a1:305_3": "bhakkhati paribhuñjati. Navānīti paccagghāni tāvadeva pātubhūtāni. Subhānīti sundarāni",
  "atk-s0507a1:305_4": "dassanīyāni. Mudūnīti sukhasamphassāni. Suddhānīti parisuddhavaṇṇāni. Lomasānīti",
  "atk-s0507a1:305_5": "salomakāni sukhasamphassāni , sundarānīti attho. Dinnāni missā kitakā bhavantīti",
  "atk-s0507a1:305_6": "kitakakaṇṭakasadisāni lohapaṭṭasadisāni bhavanti. ‘‘Kīṭakā bhavantī’’ti vā pāṭho,",
  "atk-s0507a1:305_7": "khādakapāṇakavaṇṇāni bhavantīti attho.",
  "atk-s0507a1:306": "Evaṁ so devaputto tena bhikkhunā puṭṭho tāya purimajātiyā katakammaṁ pakāsento –",
  "atk-s0507a1:307": "56.",
  "atk-s0507a1:308": " ‘‘Bhariyā mamesā ahu bhadante, adāyikā maccharinī kadariyā;",
  "atk-s0507a1:309": "Sā maṁ dadantaṁ samaṇabrāhmaṇānaṁ, akkosati ca paribhāsati ca.",
  "atk-s0507a1:310": "57.",
  "atk-s0507a1:311": " ‘‘Gūthañca muttaṁ ruhirañca pubbaṁ, paribhuñja tvaṁ asuciṁ sabbakālaṁ;",
  "atk-s0507a1:312": "Etaṁ te paralokasmiṁ hotu, vatthā ca te kitakasamā bhavantu;",
  "atk-s0507a1:313": "Etādisaṁ duccaritaṁ caritvā, idhāgatā cirarattāya khādatī’’ti. –",
  "atk-s0507a1:314_0": "Dve gāthā abhāsi. Tattha adāyikāti kassaci kiñcipi adānasīlā. Maccharinī kadariyāti",
  "atk-s0507a1:314_1": "paṭhamaṁ maccheramalassa sabhāvena maccharinī, tāya ca punappunaṁ āsevanatāya thaddhamaccharinī,",
  "atk-s0507a1:314_2": "tāya kadariyā ahūti yojanā. Idāni tassā tameva kadariyataṁ dassento ‘‘sā maṁ dadanta’’ntiādimāha.",
  "atk-s0507a1:314_3": "Tattha etādisanti evarūpaṁ yathāvuttavacīduccaritādiṁ caritvā. Idhāgatāti imaṁ petalokaṁ",
  "atk-s0507a1:314_4": "āgatā, petattabhāvaṁ upagatā. Cirarattāya khādatīti cirakālaṁ gūthādimeva khādati.",
  "atk-s0507a1:314_5": "Tassā hi yenākārena akkuṭṭhaṁ, tenevākārena pavattamānampi phalaṁ. Yaṁ uddissa akkuṭṭhaṁ,",
  "atk-s0507a1:314_6": "tato aññattha pathaviyaṁ kamantakasaṅkhāte matthake asanipāto viya attano upari patati.",
  "atk-s0507a1:315_0": "Evaṁ so devaputto tāya pubbe katakammaṁ kathetvā puna taṁ bhikkhuṁ āha – ‘‘atthi",
  "atk-s0507a1:315_1": "pana, bhante, koci upāyo imaṁ petalokato mocetu’’nti ? ‘‘Atthī’’ti ca vutte ‘‘kathetha,",
  "atk-s0507a1:315_2": "bhante’’ti. Yadi bhagavato ariyasaṅghassa ca ekasseva vā bhikkhuno dānaṁ datvā imissā",
  "atk-s0507a1:315_3": "uddisiyati, ayañca taṁ anumodati, evametissā ito dukkhato mutti bhavissatīti. Taṁ",
  "atk-s0507a1:315_4": "sutvā devaputto tassa bhikkhuno paṇītaṁ annapānaṁ datvā taṁ dakkhiṇaṁ tassā petiyā",
  "atk-s0507a1:315_5": "ādisi. Tāvadeva sā petī suhitā pīṇindriyā dibbāhārassa tittā ahosi. Puna tasseva",
  "atk-s0507a1:315_6": "bhikkhuno hatthe dibbasāṭakayugaṁ bhagavantaṁ uddissa datvā tañca dakkhiṇaṁ petiyā",
  "atk-s0507a1:315_7": "ādisi. Tāvadeva ca sā dibbavatthanivatthā dibbālaṅkāravibhūsitā sabbakāmasamiddhā",
  "atk-s0507a1:315_8": "devaccharāpaṭibhāgā ahosi. So ca bhikkhu tassa devaputtassa iddhiyā tadaheva sāvatthiṁ",
  "atk-s0507a1:315_9": "patvā jetavanaṁ pavisitvā bhagavato santikaṁ upagantvā vanditvā taṁ sāṭakayugaṁ datvā",
  "atk-s0507a1:315_10": "taṁ pavattiṁ ārocesi. Bhagavāpi tamatthaṁ aṭṭhuppattiṁ katvā sampattaparisāya dhammaṁ",
  "atk-s0507a1:315_11": "desesi. Sā desanā mahājanassa sātthikā ahosīti.",
  "atk-s0507a1:316": "Mahāpesakārapetivatthuvaṇṇanā niṭṭhitā.",
  "atk-s0507a1:317": "10. Khallāṭiyapetivatthuvaṇṇanā",
  "atk-s0507a1:318_0": "Kānu antovimānasminti idaṁ satthari sāvatthiyaṁ viharante aññataraṁ khallāṭiyapetiṁ",
  "atk-s0507a1:318_1": "ārabbha vuttaṁ. Atīte kira bārāṇasiyaṁ aññatarā rūpūpajīvinī itthī abhirūpā dassanīyā",
  "atk-s0507a1:318_2": "pāsādikā paramāya vaṇṇapokkharatāya samannāgatā atimanoharakesakalāpī ahosi. Tassā",
  "atk-s0507a1:318_3": "hi kesā nīlā dīghā tanū mudū siniddhā vellitaggā dvihatthagayhā visaṭṭhā yāva mekhalā",
  "atk-s0507a1:318_4": "kalāpā olambanti. Taṁ tassā kesasobhaṁ disvā taruṇajano yebhuyyena tassaṁ paṭibaddhacitto",
  "atk-s0507a1:318_5": "ahosi. Athassā taṁ kesasobhaṁ asahamānā issāpakatā katipayā itthiyo mantetvā tassā",
  "atk-s0507a1:318_6": "eva paricārikadāsiṁ āmisena upalāpetvā tāya tassā kesūpapātanaṁ bhesajjaṁ dāpesuṁ.",
  "atk-s0507a1:318_7": "Sā kira dāsī taṁ bhesajjaṁ nhāniyacuṇṇena saddhiṁ payojetvā gaṅgāya nadiyā nhānakāle",
  "atk-s0507a1:318_8": "tassā adāsi . Sā tena kesamūlesu temetvā udake nimujji , nimujjanamatteyeva kesā",
  "atk-s0507a1:318_9": "samūlā paripatiṁsu, sīsaṁ cassā tittakalābusadisaṁ ahosi. Atha sā sabbaso vilūnakesā",
  "atk-s0507a1:318_10": "luñcitamatthakā kapotī viya virūpā hutvā lajjāya antonagaraṁ pavisituṁ asakkontī",
  "atk-s0507a1:318_11": "vatthena sīsaṁ veṭhetvā bahinagare aññatarasmiṁ padese vāsaṁ kappentī katipāhaccayena",
  "atk-s0507a1:318_12": "apagatalajjā tato nivattetvā tilāni pīḷetvā telavaṇijjaṁ surāvaṇijjañca karontī jīvikaṁ",
  "atk-s0507a1:318_13": "kappesi. Sā ekadivasaṁ dvīsu tīsu manussesu surāmattesu mahāniddaṁ okkamantesu sithilabhūtāni",
  "atk-s0507a1:318_14": "tesaṁ nivatthavatthāni avahari.",
  "atk-s0507a1:319_0": "Athekadivasaṁ sā ekaṁ khīṇāsavattheraṁ piṇḍāya carantaṁ disvā pasannacittā attano",
  "atk-s0507a1:319_1": "gharaṁ netvā paññatte āsane nisīdāpetvā telasaṁsaṭṭhaṁ doṇinimmajjaniṁ piññākamadāsi.",
  "atk-s0507a1:319_2": "So tassā anukampāya taṁ paṭiggahetvā paribhuñji. Sā pasannamānasā upari chattaṁ dhārayamānā",
  "atk-s0507a1:319_3": "aṭṭhāsi. So ca thero tassā cittaṁ pahaṁsento anumodanaṁ katvā pakkāmi. Sā ca itthī",
  "atk-s0507a1:319_4": "anumodanakāleyeva ‘‘mayhaṁ kesā dīghā tanū siniddhā mudū vellitaggā hontū’’ti patthanamakāsi.",
  "atk-s0507a1:320_0": "Sā aparena samayena kālaṁ katvā missakakammassa phalena samuddamajjhe kanakavimāne",
  "atk-s0507a1:320_1": "ekikā hutvā nibbatti. Tassā kesā patthitākārāyeva sampajjiṁsu. Manussānaṁ sāṭakāvaharaṇena",
  "atk-s0507a1:320_2": "pana naggā ahosi. Sā tasmiṁ kanakavimāne punappunaṁ uppajjitvā ekaṁ buddhantaraṁ",
  "atk-s0507a1:320_3": "naggāva hutvā vītināmesi. Atha amhākaṁ bhagavati loke uppajjitvā pavattitavaradhammacakke",
  "atk-s0507a1:320_4": "anupubbena sāvatthiyaṁ viharante sāvatthivāsino sattasatā vāṇijā suvaṇṇabhūmiṁ uddissa",
  "atk-s0507a1:320_5": "nāvāya mahāsamuddaṁ otariṁsu. Tehi āruḷhā nāvā visamavātavegukkhittā ito cito ca",
  "atk-s0507a1:320_6": "paribbhamantī taṁ padesaṁ agamāsi. Atha sā vimānapetī saha vimānena tesaṁ attānaṁ",
  "atk-s0507a1:320_7": "dassesi. Taṁ disvā jeṭṭhavāṇijo pucchanto –",
  "atk-s0507a1:321": "58.",
  "atk-s0507a1:322": " ‘‘Kā nu antovimānasmiṁ, tiṭṭhantī nūpanikkhami;",
  "atk-s0507a1:323": "Upanikkhamassu bhadde, passāma taṁ bahiṭṭhita’’nti. –",
  "atk-s0507a1:324_0": "Gāthamāha . Tattha kā nu antovimānasmiṁ tiṭṭhantīti vimānassa anto abbhantare tiṭṭhantī",
  "atk-s0507a1:324_1": "kā nu tvaṁ, kiṁ manussitthī, udāhu amanussitthīti pucchati. Nūpanikkhamīti vimānato",
  "atk-s0507a1:324_2": "na nikkhami. Upanikkhamassu, bhadde, passāma taṁ bahiṭṭhitanti, bhadde, taṁ mayaṁ",
  "atk-s0507a1:324_3": "bahi ṭhitaṁ passāma daṭṭhukāmamhā, tasmā vimānato nikkhamassu. ‘‘Upanikkhamassu bhaddante’’ti",
  "atk-s0507a1:324_4": "vā pāṭho, bhaddaṁ te atthūti attho.",
  "atk-s0507a1:325": "Athassa sā attano bahi nikkhamisuṁ asakkuṇeyyataṁ pakāsentī –",
  "atk-s0507a1:326": "59.",
  "atk-s0507a1:327": " ‘‘Aṭṭīyāmi harāyāmi, naggā nikkhamituṁ bahi;",
  "atk-s0507a1:328": "Kesehamhi paṭicchannā, puññaṁ me appakaṁ kata’’nti. –",
  "atk-s0507a1:329_0": "Gāthamāha. Tattha aṭṭīyāmīti naggā hutvā bahi nikkhamituṁ aṭṭikā dukkhitā amhi. Harāyāmīti",
  "atk-s0507a1:329_1": "lajjāmi. Kesehamhi paṭicchannāti kesehi amhi ahaṁ paṭicchāditā pārutasarīrā. Puññaṁ",
  "atk-s0507a1:329_2": "me appakaṁ katanti appakaṁ parittaṁ mayā kusalakammaṁ kataṁ, piññākadānamattanti adhippāyo.",
  "atk-s0507a1:330": "Athassā vāṇijo attano uttarisāṭakaṁ dātukāmo –-",
  "atk-s0507a1:331": "60.",
  "atk-s0507a1:332": " ‘‘Handuttarīyaṁ dadāmi te, idaṁ dussaṁ nivāsaya;",
  "atk-s0507a1:333": "Idaṁ dussaṁ nivāsetvā, ehi nikkhama sobhane;",
  "atk-s0507a1:334": "Upanikkhamassu bhadde, passāma taṁ bahiṭṭhita’’nti. –",
  "atk-s0507a1:335_0": "Gāthamāha . Tattha handāti gaṇha. Uttarīyanti upasaṁbyānaṁ uttarisāṭakanti attho.",
  "atk-s0507a1:335_1": "Dadāmi teti tuyhaṁ dadāmi. Idaṁ dussaṁ nivāsayāti idaṁ mama uttarisāṭakaṁ tvaṁ nivāsehi.",
  "atk-s0507a1:335_2": "Sobhaneti sundararūpe.",
  "atk-s0507a1:336": "Evañca pana vatvā attano uttarisāṭakaṁ tassā upanesi, sā tathā diyyamānassa attano anupakappanīyatañca, yathā diyyamānaṁ upakappati, tañca dassentī –",
  "atk-s0507a1:337": "61.",
  "atk-s0507a1:338": " ‘‘Hatthena hatthe te dinnaṁ, na mayhaṁ upakappati;",
  "atk-s0507a1:339": "Esetthupāsako saddho, sammāsambuddhasāvako.",
  "atk-s0507a1:340": "62.",
  "atk-s0507a1:341": " ‘‘Etaṁ acchādayitvāna, mama dakkhiṇamādisa;",
  "atk-s0507a1:342": "Tathāhaṁ sukhitā hessaṁ, sabbakāmasamiddhinī’’ti. –",
  "atk-s0507a1:343_0": "Gāthādvayamāha . Tattha hatthena hatthe te dinnaṁ, na mayhaṁ upakappatīti, mārisa,",
  "atk-s0507a1:343_1": "tava hatthena mama hatthe tayā dinnaṁ na mayhaṁ upakappati na viniyujjati, upabhogayoggaṁ",
  "atk-s0507a1:343_2": "na hotīti attho. Esetthupāsako saddhoti eso ratanattayaṁ uddissa saraṇagamanena upāsako",
  "atk-s0507a1:343_3": "kammaphalasaddhāya ca samannāgatattā saddho ettha etasmiṁ janasamūhe atthi. Etaṁ",
  "atk-s0507a1:343_4": "acchādayitvāna, mama dakkhiṇamādisāti etaṁ upāsakaṁ mama diyyamānaṁ sāṭakaṁ paridahāpetvā",
  "atk-s0507a1:343_5": "taṁ dakkhiṇaṁ mayhaṁ ādisa pattidānaṁ dehi. Tathāhaṁ sukhitā hessanti tathā kate",
  "atk-s0507a1:343_6": "ahaṁ sukhitā dibbavatthanivatthā sukhappattā bhavissāmīti.",
  "atk-s0507a1:344": "Taṁ sutvā vāṇijā taṁ upāsakaṁ nhāpetvā vilimpetvā vatthayugena acchādesuṁ. Tamatthaṁ pakāsentā saṅgītikārā –",
  "atk-s0507a1:345": "63.",
  "atk-s0507a1:346": " ‘‘Tañca te nhāpayitvāna, vilimpetvāna vāṇijā;",
  "atk-s0507a1:347": "Vatthehacchādayitvāna, tassā dakkhiṇamādisuṁ.",
  "atk-s0507a1:348": "64.",
  "atk-s0507a1:349": " ‘‘Samanantarānuddiṭṭhe , vipāko udapajjatha;",
  "atk-s0507a1:350": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a1:351": "65.",
  "atk-s0507a1:352": " ‘‘Tato suddhā sucivasanā, kāsikuttamadhārinī;",
  "atk-s0507a1:353": "Hasantī vimānā nikkhami, dakkhiṇāya idaṁ phala’’nti. –",
  "atk-s0507a1:354": "Tisso gāthāyo avocuṁ.",
  "atk-s0507a1:355_0": "63. Tattha tanti taṁ upāsakaṁ. Ca-saddo nipātamattaṁ. Teti te vāṇijāti yojanā. Vilimpetvānāti",
  "atk-s0507a1:355_1": "uttamena gandhena vilimpetvā. Vatthehacchādayitvānāti vaṇṇagandharasasampannaṁ sabyañjanaṁ",
  "atk-s0507a1:355_2": "bhojanaṁ bhojetvā nivāsanaṁ uttarīyanti dvīhi vatthehi acchādesuṁ, dve vatthāni adaṁsūti",
  "atk-s0507a1:355_3": "attho. Tassā dakkhiṇamādisunti tassā petiyā taṁ dakkhiṇaṁ ādisiṁsu.",
  "atk-s0507a1:356_0": "64.Samanantarānuddiṭṭheti anū-ti nipātamattaṁ, tassā dakkhiṇāya uddiṭṭhasamanantarameva.",
  "atk-s0507a1:356_1": "Vipāko udapajjathāti tassā petiyā vipāko dakkhiṇāya phalaṁ uppajji. Kīdisoti petī",
  "atk-s0507a1:356_2": "āha bhojanacchādanapānīyanti. Nānappakāraṁ dibbabhojanasadisaṁ bhojanañca nānāvirāgavaṇṇasamujjalaṁ",
  "atk-s0507a1:356_3": "dibbavatthasadisaṁ vatthañca anekavidhaṁ pānakañca dakkhiṇāya idaṁ īdisaṁ phalaṁ",
  "atk-s0507a1:356_4": "udapajjathāti yojanā.",
  "atk-s0507a1:357_0": "65.Tatoti yathāvuttabhojanādipaṭilābhato pacchā. Suddhāti nhānena suddhasarīrā. Sucivasanāti",
  "atk-s0507a1:357_1": "suvisuddhavatthanivatthā. Kāsikuttamadhārinīti kāsikavatthatopi uttamavatthadhārinī.",
  "atk-s0507a1:357_2": "Hasantīti ‘‘passatha tāva tumhākaṁ dakkhiṇāya idaṁ phalavisesa’’nti pakāsanavasena",
  "atk-s0507a1:357_3": "hasamānā vimānato nikkhami.",
  "atk-s0507a1:358_0": "Atha te vāṇijā evaṁ paccakkhato puññaphalaṁ disvā acchariyabbhutacittajātā tasmiṁ",
  "atk-s0507a1:358_1": "upāsake sañjātagāravabahumānā katañjalī taṁ payirupāsiṁsu. Sopi te dhammakathāya",
  "atk-s0507a1:358_2": "bhiyyosomattāya pasādetvā saraṇesu ca sīlesu ca patiṭṭhāpesi. Te tāya vimānapetiyā katakammaṁ –",
  "atk-s0507a1:359": "66.",
  "atk-s0507a1:360": " ‘‘Sucittarūpaṁ ruciraṁ, vimānaṁ te pabhāsati;",
  "atk-s0507a1:361": "Devate pucchitācikkha, kissa kammassidaṁ phala’’nti. –",
  "atk-s0507a1:362_0": "Imāya gāthāya pucchiṁsu. Tattha sucittarūpanti hatthiassaitthipurisādivasena ceva",
  "atk-s0507a1:362_1": "mālākammalatākammādivasena ca suṭṭhu vihitacittarūpaṁ. Ruciranti ramaṇīyaṁ dassanīyaṁ.",
  "atk-s0507a1:362_2": "Kissa kammassidaṁ phalanti kīdisassa kammassa, kiṁ dānamayassa udāhu sīlamayassa",
  "atk-s0507a1:362_3": "idaṁ phalanti attho.",
  "atk-s0507a1:363": "Sā tehi evaṁ puṭṭhā ‘‘mayā katassa parittakassa kusalakammassa tāva idaṁ phalaṁ, akusalakammassa pana āyatiṁ niraye edisaṁ bhavissatī’’ti tadubhayaṁ ācikkhantī –",
  "atk-s0507a1:364": "67.",
  "atk-s0507a1:365": " ‘‘Bhikkhuno caramānassa, doṇinimmajjaniṁ ahaṁ;",
  "atk-s0507a1:366": "Adāsiṁ ujubhūtassa, vippasannena cetasā.",
  "atk-s0507a1:367": "68.",
  "atk-s0507a1:368": " ‘‘Tassa kammassa kusalassa, vipākaṁ dīghamantaraṁ;",
  "atk-s0507a1:369": "Anubhomi vimānasmiṁ, tañca dāni parittakaṁ.",
  "atk-s0507a1:370": "69.",
  "atk-s0507a1:371": " ‘‘Uddhaṁ catūhi māsehi, kālaṁkiriyā bhavissati;",
  "atk-s0507a1:372": "Ekantakaṭukaṁ ghoraṁ, nirayaṁ papatissahaṁ.",
  "atk-s0507a1:373": "70.",
  "atk-s0507a1:374": " ‘‘Catukkaṇṇaṁ catudvāraṁ, vibhattaṁ bhāgaso mitaṁ;",
  "atk-s0507a1:375": "Ayopākārapariyantaṁ, ayasā paṭikujjitaṁ.",
  "atk-s0507a1:376": "71.",
  "atk-s0507a1:377": " ‘‘Tassa ayomayā bhūmi, jalitā tejasā yutā;",
  "atk-s0507a1:378": "Samantā yojanasataṁ, pharitvā tiṭṭhati sabbadā.",
  "atk-s0507a1:379": "72.",
  "atk-s0507a1:380": " ‘‘Tatthāhaṁ dīghamaddhānaṁ, dukkhaṁ vedissa vedanaṁ;",
  "atk-s0507a1:381": "Phalañca pāpakammassa, tasmā socāmahaṁ bhusa’’nti. – gāthāyo abhāsi;",
  "atk-s0507a1:382_0": "67. Tattha bhikkhuno caramānassāti aññatarassa bhinnakilesassa bhikkhuno bhikkhāya",
  "atk-s0507a1:382_1": "carantassa. Doṇinimmajjaninti vissandamānatelaṁ piññākaṁ. Ujubhūtassāti cittajimhavaṅkakuṭilabhāvakarānaṁ",
  "atk-s0507a1:382_2": "kilesānaṁ abhāvena ujubhāvappattassa. Vippasannena cetasāti kammaphalasaddhāya suṭṭhu pasannena cittena.",
  "atk-s0507a1:383_0": "68-69.Dīghamantaranti ma-kāro padasandhikaro, dīghaantaraṁ dīghakālanti attho. Tañca",
  "atk-s0507a1:383_1": "dāni parittakanti tañca puññaphalaṁ vipakkavipākattā kammassa idāni parittakaṁ appāvasesaṁ,",
  "atk-s0507a1:383_2": "na cireneva ito cavissāmīti attho. Tenāha ‘‘uddhaṁ catūhi māsehi, kālaṁkiriyā bhavissatī’’ti",
  "atk-s0507a1:383_3": "catūhi māsehi uddhaṁ catunnaṁ māsānaṁ upari pañcame māse mama kālaṁkiriyā bhavissatīti",
  "atk-s0507a1:383_4": "dasseti. Ekantakaṭukanti ekanteneva aniṭṭhachaphassāyatanikabhāvato ekantadukkhanti",
  "atk-s0507a1:383_5": "attho. Ghoranti dāruṇaṁ. Nirayanti natthi ettha ayo sukhanti katvā ‘‘niraya’’nti",
  "atk-s0507a1:383_6": "laddhanāmaṁ narakaṁ. Papatissahanti papahissāmi ahaṁ.",
  "atk-s0507a1:384_0": "70. ‘‘Niraya’’nti cettha avīcimahānirayassa adhippetattā taṁ sarūpato dassetuṁ ‘‘catukkaṇṇa’’ntiādimāha.",
  "atk-s0507a1:384_1": "Tattha catukkaṇṇanti catukkoṇaṁ. Catudvāranti catūsu disāsu catūhi dvārehi yuttaṁ.",
  "atk-s0507a1:384_2": "Vibhattanti suṭṭhu vibhattaṁ.",
  "atk-s0507a1:385": "Bhāgasoti bhāgato. Mitanti tulitaṁ. Ayopākārapariyantanti ayomayena pākārena parikkhittaṁ. Ayasā paṭikujjitanti ayopaṭaleneva upari pihitaṁ.",
  "atk-s0507a1:386_0": "71-72.Tejasā yutāti samantato samuṭṭhitajālena mahatā agginā nirantaraṁ samāyutajālā.",
  "atk-s0507a1:386_1": "Samantā yojanasatanti evaṁ pana samantā bahi sabbadisāsu yojanasataṁ yojanānaṁ sataṁ.",
  "atk-s0507a1:386_2": "Sabbadāti sabbakālaṁ. Pharitvā tiṭṭhatīti byāpetvā tiṭṭhati. Tatthāti tasmiṁ mahāniraye.",
  "atk-s0507a1:386_3": "Vedissanti vedissāmi anubhavissāmi. Phalañca pāpakammassāti idaṁ īdisaṁ dukkhānubhavanaṁ",
  "atk-s0507a1:386_4": "mahā evaṁ katassa pāpassa kammassa phalanti attho.",
  "atk-s0507a1:387_0": "Evaṁ tāya attanā katakammaphale āyatiṁ nerayikabhaye ca pakāsite so upāsako karuṇāsañcoditamānaso",
  "atk-s0507a1:387_1": "‘‘handassāhaṁ patiṭṭhā bhaveyya’’nti cintetvā āha – ‘‘devate, tvaṁ mayhaṁ ekassa",
  "atk-s0507a1:387_2": "dānavasena sabbakāmasamiddhā uṭṭhārasampattiyuttā jātā, idāni pana imesaṁ upāsakānaṁ",
  "atk-s0507a1:387_3": "dānaṁ datvā satthu ca guṇe anussaritvā nirayūpapattito muccissasī’’ti. Sā petī haṭṭhatuṭṭhā",
  "atk-s0507a1:387_4": "‘‘sādhū’’ti vatvā te dibbena annapānena santappetvā dibbāni vatthāni nānāvidhāni",
  "atk-s0507a1:387_5": "ratanāni ca adāsi, bhagavantañca uddissa dibbaṁ dussayugaṁ tesaṁ hatthe datvā ‘‘aññatarā,",
  "atk-s0507a1:387_6": "bhante, vimānapetī bhagavato pāde sirasā vandatīti sāvatthiṁ gantvā satthāraṁ mama",
  "atk-s0507a1:387_7": "vacanena vandathā’’ti vandanañca pesesi, tañca nāvaṁ attano iddhānubhāvena tehi icchitapaṭṭanaṁ",
  "atk-s0507a1:387_8": "taṁ divasameva upanesi.",
  "atk-s0507a1:388_0": "Atha te vāṇijā tato paṭṭanato anukkamena sāvatthiṁ patvā jetavanaṁ pavisitvā satthu",
  "atk-s0507a1:388_1": "taṁ dussayugaṁ datvā vandanañca nivedetvā ādito paṭṭhāya taṁ pavattiṁ bhagavato ārocesuṁ.",
  "atk-s0507a1:388_2": "Satthā tamatthaṁ aṭṭhuppattiṁ katvā sampattaparisāya vitthārena dhammaṁ desesi, sā",
  "atk-s0507a1:388_3": "desanā mahājanassa sātthikā jātā. Te pana upāsakā dutiyadivase buddhappamukhassa",
  "atk-s0507a1:388_4": "bhikkhusaṅghassa mahādānaṁ datvā tassā dakkhiṇamādisiṁsu. Sā ca tato petalokato cavitvā",
  "atk-s0507a1:388_5": "vividharatanavijjotite tāvatiṁsabhavane kanakavimāne accharāsahassaparivārā nibbattīti.",
  "atk-s0507a1:389": "Khallāṭiyapetivatthuvaṇṇanā niṭṭhitā.",
  "atk-s0507a1:390": "11. Nāgapetavatthuvaṇṇanā",
  "atk-s0507a1:391_0": "Puratovasetena paleti hatthināti idaṁ satthari jetavane viharante dve brāhmaṇapete",
  "atk-s0507a1:391_1": "ārambha vuttaṁ. Āyasmā kira saṁkicco sattavassiko khuraggeyeva arahattaṁ patvā sāmaṇerabhūmiyaṁ",
  "atk-s0507a1:391_2": "ṭhito tiṁsamattehi bhikkhūhi saddhiṁ araññāyatane vasanto tesaṁ bhikkhūnaṁ pañcannaṁ",
  "atk-s0507a1:391_3": "corasatānaṁ hatthato āgataṁ maraṇampi bāhitvā te ca core dametvā pabbājetvā satthu",
  "atk-s0507a1:391_4": "santikaṁ agamāsi. Satthā tesaṁ bhikkhūnaṁ dhammaṁ desesi, desanāvasāne te bhikkhū",
  "atk-s0507a1:391_5": "arahattaṁ pāpuṇiṁsu. Athāyasmā saṁkicco paripuṇṇavasso laddhūpasampado tehi pañcahi",
  "atk-s0507a1:391_6": "bhikkhusatehi saddhiṁ bārāṇasiṁ gantvā isipatane vihāsi. Manussā therassa santikaṁ",
  "atk-s0507a1:391_7": "gantvā dhammaṁ sutvā pasannamānasā vīthipaṭipāṭiyā vaggavaggā hutvā āgantukadānaṁ",
  "atk-s0507a1:391_8": "adaṁsu. Tattha aññataro upāsako manusse niccabhatte samādapesi, te yathābalaṁ niccabhattaṁ paṭṭhapesuṁ.",
  "atk-s0507a1:392_0": "Tena ca samayena bārāṇasiyaṁ aññatarassa micchādiṭṭhikassa brāhmaṇassa dve puttā",
  "atk-s0507a1:392_1": "ekā ca dhītā ahesuṁ. Tesu jeṭṭhaputto tassa upāsakassa mitto ahosi. So taṁ gahetvā",
  "atk-s0507a1:392_2": "āyasmato saṁkiccassa santikaṁ agamāsi. Āyasmā saṁkicco tassa dhammaṁ desesi. So muducitto",
  "atk-s0507a1:392_3": "ahosi. Atha naṁ so upāsako āha – ‘‘tvaṁ ekassa bhikkhuno niccabhattaṁ dehī’’ti .",
  "atk-s0507a1:392_4": "‘‘Anāciṇṇaṁ amhākaṁ brāhmaṇānaṁ samaṇānaṁ sakyaputtiyānaṁ niccabhattadānaṁ, tasmā",
  "atk-s0507a1:392_5": "nāhaṁ dassāmī’’ti. ‘‘Kiṁ mayhampi bhattaṁ na dassasī’’ti? ‘‘Kathaṁ na dassāmī’’ti",
  "atk-s0507a1:392_6": "āha. ‘‘Yadi evaṁ yaṁ mayhaṁ desi, taṁ ekassa bhikkhussa dehī’’ti. So ‘‘sādhū’’ti",
  "atk-s0507a1:392_7": "paṭissuṇitvā dutiyadivase pātova vihāraṁ gantvā ekaṁ bhikkhuṁ ānetvā bhojesi.",
  "atk-s0507a1:393_0": "Evaṁ gacchante kāle bhikkhūnaṁ paṭipattiṁ disvā dhammañca suṇitvā tassa kaniṭṭhabhātā",
  "atk-s0507a1:393_1": "ca bhaginī ca sāsane abhippasannā puññakammaratā ca ahesuṁ. Evaṁ te tayo janā yathāvibhavaṁ",
  "atk-s0507a1:393_2": "dānāni dentā samaṇabrāhmaṇe sakkariṁsu garuṁ kariṁsu mānesuṁ pūjesuṁ. Mātāpitaro",
  "atk-s0507a1:393_3": "pana nesaṁ assaddhā appasannā samaṇabrāhmaṇesu agāravā puññakiriyāya anādarā acchandikā",
  "atk-s0507a1:393_4": "ahesuṁ. Tesaṁ dhītaraṁ dārikaṁ mātulaputtassatthāya ñātakā vāresuṁ. So ca āyasmato",
  "atk-s0507a1:393_5": "saṁkiccassa santike dhammaṁ sutvā saṁvegajāto pabbajitvā niccaṁ attano mātu-gehaṁ",
  "atk-s0507a1:393_6": "bhuñjituṁ gacchati. Taṁ mātā attano bhātu-dhītāya dārikāya palobheti. Tena so ukkaṇṭhito",
  "atk-s0507a1:393_7": "hutvā upajjhāyaṁ upasaṅgamitvā āha – ‘‘uppabbajissāmahaṁ, bhante, anujānātha ma’’nti.",
  "atk-s0507a1:393_8": "Upajjhāyo tassa upanissayasampattiṁ disvā āha – ‘‘sāmaṇera, māsamattaṁ āgamehī’’ti.",
  "atk-s0507a1:393_9": "So ‘‘sādhū’’ti paṭissuṇitvā māse atikkante tatheva ārocesi. Upajjhāyo puna ‘‘aḍḍhamāsaṁ",
  "atk-s0507a1:393_10": "āgamehī’’ti āha. Aḍḍhamāse atikkante tatheva vutte puna ‘‘sattāhaṁ āgamehī’’ti āha.",
  "atk-s0507a1:393_11": "So ‘‘sādhū’’ti paṭissuṇi. Atha tasmiṁ antosattāhe sāmaṇerassa mātulāniyā gehaṁ vinaṭṭhacchadanaṁ",
  "atk-s0507a1:393_12": "jiṇṇaṁ dubbalakuṭṭaṁ vātavassābhihataṁ paripati. Tattha brāhmaṇo brāhmaṇī dve puttā",
  "atk-s0507a1:393_13": "ghītā ca gehena ajjhotthaṭā kālamakaṁsu. Tesu brāhmaṇo brāhmaṇī ca petayoniyaṁ nibbattiṁsu,",
  "atk-s0507a1:393_14": "dve puttā dhītā ca bhummadevesu. Tesu jeṭṭhaputtassa hatthiyānaṁ nibbatti, kaniṭṭhassa",
  "atk-s0507a1:393_15": "assatarīratho, dhītāya suvaṇṇasivikā. Brāhmaṇo ca brāhmaṇī ca mahante mahante ayomuggare",
  "atk-s0507a1:393_16": "gahetvā aññamaññaṁ ākoṭenti, abhihataṭṭhānesu mahantā mahantā ghaṭappamāṇā gaṇḍā",
  "atk-s0507a1:393_17": "uṭṭhahitvā muhutteneva pacitvā paribhedappattā honti. Te aññamaññassa gaṇḍe phāletvā",
  "atk-s0507a1:393_18": "kodhābhibhūtā nikkaruṇā pharusavacanehi tajjentā pubbalohitaṁ pivanti, na ca tittiṁ paṭilabhanti.",
  "atk-s0507a1:394_0": "Atha sāmaṇero ukkaṇṭhābhibhūto upajjhāyaṁ upasaṅkamitvā āha – ‘‘bhante, mayā paṭiññātadivasā",
  "atk-s0507a1:394_1": "vītivattā, gehaṁ gamissāmi, anujānātha ma’’nti. Atha naṁ upajjhāyo ‘‘atthaṅgate sūriye",
  "atk-s0507a1:394_2": "kālapakkhacātuddasiyā pavattamānāya ehī’’ti vatvā isipatanavihārassa piṭṭhipassena",
  "atk-s0507a1:394_3": "thokaṁ gantvā aṭṭhāsi. Tena ca samayena te dve devaputtā saddhiṁ bhaginiyā teneva",
  "atk-s0507a1:394_4": "maggena yakkhasamāgamaṁ sambhāvetuṁ gacchanti, tesaṁ pana mātāpitaro muggarahatthā",
  "atk-s0507a1:394_5": "pharusavācā kāḷarūpā ākulākulalūkhapatitakesabhārā aggidaḍḍhatālakkhandhasadisā vigalitapubbalohitā",
  "atk-s0507a1:394_6": "valitagattā ativiya jegucchabībhacchadassanā te anubandhanti.",
  "atk-s0507a1:395_0": "Athāyasmā saṁkicco yathā so sāmaṇero te sabbe gacchante passati, tathārūpaṁ iddhābhisaṅkhāraṁ",
  "atk-s0507a1:395_1": "abhisaṅkharitvā sāmaṇeraṁ āha – ‘‘passasi tvaṁ, sāmaṇera, ime gacchante’’ti? ‘‘Āma,",
  "atk-s0507a1:395_2": "bhante, passāmī’’ti. ‘‘Tena hi imehi katakammaṁ paṭipucchā’’ti. So hatthiyānādīhi",
  "atk-s0507a1:395_3": "gacchante anukkamena paṭipucchi. Te āhaṁsu – ‘‘ye pacchato petā āgacchanti, te paṭipucchā’’ti.",
  "atk-s0507a1:395_4": "Sāmaṇero te pete gāthāhi ajjhabhāsi –",
  "atk-s0507a1:396": "73.",
  "atk-s0507a1:397": " ‘‘Puratova setena paleti hatthinā, majjhe pana assatarīrathena;",
  "atk-s0507a1:398": "Pacchā ca kaññā sivikāya nīyati, obhāsayantī dasa sabbaso disā.",
  "atk-s0507a1:399": "74.",
  "atk-s0507a1:400": " ‘‘Tumhe pana muggarahatthapāṇino, rudaṁmukhā chinnapabhinnagattā;",
  "atk-s0507a1:401": "Manussabhūtā kimakattha pāpaṁ, yenaññamaññassa pivātha lohita’’nti.",
  "atk-s0507a1:402_0": "Tattha puratoti sabbapaṭhamaṁ. Setenāti paṇḍarena. Paletīti gacchati. Majjhe panāti",
  "atk-s0507a1:402_1": "hatthiṁ āruḷhassa sivikaṁ āruḷhāya ca antare. Assatarīrathenāti assatarīyuttena rathena",
  "atk-s0507a1:402_2": "paletīti yojanā. Nīyatīti vahīyati. Obhāsayantī dasa sabbaso disāti sabbato samantato",
  "atk-s0507a1:402_3": "sabbā dasa disā attano sarīrappabhāhi vatthābharaṇādippabhāhi ca vijjotayamānā. Muggarahatthapāṇinoti",
  "atk-s0507a1:402_4": "muggarā hatthasaṅkhātesu pāṇīsu yesaṁ te muggarahatthapāṇino, bhūmisaṇhakaraṇīyādīsu",
  "atk-s0507a1:402_5": "pāṇivohārassa labbhamānattā hatthasaddena pāṇi eva visesito. Chinnapabhinnagattāti",
  "atk-s0507a1:402_6": "muggarappahārena tattha tattha chinnapabhinnasarīrā. Pivāthāti pivatha.",
  "atk-s0507a1:403": "Evaṁ sāmaṇerena puṭṭhā te petā sabbaṁ taṁ",
  "atk-s0507a1:404": "Pavattiṁ catūhi gāthāhi paccabhāsiṁsu –",
  "atk-s0507a1:405": "75.",
  "atk-s0507a1:406": " ‘‘Puratova yo gacchati kuñjarena, setena nāgena catukkamena;",
  "atk-s0507a1:407": "Amhāka putto ahu jeṭṭhako so, dānāni datvāna sukhī pamodati.",
  "atk-s0507a1:408": "76.",
  "atk-s0507a1:409": " ‘‘Yo yo majjhe assatarīrathena, catubbhi yuttena suvaggitena;",
  "atk-s0507a1:410": "Amhāka putto ahu majjhimo so, amaccharī dānapatī virocati.",
  "atk-s0507a1:411": "77.",
  "atk-s0507a1:412": " ‘‘Yā sā ca pacchā sivikāya nīyati, nārī sapaññā migamandalocanā;",
  "atk-s0507a1:413": "Amhāka dhītā ahu sā kaniṭṭhikā, bhāgaḍḍhabhāgena sukhī pamodati.",
  "atk-s0507a1:414": "78.",
  "atk-s0507a1:415": " ‘‘Ete ca dānāni adaṁsu pubbe, pasannacittā samaṇabrāhmaṇānaṁ;",
  "atk-s0507a1:416": "Mayaṁ pana maccharīno ahumha, paribhāsakā samaṇabrāhmaṇānaṁ;",
  "atk-s0507a1:417": "Ete ca datvā paricārayanti, mayañca sussāma naḷova chinno’’ti.",
  "atk-s0507a1:418_0": "75. Tattha puratova yo gacchatīti imesaṁ gacchantānaṁ yo purato gacchati. ‘‘Yoso",
  "atk-s0507a1:418_1": "purato gacchatī’’ti vā pāṭho, tassa yo eso purato gacchatīti attho. Kuñjarenāti kuṁ",
  "atk-s0507a1:418_2": "pathaviṁ jīrayati, kuñjesu vā ramati caratīti ‘‘kuñjaro’’ti laddhanāmena hatthinā.",
  "atk-s0507a1:418_3": "Nāgenāti, nāssa agamanīyaṁ anabhibhavanīyaṁ atthīti nāgā, tena nāgena. Catukkamenāti",
  "atk-s0507a1:418_4": "catuppadena. Jeṭṭhakoti pubbajo.",
  "atk-s0507a1:419_0": "76-77.Catubbhīti catūhi assatarīhi. Suvaggitenāti sundaragamanena cāturagamanena.",
  "atk-s0507a1:419_1": "Migamandalocanāti migī viya mandakkhikā. Bhāgaḍḍhabhāgenāti bhāgassa aḍḍhabhāgena,",
  "atk-s0507a1:419_2": "attanā laddhakoṭṭhāsato aḍḍhabhāgadānena hetubhūtena. Sukhīti sukhinī. Liṅgavipallāsena hetaṁ vuttaṁ.",
  "atk-s0507a1:420_0": "78.Paribhāsakāti akkosakā. Paricārayantīti dibbesu kāmaguṇesu attano indriyāni ito",
  "atk-s0507a1:420_1": "cito ca yathāsukhaṁ cārenti, parijanehi vā attano puññānubhāvanissandena paricariyaṁ",
  "atk-s0507a1:420_2": "kārenti. Mayañca sussāma naḷova chinnoti mayaṁ pana chinno ātape khitto naḷo viya",
  "atk-s0507a1:420_3": "sussāma, khuppipāsāhi aññamaññaṁ daṇḍābhighātehi ca sukkhā visukkhā bhavāmāti.",
  "atk-s0507a1:421_0": "Evaṁ attano pāpaṁ sampavedetvā ‘‘mayaṁ tuyhaṁ mātulamātulāniyo’’ti ācikkhiṁsu. Taṁ",
  "atk-s0507a1:421_1": "sutvā sāmaṇero sañjātasaṁvego ‘‘evarūpānaṁ kibbisakārīnaṁ kathaṁ nu kho bhojanāni",
  "atk-s0507a1:421_2": "sijjhantī’’ti pucchanto –",
  "atk-s0507a1:422": "79.",
  "atk-s0507a1:423": " ‘‘Kiṁ tumhākaṁ bhojanaṁ kiṁ sayānaṁ, kathañca yāpetha supāpadhammino;",
  "atk-s0507a1:424": "Pahūtabhogesu anappakesu, sukhaṁ virādhāya dukkhajja pattā’’ti. –",
  "atk-s0507a1:425_0": "Imaṁ gāthamāha. Tattha kiṁ tumhākaṁ bhojananti kīdisaṁ tumhākaṁ bhojanaṁ? Kiṁ sayānanti",
  "atk-s0507a1:425_1": "kīdisaṁ sayanaṁ? ‘‘Kiṁ sayānā’’ti keci paṭhanti, kīdisā sayanā, kīdise sayane sayathāti",
  "atk-s0507a1:425_2": "attho. Kathañca yāpethāti kena pakārena yāpetha, ‘‘kathaṁ vo yāpethā’’tipi pāṭho,",
  "atk-s0507a1:425_3": "kathaṁ tumhe yāpethāti attho. Supāpadhamminoti suṭṭhu ativiya pāpadhammā. Pahūtabhogesūti",
  "atk-s0507a1:425_4": "apariyantesu uḷāresu bhogesu santesu. Anappakesūti na appakesu bahūsu. Sukhaṁ virādhāyāti",
  "atk-s0507a1:425_5": "sukhahetuno puññassa akaraṇena sukhaṁ virajjhitvā virādhetvā. ‘‘Sukhassa virādhenā’’ti",
  "atk-s0507a1:425_6": "keci paṭhanti. Dukkhajja pattāti ajja idāni idaṁ petayonipariyāpannaṁ dukkhaṁ anuppattāti.",
  "atk-s0507a1:426": "Evaṁ sāmaṇerena puṭṭhā petā tena pucchitamatthaṁ vissajjentā –",
  "atk-s0507a1:427": "80.",
  "atk-s0507a1:428": " ‘‘Aññamaññaṁ vadhitvāna, pivāma pubbalohitaṁ;",
  "atk-s0507a1:429": "Bahuṁ vitvā na dhātā homa, nacchādimhase mayaṁ.",
  "atk-s0507a1:430": "81.",
  "atk-s0507a1:431": " ‘‘Icceva maccā paridevayanti, adāyakā pecca yamassa ṭhāyino;",
  "atk-s0507a1:432": "Ye te vidicca adhigamma bhoge, na bhuñjare nāpi karonti puññaṁ.",
  "atk-s0507a1:433": "82.",
  "atk-s0507a1:434": " ‘‘Te khuppipāsūpagatā parattha, pacchā ciraṁ jhāyare ḍayhamānā;",
  "atk-s0507a1:435": "Kammāni katvāna dukhudrāni, anubhonti dukkhaṁ kaṭukapphalāni.",
  "atk-s0507a1:436": "83.",
  "atk-s0507a1:437": " ‘‘Ittarañhi dhanaṁ dhaññaṁ, ittaraṁ idha jīvitaṁ;",
  "atk-s0507a1:438": "Ittaraṁ ittarato ñatvā, dīpaṁ kayirātha paṇḍito.",
  "atk-s0507a1:439": "84.",
  "atk-s0507a1:440": " ‘‘Ye te evaṁ pajānanti, narā dhammassa kovidā;",
  "atk-s0507a1:441": "Te dāne nappamajjanti, sutvā arahataṁ vaco’’ti. –",
  "atk-s0507a1:442": "Pañca gāthā abhāsiṁsu.",
  "atk-s0507a1:443_0": "80-81. Tattha na dhātā homāti dhātā suhitā tittā na homa. Nacchādimhaseti na ruccāma,",
  "atk-s0507a1:443_1": "na ruciṁ uppādema, na taṁ mayaṁ attano ruciyā pivissāmāti attho. Iccevāti evameva.",
  "atk-s0507a1:443_2": "Maccā paridevayantīti mayaṁ viya aññepi manussā katakibbisā paridevanti kandanti.",
  "atk-s0507a1:443_3": "Adāyakāti adānasīlā maccharino. Yamassa ṭhāyinoti yamalokasaññite yamassa ṭhāne pettivisaye",
  "atk-s0507a1:443_4": "ṭhānasīlā . Ye te vidicca adhigammabhogeti ye te sampati āyatiñca sukhavisesavidhāyake",
  "atk-s0507a1:443_5": "bhoge vinditvā paṭilabhitvā. Na bhuñjare nāpi karonti puññanti amhe viya sayampi",
  "atk-s0507a1:443_6": "na bhuñjanti, paresaṁ dentā dānamayaṁ puññampi na karonti.",
  "atk-s0507a1:444_0": "82.Te khuppipāsūpagatā paratthāti te sattā parattha paraloke pettivisaye jighacchāpipāsābhibhūtā",
  "atk-s0507a1:444_1": "hutvā. Ciraṁ jhāyare ḍayhamānāti khudādihetukena dukkhagginā ‘‘akataṁ vata amhehi",
  "atk-s0507a1:444_2": "kusalaṁ, kataṁ pāpa’’ntiādinā vattamānena vippaṭisāragginā pariḍayhamānā jhāyanti,",
  "atk-s0507a1:444_3": "anutthunantīti attho. Dukhudrānīti dukkhavipākāni. Anubhonti dukkhaṁ kaṭukapphalānīti",
  "atk-s0507a1:444_4": "aniṭṭhaphalāni pāpakammāni katvā cirakālaṁ dukkhaṁ āpāyikadukkhaṁ anubhavanti.",
  "atk-s0507a1:445_0": "83-84.Ittaranti na cirakālaṭṭhāyī, aniccaṁ vipariṇāmadhammaṁ. Ittaraṁ idha jīvitanti",
  "atk-s0507a1:445_1": "idha manussaloke sattānaṁ jīvitampi ittaraṁ parittaṁ appakaṁ. Tenāha bhagavā – ‘‘yo",
  "atk-s0507a1:445_2": "ciraṁ jīvati, so vassasataṁ appaṁ vā bhiyyo’’ti (dī. ni. 2.91; saṁ. ni. 1.145; a.",
  "atk-s0507a1:445_3": "ni. 7.74). Ittaraṁ ittarato ñatvāti dhanadhaññādiupakaraṇaṁ manussānaṁ jīvitañca",
  "atk-s0507a1:445_4": "ittaraṁ parittaṁ khaṇikaṁ na cirassanti paññāya upaparikkhitvā. Dīpaṁ kayirātha paṇḍitoti",
  "atk-s0507a1:445_5": "sapañño puriso dīpaṁ attano patiṭṭhaṁ paraloke hitasukhādhiṭṭhānaṁ kareyya. Ye te",
  "atk-s0507a1:445_6": "evaṁ pajānantīti ye te manussā manussānaṁ bhogānaṁ jīvitassa ca ittarabhāvaṁ yāthāvato",
  "atk-s0507a1:445_7": "jānanti, te dāne sabbakālaṁ nappamajjanti. Sutvā arahataṁ vacoti arahataṁ buddhādīnaṁ",
  "atk-s0507a1:445_8": "ariyānaṁ vacanaṁ sutvā, sutattāti attho. Sesaṁ pākaṭameva.",
  "atk-s0507a1:446_0": "Evaṁ te petā sāmaṇerena puṭṭhā tamatthaṁ ācikkhitvā ‘‘mayaṁ tuyhaṁ mātulamātulāniyo’’ti",
  "atk-s0507a1:446_1": "pavedesuṁ. Taṁ sutvā sāmaṇero sañjātasaṁvego ukkaṇṭhaṁ paṭivinodetvā upajjhāyassa",
  "atk-s0507a1:446_2": "pādesu sirasā nipatitvā evamāha – ‘‘yaṁ, bhante, anukampakena karaṇīyaṁ anukampaṁ",
  "atk-s0507a1:446_3": "upādāya, taṁ me tumhehi kataṁ, mahatā vatamhi anatthapātato rakkhito, na dāni me",
  "atk-s0507a1:446_4": "gharāvāsena attho, abhiramissāmi brahmacariyavāse’’ti. Athāyasmā saṁkicco tassa ajjhāsayānurūpaṁ",
  "atk-s0507a1:446_5": "kammaṭṭhānaṁ ācikkhi. So kammaṭṭhānaṁ anuyuñjanto nacirasseva arahattaṁ pāpuṇi. Āyasmā",
  "atk-s0507a1:446_6": "pana saṁkicco taṁ pavattiṁ bhagavato ārocesi. Satthā tamatthaṁ aṭṭhuppattiṁ katvā",
  "atk-s0507a1:446_7": "sampattaparisāya vitthārena dhammaṁ desesi, sā desanā mahājanassa sātthikā ahosīti.",
  "atk-s0507a1:447": "Nāgapetavatthuvaṇaṇanā niṭṭhitā.",
  "atk-s0507a1:448": "12. Uragapetavatthuvaṇṇanā",
  "atk-s0507a1:449_0": "Uragova tacaṁ jiṇṇanti idaṁ satthā jetavane viharanto aññataraṁ upāsakaṁ ārabbha",
  "atk-s0507a1:449_1": "kathesi. Sāvatthiyaṁ kira aññatarassa upāsakassa putto kālamakāsi. So puttamaraṇahetu",
  "atk-s0507a1:449_2": "paridevasokasamāpanno bahi nikkhamitvā kiñci kammaṁ kātuṁ asakkonto geheyeva aṭṭhāsi.",
  "atk-s0507a1:449_3": "Atha satthā paccūsavelāyaṁ mahākaruṇāsamāpattito vuṭṭhāya buddhacakkhunā lokaṁ volokento",
  "atk-s0507a1:449_4": "taṁ upāsakaṁ disvā pubbaṇhasamayaṁ nivāsetvā pattacīvaramādāya tassa gehaṁ gantvā",
  "atk-s0507a1:449_5": "dvāre aṭṭhāsi. Upāsako ca satthu āgatabhāvaṁ sutvā sīghaṁ uṭṭhāya gantvā paccuggamanaṁ",
  "atk-s0507a1:449_6": "katvā hatthato pattaṁ gahetvā gehaṁ pavesetvā āsanaṁ paññapetvā adāsi. Nisīdi bhagavā",
  "atk-s0507a1:449_7": "paññatte āsane. Upāsakopi bhagavantaṁ vanditvā ekamantaṁ nisīdi. Taṁ bhagavā ‘‘kiṁ,",
  "atk-s0507a1:449_8": "upāsaka, sokapareto viya dissatī’’ti āha. ‘‘Āma, bhagavā, piyo me putto kālakato,",
  "atk-s0507a1:449_9": "tenāhaṁ socāmī’’ti. Athassa bhagavā sokavinodanaṁ karonto uragajātakaṁ (jā. 1.5.19 ādayo) kathesi.",
  "atk-s0507a1:450_0": "Atīte kira kāsiraṭṭhe bārāṇasiyaṁ dhammapālaṁ nāma brāhmaṇakulaṁ ahosi. Tattha brāhmaṇo",
  "atk-s0507a1:450_1": "brāhmaṇī putto dhītā suṇisā dāsīti ime sabbepi maraṇānussatibhāvanābhiratā ahesuṁ.",
  "atk-s0507a1:450_2": "Tesu yo gehato nikkhamati, so sesajane ovaditvā nirapekkhova nikkhamati. Athekadivasaṁ",
  "atk-s0507a1:450_3": "brāhmaṇo puttena saddhiṁ gharato nikkhamitvā khettaṁ gantvā kasati. Putto sukkhatiṇapaṇṇakaṭṭhāni",
  "atk-s0507a1:450_4": "ālimpeti. Tattheko kaṇhasappo ḍāhabhayena rukkhasusirato nikkhamitvā imaṁ brāhmaṇassa",
  "atk-s0507a1:450_5": "puttaṁ ḍaṁsi. So visavegena mucchito tattheva paripatitvā kālakato, sakko devarājā",
  "atk-s0507a1:450_6": "hutvā nibbatti. Brāhmaṇo puttaṁ mataṁ disvā kammantasamīpena gacchantaṁ ekaṁ purisaṁ",
  "atk-s0507a1:450_7": "evamāha – ‘‘samma, mama gharaṁ gantvā brāhmaṇiṁ evaṁ vadehi ‘nhāyitvā suddhavatthanivatthā",
  "atk-s0507a1:450_8": "ekassa bhattaṁ mālāgandhādīni ca gahetvā turitaṁ āgacchatū’ti’’. So tattha gantvā",
  "atk-s0507a1:450_9": "tathā ārocesi, gehajanopi tathā akāsi. Brāhmaṇo nhatvā bhuñjitvā vilimpitvā parijanaparivuto",
  "atk-s0507a1:450_10": "puttassa sarīraṁ citakaṁ āropetvā aggiṁ datvā dārukkhandhaṁ ḍahanto viya nissoko",
  "atk-s0507a1:450_11": "nissantāpo aniccasaññaṁ manasi karonto aṭṭhāsi.",
  "atk-s0507a1:451_0": "Atha brāhmaṇassa putto sakko hutvā nibbatti, so ca amhākaṁ bodhisatto ahosi. So attano",
  "atk-s0507a1:451_1": "purimajātiṁ katapuññañca paccavekkhitvā pitaraṁ ñātake ca anukampamāno brāhmaṇavesena",
  "atk-s0507a1:451_2": "tattha āgantvā ñātake asocante disvā ‘‘ambho, migaṁ jhāpetha, amhākaṁ maṁsaṁ detha,",
  "atk-s0507a1:451_3": "chātomhī’’ti āha. ‘‘Na migo, manusso brāhmaṇā’’ti āha. ‘‘Kiṁ tumhākaṁ paccatthiko",
  "atk-s0507a1:451_4": "eso’’ti? ‘‘Na paccatthiko, ure jāto oraso mahāguṇavanto taruṇaputto’’ti āha. ‘‘Kimatthaṁ",
  "atk-s0507a1:451_5": "tumhe tathārūpe guṇavati taruṇaputte mate na socathā’’ti? Taṁ sutvā brāhmaṇo asocanakāraṇaṁ kathento –",
  "atk-s0507a1:452": "85.",
  "atk-s0507a1:453": " ‘‘Uragova tacaṁ jiṇṇaṁ, hitvā gacchati saṁ tanuṁ;",
  "atk-s0507a1:454": "Evaṁ sarīre nibbhoge, pete kālakate sati.",
  "atk-s0507a1:455": "86.",
  "atk-s0507a1:456": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:457": "Tasmā etaṁ na rodāmi, gato so tassa yā gatī’’ti. –",
  "atk-s0507a1:458": "Dve gāthā abhāsi.",
  "atk-s0507a1:459_0": "85-86. Tattha uragoti urena gacchatīti urago. Sappassetaṁ adhivacanaṁ. Tacaṁ jiṇṇanti",
  "atk-s0507a1:459_1": "jajjarabhāvena jiṇṇaṁ purāṇaṁ attano tacaṁ nimmokaṁ. Hitvā gacchati saṁ tanunti yathā",
  "atk-s0507a1:459_2": "urago attano jiṇṇatacaṁ rukkhantare vā kaṭṭhantare vā mūlantare vā pāsāṇantare vā",
  "atk-s0507a1:459_3": "kañcukaṁ omuñcanto viya sarīrato omuñcitvā pahāya chaḍḍetvā yathākāmaṁ gacchati,",
  "atk-s0507a1:459_4": "evameva saṁsāre paribbhamanto satto porāṇassa kammassa parikkhīṇattā jajjarībhūtaṁ",
  "atk-s0507a1:459_5": "saṁ tanuṁ attano sarīraṁ hitvā gacchati, yathākammaṁ gacchati, punabbhavavasena upapajjatīti",
  "atk-s0507a1:459_6": "attho. Evanti ḍayhamānaṁ puttassa sarīraṁ dassento āha. Sarīre nibbhogeti assa viya",
  "atk-s0507a1:459_7": "aññesampi kāye evaṁ bhogavirahite niratthake jāte. Peteti āyuusmāviññāṇato apagate.",
  "atk-s0507a1:459_8": "Kālakate satīti mate jāte. Tasmāti yasmā ḍayhamāno kāyo apetaviññāṇattā ḍāhadukkhaṁ",
  "atk-s0507a1:459_9": "viya ñātīnaṁ ruditaṁ paridevitampi na jānāti, tasmā etaṁ mama puttaṁ nimittaṁ katvā",
  "atk-s0507a1:459_10": "na rodāmi. Gato sotassa yā gatīti yadi matasattā na ucchijjanti, matassa pana katokāsassa",
  "atk-s0507a1:459_11": "kammassa vasena yā gati pāṭikaṅkhā, taṁ cutianantarameva gato, so na purimañātīnaṁ",
  "atk-s0507a1:459_12": "ruditaṁ paridevitaṁ vā paccāsīsati, nāpi yebhuyyena purimañātīnaṁ ruditena kāci atthasiddhīti adhippāyo.",
  "atk-s0507a1:460_0": "Evaṁ brāhmaṇena attano asocanakāraṇe kathite pariyāyamanasikārakosalle pakāsite brāhmaṇarūpo",
  "atk-s0507a1:460_1": "sakko brāhmaṇiṁ āha – ‘‘amma, tuyhaṁ so mato kiṁ hotī’’ti? ‘‘Dasa māse kucchinā pariharitvā",
  "atk-s0507a1:460_2": "thaññaṁ pāyetvā hatthapāde saṇṭhapetvā saṁvaḍḍhito putto me, sāmī’’ti. ‘‘Yadi evaṁ",
  "atk-s0507a1:460_3": "pitā tāva purisabhāvena mā rodatu, mātu nāma hadayaṁ mudukaṁ, tvaṁ kasmā na rodasī’’ti?",
  "atk-s0507a1:460_4": "Taṁ sutvā sā arodanakāraṇaṁ kathentī –",
  "atk-s0507a1:461": "87.",
  "atk-s0507a1:462": " ‘‘Anabbhito tato āgā, nānuññāto ito gato;",
  "atk-s0507a1:463": "Yathāgato tathā gato, tattha kā paridevanā.",
  "atk-s0507a1:464": "88.",
  "atk-s0507a1:465": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:466": "Tasmā etaṁ na rodāmi, gato so tassa yā gatī’’ti. –",
  "atk-s0507a1:467_0": "Gāthādvayamāha. Tattha anabbhitoti anavhāto, ‘‘ehi mayhaṁ puttabhāvaṁ upagacchā’’ti",
  "atk-s0507a1:467_1": "evaṁ apakkosito. Tatoti yattha pubbe ṭhito, tato paralokato. Āgāti āgañchi. Nānuññātoti",
  "atk-s0507a1:467_2": "ananumato, ‘‘gaccha, tāta, paraloka’’nti evaṁ amhehi avissaṭṭho. Itoti idhalokato.",
  "atk-s0507a1:467_3": "Gatoti apagato. Yathāgatoti yenākārena āgato, amhehi anabbhito eva āgatoti attho.",
  "atk-s0507a1:467_4": "Tathā gatoti tenevākārena gato. Yathā sakeneva kammunā āgato, tathā sakeneva kammunā",
  "atk-s0507a1:467_5": "gatoti. Etena kammassakataṁ dasseti. Tattha kā paridevanāti evaṁ avasavattike saṁsārapavatte",
  "atk-s0507a1:467_6": "maraṇaṁ paṭicca kā nāma paridevanā, ayuttā sā paññavatā akaraṇīyāti dasseti.",
  "atk-s0507a1:468_0": "Evaṁ brāhmaṇiyā vacanaṁ sutvā tassa bhaginiṁ pucchi – ‘‘amma, tuyhaṁ so kiṁ hotī’’ti?",
  "atk-s0507a1:468_1": "‘‘Bhātā me, sāmī’’ti. ‘‘Amma, bhaginiyo nāma bhātūsu sinehā, tvaṁ kasmā na rodasī’’ti?",
  "atk-s0507a1:468_2": "Sāpi arodanakāraṇaṁ kathentī –",
  "atk-s0507a1:469": "89.",
  "atk-s0507a1:470": " ‘‘Sace rode kissa assaṁ, tattha me kiṁ phalaṁ siyā;",
  "atk-s0507a1:471": "Ñātimittasuhajjānaṁ, bhiyyo no aratī siyā.",
  "atk-s0507a1:472": "90.",
  "atk-s0507a1:473": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:474": "Tasmā etaṁ na rodāmi, gato so tassa yā gatī’’ti. –",
  "atk-s0507a1:475_0": "Gāthādvayamāha. Tattha sace rode kisā assanti yadi ahaṁ rodeyyaṁ, kisā parisukkhasarīrā",
  "atk-s0507a1:475_1": "bhaveyyaṁ. Tattha me kiṁ phalaṁ siyāti tasmiṁ mayhaṁ bhātu maraṇanimitte rodane kiṁ",
  "atk-s0507a1:475_2": "nāma phalaṁ, ko ānisaṁso bhaveyya? Na tena mayhaṁ bhātiko āgaccheyya, nāpi so tena",
  "atk-s0507a1:475_3": "sugatiṁ gaccheyyāti adhippāyo. Ñātimittasuhajjānaṁ, bhiyyo no aratī siyāti amhākaṁ",
  "atk-s0507a1:475_4": "ñātīnaṁ mittānaṁ suhadayānañca mama socanena bhātumaraṇadukkhato bhiyyopi arati dukkhameva siyāti.",
  "atk-s0507a1:476_0": "Evaṁ bhaginiyā vacanaṁ sutvā tassa bhariyaṁ pucchi – ‘‘tuyhaṁ so kiṁ hotī’’ti? ‘‘Bhattā",
  "atk-s0507a1:476_1": "me, sāmī’’ti. ‘‘Bhadde, itthiyo nāma bhattari sinehā honti, tasmiñca mate vidhavā",
  "atk-s0507a1:476_2": "anāthā honti, kasmā tvaṁ na rodasī’’ti? Sāpi attano arodanakāraṇaṁ kathentī –",
  "atk-s0507a1:477": "91.",
  "atk-s0507a1:478": " ‘‘Yathāpi dārako candaṁ, gacchantamanurodati;",
  "atk-s0507a1:479": "Evaṁsampadamevetaṁ, yo petamanusocati.",
  "atk-s0507a1:480": "92.",
  "atk-s0507a1:481": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:482": "Tasmā etaṁ na rodāmi, gato so tassa yā gatī’’ti. – gāthādvayamāha;",
  "atk-s0507a1:483_0": "Tattha dārakoti bāladārako. Candanti candamaṇḍalaṁ. Gacchantanti nabhaṁ abbhussukkamānaṁ.",
  "atk-s0507a1:483_1": "Anurodatīti ‘‘mayhaṁ rathacakkaṁ gahetvā dehī’’ti anurodati. Evaṁsampadamevetanti",
  "atk-s0507a1:483_2": "yo petaṁ mataṁ anusocati, tassetaṁ anusocanaṁ evaṁsampadaṁ evarūpaṁ, ākāsena gacchantassa",
  "atk-s0507a1:483_3": "candassa gahetukāmatāsadisaṁ alabbhaneyyavatthusmiṁ icchābhāvatoti adhippāyo.",
  "atk-s0507a1:484_0": "Evaṁ tassa bhariyāya vacanaṁ sutvā dāsiṁ pucchi – ‘‘amma, tuyhaṁ so kiṁ hotī’’ti?",
  "atk-s0507a1:484_1": "‘‘Ayyo me, sāmī’’ti. ‘‘Yadi evaṁ tena tvaṁ pothetvā veyyāvaccaṁ kāritā bhavissasi,",
  "atk-s0507a1:484_2": "tasmā maññe ‘sumuttāhaṁ tenā’ti na rodasī’’ti? ‘‘Sāmi, mā maṁ evaṁ avaca, na cetaṁ",
  "atk-s0507a1:484_3": "anucchavikaṁ , ativiya khantimettānuddayāsampanno yuttavādī mayhaṁ ayyaputto ure",
  "atk-s0507a1:484_4": "saṁvaḍḍhaputto viya ahosī’’ti. Atha ‘‘kasmā na rodasī’’ti? Sāpi attano arodanakāraṇaṁ kathentī –",
  "atk-s0507a1:485": "93.",
  "atk-s0507a1:486": " ‘‘Yathāpi brahme udakumbho, bhinno appaṭisandhiyo;",
  "atk-s0507a1:487": "Evaṁsampadamevetaṁ, yo petamanusocati.",
  "atk-s0507a1:488": "94.",
  "atk-s0507a1:489": " ‘‘Ḍayhamāno na jānāti, ñātīnaṁ paridevitaṁ;",
  "atk-s0507a1:490": "Tasmā etaṁ na rodāmi, gato so tassa yā gatī’’ti. –",
  "atk-s0507a1:491_0": "Gāthādvayamāha. Tattha yathāpi brahme udakubbho, bhinno appaṭisandhiyoti brāhmaṇa",
  "atk-s0507a1:491_1": "seyyathāpi udakaghaṭo muggarappahārādinā bhinno appaṭisandhiyo puna pākatiko na hoti.",
  "atk-s0507a1:491_2": "Sesamettha vuttanayattā uttānatthameva.",
  "atk-s0507a1:492_0": "Sakko tesaṁ kathaṁ sutvā pasannamānaso ‘‘sammadeva tumhehi maraṇassati bhāvitā, ito",
  "atk-s0507a1:492_1": "paṭṭhāya na tumhehi kasiādikaraṇakiccaṁ atthī’’ti tesaṁ gehaṁ sattaratanabharitaṁ",
  "atk-s0507a1:492_2": "katvā ‘‘appamattā dānaṁ detha, sīlaṁ rakkhatha, uposathakammaṁ karothā’’ti ovaditvā",
  "atk-s0507a1:492_3": "attānañca tesaṁ nivedetvā sakaṭṭhānameva gato. Tepi brāhmaṇādayo dānādīni puññāni",
  "atk-s0507a1:492_4": "karontā yāvatāyukaṁ ṭhatvā devaloke uppajjiṁsu.",
  "atk-s0507a1:493": "Satthā imaṁ jātakaṁ āharitvā tassa upāsakassa sokasallaṁ samuddharitvā upari saccāni pakāsesi, saccapariyosāne upāsako sotāpattiphale patiṭṭhahīti.",
  "atk-s0507a1:494": "Uragapetavatthuvaṇṇanā niṭṭhitā.",
  "atk-s0507a1:495": "Iti khuddaka-aṭṭhakathāya petavatthusmiṁ",
  "atk-s0507a1:496": "Dvādasavatthupaṭimaṇḍitassa",
  "atk-s0507a1:497": "Paṭhamassa uragavaggassa atthasaṁvaṇṇanā niṭṭhitā."
}