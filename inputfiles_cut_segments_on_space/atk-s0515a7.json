{
  "atk-s0515a7:0": "7. Tissametteyyasuttaniddesavaṇṇanā",
  "atk-s0515a7:1_0": "49. Sattame tissametteyyasutte methunamanuyuttassāti methunadhammaṁ samāyuttassa.",
  "atk-s0515a7:1_1": "Itīti evamāha. Āyasmāti piyavacanametaṁ. Tissoti nāmaṁ tassa therassa. Sopi hi tissoti",
  "atk-s0515a7:1_2": "nāmena. Metteyyoti gottaṁ, gottavaseneva esa pākaṭo ahosi. Tasmā aṭṭhuppattiyaṁ (su.",
  "atk-s0515a7:1_3": "ni. aṭṭha. 2.821) vuttaṁ – ‘‘tissametteyyā nāma dve sahāyā’’ti. Vighātanti upaghātaṁ.",
  "atk-s0515a7:1_4": "Brūhīti ācikkha. Mārisāti piyavacanametaṁ, niddukkhāti vuttaṁ hoti. Sutvāna tava",
  "atk-s0515a7:1_5": "sāsananti tava vacanaṁ sutvā. Viveke sikkhissāmaseti sahāyaṁ ārabbha dhammadesanaṁ",
  "atk-s0515a7:1_6": "yācanto bhaṇati, so pana sikkhitasikkhoyeva.",
  "atk-s0515a7:2_0": "Methunadhammo nāmāti idaṁ niddisitabbassa methunadhammassa upadesapadaṁ. Asaddhammoti",
  "atk-s0515a7:2_1": "asataṁ nīcajanānaṁ dhammo. Gāmadhammoti gāmavāsīnaṁ sevanadhammo. Vasaladhammoti",
  "atk-s0515a7:2_2": "vasalānaṁ dhammo, kilesavassanato vā sayameva vasalo dhammoti vasaladhammo. Duṭṭhulloti",
  "atk-s0515a7:2_3": "duṭṭho ca kilesehi duṭṭhattā, thūlo ca anipuṇabhāvatoti duṭṭhullo. Yasmā ca tassa",
  "atk-s0515a7:2_4": "dhammassa parivārabhūtaṁ dassanampi gahaṇampi āmasanampi phusanampi ghaṭṭanampi duṭṭhullaṁ,",
  "atk-s0515a7:2_5": "tasmāpi duṭṭhullo so methunadhammo. Odakantikoti udakaṁ assa ante suddhatthaṁ ādiyatīti",
  "atk-s0515a7:2_6": "udakanto, udakantoyeva odakantiko. Raho paṭicchanne okāse kattabbatāya rahasso. Vinaye",
  "atk-s0515a7:2_7": "pana ‘‘duṭṭhullaṁ odakantikaṁ rahassa’’nti (pārā. 39) pāṭho. Tattha tīsu padesu yo",
  "atk-s0515a7:2_8": "soti padaṁ parivattetvā yaṁ tanti katvā yojetabbaṁ ‘‘yaṁ taṁ duṭṭhullaṁ, so methunadhammo,",
  "atk-s0515a7:2_9": "yaṁ taṁ odakantikaṁ so methunadhammo, yaṁ taṁ rahassaṁ , so methunadhammo’’ti. Idha",
  "atk-s0515a7:2_10": "pana ‘‘yo so asaddhammo, so methunadhammo…pe… yo so rahasso, so methunadhammo’’ti",
  "atk-s0515a7:2_11": "evaṁ yojanā veditabbā. Dvayena dvayena samāpajjitabbato dvayaṁdvayasamāpatti. Tattha",
  "atk-s0515a7:2_12": "yojanā – yā sā dvayaṁdvayasamāpatti, so methunadhammo nāmāti. Kiṁkāraṇā vuccati methunadhammoti",
  "atk-s0515a7:2_13": "kena kāraṇena kena pariyāyena methunadhammoti kathīyati. Taṁ kāraṇaṁ dassento ‘‘ubhinnaṁ",
  "atk-s0515a7:2_14": "rattāna’’ntiādimāha. Tattha ubhinnaṁ rattānanti dvinnaṁ itthipurisānaṁ rāgena rañjitānaṁ.",
  "atk-s0515a7:2_15": "Sārattānanti visesena suṭṭhu rañjitānaṁ. Avassutānanti kilesena tintānaṁ. Pariyuṭṭhitānanti",
  "atk-s0515a7:2_16": "kusalācāraṁ pariyādiyitvā madditvā ṭhitānaṁ ‘‘magge corā pariyuṭṭhitā’’tiādīsu viya.",
  "atk-s0515a7:2_17": "Pariyādinnacittānanti kusalacittaṁ pariyādiyitvā khepetvā ṭhitacittānaṁ. Ubhinnaṁ",
  "atk-s0515a7:2_18": "sadisānanti dvinnaṁ kilesena sadisānaṁ. Dhammoti sabhāvo. Taṁ kāraṇāti tena kāraṇena.",
  "atk-s0515a7:2_19": "Taṁ upamāya sādhento ‘‘ubho kalahakārakā’’tiādimāha. Tattha ubho kalahakārakāti pubbabhāge",
  "atk-s0515a7:2_20": "kalahakārakā dve. Methunakāti vuccantīti sadisāti vuccanti. Bhaṇḍanakārakāti tattha",
  "atk-s0515a7:2_21": "tattha gantvā bhaṇḍanaṁ karontā. Bhassakārakāti vācākalahaṁ karontā. Vivādakārakāti",
  "atk-s0515a7:2_22": "nānāvacanaṁ karontā. Adhikaraṇakārakāti vinicchayapāpuṇanavisesakāraṇaṁ karontā.",
  "atk-s0515a7:2_23": "Vādinoti vādapaṭivādino. Sallāpakāti vācaṁ kathentā evamevanti upamāsaṁsandanaṁ.",
  "atk-s0515a7:3_0": "Yuttassāti saññuttassa. Payuttassāti ādarena yuttassa. Āyuttassāti visesena yuttassa.",
  "atk-s0515a7:3_1": "Samāyuttassāti ekato yuttassa. Taccaritassāti taṁcaritaṁ karontassa. Tabbahulassāti",
  "atk-s0515a7:3_2": "taṁbahulaṁ karontassa. Taggarukassāti taṁgaruṁ karontassa. Tanninnassāti tasmiṁ natacittassa.",
  "atk-s0515a7:3_3": "Tappoṇassāti tasmiṁ natakāyassa. Tappabbhārassāti tasmiṁ abhimukhakāyassa. Tadadhimuttassāti",
  "atk-s0515a7:3_4": "tasmiṁ adhiharitassa. Tadadhipateyyassāti taṁ adhipatiṁ jeṭṭhakaṁ katvā pavattassa.",
  "atk-s0515a7:4_0": "Vighātanti niddesassa uddesavacanaṁ. Vighātanti pīḷanaṁ. Upaghātanti samīpaṁ katvā",
  "atk-s0515a7:4_1": "pīḷanaṁ. Pīḷananti ghaṭṭanaṁ. Ghaṭṭananti pīḷanaṁ. Sabbaṁ aññamaññavevacanaṁ. Upaddavanti",
  "atk-s0515a7:4_2": "hiṁsanaṁ. Upasagganti tattha tattha upagantvā pīḷanākāraṁ. Brūhīti kathehi. Ācikkhāti",
  "atk-s0515a7:4_3": "vissajjehi. Desehīti dassehi. Paññapehīti ñāpehi. Paṭṭhapehīti ṭhapehi. Vivarāti",
  "atk-s0515a7:4_4": "pākaṭaṁ karohi. Vibhajāti bhājehi. Uttānīkarohīti tīraṁ pāpehi. Pakāsehīti pākaṭaṁ karohi.",
  "atk-s0515a7:5_0": "Tuyhaṁ vacananti tava vācaṁ. Byappathanti vacanaṁ. Desananti ācikkhanaṁ. Anusāsananti",
  "atk-s0515a7:5_1": "ovādaṁ. Anusiṭṭhanti anusāsanaṁ. Sutvāti sotena sutvā. Suṇitvāti tasseva vevacanaṁ.",
  "atk-s0515a7:5_2": "Uggahetvāti sammā gahetvā. Upadhārayitvāti anāsetvā. Upalakkhayitvāti sallakkhetvā.",
  "atk-s0515a7:6_0": "50.Mussate vāpi sāsananti pariyattipaṭipattito duvidhampi sāsanaṁ nassati. Vāpīti",
  "atk-s0515a7:6_1": "padapūraṇamattaṁ. Etaṁ tasmiṁ anariyanti tasmiṁ puggale etaṁ anariyaṁ, yadidaṁ micchāpaṭipadā.",
  "atk-s0515a7:6_2": "Gāravādhivacananti guṇavisiṭṭhasabbasattuttamagarugāravādhivacanaṁ. Tenāhu porāṇā –",
  "atk-s0515a7:7": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0515a7:8": "Garu gāravayutto so, bhagavā tena vuccatī’’ti. (visuddhi. 1.142);",
  "atk-s0515a7:9_0": "Catubbidhaṁ vā nāmaṁ āvatthikaṁ, liṅgikaṁ, nemittikaṁ, adhiccasamuppannanti. Adhiccasamuppannaṁ",
  "atk-s0515a7:9_1": "nāma lokiyavohārena ‘‘yadicchaka’’nti vuttaṁ hoti. Tattha vaccho, dammo, balībaddhoti",
  "atk-s0515a7:9_2": "evamādi āvatthikaṁ, daṇḍī, chattī, sikhī, karīti evamādi liṅgikaṁ, tevijjo, chaḷabhiññoti",
  "atk-s0515a7:9_3": "evamādi nemittikaṁ, sirivaḍḍhako, dhanavaḍḍhakoti evamādi vacanatthaṁ anapekkhitvā",
  "atk-s0515a7:9_4": "pavattaṁ adhiccasamuppannaṁ. Idaṁ pana bhagavāti nāmaṁ nemittikaṁ, na mahāmāyāya,",
  "atk-s0515a7:9_5": "na suddhodanamahārājena, na asītiyā ñātisahassehi kataṁ, na sakkasantusitādīhi devatāvisesehi",
  "atk-s0515a7:9_6": "kataṁ. Vakkhati ca ‘‘bhagavāti netaṁ nāmaṁ mātarā kataṁ…pe… paṭilābhā sacchikā paññatti",
  "atk-s0515a7:9_7": "yadidaṁ bhagavā’’ti (mahāni. 84).",
  "atk-s0515a7:10": "‘‘Bhāgyavā bhaggavā yutto, bhagehi ca vibhattavā;",
  "atk-s0515a7:11": "Bhattavā vantagamano, bhavesu bhagavā tato’’ti. (visuddhi. 1.144);",
  "atk-s0515a7:12": "Tattha –",
  "atk-s0515a7:13": "‘‘Vaṇṇāgamo vaṇṇavipariyāyo, dve cāpare vaṇṇavikāranāsā;",
  "atk-s0515a7:14": "Dhātūnamatthātisayena yogo, taduccate pañcavidhaṁ nirutti’’nti. –",
  "atk-s0515a7:15_0": "Evaṁ vuttaniruttilakkhaṇaṁ gahetvā padasiddhi veditabbā. Tattha ‘‘nakkhattarājāriva",
  "atk-s0515a7:15_1": "tārakāna’’nti ettha rakārāgamo viya avijjamānassa akkharassa āgamo vaṇṇāgamo nāma.",
  "atk-s0515a7:15_2": "‘‘Hiṁsanā, hiṁso’’ti vattabbe ‘‘sīho’’ti viya vijjamānakkharānaṁ heṭṭhupariyavasena",
  "atk-s0515a7:15_3": "parivattanaṁ vaṇṇavipariyāyo nāma. ‘‘Nave channake dānaṁ diyyatī’’ti ettha akārassa",
  "atk-s0515a7:15_4": "ekārāpajjanatā viya aññakkharassa aññakkharāpajjanatā vaṇṇavikāro nāma. ‘‘Jīvanassa",
  "atk-s0515a7:15_5": "mūto jīvanamūto’’ti vattabbe ‘‘jīmūto’’ti vakāranakārānaṁ vināso viya vijjamānakkharavināso",
  "atk-s0515a7:15_6": "vaṇṇavināso nāma. ‘‘Pharusāhi vācāhi pakrubbamāno āsajja maṁ tvaṁ vadasi kumārā’’ti",
  "atk-s0515a7:15_7": "ettha pakrubbamānoti padassa abhibhavamānoti atthapaṭipādanaṁ viya tattha tattha",
  "atk-s0515a7:15_8": "yathāyogaṁ visesatthayogo dhātūnaṁ atthātisayena yogo nāma.",
  "atk-s0515a7:16_0": "Evaṁ niruttilakkhaṇaṁ gahetvā saddanayena vā pisodarādinissito patiṭṭhānīti pisodarādipakkhepalakkhaṇaṁ",
  "atk-s0515a7:16_1": "gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa",
  "atk-s0515a7:16_2": "atthi, tasmā ‘‘bhāgyavā’’ti vattabbe ‘‘bhagavā’’ti vuccatīti ñātabbaṁ.",
  "atk-s0515a7:17_0": "Yasmā pana lobhadosamohaviparītamanasikāraahirikānottappakodhūpanāhamakkhapaḷāsaissā-",
  "atk-s0515a7:17_1": "macchariyamāyāsāṭheyyathambhasārambhamānātimānamadapamādataṇhāavijjātividhākusalamūladuccarita-",
  "atk-s0515a7:17_2": "saṁkilesamalavisamasaññāvitakkapapañcacatubbidhavipariyesaāsavaganthaoghayogaagati-",
  "atk-s0515a7:17_3": "taṇhuppādupādānapañcacetokhīlavinibandhanīvaraṇābhinandanachavivādamūlataṇhākāyasattānusaya-",
  "atk-s0515a7:17_4": "aṭṭhamicchattanavataṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritappabhesabbadaratha-",
  "atk-s0515a7:17_5": "pariḷāhakilesasatasahassāni, saṅkhepato vā pañca kilesakhandhaabhisaṅkhāradevaputtamaccumāre",
  "atk-s0515a7:17_6": "abhañji, tasmā bhaggattā etesaṁ parissayānaṁ ‘‘bhaggavā’’ti vattabbe ‘‘bhagavā’’ti",
  "atk-s0515a7:17_7": "vuccati. Āha cettha –",
  "atk-s0515a7:18": "‘‘Bhaggarāgo bhaggadoso, bhaggamoho anāsavo;",
  "atk-s0515a7:19": "Bhaggāssa pāpakā dhammā, bhagavā tena vuccatī’’ti. (pārā. aṭṭha. 1.96; visuddhi. 1.144);",
  "atk-s0515a7:20_0": "Bhāgyavantatāya cassa satapuññajalakkhaṇavarassa rūpakāyasampatti dīpitā hoti. Bhaggadosatāya",
  "atk-s0515a7:20_1": "dhammakāyasampatti. Tathā lokiyasarikkhakānaṁ bahumatabhāvo , gahaṭṭhapabbajitehi",
  "atk-s0515a7:20_2": "abhigamanīyatā, abhigatānañca nesaṁ kāyacittadukkhāpanayane paṭibalabhāvo, āmisadānadhammadānehi",
  "atk-s0515a7:20_3": "upakāritā, lokiyalokuttarasukhehi ca saññojanasamatthatā dīpitā hoti.",
  "atk-s0515a7:21_0": "Yasmā ca loke issariyadhammayasasirikāmapayattesu chasu dhammesu bhagasaddo pavattati,",
  "atk-s0515a7:21_1": "paramañcassa sakacitte issariyaṁ, aṇimālaṅghimādikaṁ vā lokiyasammataṁ sabbākāraparipūraṁ",
  "atk-s0515a7:21_2": "atthi, tathā lokuttaro dhammo, lokattayabyāpako yathābhuccaguṇādhigato ativiya parisuddho",
  "atk-s0515a7:21_3": "yaso, rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī,",
  "atk-s0515a7:21_4": "yaṁ yaṁ etena icchitaṁ patthitaṁ attahitaṁ parahitaṁ vā, tassa tassa tatheva abhinipphannattā",
  "atk-s0515a7:21_5": "icchiticchitatthanipphattisaññito kāmo, sabbalokagarubhāvappattihetubhūto sammāvāyāmasaṅkhāto",
  "atk-s0515a7:21_6": "payatto ca atthi, tasmā imehi bhagehi yuttattāpi bhagā assa santīti iminā atthena",
  "atk-s0515a7:21_7": "‘‘bhagavā’’ti vuccati.",
  "atk-s0515a7:22_0": "Yasmā pana kusalādīhi bhedehi sabbadhamme, khandhāyatanadhātusaccaindriyapaṭiccasamuppādādīhi",
  "atk-s0515a7:22_1": "vā kusalādidhamme, pīḷanasaṅkhatasantāpavipariṇāmaṭṭhena vā dukkhamariyasaccaṁ, āyūhananidānasaṁyogapalibodhaṭṭhena",
  "atk-s0515a7:22_2": "samudayaṁ, nissaraṇavivekāsaṅkhataamataṭṭhena nirodhaṁ, niyyānikahetudassanādhipateyyaṭṭhena",
  "atk-s0515a7:22_3": "maggaṁ vibhattavā, vibhajitvā vivaritvā desitavāti vuttaṁ hoti, tasmā ‘‘vibhattavā’’ti",
  "atk-s0515a7:22_4": "vattabbe ‘‘bhagavā’’ti vuccati.",
  "atk-s0515a7:23_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe",
  "atk-s0515a7:23_1": "aññe ca lokiyalokuttare uttarimanussadhamme bhaji sevi bahulamakāsi, tasmā ‘‘bhattavā’’ti",
  "atk-s0515a7:23_2": "vattabbe ‘‘bhagavā’’ti vuccati.",
  "atk-s0515a7:24_0": "Yasmā pana tīsu bhavesu taṇhāsaṅkhātaṁ gamanaṁ anena vantaṁ, tasmā ‘‘bhavesu vantagamano’’ti",
  "atk-s0515a7:24_1": "vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ",
  "atk-s0515a7:24_2": "katvā ādāya ‘‘bhagavā’’ti vuccati, yathā loke ‘‘mehanassa khassa mālā’’ti vattabbe",
  "atk-s0515a7:24_3": "‘‘mekhalā’’ti vuccati.",
  "atk-s0515a7:25_0": "Puna aparampi pariyāyaṁ niddisanto ‘‘api ca bhaggarāgoti bhagavā’’tiādimāha. Tattha",
  "atk-s0515a7:25_1": "bhaggo rāgo assāti bhaggarāgo. Bhaggadosādīsupi eseva nayo. Kaṇḍakoti vinivijjhanaṭṭhena",
  "atk-s0515a7:25_2": "kilesā eva. Bhajīti uddesavasena vibhāgaṁ katvā bhājesi. Vibhajīti niddesavasena",
  "atk-s0515a7:25_3": "vividhā bhājesi. Pavibhajīti paṭiniddesavasena pakārena vibhaji. Ugghaṭitaññūnaṁ",
  "atk-s0515a7:25_4": "vasena bhaji. Vipañcitaññūnaṁ vasena vibhaji. Neyyānaṁ vasena pavibhaji.",
  "atk-s0515a7:26": "Dhammaratananti –",
  "atk-s0515a7:27": "‘‘Cittīkataṁ mahagghañca, atulaṁ dullabhadassanaṁ;",
  "atk-s0515a7:28": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33) –",
  "atk-s0515a7:29_0": "Evaṁ vaṇṇitaṁ dhammaratanaṁ tividhena bhājesi. Bhavānaṁantakaroti kāmabhavādīnaṁ",
  "atk-s0515a7:29_1": "navannaṁ bhavānaṁ paricchedaṁ pariyantaṁ parivaṭumaṁ kārako. Bhāvitakāyoti vaḍḍhitakāyo.",
  "atk-s0515a7:29_2": "Tathā itaresupi. Bhajīti sevi. Araññavanapatthānīti gāmassa vā nagarassa vā indakhīlato",
  "atk-s0515a7:29_3": "bahi araññaṁ. Vanapatthāni manussūpacārātikkantāni vanasaṇḍāni. Pantānīti yattha",
  "atk-s0515a7:29_4": "manussā na kasanti na vapanti dūrāni senāsanāni. Keci pana ‘‘vanapattānīti yasmā",
  "atk-s0515a7:29_5": "yattha byagghādayo atthi, taṁ vanaṁ te pālayanti rakkhanti, tasmā tehi rakkhitattā",
  "atk-s0515a7:29_6": "vanapattānī’’ti vadanti. Senāsanānīti seti ceva āsati ca etthāti senāsanāni. Appasaddānīti",
  "atk-s0515a7:29_7": "vacanasaddena appasaddāni. Appanigghosānīti gāmanagaranigghosasaddena appanigghosāni.",
  "atk-s0515a7:29_8": "Vijanavātānīti antosañcaraṇajanassa sarīravātena virahitāni. ‘‘Vijanavādānī’’tipi",
  "atk-s0515a7:29_9": "pāṭho, ‘‘antojanavādena virahitānī’’ti attho. ‘‘Vijanapātānī’’tipi pāṭho, ‘‘janasañcāravirahitānī’’ti",
  "atk-s0515a7:29_10": "attho. Manussarāhasseyyakānīti manussānaṁ rahassakaraṇaṭṭhānāni. Paṭisallānasāruppānīti",
  "atk-s0515a7:29_11": "vivekānurūpāni. Bhāgī vāti ‘‘bhāgo cīvarādikoṭṭhāso assa atthī’’ti bhāgī. ‘‘Paṭilābhavasena",
  "atk-s0515a7:29_12": "attharasādibhāgo assa atthī’’ti bhāgī. Attharasassāti hetuphalasampattisaṅkhātassa",
  "atk-s0515a7:29_13": "attharasassa. Dhammarasassāti hetusampattisaṅkhātassa dhammarasassa. Vuttañhetaṁ",
  "atk-s0515a7:29_14": "‘‘hetuphale ñāṇaṁ atthapaṭisambhidā, hetumhi ñāṇaṁ dhammapaṭisambhidā’’ti (vibha.",
  "atk-s0515a7:29_15": "720). Vimuttirasassāti phalasampattisaṅkhātassa vimuttirasassa. Vuttampi cetaṁ ‘‘kiccasampattiatthena,",
  "atk-s0515a7:29_16": "raso nāma pavuccatī’’ti (paṭi. ma. aṭṭha. 1.1.2 mātikāvaṇṇanā; visuddhi. 1.8).",
  "atk-s0515a7:30_0": "Catunnaṁjhānānanti paṭhamajjhānādīnaṁ catunnaṁ jhānānaṁ. Catunnaṁ appamaññānanti",
  "atk-s0515a7:30_1": "mettādīnaṁ pharaṇappamāṇavirahitānaṁ catunnaṁ brahmavihārānaṁ. Catunnaṁ arūpasamāpattīnanti",
  "atk-s0515a7:30_2": "ākāsānañcāyatanādīnaṁ catunnaṁ arūpajjhānānaṁ. Aṭṭhannaṁ vimokkhānanti ‘‘rūpī rūpāni",
  "atk-s0515a7:30_3": "passatī’’tiādinā (dha. sa. 248) nayena vuttānaṁ ārammaṇavimuttānaṁ aṭṭhannaṁ vimokkhānaṁ.",
  "atk-s0515a7:30_4": "Abhibhāyatanānanti ettha abhibhūtāni āyatanāni etesaṁ jhānānanti abhibhāyatanāni,",
  "atk-s0515a7:30_5": "jhānāni. Āyatanānīti adhiṭṭhānaṭṭhena āyatanasaṅkhātāni kasiṇārammaṇāni. Ñāṇuttariko",
  "atk-s0515a7:30_6": "hi puggalo visadañāṇoti kiṁ ettha ārammaṇe samāpajjitabbaṁ, na mayi cittekaggatākaraṇe",
  "atk-s0515a7:30_7": "bhāro atthīti tāni ārammaṇāni abhibhavitvā samāpajjati. Saha nimittuppādenevettha",
  "atk-s0515a7:30_8": "appanaṁ nibbattetīti attho. Evaṁ uppāditāni jhānāni abhibhāyatanānīti vuccanti, tesaṁ",
  "atk-s0515a7:30_9": "aṭṭhannaṁ abhibhāyatanānaṁ. Navannaṁ anupubbavihārasamāpattīnanti pubbaṁ pubbaṁ anu",
  "atk-s0515a7:30_10": "anupubbaṁ, anupubbaṁ viharitabbato samāpajjitabbato anupubbavihārasamāpatti, anupaṭipāṭiyā",
  "atk-s0515a7:30_11": "samāpajjitabbāti attho, tāsaṁ navannaṁ anupubbavihārasamāpattīnaṁ. Dasannaṁ saññābhāvanānanti",
  "atk-s0515a7:30_12": "girimānandasutte (a. ni. 10.60) āgatānaṁ aniccasaññādīnaṁ dasannaṁ saññābhāvanānaṁ.",
  "atk-s0515a7:30_13": "Dasannaṁ kasiṇasamāpattīnanti sakalaṭṭhena kasiṇasaṅkhātānaṁ pathavīkasiṇajjhānādīnaṁ",
  "atk-s0515a7:30_14": "dasannaṁ jhānānaṁ. Ānāpānassatisamādhissāti ānāpānassatisampayuttasamādhissa . Asubhasamāpattiyāti",
  "atk-s0515a7:30_15": "asubhajjhānasamāpattiyā. Dasannaṁ tathāgatabalānanti dasabalabalānaṁ dasannaṁ. Catunnaṁ",
  "atk-s0515a7:30_16": "vesārajjānanti visāradabhāvānaṁ catunnaṁ vesārajjānaṁ. Catunnaṁ paṭisambhidānanti",
  "atk-s0515a7:30_17": "paṭisambhidāñāṇānaṁ catunnaṁ. Channaṁ abhiññāṇānanti iddhividhādīnaṁ channaṁ abhiññāṇānaṁ.",
  "atk-s0515a7:30_18": "Channaṁ buddhadhammānanti ‘‘sabbaṁ kāyakammaṁ ñāṇānuparivattī’’tiādinā (cūḷani. mogharājamāṇavapucchāniddesa",
  "atk-s0515a7:30_19": "85; netti. 15) nayena upari āgatānaṁ channaṁ buddhadhammānaṁ.",
  "atk-s0515a7:31_0": "Tattha cīvarādayo bhāgyasampattivasena vuttā. Attharasatiko paṭivedhavasena vutto.",
  "atk-s0515a7:31_1": "Adhisīlatiko paṭipattivasena. Jhānattiko rūpārūpajjhānavasena. Vimokkhattiko samāpattivasena.",
  "atk-s0515a7:31_2": "Saññācatukko upacārappanāvasena. Satipaṭṭhānādayo sattatiṁsabodhipakkhiyadhammavasena.",
  "atk-s0515a7:31_3": "Tathāgatabalānantiādayo āveṇikadhammavasena vuttāti veditabbā.",
  "atk-s0515a7:32_0": "Ito paraṁ bhagavāti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ",
  "atk-s0515a7:32_1": "vuttaṁ. Tattha samaṇā pabbajjupagatā. Brāhmaṇā bhovādino samitapāpabāhitapāpā vā.",
  "atk-s0515a7:32_2": "Devatā sakkādayo brahmāno ca. Vimokkhantikanti vimokkho arahattamaggo, vimokkhassa",
  "atk-s0515a7:32_3": "anto arahattaphalaṁ, tasmiṁ vimokkhante bhavaṁ vimokkhantikaṁ nāmaṁ. Sabbaññubhāvo",
  "atk-s0515a7:32_4": "hi arahattamaggena sijjhati, arahattaphalādhigamena siddho hoti. Tasmā sabbaññubhāvo",
  "atk-s0515a7:32_5": "vimokkhante bhavo hoti. Taṁ nemittikampi nāmaṁ vimokkhante bhavaṁ nāma hoti. Tena",
  "atk-s0515a7:32_6": "vuttaṁ – ‘‘vimokkhantikametaṁ buddhānaṁ bhagavantāna’’nti. Bodhiyā mūle saha sabbaññutaññāṇassa",
  "atk-s0515a7:32_7": "paṭilābhāti mahābodhirukkhamūle yathāvuttakkhaṇe sabbaññutaññāṇassa paṭilābhena saha.",
  "atk-s0515a7:32_8": "Sacchikā paññattīti arahattaphalasacchikiriyāya sabbadhammasacchikiriyāya vā jātā",
  "atk-s0515a7:32_9": "paññatti. Yadidaṁ bhagavāti yā ayaṁ bhagavāti paññatti.",
  "atk-s0515a7:33_0": "Dvīhi kāraṇehīti dvīhi koṭṭhāsehi. Pariyattisāsananti tepiṭakaṁ buddhavacanaṁ. Paṭipattīti",
  "atk-s0515a7:33_1": "paṭipajjati etāyāti paṭipatti. Yaṁ tassa pariyāpuṭanti tena puggalena yaṁ pariyāpuṭaṁ",
  "atk-s0515a7:33_2": "sajjhāyitaṁ karaṇatthe sāmivacanaṁ. ‘‘Pariyāpuṭṭa’’ntipi pāṭho. Suttanti ubhatovibhaṅganiddesakhandhakaparivārā,",
  "atk-s0515a7:33_3": "suttanipāte maṅgalasutta- (khu. pā. 5.1 ādayo; su. ni. 261 ādayo) ratanasutta- (khu.",
  "atk-s0515a7:33_4": "pā. 6.1 ādayo) tuvaṭakasuttāni (su. ni. 921 ādayo), aññampi ca suttanāmakaṁ tathāgatavacanaṁ",
  "atk-s0515a7:33_5": "suttanti veditabbaṁ. Geyyanti sabbampi sagāthakaṁ suttaṁ geyyanti veditabbaṁ, visesena",
  "atk-s0515a7:33_6": "saṁyuttake sakalopi sagāthāvaggo. Veyyākaraṇanti sakalaṁ abhidhammapiṭakaṁ niggāthakaṁ",
  "atk-s0515a7:33_7": "suttaṁ, yañca aññampi aṭṭhahi aṅgehi asaṅgahitaṁ buddhavacanaṁ , taṁ ‘‘veyyākaraṇa’’nti",
  "atk-s0515a7:33_8": "veditabbaṁ. Gāthāti dhammapadaṁ, theragāthā, therīgāthā, suttanipāte nosuttanāmikā",
  "atk-s0515a7:33_9": "suddhikagāthā ca ‘‘gāthā’’ti veditabbā. Udānanti somanassañāṇamayikagāthāpaṭisaṁyuttā",
  "atk-s0515a7:33_10": "dveasīti suttantā ‘‘udāna’’nti veditabbaṁ. Itivuttakanti ‘‘vuttañhetaṁ bhagavatā’’tiādinayappavattā",
  "atk-s0515a7:33_11": "(itivu. 1 ādayo) dasuttarasatasuttantā ‘‘itivuttaka’’nti veditabbaṁ. Jātakanti apaṇṇakajātakādīni",
  "atk-s0515a7:33_12": "(jā. 1.1.1) paṇṇāsādhikāni pañcajātakasatāni ‘‘jātaka’’nti veditabbaṁ. Abbhutadhammanti",
  "atk-s0515a7:33_13": "‘‘cattārome , bhikkhave, acchariyā abbhutadhammā ānande’’tiādinayappavattā (dī. ni.",
  "atk-s0515a7:33_14": "2.209; a. ni. 4.129) sabbepi acchariyaabbhutadhammapaṭisaṁyuttā suttantā ‘‘abbhutadhamma’’nti",
  "atk-s0515a7:33_15": "veditabbaṁ. Vedallanti cūḷavedalla- (ma. ni. 1.460 ādayo) mahāvedalla- (ma. ni. 1.449",
  "atk-s0515a7:33_16": "ādayo) sammādiṭṭhi- (ma. ni. 1.89 ādayo) sakkapañha- (dī. ni. 2.344 ādayo) saṅkhārabhājaniyamahāpuṇṇamasuttādayo",
  "atk-s0515a7:33_17": "(ma. ni. 3.85 ādayo) sabbepi vedañca tuṭṭhiñca laddhā laddhā pucchitasuttantā ‘‘vedalla’’nti",
  "atk-s0515a7:33_18": "veditabbaṁ. Idaṁ pariyattisāsananti idaṁ vuttappakāraṁ tepiṭakaṁ buddhavacanaṁ pariyāpuṇitabbaṭṭhena",
  "atk-s0515a7:33_19": "pariyatti, anusāsanaṭṭhena sāsananti katvā pariyattisāsanaṁ. Tampi mussatīti tampi",
  "atk-s0515a7:33_20": "pariyattisāsanaṁ nassati. Sammussatīti ādito nassati. Paribāhiro hotīti parammukho hoti.",
  "atk-s0515a7:34": "Katamaṁ paṭipattisāsananti lokuttaradhammato pubbabhāgo tadatthaṁ paṭipajjīyatīti paṭipatti. Sāsīyanti ettha veneyyāti sāsanaṁ. Sammāpaṭipadātiādayo vuttanayā eva.",
  "atk-s0515a7:35_0": "Pāṇampi hanatīti jīvitindriyampi ghāteti. Adinnampi ādiyatīti parapariggahitampi",
  "atk-s0515a7:35_1": "vatthuṁ gaṇhāti. Sandhimpi chindatīti gharasandhimpi chindati. Nillopampi haratīti",
  "atk-s0515a7:35_2": "gāme paharitvā mahāvilopampi karoti. Ekāgārikampikarotīti paṇṇāsamattehipi saṭṭhimattehipi",
  "atk-s0515a7:35_3": "parivāretvā jīvaggāhaṁ gahetvāpi dhanaṁ āharāpeti. Paripanthepi tiṭṭhatīti panthadūhanakammaṁ",
  "atk-s0515a7:35_4": "karoti. Paradārampi gacchatīti paradāresu cārittaṁ āpajjati. Musāpi bhaṇatīti atthabhañjanakaṁ",
  "atk-s0515a7:35_5": "musāpi vadati. Anariyadhammoti anariyasabhāvo.",
  "atk-s0515a7:36_0": "51.Eko pubbe caritvānāti pabbajjāsaṅkhātena vā gaṇāvavassaggaṭṭhena vā pubbe loke",
  "atk-s0515a7:36_1": "viharitvā. Yānaṁ bhantaṁva taṁ loke, hīnamāhu puthujjananti taṁ vibbhantakaṁ puggalaṁ",
  "atk-s0515a7:36_2": "yathā hatthiyānādiyānaṁ adantaṁ visamampi ārohati, ārohanakampi bhañjati, papātepi",
  "atk-s0515a7:36_3": "papatati, evaṁ kāyaduccaritādivisamārohanena nirayādīsu, atthabhañjanena jātipapātādīsu",
  "atk-s0515a7:36_4": "papatanena ca yānaṁ bhantaṁva hīnaṁ puthujjanañca āhūti.",
  "atk-s0515a7:37": "Pabbajjāsaṅkhātena vāti pabbajjākoṭṭhāsena vā ‘‘pabbajito samaṇo’’ti gaṇanāropanena vā. Gaṇāvavassaggaṭṭhena vāti gaṇasaṅgaṇikārāmataṁ vissajjetvā vassaggaṭṭhena vā.",
  "atk-s0515a7:38_0": "Ekopaṭikkamatīti ekakova gāmato nivattati. Yo nisevatīti niddesassa uddesapadaṁ.",
  "atk-s0515a7:38_1": "Aparena samayenāti aññasmiṁ kāle aparabhāge. Buddhanti sabbaññubuddhaṁ. Dhammanti",
  "atk-s0515a7:38_2": "svākkhātatādiguṇayuttaṁ dhammaṁ. Saṅghanti suppaṭipannatādiguṇayuttaṁ saṅghaṁ. Sikkhanti",
  "atk-s0515a7:38_3": "adhisīlādisikkhitabbaṁ sikkhaṁ. Paccakkhāyāti buddhādiṁ paṭikkhipitvā. Hīnāyāti hīnatthāya",
  "atk-s0515a7:38_4": "gihibhāvāya. Āvattitvāti nivattitvā. Sevati ekavāraṁ sevati. Nisevati anekavidhena",
  "atk-s0515a7:38_5": "sevati. Saṁsevati allīyitvā sevati. Paṭisevati punappunaṁ sevati.",
  "atk-s0515a7:39_0": "Bhantanti vibbhantaṁ. Adantanti dantabhāvaṁ anupanītaṁ. Akāritanti susikkhitakiriyaṁ",
  "atk-s0515a7:39_1": "asikkhāpitaṁ. Avinītanti na vinītaṁ ācārasampattiyā asikkhitaṁ. Uppathaṁ gaṇhātīti",
  "atk-s0515a7:39_2": "vuttappakāraṁ yānaṁ adantātiyuttaṁ bhantaṁ visamamaggaṁ upeti. Visamaṁ khāṇumpi pāsāṇampi",
  "atk-s0515a7:39_3": "abhiruhatīti visamaṁ hutvā ṭhitaṁ kharakhāṇumpi tathā pabbatapāsāṇampi ārohati. Yānampi",
  "atk-s0515a7:39_4": "ārohanakampi bhañjatīti vayhādiyānaṁ ārohantassa pājentassa hatthapādādimpi bhindati.",
  "atk-s0515a7:39_5": "Papātepi papatatīti ekatocchinnapabbhārapapātepi pāteti. So vibbhantakoti so paṭikkantako.",
  "atk-s0515a7:39_6": "Bhantayānapaṭibhāgoti anavaṭṭhitayānasadiso. Uppathaṁ gaṇhātīti kusalakammapathato",
  "atk-s0515a7:39_7": "paṭikkamitvā apāyapathabhūtaṁ uppathaṁ micchāmaggaṁ upeti. Visamaṁ kāyakammaṁ abhiruhatīti",
  "atk-s0515a7:39_8": "samassa paṭipakkhaṁ kāyaduccaritasaṅkhātaṁ visamaṁ kāyakammaṁ ārohati. Sesesupi eseva",
  "atk-s0515a7:39_9": "nayo. Niraye attānaṁ bhañjatīti nirassādasaṅkhāte niraye attabhāvaṁ cuṇṇavicuṇṇaṁ",
  "atk-s0515a7:39_10": "karoti. Manussaloke attānaṁ bhañjatīti vividhakammakāraṇavasena bhañjati. Devaloke",
  "atk-s0515a7:39_11": "attānaṁ bhañjatīti piyavippayogādidukkhavasena. Jātipapātampi papatatīti jātipapātepi",
  "atk-s0515a7:39_12": "pāteti. Jarāpapātādīsupi eseva nayo. Manussaloketi idha adhippetalokameva dasseti.",
  "atk-s0515a7:40": "Puthujjanāti niddesassa uddesapadaṁ. Tattha puthujjanāti –",
  "atk-s0515a7:41": "Puthūnaṁ jananādīhi, kāraṇehi puthujjano;",
  "atk-s0515a7:42": "Puthujjanantogadhattā, puthuvāyaṁ jano iti.",
  "atk-s0515a7:43_0": "So hi puthūnaṁ nānappakārānaṁ kilesādīnaṁ jananādīhipi kāraṇehi puthujjano. Taṁ vibhāgato",
  "atk-s0515a7:43_1": "dassetuṁ ‘‘puthu kilese janentī’’tiādimāha. Tattha bahūnaṁ nānappakārānaṁ sakkāyadiṭṭhīnaṁ",
  "atk-s0515a7:43_2": "avihatattā vā tā janenti, tāhi janitāti vā puthujjanā. Avihatamevatthaṁ janasaddo",
  "atk-s0515a7:43_3": "vadati. Puthu satthārānaṁ mukhullokikāti ettha puthū nānājanā satthupaṭiññā etesanti",
  "atk-s0515a7:43_4": "puthujjanāti vacanattho. Puthu sabbagatīhi avuṭṭhitāti ettha janetabbā janayanti",
  "atk-s0515a7:43_5": "etthāti janā, gatiyo. Puthū janā etesanti puthujjanā. Ito pare jāyanti etehīti janā,",
  "atk-s0515a7:43_6": "abhisaṅkhārādayo. Te etesaṁ vijjantīti puthujjanā. Abhisaṅkharaṇādiattho eva vā janasaddo",
  "atk-s0515a7:43_7": "daṭṭhabbo. Nānāsantāpehi santapantīti rāgaggiādayo santāpā. Te eva vā sabbepi vā",
  "atk-s0515a7:43_8": "kilesā pariḷāhā. Puthupañcasu kāmaguṇesūti ettha jāyatīti jano, rāgo gedhoti evamādiko,",
  "atk-s0515a7:43_9": "puthu jano etesanti puthujjanā. Puthu jātā rattāti evaṁ rāgādiattho eva vā janasaddo",
  "atk-s0515a7:43_10": "daṭṭhabbo. Palibuddhāti sambaddhā. Āvutāti āvaritā. Nivutāti vāritā. Ovutāti uparito",
  "atk-s0515a7:43_11": "pihitā. Pihitāti heṭṭhābhāgena pihitā. Paṭicchannāti apākaṭā. Paṭikujjitāti adhomukhagatā.",
  "atk-s0515a7:44_0": "Atha vā puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ",
  "atk-s0515a7:44_1": "janānaṁ antogadhattāpi puthujjanā. Puthu vā ayaṁ visuṁyeva saṅkhaṁ gato, visaṁsaṭṭho",
  "atk-s0515a7:44_2": "sīlasutādiguṇayuttehi ariyehi janotipi puthujjano.",
  "atk-s0515a7:45": "Evaṁ ye te –",
  "atk-s0515a7:46": "‘‘Duve puthujjanā vuttā, buddhenādiccabandhunā;",
  "atk-s0515a7:47": "Andho puthujjano eko, kalyāṇeko puthujjano’’ti. –",
  "atk-s0515a7:48": "Dveva puthujjanā vuttā, tesu andhaputhujjano vutto hotīti veditabbo.",
  "atk-s0515a7:49_0": "52.Yaso kitti cāti lābhasakkāro pasaṁsā ca. Pubbeti pabbajitabhāve. Hāyate vāpi tassa",
  "atk-s0515a7:49_1": "sāti tassa vibbhantakassa sato so ca yaso sā ca kitti hāyati. Etampi disvāti etampi",
  "atk-s0515a7:49_2": "pubbe yasakittīnaṁ lābhaṁ pacchā ca hāniṁ disvā. Sikkhetha methunaṁ vippahātaveti",
  "atk-s0515a7:49_3": "tisso sikkhāyo sikkhetha. Kiṁ kāraṇā? Methunaṁ vippahātave, methunappahānatthāyāti vuttaṁ hoti.",
  "atk-s0515a7:50": "Kittivaṇṇagatoti bhagavā kittivaṇṇo, kittisaddañceva guṇañca ukkhipitvā vadanto hotīti attho. Cittaṁ nānānayena kathanaṁ assa atthīti cittakathī. Kalyāṇapaṭibhānoti sundarapañño.",
  "atk-s0515a7:51_0": "Hāyatīti niddesassa uddesapadaṁ. Parihāyatīti samantato hāyati. Paridhaṁsatīti adhopathaviṁ",
  "atk-s0515a7:51_1": "patati. Paripatatīti samantato apagacchati. Antaradhāyatīti adassanaṁ yāti. Vippalujjatīti ucchijjati.",
  "atk-s0515a7:52": "Khuddako sīlakkhandhoti thullaccayādi. Mahanto sīlakkhandhoti pārājikasaṁṅghādiseso.",
  "atk-s0515a7:53_0": "Methunadhammassa pahānāyāti tadaṅgādipahānena pajahanatthāya. Vūpasamāyāti malānaṁ",
  "atk-s0515a7:53_1": "vūpasamanatthāya. Paṭinissaggāyāti pakkhandanapariccāgapaṭinissaggatthāya. Paṭipassaddhiyāti",
  "atk-s0515a7:53_2": "paṭipassaddhisaṅkhātassa phalassa atthāya.",
  "atk-s0515a7:54": "53. Yo hi methunaṁ na vippajahati saṅkappehi…pe… tathāvidho. Tattha paretoti samannāgato. Paresaṁ nigghosanti upajjhāyādīnaṁ nindāvacanaṁ. Maṅku hotīti dummano hoti.",
  "atk-s0515a7:55_0": "Kāmasaṅkappenāti kāmapaṭisaṁyuttena vitakkena. Upariṭṭhepi eseva nayo. Phuṭṭhoti",
  "atk-s0515a7:55_1": "vitakkehi phusito. Paretoti aparihīno. Samohitoti sammā ohito anto paviṭṭho. Kapaṇo",
  "atk-s0515a7:55_2": "viyāti duggatamanusso viya. Mando viyāti aññāṇī viya. Momūho viyāti sammohabhūto",
  "atk-s0515a7:55_3": "viya. Jhāyatīti cinteti. Pajjhāyatīti bhusaṁ cinteti. Nijjhāyatīti anekavidhena cinteti.",
  "atk-s0515a7:55_4": "Apajjhāyatīti tato apagantvā cinteti. Ulūkoti ulūkasakuṇo. Rukkhasākhāyanti rukkhe",
  "atk-s0515a7:55_5": "uṭṭhitasākhāya, viṭape vā. Mūsikaṁ magayamānoti mūsikaṁ gavesamāno, ‘‘maggayamāno’’tipi",
  "atk-s0515a7:55_6": "paṭhanti. Kotthūti siṅgālo. Biḷāroti babbu. Sandhisamalasaṅkaṭireti dvinnaṁ gharānaṁ",
  "atk-s0515a7:55_7": "antare ca udakaniddhamanacikkhallakacavaranikkhipanaṭṭhāne ca thaṇḍile ca. Vahacchinnoti",
  "atk-s0515a7:55_8": "piṭṭhigīvamaṁsacchinno. Ito parā gāthā pākaṭasambandhā eva.",
  "atk-s0515a7:56_0": "54. Tāsu satthānīti kāyaduccaritādīni. Tāni hi attano paresañca chedanaṭṭhena ‘‘satthānī’’ti",
  "atk-s0515a7:56_1": "vuccanti. Tesu vāyaṁ visesena tāva ādito musāvacanasatthāneva karoti, ‘‘iminā kāraṇenāhaṁ",
  "atk-s0515a7:56_2": "vibbhanto’’ti bhaṇanto. Tenevāha – ‘‘esa khvassa mahāgedho, mosavajjaṁ pagāhatī’’ti.",
  "atk-s0515a7:56_3": "Tattha esa khvassāti esa kho assa. Mahāgedhoti mahābandhanaṁ. Katamoti ce? Yadidaṁ",
  "atk-s0515a7:56_4": "mosavajjaṁ pagāhati, svāyaṁ musāvādajjhogāho ‘‘mahāgedho’’ti veditabbo.",
  "atk-s0515a7:57_0": "Tīṇi satthānīti tayo chedakā. Kāyaduccaritaṁ kāyasatthaṁ. Vacīsatthādīsupi eseva",
  "atk-s0515a7:57_1": "nayo. Taṁ vibhāgato dassetuṁ ‘‘tividhaṁ kāyaduccaritaṁ kāyasattha’’nti āha. Sampajānamusā",
  "atk-s0515a7:57_2": "bhāsatīti jānanto tucchaṁ vācaṁ bhāsati. Abhirato ahaṁ bhante ahosiṁ pabbajjāyāti",
  "atk-s0515a7:57_3": "sāsane pabbajjāya anabhirativirahito ahaṁ āsiṁ. Mātā me posetabbāti mātā mayā posetabbā.",
  "atk-s0515a7:57_4": "Tenamhi vibbhantoti bhaṇatīti tena kāraṇena paṭikkanto asmītipi katheti. Pitā me",
  "atk-s0515a7:57_5": "posetabbotiādīsupi eseva nayo.",
  "atk-s0515a7:58_0": "Eso tassa mahāgedhoti tassa puggalassa eso mahābandho. Mahāvananti mahantaṁ duṭṭhavanaṁ.",
  "atk-s0515a7:58_1": "Gahananti duratikkamaṁ. Kantāroti corakantārādisadiso. Visamoti kaṇṭakavisamo. Kuṭiloti",
  "atk-s0515a7:58_2": "vaṅkakaṭakasadiso. Paṅkoti pallalasadiso. Palipoti kaddamasadiso. Palibodhoti mahādukkho.",
  "atk-s0515a7:58_3": "Mahābandhananti mahantaṁ dumocayabandhanaṁ. Yadidaṁ sampajānamusāvādoti yo ayaṁ sampajānamusāvādo.",
  "atk-s0515a7:59_0": "Sabhaggato vāti sabhāyaṁ ṭhito vā. Parisaggato vāti gāmaparisāyaṁ ṭhito vā. Ñātimajjhagato",
  "atk-s0515a7:59_1": "vāti dāyādānaṁ majjhe ṭhito vā. Pūgamajjhagato vāti senīnaṁ majjhe ṭhito vā. Rājakulamajjhagato",
  "atk-s0515a7:59_2": "vāti rājakulassa majjhe mahāvinicchaye ṭhito vā. Abhinītoti pucchanatthāya nīto.",
  "atk-s0515a7:59_3": "Sakkhipuṭṭhoti sakkhiṁ katvā pucchito. Ehambho purisāti ālapanametaṁ. Attahetu vā",
  "atk-s0515a7:59_4": "parahetu vāti attano vā parassa vā hatthapādādihetu vā dhanahetu vā. Āmisakiñcikkhahetu",
  "atk-s0515a7:59_5": "vāti ettha āmisanti lābho adhippeto. Kiñcikkhanti yaṁ vā taṁ vā appamattakaṁ, antamaso",
  "atk-s0515a7:59_6": "tittiravaṭṭakasappipiṇḍanavanītapiṇḍādimattakassapi lābhassa hetūti attho. Sampajānamusā",
  "atk-s0515a7:59_7": "bhāsatīti jānantoyeva musāvādaṁ karoti.",
  "atk-s0515a7:60_0": "Puna aññaṁ pariyāyaṁ dassento ‘‘api ca tīhākārehi musāvādo hoti, pubbevassa hotī’’tiādimāha.",
  "atk-s0515a7:60_1": "Tattha tīhākārehīti sampajānamusāvādassa aṅgabhūtehi tīhi kāraṇehi. Pubbevassahotīti",
  "atk-s0515a7:60_2": "pubbabhāgeyeva assa puggalassa evaṁ hoti ‘‘musā bhaṇissa’’nti. Bhaṇantassa hotīti",
  "atk-s0515a7:60_3": "bhaṇamānassa hoti. Bhaṇitassa hotīti bhaṇite assa hoti. Yaṁ vattabbaṁ tasmiṁ vutte",
  "atk-s0515a7:60_4": "hotīti attho. Atha vā bhaṇitassāti vuttavato niṭṭhitavacanassa hotīti. Yo evaṁ pubbabhāgepi",
  "atk-s0515a7:60_5": "jānāti, bhaṇantopi jānāti, pacchāpi jānāti ‘‘musā mayā bhaṇita’’nti, so evaṁ vadanto",
  "atk-s0515a7:60_6": "musāvādakammunā bajjhatīti ayamettha attho dassito. Kiñcāpi dassito, atha kho ayamettha",
  "atk-s0515a7:60_7": "viseso – pucchā tāva hoti, ‘‘musā bhaṇissa’’nti pubbabhāgo atthi, ‘‘musā mayā bhaṇita’’nti",
  "atk-s0515a7:60_8": "pacchābhāgo natthi. Vuttamattameva hi koci pamussati kiṁ tassa musāvādo hoti, na",
  "atk-s0515a7:60_9": "hotīti? Sā evaṁ aṭṭhakathāsu vissajjitā – pubbabhāge ‘‘musā bhaṇissa’’nti ca, bhaṇantassa",
  "atk-s0515a7:60_10": "‘‘musā bhaṇāmī’’ti ca jānato pacchābhāge ‘‘musā mayā bhaṇita’’nti na sakkā na bhavituṁ,",
  "atk-s0515a7:60_11": "sacepi na hoti, musāvādoyeva. Purimameva hi aṅgadvayaṁ pamāṇaṁ. Yassāpi pubbabhāge",
  "atk-s0515a7:60_12": "‘‘musā bhaṇissa’’nti ābhogo natthi, bhaṇanto pana ‘‘musā bhaṇāmī’’ti jānāti. Bhaṇitepi",
  "atk-s0515a7:60_13": "‘‘musā mayā bhaṇita’’nti jānāti. So musāvādena na kāretabbo. Pubbabhāgo hi pamāṇataro.",
  "atk-s0515a7:60_14": "Tasmiṁ asati davā bhaṇitaṁ vā, ravā bhaṇitaṁ vā hotīti.",
  "atk-s0515a7:61_0": "Ettha ca taṁñāṇatā ca ñāṇasamodhānañca pariccajitabbaṁ. Taṁñāṇatā pariccajitabbāti",
  "atk-s0515a7:61_1": "yena cittena ‘‘musā bhaṇissa’’nti jānāti, teneva ‘‘musā bhaṇāmī’’ti ca, ‘‘musā mayā",
  "atk-s0515a7:61_2": "bhaṇita’’nti ca jānātīti evaṁ ekacitteneva tīsu khaṇesu jānātīti ayaṁ taṁñāṇatā pariccajitabbā.",
  "atk-s0515a7:61_3": "Na hi sakkā teneva cittena taṁ cittaṁ jānituṁ, yathā na sakkā teneva asinā so asi",
  "atk-s0515a7:61_4": "chinditunti. Purimaṁ purimaṁ pana cittaṁ pacchimassa pacchimassa cittassa tathā uppattiyā",
  "atk-s0515a7:61_5": "paccayo hutvā nirujjhati. Tenetaṁ vuccati –",
  "atk-s0515a7:62": "‘‘Pamāṇaṁ pubbabhāgova, tasmiṁ sati na hessati;",
  "atk-s0515a7:63": "Sesadvayanti nattheta, miti vācā tivaṅgikā’’ti. (pārā. aṭṭha. 2.200);",
  "atk-s0515a7:64": "Ñāṇasamodhānaṁ pariccajitabbanti etāni tīṇi cittāni ekakkhaṇe uppajjantīti na gahetabbāni. Idañhi cittaṁ nāma –",
  "atk-s0515a7:65": "‘‘Aniruddhamhi paṭhame, na uppajjati pacchimaṁ;",
  "atk-s0515a7:66": "Nirantaruppajjanato, ekaṁ viya pakāsatī’’ti. (pārā. aṭṭha. 2.200);",
  "atk-s0515a7:67_0": "Ito paraṁ pana yvāyaṁ ajānaṁyeva ‘‘jānāmī’’tiādinā nayena sampajānamusā bhaṇati,",
  "atk-s0515a7:67_1": "yasmā so ‘‘idaṁ abhūta’’nti evaṁdiṭṭhiko hoti, tassa hi attheva ayaṁ laddhi. Tathā",
  "atk-s0515a7:67_2": "‘‘idaṁ abhūta’’nti evamassa khamati ceva ruccati ca. Evamassa saññā, evaṁsabhāvameva",
  "atk-s0515a7:67_3": "cassa cittaṁ ‘‘idaṁ abhūta’’nti. Yadā pana musā vattukāmo hoti, tadā taṁ diṭṭhiṁ",
  "atk-s0515a7:67_4": "vā diṭṭhiyā saha khantiṁ vā diṭṭhikhantīhi saddhiṁ ruciṁ vā diṭṭhikhantirucīhi saddhiṁ",
  "atk-s0515a7:67_5": "saññaṁ vā diṭṭhikhantirucisaññāhi saddhiṁ bhāvaṁ vā vinidhāya nikkhipitvā paṭicchādetvā",
  "atk-s0515a7:67_6": "abhūtaṁ katvā bhaṇati. Tasmā tesampivasena aṅgabhedaṁ dassetuṁ ‘‘api ca catūhākārehī’’tiādi vuttaṁ.",
  "atk-s0515a7:68_0": "Ettha ca vinidhāya diṭṭhinti balavadhammavinidhānavasenetaṁ vuttaṁ. Vinidhāya khantintiādīni",
  "atk-s0515a7:68_1": "tato dubbaladubbalānaṁ vinidhānavasena. Vinidhāya saññanti idaṁ panettha sabbadubbaladhammavinidhānavasena.",
  "atk-s0515a7:68_2": "Saññāmattampi nāma avinidhāya sampajānamusā bhāsissatīti netaṁ ṭhānaṁ vijjati.",
  "atk-s0515a7:69": "55.Mandova parikissatīti pāṇavadhādīni karonto tatonidānañca dukkhamanubhonto bhogapariyesanārakkhaṇāni ca karonto momūho viya parikilissati.",
  "atk-s0515a7:70_0": "Tamenaṁ rājāno gahetvā vividhā kammakāraṇā kārentīti na rājāno karonti, rājādhīnapurisā",
  "atk-s0515a7:70_1": "nānāvidhāni kammakāraṇāni karonti. Kasāhipitāḷentīti kasādaṇḍakehipi vitajjenti.",
  "atk-s0515a7:70_2": "Vettehīti vettalatāhi. Addhadaṇḍakehīti muggarehi, pahārasādhanatthaṁ vā catuhatthadaṇḍaṁ",
  "atk-s0515a7:70_3": "dvedhā chetvā gahitadaṇḍakehi. Bilaṅgathālikanti kañjiyaukkhalikakammakāraṇaṁ. Taṁ",
  "atk-s0515a7:70_4": "karontā sīsakapālaṁ uppāṭetvā tattaṁ ayoguḷaṁ saṇḍāsena gahetvā tattha pakkhipanti,",
  "atk-s0515a7:70_5": "tena matthaluṅgaṁ pakkuṭṭhitvā upari uttarati. Saṅkhamuṇḍikanti saṅkhamuṇḍakammakāraṇaṁ.",
  "atk-s0515a7:70_6": "Taṁ karontā uttaroṭṭhaubhatokaṇṇacūḷikagalavāṭakaparicchedena cammaṁ chinditvā sabbakese",
  "atk-s0515a7:70_7": "ekato gaṇṭhiṁ katvā daṇḍakena veṭhetvā uppāṭenti, saha kesehi cammaṁ uṭṭhahati. Tato",
  "atk-s0515a7:70_8": "sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ karonti. Rāhumukhanti",
  "atk-s0515a7:70_9": "rāhumukhakammakāraṇaṁ. Taṁ karontā saṅkunā mukhaṁ vivaritvā antomukhe dīpaṁ jālenti,",
  "atk-s0515a7:70_10": "kaṇṇacūḷikāhi vā paṭṭhāya mukhaṁ nikhādanena khananti, lohitaṁ paggharitvā mukhaṁ pūreti.",
  "atk-s0515a7:71_0": "Jotimālikanti sakalasarīraṁ telapilotikāya veṭhetvā ālimpenti. Hatthapajjotikanti",
  "atk-s0515a7:71_1": "hatthe telapilotikāya veṭhetvā dīpaṁ viya pajjālenti. Erakavattikanti erakavattakammakāraṇaṁ.",
  "atk-s0515a7:71_2": "Taṁ karontā heṭṭhāgīvato paṭṭhāya cammavaṭṭe kantitvā gopphake pātenti. Atha naṁ",
  "atk-s0515a7:71_3": "yottehi bandhitvā kaḍḍhanti. So attano cammavaṭṭe akkamitvā akkamitvā patati. Cirakavāsikanti",
  "atk-s0515a7:71_4": "cirakavāsikakammakāraṇaṁ. Taṁ karontā tatheva cammavaṭṭe kantitvā kaṭiyaṁ ṭhapenti,",
  "atk-s0515a7:71_5": "kaṭito paṭṭhāya kantitvā gopphakesu ṭhapenti, uparimehi heṭṭhimasarīraṁ cirakanivāsananivatthaṁ",
  "atk-s0515a7:71_6": "viya hoti. Eṇeyyakanti eṇeyyakakammakāraṇaṁ. Taṁ karontā ubhosu kapparesu ca ubhosu",
  "atk-s0515a7:71_7": "jaṇṇukesu ca ayavalayāni datvā ayasūlāni koṭṭenti, so catūhi ayasūlehi bhūmiyaṁ patiṭṭhahati.",
  "atk-s0515a7:71_8": "Atha naṁ parivāretvā aggiṁ karonti. ‘‘Eṇeyyako jotipariggaho yathā’’ti āgataṭṭhānepi",
  "atk-s0515a7:71_9": "idameva vuttaṁ. Taṁ sandhito sandhito sūlāni apanetvā catūhi aṭṭhikoṭīhiyeva ṭhapenti.",
  "atk-s0515a7:71_10": "Evarūpā kammakāraṇā nāma natthi.",
  "atk-s0515a7:72_0": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti. Kahāpaṇikanti",
  "atk-s0515a7:72_1": "sakalasarīraṁ tiṇhāhi vāsīhi koṭito paṭṭhāya kahāpaṇamattaṁ kahāpaṇamattaṁ pātentā",
  "atk-s0515a7:72_2": "koṭṭenti. Khārāpatacchikanti sarīraṁ tattha tattha āvudhehi paharitvā kocchehi khāraṁ",
  "atk-s0515a7:72_3": "ghaṁsenti, cammamaṁsanhārūni paggharitvā pasavanti, aṭṭhikasaṅkhalikāva tiṭṭhati.",
  "atk-s0515a7:72_4": "Palighaparivattikanti ekena passena nipajjāpetvā kaṇṇacchiddena ayasūlaṁ koṭṭetvā",
  "atk-s0515a7:72_5": "pathaviyā ekābaddhaṁ karonti. Atha naṁ pāde gahetvā āviñchanti. Palālapīṭhakanti",
  "atk-s0515a7:72_6": "chekā kāraṇikā chavicammaṁ acchinditvā nisadapotakāhi aṭṭhīni chinditvā kesesu gahetvā",
  "atk-s0515a7:72_7": "ukkhipanti, maṁsarāsiyeva hoti. Atha naṁ keseheva pariyonandhitvā gaṇhanti, palālapīṭhaṁ",
  "atk-s0515a7:72_8": "viya katvā paliveṭhenti. Sunakhehipīti katipayāni divasāni āhāraṁ adatvā chātasunakhehi",
  "atk-s0515a7:72_9": "khādāpenti. Te muhuttena aṭṭhisaṅkhalikameva karonti. Evampi kissatīti evampi vighātaṁ",
  "atk-s0515a7:72_10": "pāpuṇāti. Parikissatīti sabbabhāgena vighātaṁ pāpuṇāti. Parikilissatīti upatāpaṁ pāpuṇāti.",
  "atk-s0515a7:73_0": "Puna aññaṁ kāraṇaṁ dassento ‘‘atha vā kāmataṇhāya abhibhūto’’tiādimāha. Tattha kāmataṇhāyāti",
  "atk-s0515a7:73_1": "pañcakāmaguṇikalobhena. Abhibhūtoti tena maddito. Pariyādinnacittoti kusalācāraṁ",
  "atk-s0515a7:73_2": "khepetvā gahitacitto. Bhoge pariyesantoti dhanaṁ gavesamāno. Nāvāya mahāsamuddaṁ",
  "atk-s0515a7:73_3": "pakkhandatīti taraṇīsaṅkhātāya nāvāya mahantaṁ loṇasāgaraṁ pavisati. Sītassa purakkhatoti",
  "atk-s0515a7:73_4": "sītaṁ purato katvā. Uṇhassa purakkhatoti uṇhaṁ purato katvā. Ḍaṁsāti piṅgalamakkhikā.",
  "atk-s0515a7:73_5": "Makasāti makasā eva. Pīḷiyamānoti ḍaṁsādisamphassehi vihesiyamāno. Khuppipāsāya miyyamānoti",
  "atk-s0515a7:73_6": "khuddāpipāsāya maramāno. Tigumbaṁ gacchatītiādīni mūlapadaṁ gacchatītipariyosānāni",
  "atk-s0515a7:73_7": "catuvīsati padāni raṭṭhanāmena vuttāni. Marukantāraṁgacchatīti vālukakantāraṁ tārakasaññāya",
  "atk-s0515a7:73_8": "gacchati . Jaṇṇupathanti jāṇūhi gantabbamaggaṁ. Ajapathanti ajehi gantabbamaggaṁ.",
  "atk-s0515a7:73_9": "Meṇḍapathepi eseva nayo.",
  "atk-s0515a7:74_0": "Saṅkupathanti khāṇuke koṭṭetvā tehi uggamitabbaṁ khāṇumaggaṁ, taṁ gacchanto pabbatapāde",
  "atk-s0515a7:74_1": "ṭhatvā ayasiṅghāṭakaṁ yottena bandhitvā uddhaṁ khipitvā pabbate laggāpetvā yottenāruyha",
  "atk-s0515a7:74_2": "vajiraggena lohadaṇḍena pabbataṁ vijjhitvā khāṇukaṁ koṭṭetvā tattha ṭhatvā siṅghāṭakaṁ",
  "atk-s0515a7:74_3": "ākaḍḍhitvā puna upari laggāpetvā tattha ṭhito cammayottaṁ olambetvā taṁ ādāya otaritvā",
  "atk-s0515a7:74_4": "heṭṭhimakhāṇuke bandhitvā vāmahatthena yottaṁ gahetvā dakkhiṇahatthena muggaraṁ ādāya",
  "atk-s0515a7:74_5": "yottaṁ paharitvā khāṇukaṁ nīharitvā puna abhiruhati. Etenupāyena pabbatamatthakaṁ",
  "atk-s0515a7:74_6": "abhiruyha parato otaranto purimanayeneva paṭhamaṁ pabbatamatthake khāṇukaṁ koṭṭetvā",
  "atk-s0515a7:74_7": "cammapasibbake yottaṁ bandhitvā khāṇuke veṭhetvā sayaṁ antopasibbake nisīditvā makkaṭakānaṁ",
  "atk-s0515a7:74_8": "suttavissajjanākārena yottaṁ viniveṭhetvā otarati. Tena vuttaṁ – ‘‘khāṇuke koṭṭetvā",
  "atk-s0515a7:74_9": "tehi uggamitabbaṁ khāṇumagga’’nti. Chattapathanti cammachattena vātaṁ gāhāpetvā sakuṇehi",
  "atk-s0515a7:74_10": "viya otaritabbaṁ maggaṁ. Vaṁsapathanti veṇugumbachedanasatthena chinditvā rukkhaṁ",
  "atk-s0515a7:74_11": "pharasunā koṭṭetvā maggaṁ karonto veḷuvane nisseṇiṁ katvā veḷugumbe āruyha veḷuṁ",
  "atk-s0515a7:74_12": "chinditvā aparassa veḷugumbassa upari pātetvā veḷugumbamatthakeneva gantabbaṁ maggaṁ",
  "atk-s0515a7:74_13": "sandhāya ‘‘vaṁsapathaṁ gacchatī’’ti vuttanti veditabbaṁ.",
  "atk-s0515a7:75": "Gavesanto na vindati, alābhamūlakampi dukkhaṁ domanassaṁ paṭisaṁvedetīti avindanamūlakampi kāyikacetasikaṁ dukkhaṁ paṭilabhati.",
  "atk-s0515a7:76_0": "Laddhāti labhitvā. Ārakkhamūlakanti rakkhaṇamūlakampi. Kinti me bhogeti kena upāyena",
  "atk-s0515a7:76_1": "mama bhoge. Neva rājāno hareyyuṁ…pe… na appiyā dāyādā hareyyunti. Gopayatoti mañjūsādīhi",
  "atk-s0515a7:76_2": "gopayantassa. Vippalujjantīti vinassanti.",
  "atk-s0515a7:77_0": "56.Etamādīnavaṁñatvā, muni pubbāpare idhāti etaṁ ‘‘yaso kitti ca yā pubbe, hāyate",
  "atk-s0515a7:77_1": "vāpi tassa sā’’ti ito pabhuti vutte pubbāpare idha imasmiṁ sāsane pubbato apare samaṇabhāvato",
  "atk-s0515a7:77_2": "vibbhantakabhāve ādīnavaṁ muni ñatvā.",
  "atk-s0515a7:78": "Daḷhaṁ kareyyāti niddesapadassa uddesapadaṁ. Thiraṁ kareyyāti asithilaṁ kareyya. Daḷhaṁ samādāno assāti thirapaṭiñño bhaveyya. Avaṭṭhitasamādānoti sanniṭṭhānapaṭiñño.",
  "atk-s0515a7:79_0": "57.Etaṁariyānamuttamanti yadidaṁ vivekacariyā, etaṁ buddhādīnaṁ ariyānaṁ uttamaṁ.",
  "atk-s0515a7:79_1": "Tasmā vivekaṁyeva sikkhethāti adhippāyo. Na tena seṭṭho maññethāti tena ca vivekena",
  "atk-s0515a7:79_2": "attānaṁ ‘‘seṭṭho aha’’nti na maññeyya, tena mānathaddho na bhaveyyāti vuttaṁ hoti.",
  "atk-s0515a7:80_0": "Unnatinti ussāpanaṁ. Unnamanti uggantvā paṭṭhapanaṁ. Mānanti ahaṁkāraṁ. Thāmanti",
  "atk-s0515a7:80_1": "balakkāraṁ. Thambhanti thaddhakaraṇaṁ. Thaddhoti amaddavo. Patthaddhoti visesena",
  "atk-s0515a7:80_2": "amaddavo. Paggahitasiroti uṭṭhitasīso. Sāmantāti na ārakā. Āsanneti na dūre. Avidūreti",
  "atk-s0515a7:80_3": "samīpe. Upakaṭṭheti santike.",
  "atk-s0515a7:81_0": "58.Rittassāti vivittassa, kāyaduccaritādīhi virahitassa. Oghatiṇṇassa pihayanti,",
  "atk-s0515a7:81_1": "kāmesu gadhitā pajāti vatthukāmesu laggā sattā tassa caturoghatiṇṇassa pihayanti",
  "atk-s0515a7:81_2": "iṇāyikā viya āṇaṇyassāti arahattanikūṭena desanaṁ niṭṭhāpesi.",
  "atk-s0515a7:82_0": "Rittassāti sabbakilesehi tucchassa. Vivittassāti suññassa. Pavivittassāti ekakassa.",
  "atk-s0515a7:82_1": "Idāni yehi ritto hoti, te dassento ‘‘kāyaduccaritena rittassā’’tiādimāha. Tattha",
  "atk-s0515a7:82_2": "kilesapaṭipāṭiyā maggapaṭipāṭiyāti dvidhā rittatā veditabbā. Kilesapaṭipāṭiyā tāva",
  "atk-s0515a7:82_3": "rāgo moho thambho sārambho māno madoti, imehi chahi kilesehi arahattamaggena ritto",
  "atk-s0515a7:82_4": "hoti; doso kodho upanāho pamādoti, imehi catūhi kilesehi anāgāmimaggena ritto hoti;",
  "atk-s0515a7:82_5": "atimāno makkho paḷāso issā macchariyaṁ māyā sāṭheyyanti, imehi sattahi sotāpattimaggena ritto hoti.",
  "atk-s0515a7:83_0": "Maggapaṭipāṭiyā pana sotāpattimaggena atimāno makkho paḷāso issā macchariyaṁ māyā",
  "atk-s0515a7:83_1": "sāṭheyyanti; imehi sattahi ritto hoti, anāgāmimaggena doso kodho upanāho pamādoti,",
  "atk-s0515a7:83_2": "imehi catūhi ritto hoti; arahattamaggena rāgo moho thambho sārambho māno madoti,",
  "atk-s0515a7:83_3": "imehi chahi ritto hoti. Tīṇi duccaritāni sabbakilesehītiādinā nayena avasesāpi yathāyogaṁ yojetabbā.",
  "atk-s0515a7:84_0": "Vatthukāmeparijānitvāti tebhūmake vatthukāme ñātatīraṇapariññāhi samāpanavasena jānitvā.",
  "atk-s0515a7:84_1": "Kilesakāme pahāyāti chandādayo kilesakāme pahānapariññāya jahitvā. Byantiṁ karitvāti",
  "atk-s0515a7:84_2": "vigatantaṁ vigatakoṭiṁ karitvā.",
  "atk-s0515a7:85_0": "Kāmoghaṁtiṇṇassāti anāgāmimaggena avasānasaṅkhātaṁ kāmoghaṁ taritvā ṭhitassa. Bhavoghanti",
  "atk-s0515a7:85_1": "arahattamaggena. Diṭṭhoghanti sotāpattimaggena. Avijjoghanti arahattamaggena. Sabbaṁ",
  "atk-s0515a7:85_2": "saṁsārapathanti sabbakhandhadhātuāyatanapaṭipāṭisaṅkhātaṁ pathaṁ arahattamaggeneva",
  "atk-s0515a7:85_3": "taritvā ṭhitassa. Sotāpattimaggena uttiṇṇassa. Sakadāgāmimaggena nittiṇṇassa. Anāgāmimaggena",
  "atk-s0515a7:85_4": "kāmadhātuṁ atikkantassa. Arahattamaggena sabbabhavaṁ samatikkantassa. Phalasamāpattivasena",
  "atk-s0515a7:85_5": "vītivattassa. Pāraṁgatassātiādīni nibbānavasena vuttāni. Yathā iṇāyikā āṇaṇyanti",
  "atk-s0515a7:85_6": "pavaḍḍhakaiṇaṁ ādāya vicarantā āṇaṇyaṁ. Patthentīti patthanaṁ uppādenti. Ābādhikā",
  "atk-s0515a7:85_7": "ārogyanti pittādirogāturo bhesajjakiriyāya taṁrogavūpasamanatthaṁ ārogyaṁ. Yathā",
  "atk-s0515a7:85_8": "bandhanabaddhāti nakkhattadivase bandhanāgāre baddhapurisā. Yathā dāsā bhujissanti",
  "atk-s0515a7:85_9": "yasmā bhujissā purisā yaṁ icchanti, taṁ karonti, na naṁ koci balakkārena tato nivatteti,",
  "atk-s0515a7:85_10": "tasmā dāsā bhujissabhāvaṁ patthenti. Yathā kantāraddhānapakkhandāti yasmā balavanto",
  "atk-s0515a7:85_11": "purisā hatthabhāraṁ gahetvā sajjāvudhā saparivārā kantāraṁ paṭipajjanti, te corā",
  "atk-s0515a7:85_12": "dūratova disvā palāyanti. Te sotthinā kantāraṁ nittharitvā khemantaṁ patvā haṭṭhatuṭṭhā",
  "atk-s0515a7:85_13": "honti. Tasmā kantārapakkhandā khemantabhūmiṁ patthenti. Desanāpariyosāne tisso sotāpattiphalaṁ",
  "atk-s0515a7:85_14": "patvā pacchā pabbajitvā arahattaṁ sacchākāsi.",
  "atk-s0515a7:86": "Saddhammapajjotikāya mahāniddesaṭṭhakathāya",
  "atk-s0515a7:87": "Tissametteyyasuttaniddesavaṇṇanā niṭṭhitā."
}