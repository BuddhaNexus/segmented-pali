{
  "tika-s0403t2:0": "3. Pañcaṅgikavaggo",
  "tika-s0403t2:1": "1-2. Paṭhamaagāravasuttādivaṇṇanā",
  "tika-s0403t2:2": "21-22. Tatiyassa paṭhame ābhisamācārikanti abhisamācāre uttamasamācāre bhavaṁ. Kiṁ pana tanti āha “vattavasena paññattasīla”nti. Sesaṁ suviññeyyameva. Dutiye natthi vattabbaṁ.",
  "tika-s0403t2:3": "Paṭhamaagāravasuttādivaṇṇanā niṭṭhitā.",
  "tika-s0403t2:4": "3-4. Upakkilesasuttādivaṇṇanā",
  "tika-s0403t2:5_0": "23-24. Tatiye na ca pabhāvantanti na ca pabhāsampannaṁ. Pabhijjanasabhāvanti tāpetvā",
  "tika-s0403t2:5_1": "tāḷakajjanapabhaṅguraṁ. Avasesaṁ lohanti vuttāvasesaṁ sajātilohaṁ, vijātilohaṁ, pisācalohaṁ,",
  "tika-s0403t2:5_2": "kittimalohanti evaṁpabhedaṁ sabbampi lohaṁ. Uppajjituṁ appadānenāti ettha nanu lokiyakusalacittassapi",
  "tika-s0403t2:5_3": "suvisuddhassapi uppajjituṁ appadāneneva upakkilesatāti? Saccametaṁ, yasmiṁ pana santāne",
  "tika-s0403t2:5_4": "nīvaraṇāni laddhappatiṭṭhāni, tattha mahaggatakusalassapi asambhavo, pageva lokuttarakusalassa.",
  "tika-s0403t2:5_5": "Parittakusalaṁ pana yathāpaccayaṁ uppajjamānaṁ nīvaraṇehi upahate santāne uppattiyā",
  "tika-s0403t2:5_6": "aparisuddhaṁ hontaṁ upakkiliṭṭhaṁ nāma hoti aparisuddhadīpakapallikavaṭṭitelādisannissayo",
  "tika-s0403t2:5_7": "padīpo viya. Apica nippariyāyato uppajjituṁ appadāneneva tesaṁ upakkilesatāti dassento",
  "tika-s0403t2:5_8": "“yadaggena hī”tiādimāha. Ārammaṇe vikkhittappavattivasena cuṇṇavicuṇṇatā veditabbā.",
  "tika-s0403t2:5_9": "Catutthe natthi vattabbaṁ.",
  "tika-s0403t2:6": "Upakkilesasuttādivaṇṇanā niṭṭhitā.",
  "tika-s0403t2:7": "5. Anuggahitasuttavaṇṇanā",
  "tika-s0403t2:8_0": "25. Pañcame sammādiṭṭhīti vipassanāsammādiṭṭhītiādinā aṅguttarabhāṇakānaṁ matena",
  "tika-s0403t2:8_1": "ayaṁ atthavaṇṇanā āraddhā, majjhimabhāṇakā panettha aññathā atthaṁ vadanti. Vuttañhetaṁ",
  "tika-s0403t2:8_2": "majjhimaṭṭhakathāyaṁ –",
  "tika-s0403t2:9_0": "“Anuggahitā”ti laddhūpakārā. Sammādiṭṭhīti arahattamaggasammādiṭṭhi. Phalakkhaṇe",
  "tika-s0403t2:9_1": "nibbattā cetovimutti phalaṁ assāti cetovimuttiphalā. Tadeva cetovimuttisaṅkhātaṁ",
  "tika-s0403t2:9_2": "phalaṁ ānisaṁso assāti cetovimuttiphalānisaṁsā. Dutiyapadepi eseva nayo. Ettha catutthaphalapaññā",
  "tika-s0403t2:9_3": "paññāvimutti nāma, avasesā dhammā cetovimuttīti veditabbā. “Sīlānuggahitā”tiādīsu",
  "tika-s0403t2:9_4": "sīlanti catupārisuddhisīlaṁ. Sutanti sappāyadhammassavanaṁ. Sākacchāti kammaṭṭhāne",
  "tika-s0403t2:9_5": "khalanapakkhalanacchedanakathā. Samathoti vipassanāpādikā aṭṭha samāpattiyo. Vipassanāti",
  "tika-s0403t2:9_6": "sattavidhā anupassanā. Catupārisuddhisīlañhi pūrentassa, sappāyadhammassavanaṁ suṇantassa,",
  "tika-s0403t2:9_7": "kammaṭṭhāne khalanapakkhalanaṁ chindantassa vipassanāpādikāsu aṭṭhasu samāpattīsu",
  "tika-s0403t2:9_8": "kammaṁ karontassa, sattavidhaṁ anupassanaṁ bhāventassa arahattamaggo uppajjitvā phalaṁ deti.",
  "tika-s0403t2:10_0": "“Yathā hi madhuraṁ ambapakkaṁ paribhuñjitukāmo ambapotakassa samantā udakakoṭṭhakaṁ",
  "tika-s0403t2:10_1": "thiraṁ katvā bandhati, ghaṭaṁ gahetvā kālena kālaṁ udakaṁ āsiñcati, udakassa anikkhamanatthaṁ",
  "tika-s0403t2:10_2": "mariyādaṁ thiraṁ karoti. Yā hoti samīpe valli vā sukkhadaṇḍako vā kipillikapuṭo vā",
  "tika-s0403t2:10_3": "makkaṭakajālaṁ vā, taṁ apaneti, khaṇittiṁ gahetvā kālena kālaṁ mūlāni parikhaṇati,",
  "tika-s0403t2:10_4": "evamassa appamattassa imāni pañca kāraṇāni karoto so ambo vaḍḍhitvā phalaṁ deti,",
  "tika-s0403t2:10_5": "evaṁ sampadamidaṁ veditabbaṁ. Rukkhassa samantato koṭṭhakabandhanaṁ viya hi sīlaṁ",
  "tika-s0403t2:10_6": "daṭṭhabbaṁ, kālena kālaṁ udakasiñcanaṁ viya dhammassavanaṁ, mariyādāya thirabhāvakaraṇaṁ",
  "tika-s0403t2:10_7": "viya samatho, samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ,",
  "tika-s0403t2:10_8": "kālena kālaṁ khaṇittiṁ gahetvā mūlakhaṇanaṁ viya sattannaṁ anupassanānaṁ bhāvanā,",
  "tika-s0403t2:10_9": "tehi pañcahi kāraṇehi anuggahitassa ambarukkhassa madhuraphaladānakālo viya imassa",
  "tika-s0403t2:10_10": "bhikkhuno imehi pañcahi dhammehi anuggahitāya sammādiṭṭhiyā arahattaphaladānaṁ veditabba”nti.",
  "tika-s0403t2:11_0": "Ettha ca laddhūpakārāti yathārahaṁ nissayādivasena laddhapaccayā. Vipassanāsammādiṭṭhiyā",
  "tika-s0403t2:11_1": "anuggahitabhāvena gahitattā maggasammādiṭṭhīsu ca arahattamaggasammādiṭṭhi. Anantarassa",
  "tika-s0403t2:11_2": "hi vidhi paṭisedho vā, aggaphalasamādhimhi tapparikkhāradhammesuyeva ca kevalo cetopariyāyo",
  "tika-s0403t2:11_3": "niruḷhoti sammādiṭṭhīti arahattamaggasammādiṭṭhi. Phalakkhaṇeti anantaraṁ kālantare",
  "tika-s0403t2:11_4": "cāti duvidhepi phalakkhaṇe. Paṭippassaddhivasena sabbasaṁkilesehi cetovimuccati etāyāti",
  "tika-s0403t2:11_5": "cetovimutti, aggaphalapaññaṁ ṭhapetvā avasesā phaladhammā. Tenāha “cetovimutti phalaṁ",
  "tika-s0403t2:11_6": "assāti, cetovimuttisaṅkhātaṁ phalaṁ ānisaṁso”ti. Sabbakilesehi cetaso vimuccanasaṅkhātaṁ",
  "tika-s0403t2:11_7": "paṭippassambhanasaññitaṁ pahānaṁ phalaṁ ānisaṁso cāti yojanā. Idha cetovimuttisaddena",
  "tika-s0403t2:11_8": "pahānamattaṁ gahitaṁ, pubbe pahāyakadhammā. Aññathā phaladhammā eva ānisaṁsoti gayhamāne",
  "tika-s0403t2:11_9": "punavacanaṁ niratthakaṁ siyā. Paññāvimuttiphalānisaṁsāti etthāpi evameva attho veditabbo.",
  "tika-s0403t2:11_10": "Sammāvācākammantājīvā sīlasabhāvattā visesato samādhissa upakārā, tathā sammāsaṅkappo",
  "tika-s0403t2:11_11": "jhānasabhāvattā. Tathā hi so “appanā”ti niddiṭṭho. Sammāsatisammāvāyāmā pana samādhipakkhiyā",
  "tika-s0403t2:11_12": "evāti āha “avasesā dhammā cetovimuttīti veditabbā”ti.",
  "tika-s0403t2:12_0": "Catupārisuddhisīlanti ariyamaggādhigamassa padaṭṭhānabhūtaṁ catupārisuddhisīlaṁ.",
  "tika-s0403t2:12_1": "Sutādīsupi eseva nayo. Attano cittappavattiārocanavasena saha kathanaṁ saṁkathā,",
  "tika-s0403t2:12_2": "saṁkathāva sākacchā. Idha pana kammaṭṭhānappaṭibaddhāti āha “kammaṭṭhāne…pe… kathā”ti.",
  "tika-s0403t2:12_3": "Tassa kammaṭṭhānassa ekavāraṁ vidhiyā appaṭipajjanaṁ khalanaṁ, anekavāraṁ pakkhalanaṁ,",
  "tika-s0403t2:12_4": "tadubhayassa vicchedanī apanayanī kathā khalanapakkhalanacchedanakathā. Pūrentassāti",
  "tika-s0403t2:12_5": "vivaṭṭasannissitaṁ katvā pālentassa brūhentassa ca. Suṇantassāti “yathāuggahitakammaṭṭhānaṁ",
  "tika-s0403t2:12_6": "phātiṁ gamissatī”ti evaṁ suṇantassa. Teneva hi “sappāyadhammassavana”nti vuttaṁ.",
  "tika-s0403t2:12_7": "Kammaṁ karontassāti bhāvanānuyogakammaṁ karontassa. Pañcasupi ṭhānesu anta-saddo",
  "tika-s0403t2:12_8": "hetuatthajotano daṭṭhabbo. Evañhi “yathā hī”tiādinā vuccamānā ambūpamā yujjeyya.",
  "tika-s0403t2:13_0": "Udakakoṭṭhakanti jalāvāṭaṁ. Thiraṁ katvā bandhatīti asithilaṁ daḷhaṁ nātimahantaṁ",
  "tika-s0403t2:13_1": "nātikhuddakaṁ katvā yojeti. Thiraṁ karotīti udakasiñcanakāle tato tato pavattitvā",
  "tika-s0403t2:13_2": "udakassa anikkhamanatthaṁ jalāvāṭapāḷiṁ thirataraṁ karoti. Sukkhadaṇḍakoti tasseva",
  "tika-s0403t2:13_3": "ambagacchassa sukkhako sākhāsīsako. Kipillikapuṭoti tambakipillikapuṭo. Khaṇittinti",
  "tika-s0403t2:13_4": "kudālaṁ. Koṭṭhakabandhanaṁ viya sīlaṁ sammādiṭṭhiyā vaḍḍhanūpāyassa mūlabhāvato.",
  "tika-s0403t2:13_5": "Udakasiñcanaṁ viya dhammassavanaṁ bhāvanāya paribrūhanato. Mariyādāya thirabhāvakaraṇaṁ",
  "tika-s0403t2:13_6": "viya samatho yathāvuttāya bhāvanādhiṭṭhānāya sīlamariyādāya daḷhībhāvāpādanato. Samāhitassa",
  "tika-s0403t2:13_7": "hi sīlaṁ thirataraṁ hoti. Samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ",
  "tika-s0403t2:13_8": "icchitabbabhāvanāya vibandhanāpanayanato. Mūlakhaṇanaṁ viya sattannaṁ anupassanānaṁ",
  "tika-s0403t2:13_9": "bhāvanā tassā vibandhassa mūlabhūtānaṁ taṇhāmānadiṭṭhīnaṁ palikhaṇanato. Ettha ca",
  "tika-s0403t2:13_10": "yasmā suparisuddhasīlassa kammaṭṭhānaṁ anuyuñjantassa sappāyadhammassavanaṁ icchitabbaṁ,",
  "tika-s0403t2:13_11": "tato yathāsute atthe sākacchāsamāpajjanaṁ, tato kammaṭṭhānavisodhanena samathanibbatti,",
  "tika-s0403t2:13_12": "tato samāhitassa āraddhavipassakassa vipassanāpāripūri, paripuṇṇā vipassanā maggasammādiṭṭhiṁ",
  "tika-s0403t2:13_13": "brūhetīti evametesaṁ aṅgānaṁ paramparāya sammukhā anuggaṇhanato ayamānupubbī kathitāti veditabbaṁ.",
  "tika-s0403t2:14": "Anuggahitasuttavaṇṇanā niṭṭhitā.",
  "tika-s0403t2:15": "6. Vimuttāyatanasuttavaṇṇanā",
  "tika-s0403t2:16_0": "26. Chaṭṭhe vimuttiyā vaṭṭadukkhato vimuccanassa āyatanāni kāraṇāni vimuttāyatanānīti",
  "tika-s0403t2:16_1": "āha – “vimuccanakāraṇānī”ti. Pāḷiatthaṁ jānantassāti “idha sīlaṁ āgataṁ, idha samādhi,",
  "tika-s0403t2:16_2": "idha paññā”tiādinā taṁtaṁpāḷiatthaṁ yāthāvato jānantassa. Pāḷiṁ jānantassāti tadatthabodhiniṁ",
  "tika-s0403t2:16_3": "pāḷiṁ yāthāvato upadhārentassa. Taruṇapītīti sañjātamattā mudukā pīti jāyati. Kathaṁ",
  "tika-s0403t2:16_4": "jāyati? Yathādesitaṁ dhammaṁ upadhārentassa tadanucchavikameva attano kāyavācāmanosamācāraṁ",
  "tika-s0403t2:16_5": "pariggaṇhantassa somanassaṁ pattassa pamodalakkhaṇaṁ pāmojjaṁ jāyati. Tuṭṭhākārabhūtā",
  "tika-s0403t2:16_6": "balavapītīti purimuppannāya pītiyā vasena laddhāsevanattā ativiya tuṭṭhākārabhūtā",
  "tika-s0403t2:16_7": "kāyacittadarathassa passambhanasamatthatāya passaddhiyā paccayo bhavituṁ samatthā",
  "tika-s0403t2:16_8": "balappattā pīti jāyati. Yasmā nāmakāye passaddhe rūpakāyopi passaddho eva hoti, tasmā",
  "tika-s0403t2:16_9": "“nāmakāyo passambhati”cceva vuttaṁ.",
  "tika-s0403t2:17_0": "Sukhaṁpaṭilabhatīti vakkhamānassa cittasamādhānassa paccayo bhavituṁ samatthaṁ cetasikaṁ",
  "tika-s0403t2:17_1": "nirāmisasukhaṁ paṭilabhati vindati. Samādhiyatīti ettha pana na yo koci samādhi adhippeto,",
  "tika-s0403t2:17_2": "atha kho anuttarasamādhīti dassento “arahatta…pe… samādhiyatī”ti āha. “Ayaṁ hī”tiādi",
  "tika-s0403t2:17_3": "tassaṁ desanāyaṁ tādisassa puggalassa yathāvuttasamādhipaṭilābhassa kāraṇabhāvavibhāvanaṁ,",
  "tika-s0403t2:17_4": "yaṁ tathā vimuttāyatanabhāvo. Osakkitunti dassituṁ. Samādhiyeva samādhinimittanti",
  "tika-s0403t2:17_5": "kammaṭṭhānapāḷiyā āruḷho samādhi eva parato uppajjanakabhāvanāsamādhissa kāraṇabhāvato",
  "tika-s0403t2:17_6": "samādhinimittaṁ. Tenāha “ācariyassa santike”tiādi.",
  "tika-s0403t2:18": "Vimuttāyatanasuttavaṇṇanā niṭṭhitā.",
  "tika-s0403t2:19": "7. Samādhisuttavaṇṇanā",
  "tika-s0403t2:20_0": "27. Sattame sabbaso kilesadukkhadarathapariḷāhānaṁ vigatattā sātisayamettha sukhanti",
  "tika-s0403t2:20_1": "vuttaṁ “appitappitakkhaṇe sukhattā paccuppannasukho”ti. Purimassa purimassa vasena",
  "tika-s0403t2:20_2": "pacchimaṁ pacchimaṁ laddhāsevanatāya santapaṇītatarabhāvappattaṁ hotīti āha “purimo…pe…",
  "tika-s0403t2:20_3": "sukhavipāko”ti. Kilesappaṭippassaddhiyāti kilesānaṁ paṭippassambhanena laddhattā.",
  "tika-s0403t2:20_4": "“Kilesappaṭippassaddhibhāvanti kilesānaṁ paṭippassambhanabhāvaṁ. Laddhattā pattattā",
  "tika-s0403t2:20_5": "tabbhāvaṁ upagatattā. Lokiyasamādhissa paccanīkāni nīvaraṇapaṭhamajjhānanikantiādīni",
  "tika-s0403t2:20_6": "niggahetabbāni, aññe kilesā vāretabbā. Imassa pana arahattasamādhissa paṭippassaddhasabbakilesattā",
  "tika-s0403t2:20_7": "na niggahetabbaṁ vāretabbañca atthīti maggānantaraṁ samāpattikkhaṇe ca appayogena",
  "tika-s0403t2:20_8": "adhigatattā appitattā ca aparihānivasena vā appitattā na sasaṅkhāraniggayhavāritagato.",
  "tika-s0403t2:20_9": "Sativepullappattattāti etena appavattamānāyapi satiyā satibahulatāya sato eva nāmāti",
  "tika-s0403t2:20_10": "dasseti. Yathāparicchinnakālavasenāti etena paricchinnassatiyā satoti dasseti. Sesesūti ñāṇesu.",
  "tika-s0403t2:21": "Samādhisuttavaṇṇanā niṭṭhitā.",
  "tika-s0403t2:22": "8-9. Pañcaṅgikasuttādivaṇṇanā",
  "tika-s0403t2:23_0": "28-29. Aṭṭhame karo vuccati pupphasambhavaṁ “gabbhāsaye kirīyatī”ti katvā. Karato",
  "tika-s0403t2:23_1": "jāto kāyo karajakāyo, tadupanissayo catusantatirūpasamudāyo. Kāmaṁ nāmakāyopi vivekajena",
  "tika-s0403t2:23_2": "pītisukhena tathāladdhūpakāro, “abhisandetī”tiādivacanato pana rūpakāyo idha adhippetoti",
  "tika-s0403t2:23_3": "āha “imaṁ karajakāya”nti. Abhisandetīti abhisandanaṁ karoti. Taṁ pana abhisandanaṁ",
  "tika-s0403t2:23_4": "jhānamayena pītisukhena karajakāyassa tintabhāvāpādanaṁ sabbatthakameva lūkhabhāvāpanayananti",
  "tika-s0403t2:23_5": "āha “temetī”tiādi. Tayidaṁ abhisandanaṁ atthato yathāvuttapītisukhasamuṭṭhānehi paṇītarūpehi",
  "tika-s0403t2:23_6": "kāyassa parippharaṇaṁ daṭṭhabbaṁ. Parisandetītiādīsupi eseva nayo. Sabbaṁ etassa",
  "tika-s0403t2:23_7": "atthīti sabbāvā, tassa sabbāvato. Avayavāvayavisambandhe avayavini sāmivacananti",
  "tika-s0403t2:23_8": "avayavavisayo sabba-saddo, tasmā vuttaṁ “sabbakoṭṭhāsavato”ti. Aphuṭaṁ nāma na hoti",
  "tika-s0403t2:23_9": "yattha yattha kammajarūpaṁ, tattha tattha cittajarūpassa abhibyāpanato. Tenāha “upādinnakasantatī”tiādi.",
  "tika-s0403t2:24_0": "Chekoti kusalo. Taṁ panassa kosallaṁ nahānīyacuṇṇānaṁ karaṇe piṇḍikaraṇe ca samatthatāvasena",
  "tika-s0403t2:24_1": "veditabbanti āha “paṭibalo”tiādi. Kaṁsa-saddo “mahatiyā kaṁsapātiyā”tiādīsu suvaṇṇe",
  "tika-s0403t2:24_2": "āgato.“Kaṁso upahato yathā”tiādīsu kittimalohe. Katthaci paṇṇattimatte “upakaṁso",
  "tika-s0403t2:24_3": "nāma rājāsi, mahākaṁsassa atrajo”tiādi. Idha pana yattha katthaci loheti āha “yena",
  "tika-s0403t2:24_4": "kenaci lohena katabhājane”ti. Snehānugatāti udakasinehena anuppavisanavasena gatā",
  "tika-s0403t2:24_5": "upagatā. Snehaparetāti udakasinehena parito gatā samantato phuṭā. Tato eva santarabāhirā",
  "tika-s0403t2:24_6": "phuṭā snehena. Etena sabbaso udakena temitabhāvamāha. Na ca pagghariṇīti etena tintassapi",
  "tika-s0403t2:24_7": "tassa ghanathaddhabhāvaṁ vadati. Tenāha “na bindubindū”tiādi.",
  "tika-s0403t2:25_0": "Tāhi tāhi udakasirāhi ubbhijjatīti ubbhidaṁ, ubbhidaṁ udakaṁ etassāti ubbhidodako.",
  "tika-s0403t2:25_1": "Ubbhinnaudakoti nadītīre khatakūpako viya ubbhijjanakaudako. Uggacchanaudakoti dhārāvasena",
  "tika-s0403t2:25_2": "uṭṭhahanaudako. Kasmā panettha ubbhidodakova rahado gahito, na itaroti āha “heṭṭhā",
  "tika-s0403t2:25_3": "uggacchanaudakañhī”tiādi. Dhārānipātabubbuḷakehīti dhārānipātehi ca udakabubbuḷehi",
  "tika-s0403t2:25_4": "ca. “Pheṇapaṭalehi cā”ti vattabbaṁ, sannisinnameva aparikkhobhatāya niccalameva,",
  "tika-s0403t2:25_5": "suppasannamevāti adhippāyo. Sesanti “abhisandetī”tiādikaṁ.",
  "tika-s0403t2:26_0": "Uppalānīti uppalagacchāni. Setarattanīlesūti uppalesu, setuppalarattuppalanīluppalesūti",
  "tika-s0403t2:26_1": "attho. Yaṁ kiñci uppalaṁ uppalameva sāmaññaggahaṇato. Satapattanti ettha sata-saddo",
  "tika-s0403t2:26_2": "bahupariyāyo “satagghī”tiādīsu viya. Tena anekasatapattassapi saṅgaho siddho hoti.",
  "tika-s0403t2:26_3": "Loke pana rattaṁ padumaṁ, setaṁ puṇḍarīkanti vuccati. Yāva aggā yāva ca mūlā udakena",
  "tika-s0403t2:26_4": "abhisandanādisambhavadassanatthaṁ udakānuggataggahaṇaṁ. Idha uppalādīni viya karajakāyo,",
  "tika-s0403t2:26_5": "udakaṁ viya tatiyajjhānasukhaṁ.",
  "tika-s0403t2:27_0": "Yasmā parisuddhena cetasāti catutthajjhānacittamāha, tañca rāgādiupakkilesamalāpagamato",
  "tika-s0403t2:27_1": "nirupakkilesaṁ nimmalaṁ, tasmā āha “nirupakkilesaṭṭhena parisuddha”nti. Yasmā pana",
  "tika-s0403t2:27_2": "pārisuddhiyā eva paccayavisesena pavattiviseso pariyodātatā sudhantasuvaṇṇassa nighaṁsanena",
  "tika-s0403t2:27_3": "pabhassaratā viya, tasmā āha “pabhassaraṭṭhena pariyodātaṁ veditabba”nti. Idanti",
  "tika-s0403t2:27_4": "odātavacanaṁ. Utupharaṇatthanti utuno pharaṇadassanatthaṁ. Utupharaṇaṁ na hoti sesanti",
  "tika-s0403t2:27_5": "adhippāyo. Tenāha “taṅkhaṇa…pe… balavaṁ hotī”ti. Vatthaṁ viya karajakāyoti yogino",
  "tika-s0403t2:27_6": "karajakāyo vatthaṁ viya daṭṭhabbo utupharaṇasadisena catutthajjhānasukhena pharitabbattā.",
  "tika-s0403t2:27_7": "Purisassa sarīraṁ viya catutthajjhānaṁ daṭṭhabbaṁ utupharaṇaṭṭhāniyassa sukhassa",
  "tika-s0403t2:27_8": "nissayabhāvato. Tenāha “tasmā”tiādi. Tattha ca “parisuddhena cetasā”ti cetogahaṇena",
  "tika-s0403t2:27_9": "jhānasukhaṁ vuttanti daṭṭhabbaṁ. Tenāha “utupharaṇaṁ viya catutthajjhānasukha”nti.",
  "tika-s0403t2:27_10": "Nanu ca catutthajjhāne sukhameva natthīti? Saccaṁ natthi, sātalakkhaṇasantasabhāvattā",
  "tika-s0403t2:27_11": "panettha upekkhā “sukha”nti adhippetā. Tena vuttaṁ sammohavinodaniyaṁ “upekkhā pana",
  "tika-s0403t2:27_12": "santattā, sukhamicceva bhāsitā”ti.",
  "tika-s0403t2:28": "Tassa tassa samādhissa sarūpadassanassa paccayattā paccavekkhaṇañāṇaṁ paccavekkhaṇanimittaṁ. Samabharitoti samapuṇṇo.",
  "tika-s0403t2:29_0": "Maṇḍabhūmīti papāvaṇṇabhūmi. Yattha salilasiñcanena vināva sassāni ṭhitāni sampajjanti.",
  "tika-s0403t2:29_1": "Yuge yojetabbāni yoggāni, tesaṁ ācariyo yoggācariyo. Tesaṁ sikkhāpanato hatthiādayopi",
  "tika-s0403t2:29_2": "“yoggā”ti vuccantīti āha pāḷiyaṁ “assadammasārathī”ti. Yena yenāti catūsu maggesu",
  "tika-s0403t2:29_3": "yena yena maggena. Yaṁ yaṁ gatinti javasamajavādibhedāsu gatīsu yaṁ yaṁ gatiṁ. Navame natthi vattabbaṁ.",
  "tika-s0403t2:30": "Pañcaṅgikasuttādivaṇṇanā niṭṭhitā.",
  "tika-s0403t2:31": "10. Nāgitasuttavaṇṇanā",
  "tika-s0403t2:32_0": "30. Dasame uccāsaddamahāsaddāti uddhaṁ uggatattā ucco patthaṭo mahanto vinibbhijjitvā",
  "tika-s0403t2:32_1": "gahetuṁ asakkuṇeyyo saddo etesanti uccāsaddamahāsaddā. Vacīghosopi hi bahūhi ekajjhaṁ",
  "tika-s0403t2:32_2": "pavattito atthato saddato ca duravabodho kevalaṁ mahānigghoso eva hutvā sotapathamāgacchati.",
  "tika-s0403t2:32_3": "Macchavilopeti macchānaṁ vilumpitvā viya gahaṇe, macchānaṁ vā vilumpane. Kevaṭṭānañhi",
  "tika-s0403t2:32_4": "macchapacchiṭhapitaṭṭhāne mahājano sannipatitvā “idha aññaṁ ekaṁ macchaṁ dehi, ekaṁ",
  "tika-s0403t2:32_5": "macchaphālaṁ dehī”ti, “etassa te mahā dinno, mayhaṁ khuddako”ti evaṁ uccāsaddaṁ mahāsaddaṁ",
  "tika-s0403t2:32_6": "karonti. Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca “paviṭṭho",
  "tika-s0403t2:32_7": "gahito”ti mahāsaddaṁ karonti. Taṁ sandhāyetaṁ vuttaṁ. Asucisukhanti kāyāsucisannissitattā",
  "tika-s0403t2:32_8": "kilesāsucisannissitattā ca asucisannissitasukhaṁ. Nekkhammasukhassāti kāmato nikkhamantassa",
  "tika-s0403t2:32_9": "sukhassa. Pavivekasukhassāti gaṇasaṅgaṇikato kilesasaṅgaṇikato ca vigatassa sukhassa.",
  "tika-s0403t2:32_10": "Upasamasukhassāti rāgādivūpasamāvahassa sukhassa. Sambodhasukhanti maggasaṅkhātassa",
  "tika-s0403t2:32_11": "sambodhassa niṭṭhappattatthāya sukhaṁ. Sesaṁ suviññeyyameva.",
  "tika-s0403t2:33": "Nāgitasuttavaṇṇanā niṭṭhitā.",
  "tika-s0403t2:34": "Pañcaṅgikavaggavaṇṇanā niṭṭhitā."
}