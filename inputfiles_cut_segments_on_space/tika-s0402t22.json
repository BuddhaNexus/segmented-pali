{
  "tika-s0402t22:0": "5. Cūḷavaggo",
  "tika-s0402t22:1": "1. Sammukhībhāvasuttavaṇṇanā",
  "tika-s0402t22:2_0": "41. Pañcamassa paṭhame sammukho bhavati yena so sammukhībhāvo, purato vijjamānatā,",
  "tika-s0402t22:2_1": "tasmā sammukhībhāvā. Puññakammanti dānasaṅkhātaṁ puññakammaṁ. Dve dhammā sulabhā",
  "tika-s0402t22:2_2": "bāhirattā yathāsakaṁ paccayasamavāyena labbhanato. Saddhā pana dullabhā pacurajanassa",
  "tika-s0402t22:2_3": "anavaṭṭhitakiccattā. Tenevāha ‘‘puthujjanassā’’tiādi.",
  "tika-s0402t22:3": "Sammukhībhāvasuttavaṇṇanā niṭṭhitā.",
  "tika-s0402t22:4": "2. Tiṭhānasuttavaṇṇanā",
  "tika-s0402t22:5_0": "42. Dutiye macchariyameva malaṁ macchariyamalaṁ, cittassa malīnasabhāvāpādanato vigataṁ",
  "tika-s0402t22:5_1": "macchariyamalaṁ etthāti vigatamacchariyamalaṁ. Gedhābhāvena koci kiñci dentopi tattha",
  "tika-s0402t22:5_2": "āsattiṁ na vissajjeti, ayaṁ pana na tādisoti āha ‘‘vissaṭṭhacāgo’’ti. Malīnahatthova",
  "tika-s0402t22:5_3": "cittavisuddhiyā abhāvato. Dhotahatthova dhotahatthena kātabbakiccasādhanato. Tena",
  "tika-s0402t22:5_4": "vuttaṁ – ‘‘citte suddhe visujjhanti, iti vuttaṁ mahesinā’’ti. Yācituṁ yutto yācakānaṁ",
  "tika-s0402t22:5_5": "manorathapūraṇato. Yācayogo payogāsahehi yācakehi suṭṭhu yuttabhāvato. Taṁsamaṅgī",
  "tika-s0402t22:5_6": "eva tattha rato nāma, na cittamattenevāti āha ‘‘dānaṁ…pe… rato nāma hotī’’ti.",
  "tika-s0402t22:6_0": "‘‘Uccā, bhante’’ti vatvā ayaṁ maṁ uccato vadatīti cinteyyāti puna ‘‘nātiuccā tumhe’’ti",
  "tika-s0402t22:6_1": "āha, sarīrenāti adhippāyo. Mecakavaṇṇassāti nīlobhāsassa. Pucchīti bhikkhū pucchi.",
  "tika-s0402t22:6_2": "Bhūmiyaṁ lekhaṁ likhanto acchīti paṭhamaṁ mañce nipajjitvā uṭṭhāya bhūmiyaṁ lekhaṁ",
  "tika-s0402t22:6_3": "likhanto acchi ‘‘akhīṇāsavoti maññanā hotū’’ti. Tathā hi rājā khīṇāsavassa nāma…pe…",
  "tika-s0402t22:6_4": "nivatti. Dhajapaggahitāvāti paggahitadhajāva. Silācetiyaṭṭhānanti thūpārāmassa ca",
  "tika-s0402t22:6_5": "mahācetiyassa ca antare silāya katacetiyaṭṭhānaṁ. Cetiyaṁ…pe… aṭṭhāsi sāvakassa taṁ kūṭāgāranti katvā.",
  "tika-s0402t22:7_0": "Pacchābhāgenāti dhammakathikassa therassa piṭṭhipassena. Gonasoti maṇḍalasappo. Dhammassavanantarāya",
  "tika-s0402t22:7_1": "bahūnaṁ saggamaggappaṭilābhantarāyo bhaveyyāti adhippāyena ‘‘dhammassavanantarāyaṁ",
  "tika-s0402t22:7_2": "na karissāmī’’ti cintesi. Visaṁ vikkhambhetvāti vipassanātejena visavegaṁ vikkhambhetvā.",
  "tika-s0402t22:7_3": "Gāthāsahassanti gāthāsahassavantaṁ. Paṭṭhānagāthāyāti paṭṭhāpanagāthāya, ādigāthāyāti",
  "tika-s0402t22:7_4": "attho. Paṭṭhāna…pe… avasānagāthaṁ eva vavatthapesi, na dvinnaṁ antare vuttaṁ kilantakāyattā.",
  "tika-s0402t22:7_5": "Sarabhāṇaṁ sāyanhadhammakathā. Paggaṇhātīti paccakkhaṁ karontī gaṇhāti, sakkaccaṁ",
  "tika-s0402t22:7_6": "suṇātīti attho. Dhammakathanadivase dhammakathikānaṁ akilamanatthaṁ saddhā upāsakā",
  "tika-s0402t22:7_7": "siniddhabhojanaṁ madhupānakañca denti sarassa madhurabhāvāya sappimadhukatelādiñca",
  "tika-s0402t22:7_8": "bhesajjaṁ. Tenāha ‘‘ariyavaṁsaṁ kathessāmī’’tiādi. Catūhi dāṭhāhi ḍaṁsitvāti daḷhadaṭṭhabhāvadassanaṁ.",
  "tika-s0402t22:7_9": "Carissāmīti sammānessāmi, sakkaccaṁ suṇissāmīti attho. Nimmathetvāti nimmadditvā, apanetvāti attho.",
  "tika-s0402t22:8": "Tiṭhānasuttavaṇṇanā niṭṭhitā.",
  "tika-s0402t22:9": "3. Atthavasasuttavaṇṇanā",
  "tika-s0402t22:10_0": "43. Tatiye attho nāma phalaṁ, taṁ etassa vasoti atthavaso. Hetu, attho etassa atthīti",
  "tika-s0402t22:10_1": "attho, so evāti āha ‘‘tayo atthe tīṇi kāraṇānī’’ti. Dhammadesanā nāma ukkaṭṭhaniddesena",
  "tika-s0402t22:10_2": "catunnaṁ ariyasaccānaṁ pakāsanāti āha ‘‘catusaccadhammaṁ pakāsetī’’ti. Aṭṭhakathaṁ",
  "tika-s0402t22:10_3": "ñāṇena paṭisaṁvedīti pāḷipadānaṁ atthaṁ vivaraṇañāṇena paṭi paṭi saṁvedanasīlo ‘‘ayaṁ",
  "tika-s0402t22:10_4": "imassa bhāsitassa attho’’ti. Etena atthapaṭisambhidābyāpāramāha. Pāḷidhammaṁ paṭisaṁvedīti",
  "tika-s0402t22:10_5": "pāḷigatiṁ pāḷiṁ padavivaraṇaṁ paṭi paṭi saṁvedanasīlo. Etena dhammapaṭisambhidābyāpāramāha.",
  "tika-s0402t22:11": "Atthavasasuttavaṇṇanā niṭṭhitā.",
  "tika-s0402t22:12": "4. Kathāpavattisuttavaṇṇanā",
  "tika-s0402t22:13": "44. Catutthe pavattinīti yāva adhippetatthanigamanā avicchedena pavattinī. Paṭighātābhāvena appaṭihatā. Niyyānikā sappāṭihīrakā.",
  "tika-s0402t22:14": "Kathāpavattisuttavaṇṇanā niṭṭhitā.",
  "tika-s0402t22:15": "5. Paṇḍitasuttavaṇṇanā",
  "tika-s0402t22:16_0": "45. Pañcame paṇḍitapaññattānīti paṇḍitehi paṭhamaṁ paññattāni. Kathitānīti seyyaso",
  "tika-s0402t22:16_1": "kathitāni. Mahāpurisehīti buddhabodhisattehi. Karuṇāti karuṇācetovimutti vuttā. Pubbabhāgoti",
  "tika-s0402t22:16_2": "tassa upacāro. Damoti indriyasaṁvaro ‘‘manacchaṭṭhānaṁ indriyānaṁ damana’’nti katvā.",
  "tika-s0402t22:16_3": "Attadamananti cittadamanaṁ. Puṇṇovāde (ma. ni. 3.396) ‘‘sakkhissasi kho, tvaṁ puṇṇa,",
  "tika-s0402t22:16_4": "iminā damūpasamenā’’ti āgatattā damoti vuttā khantipi. Āḷavake āḷavakasutte (saṁ.",
  "tika-s0402t22:16_5": "ni. 1.246; su. ni. 190) ‘‘saccā damā cāgā’’ti evaṁ vuttā paññāpi imasmiṁ sutte ‘‘damo’’ti",
  "tika-s0402t22:16_6": "vattuṁ vaṭṭati. Rakkhanaṁ gopanaṁ paṭijaggananti mātāpitūnaṁ manussāmanussakatūpaddavato",
  "tika-s0402t22:16_7": "rakkhanaṁ, byādhiādianatthato gopanaṁ, ghāsacchādanādīhi veyyāvaccakaraṇena paṭijagganaṁ.",
  "tika-s0402t22:16_8": "Santo nāma sabbakilesadarathapariḷāhūpasamena upasantakāyavacīsamācāratāya ca. Uttamaṭṭhena",
  "tika-s0402t22:16_9": "santānanti matteyyatādīhi seṭṭhaṭṭhena santānaṁ.",
  "tika-s0402t22:17_0": "Idha imesaṁyeva tiṇṇaṁ ṭhānānaṁ karaṇenāti imasmiṁ sutte āgatānaṁ tiṇṇaṁ ṭhānānaṁ",
  "tika-s0402t22:17_1": "karaṇena nibbattanena. Etāni…pe… kāraṇānīti mātupaṭṭhānaṁ pitupaṭṭhānanti etāni dve",
  "tika-s0402t22:17_2": "uttamapurisānaṁ kāraṇāni. Uttamakiccakaraṇena hi mātāpituupaṭṭhākā ‘‘uttamapurisā’’ti",
  "tika-s0402t22:17_3": "vuttā. Tenāha ‘‘mātāpitu…pe… vutto’’ti. Anupaddavabhāvena khemaṁ.",
  "tika-s0402t22:18": "Paṇḍitasuttavaṇṇanā niṭṭhitā.",
  "tika-s0402t22:19": "6. Sīlavantasuttavaṇṇanā",
  "tika-s0402t22:20": "46. Chaṭṭhe lokiyalokuttaramissakanti ettha ‘‘manussā puññaṁ pasavantī’’ti avisesena vuttattā bhāvanāmayassapi puññassa saṅgaṇhanato lokuttarassapi sambhavo daṭṭhabbo.",
  "tika-s0402t22:21": "Sīlavantasuttavaṇṇanā niṭṭhitā.",
  "tika-s0402t22:22": "7. Saṅkhatalakkhaṇasuttavaṇṇanā",
  "tika-s0402t22:23_0": "47. Sattame samecca sambhūya paccayehi kataṁ saṅkhataṁ. Nimittānīti sañjānanassa",
  "tika-s0402t22:23_1": "nimittāni. Hetupaccayasamavāye uppajjanaṁ uppādo, attalābho. Vayoti bhaṅgo. Ṭhitassāti",
  "tika-s0402t22:23_2": "uppādakkhaṇato uddhaṁ ṭhitikkhaṇapattassa. Sā panassa avatthā uppādāvatthāya bhinnāti",
  "tika-s0402t22:23_3": "katvā aññathattaṁ jarāti ca vuttā. Yasmā dhammo uppajjamāno eva bhijjati, tathā sati",
  "tika-s0402t22:23_4": "uppādabhaṅgā samānakkhaṇā siyuṁ, na ca taṁ yujjati, tasmā uppādāvatthāya bhinnā bhaṅgābhimukhāvatthā",
  "tika-s0402t22:23_5": "jarāti veditabbā. Ye pana ‘‘saṅkhārānaṁ ṭhiti natthī’’ti vadanti, tesaṁ taṁ micchā.",
  "tika-s0402t22:23_6": "Yathā hi tasseva dhammassa uppādāvatthāya bhinnā bhaṅgāvatthā icchitā, aññathā ‘‘aññaṁ",
  "tika-s0402t22:23_7": "uppajjati, aññaṁ nirujjhatī’’ti āpajjati, evaṁ uppajjamānassa bhaṅgābhimukhā dhammā",
  "tika-s0402t22:23_8": "icchitabbā. Sā ca ṭhitikkhaṇo. Na hi uppajjamāno bhijjatīti sakkā viññātunti.",
  "tika-s0402t22:24_0": "Saṅkhatanti tebhūmakā dhammā paccayasamuppannattā. Yadi evaṁ maggaphaladhammā kathanti",
  "tika-s0402t22:24_1": "āha ‘‘maggaphalāni panā’’tiādi. Lakkhaṇakathā hi yāvadeva sammasanatthā. Uppādakkhaṇe",
  "tika-s0402t22:24_2": "uppādo, na ṭhānabhaṅgakkhaṇesu. Kasmā? Uppādauppādakkhaṇānaṁ aññamaññaṁ paricchinnattā.",
  "tika-s0402t22:24_3": "Yathā hi uppādasaṅkhātena vikārena uppādakkhaṇo paricchinno, evaṁ uppādakkhaṇenapi",
  "tika-s0402t22:24_4": "uppādo paricchinno. Sesadvayepi eseva nayo. Dhammappavattimattatāyapi kālassa lokasamaññāvaseneva",
  "tika-s0402t22:24_5": "vuttaṁ. Lakkhaṇaṁ na saṅkhataṁ, saṅkhataṁ na lakkhaṇanti nesaṁ bhedadassanaṁ. Avatthāvato",
  "tika-s0402t22:24_6": "hi avatthā bhinnāvāti . Paricchinnanti ettha uppādavayehi tāva saṅkhataṁ paricchinnaṁ",
  "tika-s0402t22:24_7": "hotu, jarāya pana taṁ kathaṁ paricchinnanti vuccati? Na vuccati paricchedo pubbantāparantamattena,",
  "tika-s0402t22:24_8": "atha kho sabhāvabhedenāti nāyaṁ doso. Saṅkhataṁ dhammajātaṁ paricchinnaṁ tabbantaṁ",
  "tika-s0402t22:24_9": "dhammajātaṁ saṅkhatanti paññāyati evaṁ tesaṁ abhāvena nibbānametanti lakkhitabbato",
  "tika-s0402t22:24_10": "sañjānitabbato. Idāni ‘‘yathā hī’’tiādinā yathāvuttamattaṁ upamāhi vibhāveti.",
  "tika-s0402t22:25": "Saṅkhatalakkhaṇasuttavaṇṇanā niṭṭhitā.",
  "tika-s0402t22:26": "8. Asaṅkhatalakkhaṇasuttavaṇṇanā",
  "tika-s0402t22:27_0": "48. Aṭṭhame asaṅkhatassāti vuttanayena na saṅkhatassa. Tenāha ‘‘paccayehī’’tiādi.",
  "tika-s0402t22:27_1": "Yathā uppādādīnaṁ bhāvena saṅkhatadhammajātaṁ saṅkhatanti paññāyati, evaṁ tesaṁ abhāvena",
  "tika-s0402t22:27_2": "nibbānaṁ asaṅkhatanti paññāyati.",
  "tika-s0402t22:28": "Asaṅkhatalakkhaṇasuttavaṇṇanā niṭṭhitā.",
  "tika-s0402t22:29": "9. Pabbatarājasuttavaṇṇanā",
  "tika-s0402t22:30_0": "49. Navame idha sāla-saddo rukkhasāmaññapariyāyo, na rukkhavisesapariyāyoti āha ‘‘mahāsālāti",
  "tika-s0402t22:30_1": "mahārukkhā’’ti. Kulajeṭṭhakanti tasmiṁ kule jeṭṭhabhūtaṁ sāmibhūtaṁ. Silāmayo na",
  "tika-s0402t22:30_2": "paṁsumayo missako ca. Gāmaṁ gāmūpacārañca ṭhapetvā sabbaṁ araññanti āha ‘‘araññasminti",
  "tika-s0402t22:30_3": "agāmakaṭṭhāne’’ti. Mahanto pabbato seloti yojanā.",
  "tika-s0402t22:31": "Pabbatarājasuttavaṇṇanā niṭṭhitā.",
  "tika-s0402t22:32": "10. Ātappakaraṇīyasuttavaṇṇanā",
  "tika-s0402t22:33_0": "50. Dasame sarīrasambhavānanti sarīre sambhūtānaṁ. Dukkhānanti aniṭṭhānaṁ. Bahalānanti",
  "tika-s0402t22:33_1": "nirantarappavattiyā aviraḷānaṁ. Tāpanavasenāti dukkhāpanavasena. Tibbānanti kurūrānaṁ.",
  "tika-s0402t22:33_2": "Tāsaṁ yathāvuttānaṁ adhivāsanāya pahātabbadukkhavedanānaṁ pajahanaṁ nāma khamanamevāti",
  "tika-s0402t22:33_3": "āha ‘‘khamanatthāyā’’ti . Āṇāpetvāti ‘‘ātappaṁ karaṇīya’’nti buddhāṇaṁ vidhāya. Lokiyalokuttaramissakā",
  "tika-s0402t22:33_4": "kathitā sasambhārānaṁ maggadhammānaṁ kathitattā.",
  "tika-s0402t22:34": "Ātappakaraṇīyasuttavaṇṇanā niṭṭhitā.",
  "tika-s0402t22:35": "11. Mahācorasuttavaṇṇanā",
  "tika-s0402t22:36_0": "51. Ekādasame mahābalavacoro mahācoroti āha ‘‘mahanto balavacoro’’ti. Balavacoroti",
  "tika-s0402t22:36_1": "ca mahāthāmatāya mahāparivāratāya mahācoriyakammasamatthatāya ca veditabbo. Mahataṁ",
  "tika-s0402t22:36_2": "gāmanigamānaṁ viluppanaṁ mahāvilopo. Taṁ taṁ kāraṇaṁ pakkhipitvāti taṁ taṁ akaraṇameva",
  "tika-s0402t22:36_3": "kāraṇaṁ katvā tappaṭibaddhāya kathāya pakkhipitvā. Atthaṁ kathayissantīti tassa tassa",
  "tika-s0402t22:36_4": "atthañca kathayissanti. Harantāti apanentā pariharantā. Dasavatthukāyāti ‘‘sassato",
  "tika-s0402t22:36_5": "loko’’ti (ma. ni. 1.269) ādidasavatthusannissitāya. Antaṁ gahetvā ṭhitadiṭṭhiyāti",
  "tika-s0402t22:36_6": "tameva sassatādiantaṁ gahetvā avissajjetvā ṭhitadiṭṭhiyā.",
  "tika-s0402t22:37": "Mahācorasuttavaṇṇanā niṭṭhitā.",
  "tika-s0402t22:38": "Cūḷavaggavaṇṇanā niṭṭhitā.",
  "tika-s0402t22:39": "Paṭhamapaṇṇāsakaṁ niṭṭhitaṁ.",
  "tika-s0402t22:40": "2. Dutiyapaṇṇāsakaṁ"
}