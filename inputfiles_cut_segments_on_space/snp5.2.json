{
  "snp5.2:0.1": "Sutta Nipāta 5.2 ",
  "snp5.2:0.2": "Ajitamāṇavapucchā ",
  "snp5.2:1.1": "“Kenassu nivuto loko, ",
  "snp5.2:1.2": "(iccāyasmā ajito) ",
  "snp5.2:1.3": "Kenassu nappakāsati; ",
  "snp5.2:1.4": "Kissābhilepanaṁ brūsi, ",
  "snp5.2:1.5": "Kiṁsu tassa mahabbhayaṁ”. ",
  "snp5.2:2.1": "“Avijjāya nivuto loko, ",
  "snp5.2:2.2": "(ajitāti bhagavā) ",
  "snp5.2:2.3": "Vevicchā pamādā nappakāsati; ",
  "snp5.2:2.4": "Jappābhilepanaṁ brūmi, ",
  "snp5.2:2.5": "Dukkhamassa mahabbhayaṁ”. ",
  "snp5.2:3.1": "“Savanti sabbadhi sotā, ",
  "snp5.2:3.2": "(iccāyasmā ajito) ",
  "snp5.2:3.3": "Sotānaṁ kiṁ nivāraṇaṁ; ",
  "snp5.2:3.4": "Sotānaṁ saṁvaraṁ brūhi, ",
  "snp5.2:3.5": "Kena sotā pidhiyyare”. ",
  "snp5.2:4.1": "“Yāni sotāni lokasmiṁ, ",
  "snp5.2:4.2": "(ajitāti bhagavā) ",
  "snp5.2:4.3": "Sati tesaṁ nivāraṇaṁ; ",
  "snp5.2:4.4": "Sotānaṁ saṁvaraṁ brūmi, ",
  "snp5.2:4.5": "Paññāyete pidhiyyare”. ",
  "snp5.2:5.1": "“Paññā ceva sati yañca, ",
  "snp5.2:5.2": "(iccāyasmā ajito) ",
  "snp5.2:5.3": "Nāmarūpañca mārisa; ",
  "snp5.2:5.4": "Etaṁ me puṭṭho pabrūhi, ",
  "snp5.2:5.5": "Katthetaṁ uparujjhati”. ",
  "snp5.2:6.1": "“Yametaṁ pañhaṁ apucchi, ",
  "snp5.2:6.2": "ajita taṁ vadāmi te; ",
  "snp5.2:6.3": "Yattha nāmañca rūpañca, ",
  "snp5.2:6.4": "asesaṁ uparujjhati; ",
  "snp5.2:6.5": "Viññāṇassa nirodhena, ",
  "snp5.2:6.6": "etthetaṁ uparujjhati”. ",
  "snp5.2:7.1": "“Ye ca saṅkhātadhammāse, ",
  "snp5.2:7.2": "ye ca sekhā puthū idha; ",
  "snp5.2:7.3": "Tesaṁ me nipako iriyaṁ, ",
  "snp5.2:7.4": "puṭṭho pabrūhi mārisa”. ",
  "snp5.2:8.1": "“Kāmesu nābhigijjheyya, ",
  "snp5.2:8.2": "Manasānāvilo siyā; ",
  "snp5.2:8.3": "Kusalo sabbadhammānaṁ, ",
  "snp5.2:8.4": "Sato bhikkhu paribbaje”ti. ",
  "snp5.2:8.5": "Ajitamāṇavapucchā paṭhamā. "
}