{
  "tika-s0401t3:0": "3. Akammaniyavaggavaṇṇanā",
  "tika-s0401t3:1_0": "21. Tatiyassa paṭhame abhāvitanti samathavipassanābhāvanāvasena na bhāvitaṁ tathā",
  "tika-s0401t3:1_1": "abhāvitattā. Tañhi “avaḍḍhita”nti vuccati paṭipakkhābhibhavena paribrūhanābhāvato.",
  "tika-s0401t3:1_2": "Tenāha bhagavā – “akammaniyaṁ hotī”ti.",
  "tika-s0401t3:2_0": "22. Dutiye vuttavipariyāyena attho veditabbo. Paṭhameti tatiyavaggassa paṭhamasutte.",
  "tika-s0401t3:2_1": "Vaṭṭavasenāti vipākavaṭṭavasena. Tebhūmakavaṭṭanti tebhūmakavipākavaṭṭaṁ. Vaṭṭapaṭilābhāya",
  "tika-s0401t3:2_2": "kammanti vipākavaṭṭassa paṭilābhāya upanissayabhūtaṁ kammaṁ, tassa sahāyabhūtaṁ kilesavaṭṭampi",
  "tika-s0401t3:2_3": "kammaggahaṇeneva saṅgahitanti daṭṭhabbaṁ. Vivaṭṭapaṭilābhāya kammanti vivaṭṭādhigamassa",
  "tika-s0401t3:2_4": "upanissayabhūtaṁ kammaṁ. Yaṁ pana carimabhavanibbattakaṁ kammaṁ, taṁ vivaṭṭappaṭilābhāya",
  "tika-s0401t3:2_5": "kammaṁ hoti, na hotīti? Na hoti vaṭṭapādakabhāvato. Carimabhavapaṭisandhi viya pana",
  "tika-s0401t3:2_6": "vivaṭṭūpanissayoti sakkā viññātuṁ. Na hi kadāci tihetukapaṭisandhiyā vinā visesādhigamo",
  "tika-s0401t3:2_7": "sambhavati. Imesu suttesūti imesu pana paṭhamadutiyasuttesu yathākkamaṁ vaṭṭavivaṭṭameva kathitaṁ.",
  "tika-s0401t3:3": "23. Tatiye abhāvitanti ettha bhāvanā nāma samādhibhāvanā. Sā yattha āsaṅkitabbā, taṁ kāmāvacarapaṭhamamahākusalacittādiabhāvitanti adhippetanti āha – “devamanussasampattiyo”tiādi.",
  "tika-s0401t3:4": "24. Catutthe yasmā cittanti vivaṭṭavaseneva uppannacittaṁ adhippetaṁ, tasmā jātijarābyādhimaraṇasokādidukkhassa anibbattanato mahato atthāya saṁvattatīti yojanā veditabbā.",
  "tika-s0401t3:5_0": "25-26. Pañcamachaṭṭhesu uppannanti avigatuppādādikhaṇattayampi abhāvitaṁ bhāvanārahitaṁ",
  "tika-s0401t3:5_1": "apātubhūtameva paṇḍitasammatassa uppannakiccassa asādhanato yathā “aputto”ti. So",
  "tika-s0401t3:5_2": "hi samattho hutvā pitu puttakiccaṁ asādhento aputtoti loke vuccati, evaṁ sampadamidaṁ.",
  "tika-s0401t3:5_3": "Tenāha – “kasmā”tiādi. Tesu dhammesūti lokuttarapādakajjhānādīsu. Thero pana matthakappattameva",
  "tika-s0401t3:5_4": "bhāvitaṁ cittaṁ dassento “maggacittamevā”ti āha.",
  "tika-s0401t3:6": "27-28. Sattamaṭṭhamesu punappunaṁ akatanti bhāvanābahulīkāravasena punappunaṁ na kataṁ. Imānipi dveti imesu dvīsu suttesu āgatāni imānipi dve cittāni.",
  "tika-s0401t3:7_0": "29-30. Navame adhivahatīti āneti. Dukkhenāti kicchena. Duppesanatoti dukkhena pesetabbato.",
  "tika-s0401t3:7_1": "Matthakappattaṁ vipassanāsukhaṁ pākatikajjhānasukhato santatarapaṇītataramevāti āha",
  "tika-s0401t3:7_2": "– “jhānasukhato vipassanāsukha”nti. Tenāha bhagavā –",
  "tika-s0401t3:8": "“Suññāgāraṁ paviṭṭhassa, santacittassa bhikkhuno;",
  "tika-s0401t3:9": "Amānusī rati hoti, sammā dhammaṁ vipassato.",
  "tika-s0401t3:10": "“Yato yato sammasati, khandhānaṁ udayabbayaṁ;",
  "tika-s0401t3:11": "Labhatī pītipāmojjaṁ, amataṁ taṁ vijānata”nti. ;",
  "tika-s0401t3:12": "Tañhi cittaṁ vissaṭṭhaindavajirasadisaṁ amoghabhāvato.",
  "tika-s0401t3:13": "Akammaniyavaggavaṇṇanā niṭṭhitā."
}