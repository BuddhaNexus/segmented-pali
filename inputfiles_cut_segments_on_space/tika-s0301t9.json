{
  "tika-s0301t9:0": "9. Vanasaṁyuttaṁ",
  "tika-s0301t9:1": "1. Vivekasuttavaṇṇanā",
  "tika-s0301t9:2_0": "221.Saṁvejetukāmāti atthato saṁvegaṁ uppādetukāmā. Tathābhūtā naṁ kilesasaṅgaṇikādito",
  "tika-s0301t9:2_1": "vivecetukāmā nāma hotīti vuttaṁ ‘‘vivekaṁ paṭipajjāpetukāmā’’ti. Bāhiresūti gocarajjhattato",
  "tika-s0301t9:2_2": "bahibhūtesu. Puthuttārammaṇesūti rūpādinānārammaṇesu. Caratīti pavattati. Tvaṁ janoti",
  "tika-s0301t9:2_3": "tvaṁ attano kilesehi jananato visuṁ jāto tādise eva aññasmiṁ jane imaṁ ayonisomanasikāravasena",
  "tika-s0301t9:2_4": "pavattamānaṁ chandarāgaṁ vinayassu vinodehi. Sataṁ taṁ sārayāmaseti niyyānikasāsane",
  "tika-s0301t9:2_5": "pabbajitvā satthu santike kammaṭṭhānaṁ gahetvā araññavāsena ca satimantaṁ paṇḍitaṁ",
  "tika-s0301t9:2_6": "taṁ mayampi yathāuppannaṁ vitakkaṁ vinodanāya sārayāma, sataṁ vā sappurisānaṁ kilesavigamanadhammaṁ",
  "tika-s0301t9:2_7": "paṭipajjitvā vasantaṁ taṁ sārayāma vaṭṭadukkhaṁ. Pātālanti mohapātālaṁ kilesarajo,",
  "tika-s0301t9:2_8": "tadeva ‘‘pātāla’’nti vuttaṁ. Mā avaharīti heṭṭhā duggatisotaṁ mā upanesi. Sitanti",
  "tika-s0301t9:2_9": "sambandhaṁ. Tenāha ‘‘sarīralagga’’nti. Vivekamāpannoti kilesavivekaṁ samathavipassanābhāvanamāpanno.",
  "tika-s0301t9:2_10": "Uttamavīriyanti ussoḷhilakkhaṇappattaṁ vīriyaṁ, catubbidhaṁ samappadhānavīriyaṁ vā",
  "tika-s0301t9:2_11": "sampattaṁ. Paggayhāti āropetvā. Paramavivekanti paramaṁ samucchedavivekaṁ.",
  "tika-s0301t9:3": "Vivekasuttavaṇṇanā niṭṭhitā.",
  "tika-s0301t9:4": "2. Upaṭṭhānasuttavaṇṇanā",
  "tika-s0301t9:5": "222.Kāyadaratho hotiyeva niyamena, na cittadaratho tassa maggeneva samugghāṭitattā.",
  "tika-s0301t9:6_0": "Jarāturoti jarābhibhavanena āturoyeva. Padadvayepi eseva nayo. Upariṭṭhatāya parito",
  "tika-s0301t9:6_1": "dīghaputhulatāya ativiya vijjhatīti sattisallaggahaṇaṁ. Evaṁ hissa taṇhāsallassa",
  "tika-s0301t9:6_2": "sadisatā. Avijjāya pana sammohāpādanena dukkhāpādanena ca visasadisatā. Ruppatoti",
  "tika-s0301t9:6_3": "vikāraṁ āpādiyamānassa pīḷiyamānassāti atthoti āha ‘‘ghaṭṭiyamānassā’’ti.",
  "tika-s0301t9:7_0": "Pabbajitanti sasantānato pabbajitaṁ vā rāgādimalato pabbajitaṁ vā. Tasmāti yasmā",
  "tika-s0301t9:7_1": "therassevetaṁ vacanaṁ, tasmā ayaṁ idāni vuccamāno ettha gāthāya attho. Devatāya hītiādi",
  "tika-s0301t9:7_2": "vuttasseva atthassa pākaṭakaraṇaṁ. Etthāti sesagāthāsu. Atthassa vuttanayattā ‘‘anuttānapadavaṇṇanā’’ti",
  "tika-s0301t9:7_3": "āha. Vinayāti hetumhi nissakkavacananti tassa hetumhi karaṇavacanena atthamāha ‘‘vinayenā’’ti.",
  "tika-s0301t9:7_4": "Tathā ‘‘samatikkamā’’ti etthāpi. Paramaparisuddhaṁ saṁkilesasamucchindanato. Āraddhavīriyanti",
  "tika-s0301t9:7_5": "sambhāvitavīriyaṁ. Sambhāvanañcassa paggaṇhanaṁ paripūraṇañcāti āha ‘‘paggahitavīriyaṁ",
  "tika-s0301t9:7_6": "paripuṇṇavīriya’’nti.",
  "tika-s0301t9:8": "Upaṭṭhānasuttavaṇṇanā niṭṭhitā.",
  "tika-s0301t9:9": "3. Kassapagottasuttavaṇṇanā",
  "tika-s0301t9:10_0": "223.Chetanti migānaṁ jīvitaṁ chetaṁ. Tenāha ‘‘migaluddaka’’nti. Rohitamiganti lohitavaṇṇaṁ",
  "tika-s0301t9:10_1": "khuddakamigaṁ, ‘‘mahārohitamiga’’nti keci. Satthu santike kammaṭṭhānaṁ gahetvā tassa",
  "tika-s0301t9:10_2": "janapadassa sulabhabhikkhatāya tattha gantvā viharatīti imamatthaṁ sandhāya ‘‘paṭhamasutte",
  "tika-s0301t9:10_3": "vuttanayenevā’’ti vuttaṁ. Ayaṁ pana thero pañcābhiñño vipassanākammiko. Ṭhatvāti",
  "tika-s0301t9:10_4": "padānubandhanavasena gamanaṁ upacchinditvā therassa āsannaṭṭhāne ṭhatvā. Tassa vacanaṁ",
  "tika-s0301t9:10_5": "sotuṁ āraddho. Aṅguṭṭhakaṁ jālāpesīti adhiṭṭhānabalena daṇḍadīpikaṁ viya attano aṅguṭṭhakaṁ",
  "tika-s0301t9:10_6": "jālāpesi. Akkhīhipi passati aṅguṭṭhakaṁ jālamānaṁ. Kaṇṇehipi suṇāti tena vuccamānaṁ",
  "tika-s0301t9:10_7": "dhammaṁ ekadesena. Cittaṁ panassa dhāvatīti sambandho. Etassapīti luddakassapi.",
  "tika-s0301t9:11_0": "Appapaññanti ettha appa-saddo ‘‘appaharite’’tiādīsu viya abhāvatthoti āha ‘‘nippañña’’nti.",
  "tika-s0301t9:11_1": "Kāraṇajānanasamatthenāti iminā kāraṇena sattānaṁ sukhaṁ, iminā dukkhanti evaṁ samācaramānena",
  "tika-s0301t9:11_2": "kāraṇaṁ jānituṁ samatthena kammassakatañāṇasampayuttacittenāti attho. Suṇātīti kevalaṁ",
  "tika-s0301t9:11_3": "savanamattavasena suṇāti, na tadatthavasena. Tenāha ‘‘atthamassa na jānātī’’ti. Kāraṇarūpānīti",
  "tika-s0301t9:11_4": "sabhāvakāraṇāni. Kiṁ me imināti? ‘‘Idaṁ papañca’’nti pahāya. Vīriyaṁ paggayhāti catubbidhaṁ",
  "tika-s0301t9:11_5": "sammappadhānaṁ vīriyaṁ paggaṇhitvā.",
  "tika-s0301t9:12": "Kassapagottasuttavaṇṇanā niṭṭhitā.",
  "tika-s0301t9:13": "4. Sambahulasuttavaṇṇanā",
  "tika-s0301t9:14_0": "224.Sambahulāti suttantanayena sambahulā. Suttante sajjhāyiṁsūti suttantikā. Vinayaṁ",
  "tika-s0301t9:14_1": "dhārentīti vinayadharā. Yuñjantīti vāsadhure yogaṁ karonti. Ghaṭentīti tattha vāyāmaṁ",
  "tika-s0301t9:14_2": "karonti. Karontānaṁyeva aruṇo uggacchatīti sambandho.",
  "tika-s0301t9:15_0": "Kometi kiṁ ime? Tenāha ‘‘kahaṁ ime’’ti? Vajjibhūmiṁ vajjiraṭṭhaṁ gatāti vajjibhūmiyā.",
  "tika-s0301t9:15_1": "Tenāha ‘‘vajjiraṭṭhābhimukhā gatā’’ti. Natthi etesaṁ nikebhaṁ nibaddhanivāsaṭṭhānanti",
  "tika-s0301t9:15_2": "aniketā tenāha ‘‘agehā’’ti. Utu eva sappāyaṁ, utuvasena vā kāyacittānaṁ kallattā",
  "tika-s0301t9:15_3": "sappāyaṁ. Esa nayo sesesupi.",
  "tika-s0301t9:16": "Sambahulasuttavaṇṇanā niṭṭhitā.",
  "tika-s0301t9:17": "5. Ānandasuttavaṇṇanā",
  "tika-s0301t9:18_0": "225.Ativelanti atibahukālaṁ. Bhikkhunā nāma upagatānaṁ upanisinnakathāmattaṁ vatvā",
  "tika-s0301t9:18_1": "ganthadhurehi vāsadhurehi vā yuttapayuttacittena bhavitabbaṁ, nātivelaṁ tesaṁ saññattibahulena.",
  "tika-s0301t9:18_2": "Thero pana tadā kenaci kāraṇena bahuvelaṁ gihisaññattibahulo ahosi, taṁ sandhāya",
  "tika-s0301t9:18_3": "vuttaṁ ‘‘ativela’’ntiādi. Idāni tamatthaṁ vibhāvetuṁ ‘‘bhagavatī’’tiādi vuttaṁ. Tanti",
  "tika-s0301t9:18_4": "taṁ tādisaṁ saññāpanaṁ sandhāya etaṁ ‘‘ativelaṁ gihisaññattibahulo’’ti vacanaṁ vuttaṁ.",
  "tika-s0301t9:18_5": "Bhikkhusaṅghassa kathaṁ sutvāti saṅghassa majjhe nisīditvā therena kathitattā vuttaṁ.",
  "tika-s0301t9:18_6": "Satthusāsananti piṭakattayaṁ vadati.",
  "tika-s0301t9:19_0": "Pasakkiyāti upasakkitvā gantvā. Taṁ pana tattha ajjhogāhanaṁ hotīti āha ‘‘pavisitvā’’ti.",
  "tika-s0301t9:19_1": "Saṅkhāradukkhato nibbinnahadayassa sabbasaṅkhāravinissaṭaṁ nibbānaṁ yāthāvato paccavekkhantassa",
  "tika-s0301t9:19_2": "sammadeva samassāsakaraṁ hutvā upaṭṭhahantaṁ taṁ upari adhigamāya ussukkaṁ karonto",
  "tika-s0301t9:19_3": "nibbānaṁ hadaye nikkhipati nāmāti āha – ‘‘nibbānaṁ…pe… opeti nāmā’’ti. Nibbānaṁ…pe…",
  "tika-s0301t9:19_4": "ārammaṇato opeti nāmāti ānetvā sambandho. Atthavirahitā ‘‘biḷibiḷī’’ti pavattakiriyā",
  "tika-s0301t9:19_5": "biḷikā, ayaṁ pana gihisaññattikathā therassa attano sāmaññatthaasādhanato devatāya",
  "tika-s0301t9:19_6": "biḷikā viyāti biḷibiḷikāti vuttā.",
  "tika-s0301t9:20": "Ānandasuttavaṇṇanā niṭṭhitā.",
  "tika-s0301t9:21": "6. Anuruddhasuttavaṇṇanā",
  "tika-s0301t9:22_0": "226.Anantareattabhāveti atītānantare devattabhāve. Thero hi tāvatiṁsadevalokā cavitvā",
  "tika-s0301t9:22_1": "idhūpapanno. Aggamahesīti kāci paricārikā devadhītā cittapaṇidhānamattena idānipi",
  "tika-s0301t9:22_2": "devakāye bhavissati upacitakusaladhammattāti maññamānā tasmiṁ vattamānaṁ viya kathentī",
  "tika-s0301t9:22_3": "‘‘sobhasī’’ti āha. Evaṁ atītampissa dibbasotaṁ paccuppannaṁ viya maññeyya nāticirakālattāti",
  "tika-s0301t9:22_4": "dassento ‘‘pubbepi sobhasī’’ti āha. Sugatinirayādiduggatiyā vasena duggatā etarahīti",
  "tika-s0301t9:22_5": "adhippāyo. Paṭipattiduggatiyā kāmesu sammucchitabhāvato.",
  "tika-s0301t9:23_0": "Patiṭṭhahantoti nivisanto. Aṭṭhahi kāraṇehīti cirakālaparibhāvanāya viruḷhamūlehi",
  "tika-s0301t9:23_1": "ayonisomanasikārādipaccayamūlakehi vuccamānehi aṭṭhahi kāraṇehi. Ratto rāgavasenāti",
  "tika-s0301t9:23_2": "sabhāvato saṅkappato ca yathāsamīhite iṭṭhākāre sakkāye sañjātarāgavasā ratto giddho",
  "tika-s0301t9:23_3": "gadhito. Patiṭṭhātīti oruyha tiṭṭhati. Duṭṭho dosavasenāti sabhāvato saṅkappato ca",
  "tika-s0301t9:23_4": "yathāsamīhite aniṭṭhākāre sakkāye sañjātadosavasena duṭṭho rupitacitto. Mūḷho mohavasenāti",
  "tika-s0301t9:23_5": "asamapekkhanena mūḷho muyhanavasena. Vinibaddhoti ahaṁkārena visesato nibandhanato",
  "tika-s0301t9:23_6": "mānavatthusmiṁ bandhito. Mānavasenāti tena tena maññanākārena. Parāmaṭṭhoti dhammasabhāvaṁ",
  "tika-s0301t9:23_7": "niccādivasena parato āmaṭṭho. Diṭṭhivasenāti micchādassanavasena. Thāmagatoti rāgādikilesavasena",
  "tika-s0301t9:23_8": "thāmaṁ thirabhāvaṁ upagato. Anusayavasenāti maggena appahīnatāya anu anu santāne",
  "tika-s0301t9:23_9": "sayanavasena. Appahīnaṭṭho hi tesaṁ anusayaṭṭho. Aniṭṭhaṅgatoti saṁsayito. Vikkhepagatoti",
  "tika-s0301t9:23_10": "vikkhittabhāvaṁ upagato. Uddhaccavasenāti cittassa uddhatabhāvavasena. Tāpīti tāpi",
  "tika-s0301t9:23_11": "devakaññāyo. Evaṁ patiṭṭhitāvāti yathāvuttanayena rattabhāvādinā sakkāyasmiṁ patiṭṭhitā",
  "tika-s0301t9:23_12": "eva. Naradevānanti purisabhūtadevānaṁ.",
  "tika-s0301t9:24_0": "Paṭigantunti apekkhāvasena tato apagantuṁ apekkhaṁ vissajjetuṁ. Dussantanti dasantaṁ,",
  "tika-s0301t9:24_1": "‘‘vattha’’nti keci. Sūciṁ yojetvāti sibbanasuttena sūciṁ yojetvā pāse ca pavesetvā.",
  "tika-s0301t9:24_2": "Manāpakāye devanikāye jātā manāpakāyikā. Tesaṁ pabhāvaṁ dassetuṁ ‘‘manasā’’tiādi",
  "tika-s0301t9:24_3": "vuttaṁ. Samajjanti saṁhitaṁ. Gamanabhāvanti gamanajjhāsayaṁ. Vikkhīṇoti vicchindanavasena",
  "tika-s0301t9:24_4": "khīṇo. Devatānaṁ uttarimanussadhammārocane doso natthīti tāsaṁ puna anāgamanatthaṁ arahattaṁ byākāsi.",
  "tika-s0301t9:25": "Anuruddhasuttavaṇṇanā niṭṭhitā.",
  "tika-s0301t9:26": "7. Nāgadattasuttavaṇṇanā",
  "tika-s0301t9:27_0": "227.Atikālenāti ativiya pubbaṇhakālena, kālassevāti attho. Koṭisammuñjaniyāti sammuñjanikoṭiyā,",
  "tika-s0301t9:27_1": "sammuñjaniyā ekadesenevāti attho. Iminā sammajjane amanāpakāritaṁ dasseti. Majjhanhike",
  "tika-s0301t9:27_2": "vītivatteti gihisaṁsaggavasena kālaṁ vītināmento majjhanhe bahuvītivatte. Aññehi",
  "tika-s0301t9:27_3": "bhikkhūhīti nātikālaṁ paviṭṭhehi. Nissakkavacanañcetaṁ. Bhāyāmi nāgadattanti tassa",
  "tika-s0301t9:27_4": "paṭipattiṁ bhāyitabbaṁ katvā devatā vadantī paṭipattiyaṁ niyojeti. Suppagabbhanti",
  "tika-s0301t9:27_5": "kāyapāgabbiyādīhi ativiya samannāgataṁ.",
  "tika-s0301t9:28": "Nāgadattasuttavaṇṇanā niṭṭhitā.",
  "tika-s0301t9:29": "8. Kulagharaṇīsuttavaṇṇanā",
  "tika-s0301t9:30_0": "228.Ogāhappattoti vissāsavasena anuppavesaṁ patto. Aññataraṁ kulanti tasmiṁ kule",
  "tika-s0301t9:30_1": "jāyampatiṁ sandhāya vadati. ‘‘Bahūpakāraṁ me etaṁ kulaṁ ciraṁ sappāyāhāradānādinā;",
  "tika-s0301t9:30_2": "tasmā idhāhaṁ aggadakkhiṇeyyo jāto; imesaṁyeva deyyadhammapaṭiggaṇhanena puññaṁ vaḍḍhessāmī’’ti",
  "tika-s0301t9:30_3": "cintesi. Tenāha ‘‘aññattha gantvā kiṁ karissāmī’’tiādi. Sāti devatā. Ubhopeteti taṁ",
  "tika-s0301t9:30_4": "bhikkhuñca gharaṇiñca sandhāya vadati. Paṭigādhappattāti paṭigādhaṁ pattā aññamaññasmiṁ",
  "tika-s0301t9:30_5": "patiṭṭhitavissāsena.",
  "tika-s0301t9:31_0": "Vissamappattivasena santiṭṭhanti etthāti saṇṭhānaṁ, vissamanaṭṭhānaṁ. Samāgantvāti",
  "tika-s0301t9:31_1": "sannipatitvā. Paṭiññūdāharaṇehi mantayatīti mantanaṁ, ñāpakaṁ kāraṇaṁ. Paṭilomasaddāti",
  "tika-s0301t9:31_2": "paṭilomabhāvena patitattā asaccavibhāvanā paṭikūlasaddā. Tena kāraṇenāti tena kāraṇapaṭirūpakena",
  "tika-s0301t9:31_3": "micchāvacanena. Na maṅkuhotabbaṁ akārakabhāvato. Saddena paritassatīti parehi attani",
  "tika-s0301t9:31_4": "payuttamicchāsaddamattena paritassanasīlo. Vataṁ na sampajjatīti yathāsamādinnavataṁ",
  "tika-s0301t9:31_5": "lahucittatāya na pāripūriṁ gacchati. Sampannavatoti paripuṇṇasīlādivataguṇo",
  "tika-s0301t9:32": "Kulagharaṇīsuttavaṇṇanā niṭṭhitā.",
  "tika-s0301t9:33": "9. Vajjiputtasuttavaṇṇanā",
  "tika-s0301t9:34_0": "229.Vajjiraṭṭhe rājaputtoti vajjiraṭṭhe jātasaṁvaddho vajjirājaputto. Sabbaratticāroti",
  "tika-s0301t9:34_1": "chaṇasampattiyā ito cito carantehi anubhavitabbanakkhattamaho. Tenāha ‘‘kattikanakkhattaṁ",
  "tika-s0301t9:34_2": "ghosetvā’’ tiādi. Ekābaddhaṁ hotīti yasmā cātumahārājikadevā tasmiṁ divase nakkhattaṁ",
  "tika-s0301t9:34_3": "ghosetvā attano puññānubhāvasiddhāya dibbasampattiyā mahantaṁ nakkhattakīḷāsukhaṁ",
  "tika-s0301t9:34_4": "anubhavanti, tasmā taṁ tehi ekābaddhaṁ viya hoti. Bheriāditūriyānanti bherimudiṅgasaṅkhapaṇavavīṇāditūriyānaṁ.",
  "tika-s0301t9:34_5": "Tāḷitānanti āraddhalayānurūpaṁ pahaṭānaṁ. Vīṇādīnanti vīṇāveṇugomukhīādīnaṁ. Vāditānanti",
  "tika-s0301t9:34_6": "yathāraddhamucchanānurūpaṁ saṅghaṭṭitānaṁ. Abhāsīti tena saddena ākaḍḍhiyamānahadayo",
  "tika-s0301t9:34_7": "ayoniso ummujjitvā ‘‘mahatī vata me jānī’’ti anutthunanto abhāsi. Chaḍḍitadārukaṁ",
  "tika-s0301t9:34_8": "viyāti vane chaḍḍitaniratthakakaḷiṅgaraṁ viya. Lāmakataroti nihīnataro. Devatā paṭhamappitaṁ",
  "tika-s0301t9:34_9": "āṇiṁ paṭāṇiyā nīharantī viya tena bhikkhunā vuttamatthaṁ apanentī ‘‘tassa te bahukā",
  "tika-s0301t9:34_10": "pihayantī’’ti avocāti vuttanti dassento ‘‘thero’’tiādimāha. Saggaṁ gacchantānaṁ yathā",
  "tika-s0301t9:34_11": "nerayikā pihayanti, evaṁ sammāpaṭipannassa tuyhaṁ bahū pihayanti, tasmā tvaṁ ‘‘pāpiyo’’ti",
  "tika-s0301t9:34_12": "attānaṁ mā maññitthāti adhippāyo.",
  "tika-s0301t9:35": "Vajjiputtasuttavaṇṇanā niṭṭhitā.",
  "tika-s0301t9:36": "10. Sajjhāyasuttavaṇṇanā",
  "tika-s0301t9:37_0": "230.Nissaraṇapariyattivasenāti addhā imaṁ pariyattiṁ nissāya vaṭṭadukkhato nissarituṁ",
  "tika-s0301t9:37_1": "labbhāti evaṁ nissaraṇapariyattivasena. Sajjhāyanatoti vimuttāyatanasīse ṭhatvā sajjhāyanato.",
  "tika-s0301t9:37_2": "Idāni tassa nissaraṇapariyattivasena sajjhāyanakaraṇaṁ, paṭipattivasena vattapaṭivattakaraṇaṁ,",
  "tika-s0301t9:37_3": "vipassanābhāvanañca dassetuṁ ‘‘so kirā’’tiādi vuttaṁ. Arahattaṁ pattadivase paṭipattikittanāya",
  "tika-s0301t9:37_4": "purimadivasesupi tathā paṭipajji, vipassanaṁ pana ussukkāpetuṁ nāsakkhīti dasseti.",
  "tika-s0301t9:37_5": "Kālaṁ ativattetīti idaṁ ‘‘saṅkasāyatī’’ti padassa atthavacanaṁ. Therassāti sajjhāyakattherassa.",
  "tika-s0301t9:38_0": "Dhammapadānīti sīlādidhammakkhandhadīpakāni padāni. Tenāha ‘‘sabbampi buddhavacanaṁ",
  "tika-s0301t9:38_1": "adhippeta’’nti. Na gaṇhāsi uddesanti adhippāyo. Pāḷiyaṁ ‘‘bhikkhūhi saṁvasanto’’ti",
  "tika-s0301t9:38_2": "iminā tesaṁ dhammassavanatthāyapi dhammo pariyāpuṇitabboti dasseti. Virajjati etenāti",
  "tika-s0301t9:38_3": "virāgo, ariyamaggo. Jānitvāti pariññābhisamayavasena diṭṭhasutādiṁ yāthāvato jānitvā",
  "tika-s0301t9:38_4": "paṭivijjhitvā. Vissajjananti pahānaṁ. Na buddhavacanassa vissajjanaṁ. Bhaṇḍāgārikapariyattiyāpi",
  "tika-s0301t9:38_5": "anuññātattā pageva nissaraṇatthāya, tattha pana mattā jānitabbāti dassento ‘‘ettāvatā’’tiādimāha.",
  "tika-s0301t9:39": "Sajjhāyasuttavaṇṇanā niṭṭhitā.",
  "tika-s0301t9:40": "11. Akusalavitakkasuttavaṇṇanā",
  "tika-s0301t9:41_0": "231.Akusalevitakketi akosallasambhūtaṭṭhena akusale micchāvitakke. Yoni vuccati upāyo,",
  "tika-s0301t9:41_1": "tasmā asubhādike subhādivasena manasikāro ayonisomanasikāroti āha ‘‘anupāyamanasikārenā’’ti.",
  "tika-s0301t9:41_2": "Pāsādikakammaṭṭhānanti pasādāvahaṁ buddhānussatiādikammaṭṭhānaṁ. Balavapītiñca sukhañcāti",
  "tika-s0301t9:41_3": "nīvaraṇavikkhambhanato balavantaṁ upacārajjhānasahagataṁ pītiñca sukhañca.",
  "tika-s0301t9:42": "Akusalavitakkasuttavaṇṇanā niṭṭhitā.",
  "tika-s0301t9:43": "12. Majjhanhikasuttavaṇṇanā",
  "tika-s0301t9:44_0": "232.Nandanavaggeti nandanavaggavaṇṇanāyaṁ tattha idhāpi gāthāya visesābhāvato. Yadi",
  "tika-s0301t9:44_1": "evaṁ kasmā tattha saṅgītaṁ idha gahitanti? Devatāpaṭisaṁyuttataṁ upādāya devatāsaṁyutte",
  "tika-s0301t9:44_2": "saṅgahitampi aṭṭhuppattiyā paṭisaṁyuttattā idha gahitaṁ.",
  "tika-s0301t9:45": "Majjhanhikasuttavaṇṇanā niṭṭhitā.",
  "tika-s0301t9:46": "13. Pākatindriyasuttavaṇṇanā",
  "tika-s0301t9:47_0": "233. Terasame yaṁ vattabbaṁ, taṁ vitthāritamevāti yojanā. Jantudevaputtasutteti jantudevaputtasuttasaṁvaṇṇanāya.",
  "tika-s0301t9:47_1": "‘‘Tattha saṅgītaṁ idhāpī’’tiādi anantarasuttavaṇṇanāyaṁ vuttanayameva.",
  "tika-s0301t9:48": "Pākatindriyasuttavaṇṇanā niṭṭhitā.",
  "tika-s0301t9:49": "14. Gandhatthenasuttavaṇṇanā",
  "tika-s0301t9:50_0": "234.Gandhārammaṇaṁupanijjhāyatīti gandhasaṅkhātaṁ ārammaṇaṁ upecca nijjhāyati, rūpārammaṇena",
  "tika-s0301t9:50_1": "viya viññāṇena rūpaṁ, gandhārammaṇena taṁ upecca nijjhāyati paccakkhato, yāthāvato",
  "tika-s0301t9:50_2": "sabhāvato paṭivijjhatīti attho. Upasiṅghissatīti taṇhāvasena upagantvā siṅghissati.",
  "tika-s0301t9:51_0": "Ekaṅgametaṁtheyyānanti ārammaṇavasena theyyavatthūsu vibhajiyamānesu ekamaṅgametaṁ",
  "tika-s0301t9:51_1": "gandhārammaṇanti āha ‘‘thenitabbāna’’ntiādi. Ojāpekkhāya theyyāya pavattamānāya dhammārammaṇatāpi",
  "tika-s0301t9:51_2": "tassā siyā, sā pana na madhurā theyyakatā cāti ‘‘pañcakoṭṭhāsāna’’nti vuttaṁ. Kāmañca",
  "tika-s0301t9:51_3": "taṁ gandhārammaṇaṁ kenaci pariggahitaṁ na hotīti ādiyituṁ sakkā, satthārā pana ananuññātattā",
  "tika-s0301t9:51_4": "na yutto tassa paribhogo. Yaṁ pana tena bhikkhunā vuttaṁ ‘‘na harāmi na bhañjāmī’’ti,",
  "tika-s0301t9:51_5": "tassapi ayameva parihāro. Vaṇṇīyati phalaṁ etenāti vaṇṇaṁ, kāraṇanti vuttaṁ ‘‘vaṇṇenāti kāraṇenā’’ti.",
  "tika-s0301t9:52_0": "Tasminti tasmiṁ bhikkhusmiṁ. Ākiṇṇakammantoti taṇhādiṭṭhiādivasena akusalakammanto",
  "tika-s0301t9:52_1": "diṭṭhimohataṇhādivasena ādito paṭṭhāya kusalakammānaṁ paṭikkhepanato. Diṭṭhivasena",
  "tika-s0301t9:52_2": "ca kathinakakkhaḷakharigatattā ‘‘akhīṇakammanto kakkhaḷakammanto’’ti vuttaṁ.",
  "tika-s0301t9:53": "Ākiṇṇaluddoti ākiṇṇo hutvā kakkhaḷo. Tenāha ‘‘bahupāpo’’tiādi. Makkhitoti litto. Tanti devatācodanaṁ. Tasmāti atikkamma ṭhitattā‘‘tvañcārahāmi vattave’’ti evamāha.",
  "tika-s0301t9:54_0": "Gavesantassa attano santāne uppādanavasena pariyesantassa. Anekayojanāyāmavitthāraṁ",
  "tika-s0301t9:54_1": "gaganatalaṁ byāpetvā uppannavalāhakakūṭappamāṇaṁ viya. Suddhoti sīlena parisuddho",
  "tika-s0301t9:54_2": "ayanti jānāsi. Sugatinti sundaranibbattiṁ. Tena nibbānassapi saṅgaho siddho.",
  "tika-s0301t9:55": "Gandhatthenasuttavaṇṇanā niṭṭhitā.",
  "tika-s0301t9:56": "Sāratthappakāsiniyā saṁyuttanikāya-aṭṭhakathāya",
  "tika-s0301t9:57": "Vanasaṁyuttavaṇṇanāya līnatthappakāsanā samattā."
}