{
  "tika-vin08t7:0": "7. Anāmāsavinicchayakathā",
  "tika-vin08t7:1_0": "40. Evaṁ macchamaṁsavinicchayaṁ kathetvā idāni anāmāsavinicchayaṁ kathetuṁ “anāmāsa”ntiādimāha.",
  "tika-vin08t7:1_1": "Tattha āmasiyateti āmāsaṁ, na āmāsaṁ anāmāsaṁ, aparāmasitabbanti attho. Pāripanthikāti",
  "tika-vin08t7:1_2": "vikuppanikā, antarāyikāti vuttaṁ hoti. Nadīsotena vuyhamānaṁ mātaranti etaṁ ukkaṭṭhaparicchedadassanatthaṁ",
  "tika-vin08t7:1_3": "vuttaṁ. Aññāsu pana itthīsu kāruññādhippāyena mātari vuttanayena paṭipajjantassa",
  "tika-vin08t7:1_4": "nevatthi dosoti vadanti. “Mātara”nti vuttattā aññāsu na vaṭṭatīti vadantāpi atthi.",
  "tika-vin08t7:1_5": "Ettha gaṇhāhīti na vattabbāti gehassitapemena kāyappaṭibaddhena phusane dukkaṭaṁ",
  "tika-vin08t7:1_6": "sandhāya vuttaṁ. Kāruññena pana vatthādiṁ gahetuṁ asakkontiṁ “gaṇhāhī”ti vadantassapi",
  "tika-vin08t7:1_7": "avasabhāvappattito udake nimujjantiṁ kāruññena sahasā anāmāsanti acintetvā kesādīsu",
  "tika-vin08t7:1_8": "gahetvā mokkhādhippāyena ākaḍḍhatopi anāpattiyeva. Na hi mīyamānaṁ mātaraṁ upekkhituṁ",
  "tika-vin08t7:1_9": "vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti",
  "tika-vin08t7:1_10": "dassanatthaṁ “mātara”nti vuttaṁ. Tassa kātabbaṁ pana aññāsampi itthīnaṁ karontassapi",
  "tika-vin08t7:1_11": "anāpattiyeva anāmāsatte visesābhāvā.",
  "tika-vin08t7:2_0": "Tiṇaṇḍupakanti hiriverādimūlehi kesālaṅkāratthāya katacumbaṭakaṁ. Tālapaṇṇamuddikanti",
  "tika-vin08t7:2_1": "tālapaṇṇehi kataṁ aṅgulimuddikaṁ. Tena tālapaṇṇādimayaṁ kaṭisuttakaṇṇapiḷandhanādi",
  "tika-vin08t7:2_2": "sabbaṁ na vaṭṭatīti siddhaṁ. Parivattetvāti attano nivāsanapārupanabhāvato apanetvā,",
  "tika-vin08t7:2_3": "cīvaratthāya pariṇāmetvāti vuttaṁ hoti. Cīvaratthāya pādamūle ṭhapetīti idaṁ nidassanamattaṁ.",
  "tika-vin08t7:2_4": "Paccattharaṇavitānādiatthampi vaṭṭatiyeva, pūjādiatthaṁ tāvakālikampi āmasituṁ vaṭṭati.",
  "tika-vin08t7:2_5": "Sīsapasādhanadantasūcīti idaṁ sīsālaṅkāratthāya paṭapilotikāhi katasīsapasādhanakañceva",
  "tika-vin08t7:2_6": "dantasūciādi cāti dve tayo. Sīsapasādhanaṁ sipāṭikopakaraṇatthāya ceva dantasūciṁ",
  "tika-vin08t7:2_7": "sūciupakaraṇatthāya ca gahetabbanti yathākkamaṁ atthaṁ dasseti. Kesakalāpaṁ bandhitvā",
  "tika-vin08t7:2_8": "tattha tiriyaṁ pavesanatthāya katā sūci eva sīsapasādhanakadantasūcīti ekameva katvā",
  "tika-vin08t7:2_9": "sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikasūciupakaraṇaṁ,",
  "tika-vin08t7:2_10": "evaṁ vā yojanā kātabbā.",
  "tika-vin08t7:3_0": "Potthakarūpanti sudhādīhi kataṁ pārājikavatthubhūtānaṁ tiracchānagatitthīnaṁ saṇṭhānena",
  "tika-vin08t7:3_1": "katampi anāmāsameva. Itthirūpāni dassetvā kataṁ vatthubhittiādiñca itthirūpaṁ anāmasitvā",
  "tika-vin08t7:3_2": "vaḷañjetuṁ vaṭṭati. Evarūpe hi anāmāse kāyasaṁsaggarāge asati kāyappaṭibaddhena āmasato",
  "tika-vin08t7:3_3": "doso natthi. Bhinditvāti ettha hatthena aggahetvāva kenaci daṇḍādinā bhinditabbaṁ.",
  "tika-vin08t7:3_4": "Ettha ca anāmāsampi daṇḍapāsāṇādīhi bhedanassa aṭṭhakathāyaṁ vuttattā, pāḷiyampi",
  "tika-vin08t7:3_5": "āpadāsu mokkhādhippāyassa āmasanepi anāpattiyā vuttattā ca sappiniādivāḷamigīhi gahitapāṇakānaṁ",
  "tika-vin08t7:3_6": "mocanatthāya taṁ taṁ sappiniādivatthuṁ daṇḍādīhi paṭikkhipitvā gahetuṁ, mātuādiṁ",
  "tika-vin08t7:3_7": "udake mīyamānaṁ vatthādīhi gahetuṁ, asakkontiṁ kesādīsu gahetvā kāruññena ukkhipituñca",
  "tika-vin08t7:3_8": "vaṭṭatīti ayamattho gahetabbova. “Aṭṭhakathāyaṁ ‘na tveva āmasitabbā’ti idaṁ pana",
  "tika-vin08t7:3_9": "vacanaṁ amīyamānaṁ vatthuṁ sandhāya vuttanti ayaṁ amhākaṁ khantī”ti vimativinodaniyaṁ vuttaṁ.",
  "tika-vin08t7:4_0": "41.Maggaṁ adhiṭṭhāyāti “maggo aya”nti maggasaññaṁ uppādetvāti attho. Paññapetvā dentīti",
  "tika-vin08t7:4_1": "idaṁ sāmīcivasena vuttaṁ, tehi pana “āsanaṁ paññapetvāva nisīdathā”ti vutte sayameva",
  "tika-vin08t7:4_2": "paññapetvā nisīdituṁ vaṭṭati. Tattha jātakānīti acchinditvā bhūtagāmabhāveneva ṭhitāni.",
  "tika-vin08t7:4_3": "“Kīḷantenā”ti vuttattā sati paccaye āmasantassa anāpatti, idañca gihisantakaṁ sandhāya",
  "tika-vin08t7:4_4": "vuttaṁ, bhikkhusantakaṁ pana paribhogārahaṁ sabbathā āmasituṁ na vaṭṭati durūpaciṇṇattā.",
  "tika-vin08t7:4_5": "Tālapanasādīnīti cettha ādi-saddena nāḷikeralabujatipusaalābukumbhaṇḍapussaphalaeḷālukaphalānaṁ",
  "tika-vin08t7:4_6": "saṅgaho daṭṭhabbo. “Yathāvuttaphalānaṁyeva cettha kīḷādhippāyena āmasanaṁ na vaṭṭatī”ti",
  "tika-vin08t7:4_7": "vuttattā pāsāṇasakkharādīni kīḷādhippāyenapi āmasituṁ vaṭṭati. Anupasampannānaṁ dassāmīti",
  "tika-vin08t7:4_8": "idaṁ apaṭiggahetvā gahaṇaṁ sandhāya vuttaṁ. Attanopi atthāya paṭiggahetvā gahaṇe",
  "tika-vin08t7:4_9": "doso natthi anāmāsattābhāvā.",
  "tika-vin08t7:5_0": "42.Muttāti hatthikumbhajātikā aṭṭhavidhā muttā. Tathā hi hatthikumbhaṁ, varāhadāṭhaṁ,",
  "tika-vin08t7:5_1": "bhujagasīsaṁ, valāhakaṁ, veḷu, macchasiro, saṅkho, sippīti aṭṭha muttāyoniyo. Tattha",
  "tika-vin08t7:5_2": "hatthikumbhajā pītavaṇṇā pabhāhīnā. Varāhadāṭhā varāhadāṭhāvaṇṇāva. Bhujagasīsajā",
  "tika-vin08t7:5_3": "nīlādivaṇṇā suvisuddhā vaṭṭalā ca. Valāhakajā bhāsurā dubbibhāgā rattibhāge andhakāraṁ",
  "tika-vin08t7:5_4": "vidhamentiyo tiṭṭhanti, devūpabhogā eva ca honti. Veḷujā karakaphalasamānavaṇṇā na",
  "tika-vin08t7:5_5": "bhāsurā, te ca veḷū amanussagocareyeva padese jāyanti. Macchasirajā pāṭhīnapiṭṭhisamānavaṇṇā",
  "tika-vin08t7:5_6": "vaṭṭalā laghavo ca tejavantā honti pabhāvihīnā ca, te ca macchā samuddamajjheyeva",
  "tika-vin08t7:5_7": "jāyanti. Saṅkhajā saṅkhaudaracchavivaṇṇā kolaphalappamāṇāpi honti pabhāvihīnāva.",
  "tika-vin08t7:5_8": "Sippijā pabhāvisesayuttā honti nānāsaṇṭhānā. Evaṁ jātito aṭṭhavidhāsu muttāsu yā",
  "tika-vin08t7:5_9": "macchasaṅkhasippijā, tā sāmuddikā. Bhujagajāpi kāci sāmuddikā honti, itarā asāmuddikā.",
  "tika-vin08t7:5_10": "Yasmā bahulaṁ sāmuddikāva muttā loke dissanti, tatthāpi sippijāva, itarā kadāci kāci,",
  "tika-vin08t7:5_11": "tasmā sammohavinodaniyaṁ “muttāti sāmuddikā muttā”ti vuttaṁ.",
  "tika-vin08t7:6_0": "Maṇīti veḷuriyādito añño jotirasādibhedo sabbo maṇi. Veḷuriyoti allaveḷuvaṇṇo maṇi,",
  "tika-vin08t7:6_1": "“majjārakkhimaṇḍalavaṇṇo”tipi vadanti. Saṅkhoti sāmuddikasaṅkho. Silāti muggavaṇṇā",
  "tika-vin08t7:6_2": "atisiniddhā kāḷasilā. Maṇivohāraṁ agatā rattasetādivaṇṇā sumaṭṭhāpi silā anāmāsā",
  "tika-vin08t7:6_3": "evāti vadanti. Sāratthadīpaniyaṁ pana “saṅkhoti sāmuddikasaṅkho. Silāti kāḷasilāpaṇḍusilāsetasilādibhedā",
  "tika-vin08t7:6_4": "sabbāpi silā”ti vuttaṁ. Pavāḷaṁ samuddato jātanātirattamaṇi. Rajatanti kahāpaṇamāsādibhedaṁ",
  "tika-vin08t7:6_5": "jatumāsādiṁ upādāya sabbaṁ vuttāvasesarūpiyaṁ gahitaṁ. Jātarūpanti suvaṇṇaṁ. Lohitaṅkoti",
  "tika-vin08t7:6_6": "rattamaṇi. Masāragallanti kabaravaṇṇo maṇi. “Marakata”ntipi vadanti.",
  "tika-vin08t7:7_0": "Bhaṇḍamūlatthāyāti pattacīvarādimūlatthāya. Kuṭṭharogassāti nidassanamattaṁ. Tāya",
  "tika-vin08t7:7_1": "vūpasametabbassa yassa kassaci rogassa atthāya vaṭṭatiyeva. “Bhesajjatthañca aviddhāyeva",
  "tika-vin08t7:7_2": "muttā vaṭṭatī”ti tīsupi gaṇṭhipadesu vuttā. Bhesajjatthāya pisitvā yojitānaṁ muttānaṁ",
  "tika-vin08t7:7_3": "ratanabhāvavijahanato gahaṇakkhaṇepi ratanākārena apekkhābhāvā “bhesajjatthāya pana",
  "tika-vin08t7:7_4": "vaṭṭatī”ti vuttaṁ. Yāva pana tā muttā ratanarūpena tiṭṭhanti, tāva āmasituṁ na vaṭṭanti.",
  "tika-vin08t7:7_5": "Evaṁ aññampi ratanapāsāṇaṁ pisitvā bhesajje yojanatthāya gahetuṁ vaṭṭati eva. Jātarūparajataṁ",
  "tika-vin08t7:7_6": "pana missetvā yojanabhesajjatthāyapi sampaṭicchituṁ na vaṭṭati. Gahaṭṭhehi yojetvā",
  "tika-vin08t7:7_7": "dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṁ bhesajjampi",
  "tika-vin08t7:7_8": "na vaṭṭati. Taṁ abbohārikattagatañce vaṭṭati. “Jātiphalikaṁ upādāyā”ti vuttattā sūriyakantacandakantādikaṁ",
  "tika-vin08t7:7_9": "jātipāsāṇaṁ maṇimhi eva saṅgahitanti daṭṭhabbaṁ. Ākaramuttoti ākarato muttamatto.",
  "tika-vin08t7:7_10": "Bhaṇḍamūlatthaṁsampaṭicchituṁ vaṭṭatīti imināva āmasitumpi vaṭṭatīti dasseti. Pacitvā",
  "tika-vin08t7:7_11": "katoti kācakārehi pacitvā kato.",
  "tika-vin08t7:8_0": "Dhamanasaṅkho ca dhotaviddho ca ratanamisso cāti yojetabbaṁ. Viddhotiādibhāvena katachiddo.",
  "tika-vin08t7:8_1": "Ratanamissoti kañcanalatādivicitto muttādiratanakhacito ca. Etena dhamanasaṅkhato",
  "tika-vin08t7:8_2": "añño ratanasammisso anāmāsoti dasseti. Silāyampi eseva nayo. Pānīyasaṅkhoti iminā",
  "tika-vin08t7:8_3": "thālakādiākārena katasaṅkhamayabhājanāni bhikkhūnaṁ sampaṭicchituṁ vaṭṭantīti siddhaṁ.",
  "tika-vin08t7:8_4": "Sesanti ratanamissaṁ ṭhapetvā avasesaṁ. Muggavaṇṇaṁyeva ratanasammissaṁ karonti,",
  "tika-vin08t7:8_5": "na aññanti āha “muggavaṇṇāvā”ti, muggavaṇṇā ratanasammissāva na vaṭṭatīti vuttaṁ",
  "tika-vin08t7:8_6": "hoti. Sesāti ratanasammissaṁ ṭhapetvā avasesā silā.",
  "tika-vin08t7:9_0": "Bījato paṭṭhāyāti dhātupāsāṇato paṭṭhāya. Suvaṇṇacetiyanti dhātukaraṇḍakaṁ. Paṭikkhipīti",
  "tika-vin08t7:9_1": "“dhātuṭṭhapanatthāya gaṇhathā”ti avatvā “tumhākaṁ gaṇhathā”ti pesitattā paṭikkhipi.",
  "tika-vin08t7:9_2": "Vimativinodaniyaṁ pana “paṭikkhipīti suvaṇṇamayassa dhātukaraṇḍakassa buddhādirūpassa",
  "tika-vin08t7:9_3": "ca attano santakakaraṇe nissaggiyattā vutta”nti vuttaṁ. Suvaṇṇabubbuḷakanti suvaṇṇatārakaṁ.",
  "tika-vin08t7:9_4": "“Rūpiyachaḍḍakaṭṭhāne”ti vuttattā rūpiyachaḍḍakassa jātarūparajataṁ āmasitvā chaḍḍetuṁ",
  "tika-vin08t7:9_5": "vaṭṭatīti vuttaṁ. Keḷāpayitunti āmasitvā ito cito ca sañcāretuṁ. Vuttanti mahāaṭṭhakathāyaṁ",
  "tika-vin08t7:9_6": "vuttaṁ. Kacavarameva harituṁ vaṭṭatīti gopakā vā hontu aññe vā, hatthenapi puñchitvā",
  "tika-vin08t7:9_7": "kacavaraṁ apanetuṁ vaṭṭati, “malampi pamajjituṁ vaṭṭatiyevā”ti sāratthadīpaniyaṁ",
  "tika-vin08t7:9_8": "vuttaṁ. Vimativinodaniyaṁ pana “kacavarameva harituṁ vaṭṭatīti gopakā vā hontu aññe",
  "tika-vin08t7:9_9": "vā, hatthenapi puñchitvā kacavaraṁ apanetuṁ vaṭṭati, malampi majjituṁ vaṭṭati evāti",
  "tika-vin08t7:9_10": "vadanti, taṁ aṭṭhakathāya na sameti keḷāyanasadisattā”ti vuttaṁ. Kathaṁ na sameti?",
  "tika-vin08t7:9_11": "Mahāaṭṭhakathāyaṁ cetiyagharagopakā rūpiyachaḍḍakaṭṭhāne ṭhitāti tesaṁyeva keḷāyanaṁ",
  "tika-vin08t7:9_12": "anuññātaṁ, na aññesaṁ, tasmā “gopakā vā hontu aññe vā”ti vacanaṁ mahāaṭṭhakathāya na sameti.",
  "tika-vin08t7:10_0": "Kurundiyaṁ pana tampi paṭikkhittaṁ, suvaṇṇacetiye kacavarameva harituṁ vaṭṭatīti",
  "tika-vin08t7:10_1": "ettakameva anuññātaṁ, tasmā sāvadhāraṇaṁ katvā vuttattā “hatthenapi puñchitvā”ti",
  "tika-vin08t7:10_2": "ca “malampi pamajjituṁ vaṭṭati evā”ti ca vacanaṁ kurundaṭṭhakathāya na sameti, tasmā",
  "tika-vin08t7:10_3": "vicāretabbametanti. Ārakūṭalohanti suvaṇṇavaṇṇo kittimalohaviseso. Tividhañhi kittimalohaṁ",
  "tika-vin08t7:10_4": "– kaṁsalohaṁ vaṭṭalohaṁ ārakūṭalohanti. Tattha tiputambe missetvā kataṁ kaṁsalohaṁ",
  "tika-vin08t7:10_5": "nāma, sīsatambe missetvā kataṁ vaṭṭalohaṁ, rasatutthehi rañjitaṁ tambaṁ ārakūṭalohaṁ",
  "tika-vin08t7:10_6": "nāma. “Pakatirasatambe missetvā kataṁ ārakūṭa”nti ca sāratthadīpaniyaṁ vuttaṁ. Taṁ",
  "tika-vin08t7:10_7": "pana “jātarūpagatika”nti vuttattā uggaṇhato nissaggiyampi hotīti keci vadanti, rūpiyesu",
  "tika-vin08t7:10_8": "pana agaṇitattā nissaggiyaṁ na hoti, āmasane sampaṭicchane ca dukkaṭamevāti veditabbaṁ.",
  "tika-vin08t7:10_9": "Sabbopi kappiyoti yathāvuttasuvaṇṇādimayānaṁ senāsanaparikkhārānaṁ āmasanagopanādivasena",
  "tika-vin08t7:10_10": "paribhogo sabbathā kappiyoti adhippāyo. Tenāha “tasmā”tiādi. “Bhikkhūnaṁ dhammavinayavaṇṇanaṭṭhāne”ti",
  "tika-vin08t7:10_11": "vuttattā saṅghikameva suvaṇṇādimayaṁ senāsanaṁ senāsanaparikkhārā ca vaṭṭanti, na",
  "tika-vin08t7:10_12": "puggalikānīti gahetabbaṁ. Paṭijaggituṁ vaṭṭantīti senāsanapaṭibandhato vuttaṁ.",
  "tika-vin08t7:11_0": "43.Sāmikānaṁ pesetabbanti sāmikānaṁ sāsanaṁ pesetabbaṁ. Bhinditvāti paṭhamameva anāmasitvā",
  "tika-vin08t7:11_1": "pāsāṇādinā kiñcimattaṁ bhedaṁ katvā pacchā kappiyabhaṇḍatthāya adhiṭṭhahitvā hatthena",
  "tika-vin08t7:11_2": "gahetuṁ vaṭṭati. Tenāha “kappiyabhaṇḍaṁ karissāmīti sampaṭicchituṁ vaṭṭatī”ti. Etthāpi",
  "tika-vin08t7:11_3": "tañca viyojetvā āmasitabbaṁ. Phalakajālikādīnīti ettha saraparittāṇāya hatthena gahetabbaṁ.",
  "tika-vin08t7:11_4": "Kiṭikāphalakaṁ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṁ",
  "tika-vin08t7:11_5": "jālikaṁ nāma. Ādi-saddena kavacādikaṁ saṅgaṇhāti. Anāmāsānīti macchajālādiparūparodhaṁ",
  "tika-vin08t7:11_6": "sandhāya vuttaṁ, na saraparittāṇaṁ tassa āvudhabhaṇḍattābhāvā. Tena vakkhati “parūparodhanivāraṇañhī”tiādi.",
  "tika-vin08t7:11_7": "Āsanassāti cetiyassasamantā kataparibhaṇḍassa. Bandhissāmīti kākādīnaṁ adūsanatthāya bandhissāmi.",
  "tika-vin08t7:12_0": "“Bherisaṅghāṭoti saṅghaṭitacammabherī. Vīṇāsaṅghāṭoti saṅghaṭitacammavīṇā”ti sāratthadīpaniyaṁ",
  "tika-vin08t7:12_1": "vuttaṁ. “Cammavinaddhā vīṇābheriādīnī”ti mahāaṭṭhakathāyaṁ vuttavacanato visesābhāvā",
  "tika-vin08t7:12_2": "“kurundiyaṁ panā”tiādinā tato visesassa vattumāraddhattā ca bheriādīnaṁ vinaddhopakaraṇasamūho",
  "tika-vin08t7:12_3": "bherivīṇāsaṅghāṭoti veditabbo “saṅghaṭitabboti saṅghāṭo”ti katvā. Tucchapokkharanti",
  "tika-vin08t7:12_4": "avinaddhacammabherivīṇānaṁ pokkharaṁ. Āropitacammanti pubbe āropitaṁ hutvā pacchā",
  "tika-vin08t7:12_5": "tato apanetvā visuṁ ṭhapitamukhacammamattaṁ, na sesopakaraṇasahitaṁ, taṁ pana saṅghātoti",
  "tika-vin08t7:12_6": "ayaṁ viseso. Onahitunti bheripokkharādīni cammaṁ āropetvā cammavaddhiādīhi sabbehi",
  "tika-vin08t7:12_7": "upakaraṇehi vinandhituṁ. Onahāpetunti tatheva aññehi vinandhāpetuṁ.",
  "tika-vin08t7:13": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t7:14": "Anāmāsavinicchayakathālaṅkāro nāma",
  "tika-vin08t7:15": "Sattamo paricchedo."
}