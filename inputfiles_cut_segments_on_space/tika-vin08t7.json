{
  "tika-vin08t7:0": "7. Anāmāsavinicchayakathā",
  "tika-vin08t7:1_0": "40. Evaṁ macchamaṁsavinicchayaṁ kathetvā idāni anāmāsavinicchayaṁ kathetuṁ ‘‘anāmāsa’’ntiādimāha.",
  "tika-vin08t7:1_1": "Tattha āmasiyateti āmāsaṁ, na āmāsaṁ anāmāsaṁ, aparāmasitabbanti attho. Pāripanthikāti",
  "tika-vin08t7:1_2": "vikuppanikā, antarāyikāti vuttaṁ hoti. Nadīsotena vuyhamānaṁ mātaranti etaṁ ukkaṭṭhaparicchedadassanatthaṁ",
  "tika-vin08t7:1_3": "vuttaṁ. Aññāsu pana itthīsu kāruññādhippāyena mātari vuttanayena paṭipajjantassa",
  "tika-vin08t7:1_4": "nevatthi dosoti vadanti. ‘‘Mātara’’nti vuttattā aññāsu na vaṭṭatīti vadantāpi atthi.",
  "tika-vin08t7:1_5": "Ettha gaṇhāhīti na vattabbāti gehassitapemena kāyappaṭibaddhena phusane dukkaṭaṁ",
  "tika-vin08t7:1_6": "sandhāya vuttaṁ. Kāruññena pana vatthādiṁ gahetuṁ asakkontiṁ ‘‘gaṇhāhī’’ti vadantassapi",
  "tika-vin08t7:1_7": "avasabhāvappattito udake nimujjantiṁ kāruññena sahasā anāmāsanti acintetvā kesādīsu",
  "tika-vin08t7:1_8": "gahetvā mokkhādhippāyena ākaḍḍhatopi anāpattiyeva. Na hi mīyamānaṁ mātaraṁ upekkhituṁ",
  "tika-vin08t7:1_9": "vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti",
  "tika-vin08t7:1_10": "dassanatthaṁ ‘‘mātara’’nti vuttaṁ. Tassa kātabbaṁ pana aññāsampi itthīnaṁ karontassapi",
  "tika-vin08t7:1_11": "anāpattiyeva anāmāsatte visesābhāvā.",
  "tika-vin08t7:2_0": "Tiṇaṇḍupakanti hiriverādimūlehi kesālaṅkāratthāya katacumbaṭakaṁ. Tālapaṇṇamuddikanti",
  "tika-vin08t7:2_1": "tālapaṇṇehi kataṁ aṅgulimuddikaṁ. Tena tālapaṇṇādimayaṁ kaṭisuttakaṇṇapiḷandhanādi",
  "tika-vin08t7:2_2": "sabbaṁ na vaṭṭatīti siddhaṁ. Parivattetvāti attano nivāsanapārupanabhāvato apanetvā,",
  "tika-vin08t7:2_3": "cīvaratthāya pariṇāmetvāti vuttaṁ hoti. Cīvaratthāya pādamūle ṭhapetīti idaṁ nidassanamattaṁ.",
  "tika-vin08t7:2_4": "Paccattharaṇavitānādiatthampi vaṭṭatiyeva, pūjādiatthaṁ tāvakālikampi āmasituṁ vaṭṭati.",
  "tika-vin08t7:2_5": "Sīsapasādhanadantasūcīti idaṁ sīsālaṅkāratthāya paṭapilotikāhi katasīsapasādhanakañceva",
  "tika-vin08t7:2_6": "dantasūciādi cāti dve tayo. Sīsapasādhanaṁ sipāṭikopakaraṇatthāya ceva dantasūciṁ",
  "tika-vin08t7:2_7": "sūciupakaraṇatthāya ca gahetabbanti yathākkamaṁ atthaṁ dasseti. Kesakalāpaṁ bandhitvā",
  "tika-vin08t7:2_8": "tattha tiriyaṁ pavesanatthāya katā sūci eva sīsapasādhanakadantasūcīti ekameva katvā",
  "tika-vin08t7:2_9": "sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikasūciupakaraṇaṁ,",
  "tika-vin08t7:2_10": "evaṁ vā yojanā kātabbā.",
  "tika-vin08t7:3_0": "Potthakarūpanti sudhādīhi kataṁ pārājikavatthubhūtānaṁ tiracchānagatitthīnaṁ saṇṭhānena",
  "tika-vin08t7:3_1": "katampi anāmāsameva . Itthirūpāni dassetvā kataṁ vatthubhittiādiñca itthirūpaṁ anāmasitvā",
  "tika-vin08t7:3_2": "vaḷañjetuṁ vaṭṭati. Evarūpe hi anāmāse kāyasaṁsaggarāge asati kāyappaṭibaddhena āmasato",
  "tika-vin08t7:3_3": "doso natthi. Bhinditvāti ettha hatthena aggahetvāva kenaci daṇḍādinā bhinditabbaṁ.",
  "tika-vin08t7:3_4": "Ettha ca anāmāsampi daṇḍapāsāṇādīhi bhedanassa aṭṭhakathāyaṁ vuttattā, pāḷiyampi",
  "tika-vin08t7:3_5": "āpadāsu mokkhādhippāyassa āmasanepi anāpattiyā vuttattā ca sappiniādivāḷamigīhi gahitapāṇakānaṁ",
  "tika-vin08t7:3_6": "mocanatthāya taṁ taṁ sappiniādivatthuṁ daṇḍādīhi paṭikkhipitvā gahetuṁ, mātuādiṁ",
  "tika-vin08t7:3_7": "udake mīyamānaṁ vatthādīhi gahetuṁ, asakkontiṁ kesādīsu gahetvā kāruññena ukkhipituñca",
  "tika-vin08t7:3_8": "vaṭṭatīti ayamattho gahetabbova. ‘‘Aṭṭhakathāyaṁ ‘na tveva āmasitabbā’ti idaṁ pana",
  "tika-vin08t7:3_9": "vacanaṁ amīyamānaṁ vatthuṁ sandhāya vuttanti ayaṁ amhākaṁ khantī’’ti vimativinodaniyaṁ",
  "tika-vin08t7:3_10": "(vi. vi. ṭī. 1.281) vuttaṁ.",
  "tika-vin08t7:4_0": "41.Maggaṁ adhiṭṭhāyāti ‘‘maggo aya’’nti maggasaññaṁ uppādetvāti attho. Paññapetvā",
  "tika-vin08t7:4_1": "dentīti idaṁ sāmīcivasena vuttaṁ, tehi pana ‘‘āsanaṁ paññapetvāva nisīdathā’’ti vutte",
  "tika-vin08t7:4_2": "sayameva paññapetvā nisīdituṁ vaṭṭati. Tattha jātakānīti acchinditvā bhūtagāmabhāveneva",
  "tika-vin08t7:4_3": "ṭhitāni. ‘‘Kīḷantenā’’ti vuttattā sati paccaye āmasantassa anāpatti, idañca gihisantakaṁ",
  "tika-vin08t7:4_4": "sandhāya vuttaṁ, bhikkhusantakaṁ pana paribhogārahaṁ sabbathā āmasituṁ na vaṭṭati",
  "tika-vin08t7:4_5": "durūpaciṇṇattā. Tālapanasādīnīti cettha ādi-saddena nāḷikeralabujatipusaalābukumbhaṇḍapussaphalaeḷālukaphalānaṁ",
  "tika-vin08t7:4_6": "saṅgaho daṭṭhabbo. ‘‘Yathāvuttaphalānaṁyeva cettha kīḷādhippāyena āmasanaṁ na vaṭṭatī’’ti",
  "tika-vin08t7:4_7": "vuttattā pāsāṇasakkharādīni kīḷādhippāyenapi āmasituṁ vaṭṭati. Anupasampannānaṁ dassāmīti",
  "tika-vin08t7:4_8": "idaṁ apaṭiggahetvā gahaṇaṁ sandhāya vuttaṁ. Attanopi atthāya paṭiggahetvā gahaṇe",
  "tika-vin08t7:4_9": "doso natthi anāmāsattābhāvā.",
  "tika-vin08t7:5_0": "42.Muttāti (ma. ni. ṭī. 1.2 pathavīvāravaṇṇanā; sārattha. ṭī. 2.281) hatthikumbhajātikā",
  "tika-vin08t7:5_1": "aṭṭhavidhā muttā. Tathā hi hatthikumbhaṁ, varāhadāṭhaṁ, bhujagasīsaṁ, valāhakaṁ,",
  "tika-vin08t7:5_2": "veḷu, macchasiro, saṅkho, sippīti aṭṭha muttāyoniyo. Tattha hatthikumbhajā pītavaṇṇā",
  "tika-vin08t7:5_3": "pabhāhīnā. Varāhadāṭhā varāhadāṭhāvaṇṇāva. Bhujagasīsajā nīlādivaṇṇā suvisuddhā vaṭṭalā",
  "tika-vin08t7:5_4": "ca. Valāhakajā bhāsurā dubbibhāgā rattibhāge andhakāraṁ vidhamentiyo tiṭṭhanti, devūpabhogā",
  "tika-vin08t7:5_5": "eva ca honti. Veḷujā karakaphalasamānavaṇṇā na bhāsurā, te ca veḷū amanussagocareyeva",
  "tika-vin08t7:5_6": "padese jāyanti . Macchasirajā pāṭhīnapiṭṭhisamānavaṇṇā vaṭṭalā laghavo ca tejavantā",
  "tika-vin08t7:5_7": "honti pabhāvihīnā ca, te ca macchā samuddamajjheyeva jāyanti. Saṅkhajā saṅkhaudaracchavivaṇṇā",
  "tika-vin08t7:5_8": "kolaphalappamāṇāpi honti pabhāvihīnāva. Sippijā pabhāvisesayuttā honti nānāsaṇṭhānā.",
  "tika-vin08t7:5_9": "Evaṁ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujagajāpi",
  "tika-vin08t7:5_10": "kāci sāmuddikā honti, itarā asāmuddikā. Yasmā bahulaṁ sāmuddikāva muttā loke dissanti,",
  "tika-vin08t7:5_11": "tatthāpi sippijāva, itarā kadāci kāci, tasmā sammohavinodaniyaṁ (vibha. aṭṭha. 173)",
  "tika-vin08t7:5_12": "‘‘muttāti sāmuddikā muttā’’ti vuttaṁ.",
  "tika-vin08t7:6_0": "Maṇīti veḷuriyādito añño jotirasādibhedo sabbo maṇi. Veḷuriyoti allaveḷuvaṇṇo maṇi,",
  "tika-vin08t7:6_1": "‘‘majjārakkhimaṇḍalavaṇṇo’’tipi vadanti. Saṅkhoti sāmuddikasaṅkho. Silāti muggavaṇṇā",
  "tika-vin08t7:6_2": "atisiniddhā kāḷasilā. Maṇivohāraṁ agatā rattasetādivaṇṇā sumaṭṭhāpi silā anāmāsā",
  "tika-vin08t7:6_3": "evāti vadanti. Sāratthadīpaniyaṁ (sārattha. ṭī. 2.281) pana ‘‘saṅkhoti sāmuddikasaṅkho.",
  "tika-vin08t7:6_4": "Silāti kāḷasilāpaṇḍusilāsetasilādibhedā sabbāpi silā’’ti vuttaṁ. Pavāḷaṁ samuddato",
  "tika-vin08t7:6_5": "jātanātirattamaṇi. Rajatanti kahāpaṇamāsādibhedaṁ jatumāsādiṁ upādāya sabbaṁ vuttāvasesarūpiyaṁ",
  "tika-vin08t7:6_6": "gahitaṁ. Jātarūpanti suvaṇṇaṁ. Lohitaṅkoti rattamaṇi. Masāragallanti kabaravaṇṇo",
  "tika-vin08t7:6_7": "maṇi. ‘‘Marakata’’ntipi vadanti.",
  "tika-vin08t7:7_0": "Bhaṇḍamūlatthāyāti pattacīvarādimūlatthāya. Kuṭṭharogassāti nidassanamattaṁ. Tāya",
  "tika-vin08t7:7_1": "vūpasametabbassa yassa kassaci rogassa atthāya vaṭṭatiyeva. ‘‘Bhesajjatthañca aviddhāyeva",
  "tika-vin08t7:7_2": "muttā vaṭṭatī’’ti tīsupi gaṇṭhipadesu vuttā. Bhesajjatthāya pisitvā yojitānaṁ muttānaṁ",
  "tika-vin08t7:7_3": "ratanabhāvavijahanato gahaṇakkhaṇepi ratanākārena apekkhābhāvā ‘‘bhesajjatthāya pana",
  "tika-vin08t7:7_4": "vaṭṭatī’’ti vuttaṁ. Yāva pana tā muttā ratanarūpena tiṭṭhanti, tāva āmasituṁ na vaṭṭanti.",
  "tika-vin08t7:7_5": "Evaṁ aññampi ratanapāsāṇaṁ pisitvā bhesajje yojanatthāya gahetuṁ vaṭṭati eva. Jātarūparajataṁ",
  "tika-vin08t7:7_6": "pana missetvā yojanabhesajjatthāyapi sampaṭicchituṁ na vaṭṭati. Gahaṭṭhehi yojetvā",
  "tika-vin08t7:7_7": "dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṁ bhesajjampi",
  "tika-vin08t7:7_8": "na vaṭṭati. Taṁ abbohārikattagatañce vaṭṭati. ‘‘Jātiphalikaṁ upādāyā’’ti vuttattā",
  "tika-vin08t7:7_9": "sūriyakantacandakantādikaṁ jātipāsāṇaṁ maṇimhi eva saṅgahitanti daṭṭhabbaṁ. Ākaramuttoti",
  "tika-vin08t7:7_10": "ākarato muttamatto. Bhaṇḍamūlatthaṁsampaṭicchituṁ vaṭṭatīti imināva āmasitumpi vaṭṭatīti",
  "tika-vin08t7:7_11": "dasseti. Pacitvā katoti kācakārehi pacitvā kato.",
  "tika-vin08t7:8_0": "Dhamanasaṅkho ca dhotaviddho ca ratanamisso cāti yojetabbaṁ. Viddhotiādibhāvena katachiddo.",
  "tika-vin08t7:8_1": "Ratanamissoti kañcanalatādivicitto muttādiratanakhacito ca. Etena dhamanasaṅkhato",
  "tika-vin08t7:8_2": "añño ratanasammisso anāmāsoti dasseti. Silāyampi eseva nayo. Pānīyasaṅkhoti iminā",
  "tika-vin08t7:8_3": "thālakādiākārena katasaṅkhamayabhājanāni bhikkhūnaṁ sampaṭicchituṁ vaṭṭantīti siddhaṁ.",
  "tika-vin08t7:8_4": "Sesanti ratanamissaṁ ṭhapetvā avasesaṁ. Muggavaṇṇaṁyeva ratanasammissaṁ karonti,",
  "tika-vin08t7:8_5": "na aññanti āha ‘‘muggavaṇṇāvā’’ti, muggavaṇṇā ratanasammissāva na vaṭṭatīti vuttaṁ",
  "tika-vin08t7:8_6": "hoti. Sesāti ratanasammissaṁ ṭhapetvā avasesā silā.",
  "tika-vin08t7:9_0": "Bījato paṭṭhāyāti dhātupāsāṇato paṭṭhāya. Suvaṇṇacetiyanti dhātukaraṇḍakaṁ. Paṭikkhipīti",
  "tika-vin08t7:9_1": "‘‘dhātuṭṭhapanatthāya gaṇhathā’’ti avatvā ‘‘tumhākaṁ gaṇhathā’’ti pesitattā paṭikkhipi.",
  "tika-vin08t7:9_2": "Vimativinodaniyaṁ (vi. vi. ṭī. 1.281) pana ‘‘paṭikkhipīti suvaṇṇamayassa dhātukaraṇḍakassa",
  "tika-vin08t7:9_3": "buddhādirūpassa ca attano santakakaraṇe nissaggiyattā vutta’’nti vuttaṁ. Suvaṇṇabubbuḷakanti",
  "tika-vin08t7:9_4": "suvaṇṇatārakaṁ. ‘‘Rūpiyachaḍḍakaṭṭhāne’’ti vuttattā rūpiyachaḍḍakassa jātarūparajataṁ",
  "tika-vin08t7:9_5": "āmasitvā chaḍḍetuṁ vaṭṭatīti vuttaṁ. Keḷāpayitunti āmasitvā ito cito ca sañcāretuṁ.",
  "tika-vin08t7:9_6": "Vuttanti mahāaṭṭhakathāyaṁ vuttaṁ. Kacavarameva harituṁ vaṭṭatīti gopakā vā hontu",
  "tika-vin08t7:9_7": "aññe vā, hatthenapi puñchitvā kacavaraṁ apanetuṁ vaṭṭati, ‘‘malampi pamajjituṁ vaṭṭatiyevā’’ti",
  "tika-vin08t7:9_8": "sāratthadīpaniyaṁ (sārattha. ṭī. 2.281) vuttaṁ. Vimativinodaniyaṁ (vi. vi. ṭī. 1.281)",
  "tika-vin08t7:9_9": "pana ‘‘kacavarameva harituṁ vaṭṭatīti gopakā vā hontu aññe vā, hatthenapi puñchitvā",
  "tika-vin08t7:9_10": "kacavaraṁ apanetuṁ vaṭṭati, malampi majjituṁ vaṭṭati evāti vadanti, taṁ aṭṭhakathāya",
  "tika-vin08t7:9_11": "na sameti keḷāyanasadisattā’’ti vuttaṁ. Kathaṁ na sameti? Mahāaṭṭhakathāyaṁ cetiyagharagopakā",
  "tika-vin08t7:9_12": "rūpiyachaḍḍakaṭṭhāne ṭhitāti tesaṁyeva keḷāyanaṁ anuññātaṁ, na aññesaṁ, tasmā ‘‘gopakā",
  "tika-vin08t7:9_13": "vā hontu aññe vā’’ti vacanaṁ mahāaṭṭhakathāya na sameti.",
  "tika-vin08t7:10_0": "Kurundiyaṁ pana tampi paṭikkhittaṁ, suvaṇṇacetiye kacavarameva harituṁ vaṭṭatīti",
  "tika-vin08t7:10_1": "ettakameva anuññātaṁ, tasmā sāvadhāraṇaṁ katvā vuttattā ‘‘hatthenapi puñchitvā’’ti",
  "tika-vin08t7:10_2": "ca ‘‘malampi pamajjituṁ vaṭṭati evā’’ti ca vacanaṁ kurundaṭṭhakathāya na sameti,",
  "tika-vin08t7:10_3": "tasmā vicāretabbametanti. Ārakūṭalohanti suvaṇṇavaṇṇo kittimalohaviseso. Tividhañhi",
  "tika-vin08t7:10_4": "kittimalohaṁ – kaṁsalohaṁ vaṭṭalohaṁ ārakūṭalohanti. Tattha tiputambe missetvā kataṁ",
  "tika-vin08t7:10_5": "kaṁsalohaṁ nāma, sīsatambe missetvā kataṁ vaṭṭalohaṁ, rasatutthehi rañjitaṁ tambaṁ",
  "tika-vin08t7:10_6": "ārakūṭalohaṁ nāma. ‘‘Pakatirasatambe missetvā kataṁ ārakūṭa’’nti ca sāratthadīpaniyaṁ",
  "tika-vin08t7:10_7": "(sārattha. ṭī. 2.281) vuttaṁ. Taṁ pana ‘‘jātarūpagatika’’nti vuttattā uggaṇhato nissaggiyampi",
  "tika-vin08t7:10_8": "hotīti keci vadanti, rūpiyesu pana agaṇitattā nissaggiyaṁ na hoti, āmasane sampaṭicchane",
  "tika-vin08t7:10_9": "ca dukkaṭamevāti veditabbaṁ. Sabbopi kappiyoti yathāvuttasuvaṇṇādimayānaṁ senāsanaparikkhārānaṁ",
  "tika-vin08t7:10_10": "āmasanagopanādivasena paribhogo sabbathā kappiyoti adhippāyo. Tenāha ‘‘tasmā’’tiādi.",
  "tika-vin08t7:10_11": "‘‘Bhikkhūnaṁ dhammavinayavaṇṇanaṭṭhāne’’ti vuttattā saṅghikameva suvaṇṇādimayaṁ senāsanaṁ",
  "tika-vin08t7:10_12": "senāsanaparikkhārā ca vaṭṭanti, na puggalikānīti gahetabbaṁ. Paṭijaggituṁ vaṭṭantīti",
  "tika-vin08t7:10_13": "senāsanapaṭibandhato vuttaṁ.",
  "tika-vin08t7:11_0": "43.Sāmikānaṁ pesetabbanti sāmikānaṁ sāsanaṁ pesetabbaṁ. Bhinditvāti paṭhamameva anāmasitvā",
  "tika-vin08t7:11_1": "pāsāṇādinā kiñcimattaṁ bhedaṁ katvā pacchā kappiyabhaṇḍatthāya adhiṭṭhahitvā hatthena",
  "tika-vin08t7:11_2": "gahetuṁ vaṭṭati. Tenāha ‘‘kappiyabhaṇḍaṁ karissāmīti sampaṭicchituṁ vaṭṭatī’’ti.",
  "tika-vin08t7:11_3": "Etthāpi tañca viyojetvā āmasitabbaṁ. Phalakajālikādīnīti ettha saraparittāṇāya hatthena",
  "tika-vin08t7:11_4": "gahetabbaṁ. Kiṭikāphalakaṁ akkhirakkhaṇatthāya ayalohādīhi jālākārena katvā sīsādīsu",
  "tika-vin08t7:11_5": "paṭimuñcitabbaṁ jālikaṁ nāma. Ādi-saddena kavacādikaṁ saṅgaṇhāti. Anāmāsānīti macchajālādiparūparodhaṁ",
  "tika-vin08t7:11_6": "sandhāya vuttaṁ, na saraparittāṇaṁ tassa āvudhabhaṇḍattābhāvā. Tena vakkhati ‘‘parūparodhanivāraṇañhī’’tiādi",
  "tika-vin08t7:11_7": "(vi. saṅga. aṭṭha. 43). Āsanassāti cetiyassasamantā kataparibhaṇḍassa. Bandhissāmīti",
  "tika-vin08t7:11_8": "kākādīnaṁ adūsanatthāya bandhissāmi.",
  "tika-vin08t7:12_0": "‘‘Bherisaṅghāṭoti saṅghaṭitacammabherī. Vīṇāsaṅghāṭoti saṅghaṭitacammavīṇā’’ti sāratthadīpaniyaṁ",
  "tika-vin08t7:12_1": "(sārattha. ṭī. 2.281) vuttaṁ. ‘‘Cammavinaddhā vīṇābheriādīnī’’ti mahāaṭṭhakathāyaṁ",
  "tika-vin08t7:12_2": "vuttavacanato visesābhāvā ‘‘kurundiyaṁ panā’’tiādinā tato visesassa vattumāraddhattā",
  "tika-vin08t7:12_3": "ca bheriādīnaṁ vinaddhopakaraṇasamūho bherivīṇāsaṅghāṭoti veditabbo ‘‘saṅghaṭitabboti",
  "tika-vin08t7:12_4": "saṅghāṭo’’ti katvā. Tucchapokkharanti avinaddhacammabherivīṇānaṁ pokkharaṁ. Āropitacammanti",
  "tika-vin08t7:12_5": "pubbe āropitaṁ hutvā pacchā tato apanetvā visuṁ ṭhapitamukhacammamattaṁ, na sesopakaraṇasahitaṁ,",
  "tika-vin08t7:12_6": "taṁ pana saṅghātoti ayaṁ viseso. Onahitunti bheripokkharādīni cammaṁ āropetvā cammavaddhiādīhi",
  "tika-vin08t7:12_7": "sabbehi upakaraṇehi vinandhituṁ. Onahāpetunti tatheva aññehi vinandhāpetuṁ.",
  "tika-vin08t7:13": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t7:14": "Anāmāsavinicchayakathālaṅkāro nāma",
  "tika-vin08t7:15": "Sattamo paricchedo."
}