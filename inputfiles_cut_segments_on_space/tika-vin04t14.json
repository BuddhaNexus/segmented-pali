{
  "tika-vin04t14:0": "Nissaggiyakaṇḍo",
  "tika-vin04t14:1": "1. Pattasannicayasikkhāpadavaṇṇanā",
  "tika-vin04t14:2": "Nissaggiyesu ādivaggassa tāva paṭhame pattasannicayaṁ kareyyāti pattasannidhiṁ kareyya, ekāhaṁ anadhiṭṭhahitvā vā avikappetvā vā adhiṭṭhānupagaṁ pattaṁ ṭhapeyyāti attho.",
  "tika-vin04t14:3_0": "Sāvatthiyaṁ chabbaggiyā bhikkhuniyo ārabbha pattasannicayavatthusmiṁ paññattaṁ, sesakathāmaggo",
  "tika-vin04t14:3_1": "bhikkhupātimokkhavaṇṇanāyaṁ vuttanayeneva veditabbo, tatra hi dasāhātikkame āpatti,",
  "tika-vin04t14:3_2": "idha ekāhātikkameti ettakameva tassa ca imassa ca nānākaraṇaṁ, sesaṁ tādisamevāti.",
  "tika-vin04t14:4": "Pattasannicayasikkhāpadavaṇṇanā niṭṭhitā.",
  "tika-vin04t14:5": "2. Akālacīvarasikkhāpadavaṇṇanā",
  "tika-vin04t14:6_0": "Dutiye akālacīvaranti atthate kathine kathinamāsehi, anatthate cīvaramāsato aññasmiṁ",
  "tika-vin04t14:6_1": "kāle uppannaṁ, yaṁ vā pana kālepi ādissa dinnaṁ. Ādissa dinnaṁ nāma ‘‘sampattā bhājentū’’ti",
  "tika-vin04t14:6_2": "vatvā vā, ‘‘idaṁ gaṇassa, idaṁ tumhākaṁ dammī’’ti vatvā vā, dātukāmatāya pādamūle",
  "tika-vin04t14:6_3": "ṭhapetvā vā dinnaṁ. Iccetaṁ akālacīvaraṁ ‘‘kālacīvara’’nti adhiṭṭhahitvā bhājāpentiyā",
  "tika-vin04t14:6_4": "payoge dukkaṭaṁ, yaṁ attanā laddhaṁ, taṁ nissaggiyaṁ hoti. Nissaṭṭhaṁ paṭilabhitvāpi",
  "tika-vin04t14:6_5": "yathādāneyeva upanetabbaṁ, aññasmimpi evarūpe sikkhāpade eseva nayo.",
  "tika-vin04t14:7_0": "Sāvatthiyaṁ thullanandaṁ ārabbha akālacīvaraṁ ‘‘kālacīvara’’nti adhiṭṭhahitvā bhājanavatthusmiṁ",
  "tika-vin04t14:7_1": "paññattaṁ, akālacīvare vematikāya, kālacīvare akālacīvarasaññāya ceva vematikāya",
  "tika-vin04t14:7_2": "ca dukkaṭaṁ. Ubhosu kālacīvarasaññāya, ummattikādīnañca anāpatti. Akālacīvaratā,",
  "tika-vin04t14:7_3": "tathāsaññitā, ‘‘kālacīvara’’nti adhiṭṭhāya lesena bhājāpanaṁ, paṭilābhoti imānettha",
  "tika-vin04t14:7_4": "cattāri aṅgāni. Samuṭṭhānādīni adinnādānasadisānīti.",
  "tika-vin04t14:8": "Akālacīvarasikkhāpadavaṇṇanā niṭṭhitā.",
  "tika-vin04t14:9": "3. Cīvaraparivattanasikkhāpadavaṇṇanā",
  "tika-vin04t14:10_0": "Tatiye handāti gaṇha. Acchindeyyāti sayaṁ acchindantiyā bandhitvā ṭhapitesu bahūsupi",
  "tika-vin04t14:10_1": "ekāpatti, itaresu vatthugaṇanāya āpattiyo. Acchindāpane pana ekāya āṇattiyā bahūsu",
  "tika-vin04t14:10_2": "acchinnesupi ekāvāpatti.",
  "tika-vin04t14:11_0": "Sāvatthiyaṁ thullanandaṁ ārabbha cīvaraṁ parivattetvā acchindanavatthusmiṁ paññattaṁ,",
  "tika-vin04t14:11_1": "sāṇattikaṁ, tikapācittiyaṁ, aññasmiṁ parikkhāre tikadukkaṭaṁ, anupasampannāya cīvarepi",
  "tika-vin04t14:11_2": "tikadukkaṭameva. Yā pana tāya vā diyyamānaṁ, tassā vā vissāsaṁ gaṇhāti, tassā, ummattikādīnañca",
  "tika-vin04t14:11_3": "anāpatti. Upasampannatā, parivattitacīvarassa vikappanupagatā, sakasaññāya acchindanaṁ",
  "tika-vin04t14:11_4": "vā acchindāpanaṁ vāti imānettha tīṇi aṅgāni. Samuṭṭhānādīni adinnādānasadisāni, idaṁ",
  "tika-vin04t14:11_5": "pana dukkhavedananti.",
  "tika-vin04t14:12": "Cīvaraparivattanasikkhāpadavaṇṇanā niṭṭhitā.",
  "tika-vin04t14:13": "4. Aññaviññāpanasikkhāpadavaṇṇanā",
  "tika-vin04t14:14_0": "Catutthe viññāpetvāti jānāpetvā, ‘‘idaṁ nāma āharā’’ti yācitvā vā. Aññaṁ viññāpeyyāti",
  "tika-vin04t14:14_1": "yaṁ pubbe ‘‘kinte, ayye, aphāsu, kiṁ āhariyatū’’ti vuttāya viññāpitaṁ, taṁ paṭikkhipitvā",
  "tika-vin04t14:14_2": "tañceva aññañca gahetukāmā tato aññaṁ viññāpeyya, tassā viññattiyā dukkaṭaṁ, paṭilābhena nissaggiyaṁ hoti.",
  "tika-vin04t14:15_0": "Sāvatthiyaṁ thullanandaṁ ārabbha aññaṁ viññāpetvā aññaṁ viññāpanavatthusmiṁ paññattaṁ,",
  "tika-vin04t14:15_1": "tikapācittiyaṁ, anaññe dvikadukkaṭaṁ. Anaññe anaññasaññāya pana, tasmiṁ appahonte",
  "tika-vin04t14:15_2": "puna taññeva, aññenapi atthe sati tena saddhiṁ aññañca, yañca viññattaṁ, tato ce",
  "tika-vin04t14:15_3": "aññaṁ samagghataraṁ hoti, imaṁ ānisaṁsaṁ dassetvā suddhaṁ aññameva ca viññāpentiyā,",
  "tika-vin04t14:15_4": "ummattikādīnañca anāpatti. Lesena gahetukāmatā, aññassa viññāpanaṁ, paṭilābhoti imānettha",
  "tika-vin04t14:15_5": "tīṇi aṅgāni. Samuṭṭhānādīni sañcarittasadisānīti.",
  "tika-vin04t14:16": "Aññaviññāpanasikkhāpadavaṇṇanā niṭṭhitā.",
  "tika-vin04t14:17": "5. Aññacetāpanasikkhāpadavaṇṇanā",
  "tika-vin04t14:18_0": "Pañcame aññaṁ cetāpetvāti attano kappiyabhaṇḍena ‘‘idaṁ nāma āharā’’ti aññaṁ parivattāpetvā.",
  "tika-vin04t14:18_1": "Aññaṁ cetāpeyyāti ‘‘evaṁ me idaṁ datvā aññampi āharissatī’’ti maññamānā ‘‘na me iminā",
  "tika-vin04t14:18_2": "attho, idaṁ nāma me āharā’’ti tato aññaṁ cetāpeyya. Tassā cetāpanappayoge dukkaṭaṁ,",
  "tika-vin04t14:18_3": "paṭilābhena tena vā aññena vā mūlena āhaṭaṁ nissaggiyaṁ hoti, sesaṁ catutthasadisamevāti.",
  "tika-vin04t14:19": "Aññacetāpanasikkhāpadavaṇṇanā niṭṭhitā.",
  "tika-vin04t14:20": "6. Paṭhamasaṅghikacetāpanasikkhāpadavaṇṇanā",
  "tika-vin04t14:21_0": "Chaṭṭhe aññadatthikenāti aññassatthāya dinnena. Aññuddisikenāti aññaṁ uddisitvā dinnena.",
  "tika-vin04t14:21_1": "Saṅghikenāti saṅghassa pariccattena. Parikkhārenāti kappiyabhaṇḍena. Aññaṁ cetāpeyyāti",
  "tika-vin04t14:21_2": "‘‘idaṁ nāma paribhuñjeyyāthā’’ti yaṁ uddisitvā niyametvā yo parikkhāro dinno, tato",
  "tika-vin04t14:21_3": "aññaṁ parivattāpeyya, tassā payoge dukkaṭaṁ, paṭilābhena nissaggiyaṁ.",
  "tika-vin04t14:22_0": "Sāvatthiyaṁ sambahulā bhikkhuniyo ārabbha tādisena parikkhārena aññaṁ cetāpanavatthusmiṁ",
  "tika-vin04t14:22_1": "paññattaṁ, tikapācittiyaṁ, anaññadatthike dvikadukkaṭaṁ. Tasmiṁ pana anaññadatthikasaññāya,",
  "tika-vin04t14:22_2": "sesakaṁ upanentiyā, ‘‘tumhehi etadatthāya dinno, amhākañca iminā nāma attho’’ti sāmike",
  "tika-vin04t14:22_3": "apaloketvā upanentiyā, yadā bhikkhuniyo vihārampi chaḍḍetvā pakkamanti, evarūpāsu",
  "tika-vin04t14:22_4": "āpadāsu upanentīnaṁ, ummattikādīnañca anāpatti. Sesaṁ catutthasadisamevāti.",
  "tika-vin04t14:23": "Paṭhamasaṅghikacetāpanasikkhāpadavaṇṇanā niṭṭhitā.",
  "tika-vin04t14:24": "7. Dutiyasaṅghikacetāpanasikkhāpadavaṇṇanā",
  "tika-vin04t14:25": "Sattame saññācikenāti sayaṁ yācitakenāpi. Etadevettha nānākaraṇaṁ, sesaṁ chaṭṭhasadisamevāti.",
  "tika-vin04t14:26": "Dutiyasaṅghikacetāpanasikkhāpadavaṇṇanā niṭṭhitā.",
  "tika-vin04t14:27": "8. Paṭhamagaṇikacetāpanasikkhāpadavaṇṇanā",
  "tika-vin04t14:28": "Aṭṭhame mahājanikenāti gaṇassa pariccattena, idamettha chaṭṭhato nānākaraṇaṁ.",
  "tika-vin04t14:29": "Paṭhamagaṇikacetāpanasikkhāpadavaṇṇanā niṭṭhitā.",
  "tika-vin04t14:30": "9. Dutiyagaṇikacetāpanasikkhāpadavaṇṇanā",
  "tika-vin04t14:31": "Navame saññācikenāti idaṁ aṭṭhamato atirittaṁ, sesaṁ dvīsupi chaṭṭhasikkhāpadasadisamevāti.",
  "tika-vin04t14:32": "Dutiyagaṇikacetāpanasikkhāpadavaṇṇanā niṭṭhitā.",
  "tika-vin04t14:33": "10. Puggalikacetāpanasikkhāpadavaṇṇanā",
  "tika-vin04t14:34_0": "Dasame puggalikenāti ekabhikkhuniyā pariccattena. Saññācikenāti sayaṁ yācitakena",
  "tika-vin04t14:34_1": "ca. Aññaṁ cetāpeyyāti yaṁ uddisitvā dinnaṁ, tato aññaṁ cetāpentiyā payoge dukkaṭaṁ,",
  "tika-vin04t14:34_2": "paṭilābhena nissaggiyaṁ hoti.",
  "tika-vin04t14:35": "Sāvatthiyaṁ thullanandaṁ ārabbha tādisena parikkhārena aññaṁ cetāpanavatthusmiṁ paññattaṁ, sesaṁ chaṭṭhasadisamevāti.",
  "tika-vin04t14:36": "Puggalikacetāpanasikkhāpadavaṇṇanā niṭṭhitā.",
  "tika-vin04t14:37": "Pattavaggo paṭhamo.",
  "tika-vin04t14:38": "11. Garupāvuraṇasikkhāpadavaṇṇanā",
  "tika-vin04t14:39_0": "Dutiyassa paṭhame garupāvuraṇanti sītakāle pāvuraṇaṁ. Catukkaṁsaparamanti kaṁso nāma",
  "tika-vin04t14:39_1": "catukkahāpaṇiko hoti, tasmā soḷasakahāpaṇagghanakaṁ. Cetāpetabbanti ṭhapetvā sahadhammike",
  "tika-vin04t14:39_2": "ca ñātakappavārite ca aññena kismiñcideva guṇe parituṭṭhena ‘‘vadethāyye, yenattho’’ti",
  "tika-vin04t14:39_3": "vuttāya viññāpetabbaṁ. Tato ce uttarīti tatuttari viññāpentiyā dukkaṭaṁ, paṭiladdhaṁ nissaggiyaṁ hoti.",
  "tika-vin04t14:40_0": "Sāvatthiyaṁ thullanandaṁ ārabbha rājānaṁ kambalaṁ viññāpanavatthusmiṁ paññattaṁ,",
  "tika-vin04t14:40_1": "tikapācittiyaṁ, ūnakacatukkaṁse dvikadukkaṭaṁ. Tasmiṁ pana ūnakasaññāya, catukkaṁsaparamaṁ",
  "tika-vin04t14:40_2": "cetāpentiyā, ñātakappavārite vā, aññassa vā atthāya, attano vā dhanena, mahagghaṁ",
  "tika-vin04t14:40_3": "cetāpentaṁ appagghaṁ cetāpentiyā, ummattikādīnañca anāpatti. Garupāvuraṇatā, atirekacatukkaṁsatā,",
  "tika-vin04t14:40_4": "ananuññātaṭṭhāne viññatti, paṭilābhoti imānettha cattāri aṅgāni. Samuṭṭhānādīni sañcarittasadisānīti.",
  "tika-vin04t14:41": "Garupāvuraṇasikkhāpadavaṇṇanā niṭṭhitā.",
  "tika-vin04t14:42": "12. Lahupāvuraṇasikkhāpadavaṇṇanā",
  "tika-vin04t14:43": "Dutiye lahupāvuraṇanti uṇhakāle pāvuraṇaṁ. Aḍḍhateyyakaṁsaparamanti dasakahāpaṇagghanakaṁ, sesaṁ paṭhamasadisamevāti.",
  "tika-vin04t14:44": "Lahupāvuraṇasikkhāpadavaṇṇanā niṭṭhitā.",
  "tika-vin04t14:45": "Ito parāni imasmiṁ vagge aṭṭha, tatiyavagge dasāti imāni aṭṭhārasa sikkhāpadāni bhikkhupātimokkhavaṇṇanāyaṁ vuttanayeneva veditabbānīti.",
  "tika-vin04t14:46": "Jātarūpavaggo tatiyo.",
  "tika-vin04t14:47": "Uddiṭṭhā kho ayyāyo tiṁsa nissaggiyā pācittiyā dhammāti bhikkhū ārabbha paññattā sādhāraṇā aṭṭhārasa, asādhāraṇā dvādasāti evaṁ tiṁsa. Sesaṁ sabbattha uttānamevāti.",
  "tika-vin04t14:48": "Kaṅkhāvitaraṇiyā pātimokkhavaṇṇanāya bhikkhunipātimokkhe",
  "tika-vin04t14:49": "Nissaggiyapācittiyavaṇṇanā niṭṭhitā."
}