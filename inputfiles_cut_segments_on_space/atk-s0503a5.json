{
  "atk-s0503a5:0": "5. Soṇavaggo",
  "atk-s0503a5:1": "1. Piyatarasuttavaṇṇanā",
  "atk-s0503a5:2_0": "41. Mahāvaggassa paṭhame mallikāya deviyā saddhinti mallikāya nāma attano mahesiyā",
  "atk-s0503a5:2_1": "saha. Uparipāsādavaragatoti pāsādavarassa upari gato. Kocañño attanā piyataroti koci",
  "atk-s0503a5:2_2": "añño attanā piyāyitabbataro. Atthi nu kho teti “kiṁ te atthī”ti deviṁ pucchati.",
  "atk-s0503a5:3_0": "Kasmā pucchati? Ayañhi sāvatthiyaṁ duggatamālākārassa dhītā. Ekadivasaṁ āpaṇato pūvaṁ",
  "atk-s0503a5:3_1": "gahetvā mālārāmaṁ gantvā “khādissāmī”ti gacchantī paṭipathe bhikkhusaṅghaparivutaṁ",
  "atk-s0503a5:3_2": "bhagavantaṁ bhikkhācāraṁ pavisantaṁ disvā pasannacittā taṁ bhagavato adāsi. Satthā",
  "atk-s0503a5:3_3": "tathārūpe ṭhāne nisīdanākāraṁ dassesi. Ānandatthero cīvaraṁ paññāpetvā adāsi. Bhagavā",
  "atk-s0503a5:3_4": "tattha nisīditvā taṁ pūvaṁ paribhuñjitvā mukhaṁ vikkhāletvā sitaṁ pātvākāsi. Thero",
  "atk-s0503a5:3_5": "“ko imissā, bhante, dānassa vipāko bhavissatī”ti pucchi. “Ajjesā, ānanda, tathāgatassa",
  "atk-s0503a5:3_6": "paṭhamaṁ bhojanaṁ adāsi, ajjeva kosalarañño aggamahesī bhavissati piyā manāpā”ti.",
  "atk-s0503a5:3_7": "Taṁ divasameva ca rājā kāsigāme bhāgineyyena saddhiṁ yujjhitvā parājito palāyitvā",
  "atk-s0503a5:3_8": "āgato nagaraṁ pavisanto “balakāyassa āgamanaṁ āgamessāmī”ti taṁ mālārāmaṁ pāvisi.",
  "atk-s0503a5:3_9": "Sā rājānaṁ āgataṁ passitvā tassa vattamakāsi. Rājā tassā vatte pasīditvā pitaraṁ",
  "atk-s0503a5:3_10": "pakkosāpetvā mahantaṁ issariyaṁ datvā taṁ antepuraṁ paṭiharāpetvā aggamahesiṭṭhāne",
  "atk-s0503a5:3_11": "ṭhapesi. Athekadivasaṁ rājā cintesi – “mayā imissā mahantaṁ issariyaṁ dinnaṁ, yaṁnūnāhaṁ",
  "atk-s0503a5:3_12": "imaṁ puccheyyaṁ ‘ko te piyo’ti? Sā ‘tvaṁ me, mahārāja, piyo’ti vatvā, puna maṁ pucchissati,",
  "atk-s0503a5:3_13": "athassāhaṁ ‘mayhampi tvaṁyeva piyā’ti vakkhāmī”ti. Iti so aññamaññaṁ vissāsajananatthaṁ",
  "atk-s0503a5:3_14": "sammodanīyaṁ karonto pucchi.",
  "atk-s0503a5:4_0": "Devī pana paṇḍitā buddhupaṭṭhāyikā saṅghupaṭṭhāyikā “nāyaṁ pañho rañño mukhaṁ ulloketvā",
  "atk-s0503a5:4_1": "kathetabbo”ti cintetvā yathābhūtameva vadantī “natthi kho me, mahārāja, kocañño attanā",
  "atk-s0503a5:4_2": "piyataro”ti āha. Vatvāpi attanā byākatamatthaṁ upāyena rañño paccakkhaṁ kātukāmā",
  "atk-s0503a5:4_3": "“tuyhaṁ pana, mahārāja, atthañño koci attanā piyataro”ti tatheva rājānaṁ pucchi yathā",
  "atk-s0503a5:4_4": "raññā sayaṁ puṭṭhā. Rājāpi tāya sarasalakkhaṇena kathitattā nivattituṁ asakkonto",
  "atk-s0503a5:4_5": "sayampi sarasalakkhaṇeneva kathento tatheva byākāsi yathā deviyā byākataṁ.",
  "atk-s0503a5:5_0": "Byākaritvā ca mandadhātukatāya evaṁ cintesi – “ahaṁ rājā pathavissaro mahantaṁ pathavimaṇḍalaṁ",
  "atk-s0503a5:5_1": "abhivijiya ajjhāvasāmi, mayhaṁ tāva yuttaṁ ‘attanā piyataraṁ aññaṁ na passāmī’ti,",
  "atk-s0503a5:5_2": "ayaṁ pana vasalī hīnajaccā samānā mayā ucce ṭhāne ṭhapitā sāmibhūtaṁ maṁ na tathā",
  "atk-s0503a5:5_3": "piyāyati, ‘attāva piyataro’ti mama sammukhā vadati, yāva kakkhaḷā vatāya”nti anattamano",
  "atk-s0503a5:5_4": "hutvā “nanu te tīṇi ratanāni piyatarānī”ti codesi. Devī ‘ratanattayaṁpāhaṁ deva attano",
  "atk-s0503a5:5_5": "saggasukhaṁ mokkhasukhañca patthayantī sampiyāyāmi, tasmā attāva me piyataro”ti āha.",
  "atk-s0503a5:5_6": "Sabbo cāyaṁ loko attadatthameva paraṁ piyāyati, puttaṁ patthentopi “ayaṁ maṁ jiṇṇakāle",
  "atk-s0503a5:5_7": "posessatī”ti pattheti, dhītaraṁ “mama kulaṁ vaḍḍhissatī”ti, bhariyaṁ “mayhaṁ pāde",
  "atk-s0503a5:5_8": "paricarissatī”ti, aññepi ñātimittabandhave taṁtaṁkiccavasena, iti attadatthameva",
  "atk-s0503a5:5_9": "sampassanto loko paraṁ piyāyatīti. Ayañhi deviyā adhippāyo.",
  "atk-s0503a5:6_0": "Atha rājā cintesi – “ayaṁ mallikā kusalā paṇḍitā nipuṇā ‘attāva me piyataro’ti vadati,",
  "atk-s0503a5:6_1": "mayhampi attāva piyataro hutvā upaṭṭhāti, handāhaṁ imamatthaṁ satthu ārocessāmi,",
  "atk-s0503a5:6_2": "yathā ca me satthā byākarissati, tathā naṁ dhāressāmī”ti. Evaṁ pana cintetvā satthu",
  "atk-s0503a5:6_3": "santikaṁ upasaṅkamitvā tamatthaṁ ārocesi. Tena vuttaṁ – “atha kho rājā pasenadi kosalo…pe… piyataro”ti.",
  "atk-s0503a5:7": "Etamatthaṁ viditvāti etaṁ “loke sabbasattānaṁ attāva attano piyataro”ti raññā vuttamatthaṁ sabbaso jānitvā tadatthaparidīpanaṁ imaṁ udānaṁ udānesi.",
  "atk-s0503a5:8_0": "Tattha sabbā disā anuparigamma cetasāti sabbā anavasesā dasapi disā pariyesanavasena",
  "atk-s0503a5:8_1": "cittena anugantvā. Nevajjhagā piyataramattanā kvacīti attanā atisayena piyaṁ aññaṁ",
  "atk-s0503a5:8_2": "koci puriso sabbussāhena pariyesanto kvaci katthaci sabbadisāsu neva adhigaccheyya",
  "atk-s0503a5:8_3": "na passeyya. Evaṁ piyo puthu attā paresanti evaṁ kassaci attanā piyatarassa anupalabbhanavasena",
  "atk-s0503a5:8_4": "puthu visuṁ visuṁ tesaṁ tesaṁ sattānaṁ attāva piyo. Tasmā na hiṁse paramattakāmoti",
  "atk-s0503a5:8_5": "yasmā evaṁ sabbopi satto attānaṁ piyāyati attano sukhakāmo dukkhappaṭikūlo, tasmā",
  "atk-s0503a5:8_6": "attakāmo attano hitasukhaṁ icchanto paraṁ sattaṁ antamaso kunthakipillikaṁ upādāya",
  "atk-s0503a5:8_7": "na hiṁse na haneyya na pāṇileḍḍudaṇḍādīhipi viheṭheyya. Parassa hi attanā kate dukkhe",
  "atk-s0503a5:8_8": "taṁ tato saṅkamantaṁ viya kālantare attani sandissati. Ayañhi kammānaṁ dhammatāti.",
  "atk-s0503a5:9": "Paṭhamasuttavaṇṇanā niṭṭhitā.",
  "atk-s0503a5:10": "2. Appāyukasuttavaṇṇanā",
  "atk-s0503a5:11_0": "42. Dutiye acchariyaṁ, bhanteti idampi meghiyasutte viya garahaṇacchariyavasena veditabbaṁ.",
  "atk-s0503a5:11_1": "Yāva appāyukāti yattakaṁ parittāyukā, atiittarajīvitāti attho. Sattāhajāteti sattāhena",
  "atk-s0503a5:11_2": "jāto sattāhajāto. Tasmiṁ sattāhajāte, jātassa sattame ahanīti attho. Tusitaṁ kāyaṁ",
  "atk-s0503a5:11_3": "upapajjīti tusitaṁ devanikāyaṁ paṭisandhiggahaṇavasena upapajji.",
  "atk-s0503a5:12_0": "Ekadivasaṁ kira thero pacchābhattaṁ divāṭṭhāne nisinno lakkhaṇānubyañjanappaṭimaṇḍitaṁ",
  "atk-s0503a5:12_1": "sobhaggappattaṁ dassanānuttariyabhūtaṁ bhagavato rūpakāyasiriṁ manasi karitvā, “aho",
  "atk-s0503a5:12_2": "buddhānaṁ rūpakāyasampatti dassanīyā samantapāsādikā manoharā”ti uḷāraṁ pītisomanassaṁ",
  "atk-s0503a5:12_3": "paṭisaṁvedento evaṁ cintesi – “vijātamātuyā nāma virūpopi putto surūpo viya manāpo",
  "atk-s0503a5:12_4": "hoti, sace pana buddhānaṁ mātā mahāmāyā devī dhareyya, kīdisaṁ nu kho tassā bhagavato",
  "atk-s0503a5:12_5": "rūpadassane pītisomanassaṁ uppajjeyya, mahājāni kho mayhaṁ mahāmātu deviyā, yā sattāhajāte",
  "atk-s0503a5:12_6": "bhagavati kālakatā”ti. Evaṁ pana cintetvā bhagavantaṁ upasaṅkamitvā attano parivitakkitaṁ",
  "atk-s0503a5:12_7": "ārocento tassā kālakiriyaṁ garahanto “acchariyaṁ, bhante”tiādimāha.",
  "atk-s0503a5:13_0": "Keci panāhu – “mahāpajāpati gotamī bhagavantaṁ mahatā āyāsena pabbajjaṁ yācitvāpi",
  "atk-s0503a5:13_1": "paṭikkhittā, mayā pana upāyena yācito bhagavā aṭṭhagarudhammappaṭiggahaṇavasena tassā",
  "atk-s0503a5:13_2": "pabbajjaṁ upasampadañca anujāni, sā te dhamme paṭiggahetvā laddhapabbajjūpasampadā",
  "atk-s0503a5:13_3": "bhagavato dutiyaṁ parisaṁ uppādetvā catutthāya parisāya paccayo ahosi. Sace pana",
  "atk-s0503a5:13_4": "bhagavato janetti mahāmāyā devī dhareyya, evametā cubhopi khattiyabhaginiyo ekato",
  "atk-s0503a5:13_5": "hutvā imaṁ sāsanaṁ sobheyyuṁ, bhagavā ca mātari bahumānena mātugāmassa sāsane pabbajjaṁ",
  "atk-s0503a5:13_6": "upasampadañca sukheneva anujāneyya, appāyukatāya panassā kasirena nipphannamidanti",
  "atk-s0503a5:13_7": "iminā adhippāyena thero bhagavato santike ‘acchariyaṁ, bhante’tiādimāhā”ti. Taṁ akāraṇaṁ.",
  "atk-s0503a5:13_8": "Bhagavā hi mātuyā vā aññassa vā mātugāmassa attano sāsane pabbajjaṁ anujānanto garukaṁyeva",
  "atk-s0503a5:13_9": "katvā anujānāti, na lahukaṁ ciraṭṭhitikāmatāyāti.",
  "atk-s0503a5:14_0": "Apare panāhu – “dasabalacatuvesārajjādike anaññasādhāraṇe anantāparimāṇe buddhaguṇe",
  "atk-s0503a5:14_1": "thero manasi karitvā yā evaṁ mahānubhāvaṁ nāma loke aggapuggalaṁ satthāraṁ kucchinā",
  "atk-s0503a5:14_2": "dasa māse parihari, sā buddhamātā kassaci paricārikā bhavissatīti ayuttamidaṁ. Kasmā?",
  "atk-s0503a5:14_3": "Satthu guṇānucchavikamevetaṁ, yadidaṁ sattāhajāte bhagavati janetti kālaṁ karoti,",
  "atk-s0503a5:14_4": "kālakatā ca tusitesu uppajjatīti acchariyabbhutacittajāto hutvā taṁ attano vitakkuppādanaṁ",
  "atk-s0503a5:14_5": "bhagavato ārocento ‘acchariyaṁ, bhante’tiādivacanaṁ avocā”ti.",
  "atk-s0503a5:15_0": "Satthā pana yasmā sattāhajātesu bodhisattesu bodhisattamātu kālakiriyā dhammatā siddhā,",
  "atk-s0503a5:15_1": "tasmā taṁ dhammataṁ paridīpento “evametaṁ, ānandā”tiādimāha. Sā panāyaṁ dhammatā",
  "atk-s0503a5:15_2": "yasmā yathā sabbe bodhisattā pāramiyo pūretvā tusitapure nibbattitvā tattha yāvatāyukaṁ",
  "atk-s0503a5:15_3": "ṭhatvā āyupariyosāne dasasahassacakkavāḷadevatāhi sannipatitvā abhisambodhiṁ pattuṁ",
  "atk-s0503a5:15_4": "manussaloke paṭisandhiggahaṇāya ajjhesitā kāladīpadesakulāni viya janettiyā āyuparimāṇampi",
  "atk-s0503a5:15_5": "oloketvā paṭisandhiṁ gaṇhanti, ayampi bhagavā bodhisattabhūto tatheva tusitapure",
  "atk-s0503a5:15_6": "ṭhito pañca mahāvilokanāni vilokento sattadivasādhikadasamāsaparimāṇaṁ mātuyā āyuparimāṇaṁ",
  "atk-s0503a5:15_7": "paricchinditvā “ayaṁ mama paṭisandhiggahaṇassa kālo, idāni uppajjituṁ vaṭṭatī”ti",
  "atk-s0503a5:15_8": "ñatvāva paṭisandhiṁ aggahesi, tasmā sabbabodhisattānaṁ āciṇṇasamāciṇṇavaseneva veditabbaṁ.",
  "atk-s0503a5:15_9": "Tenāha bhagavā – “appāyukā hi, ānanda, bodhisattamātaro hontī”tiādi.",
  "atk-s0503a5:16_0": "Tattha kālaṁ karontīti yathāvuttaāyuparikkhayeneva kālaṁ karonti, na vijātapaccayā.",
  "atk-s0503a5:16_1": "Carimattabhāvehi bodhisattehi vasitaṭṭhānaṁ cetiyagharasadisaṁ hoti, na aññesaṁ paribhogārahaṁ,",
  "atk-s0503a5:16_2": "na ca sakkā bodhisattamātaraṁ apanetvā aññaṁ aggamahesiṭṭhāne ṭhapetunti tattakaṁ",
  "atk-s0503a5:16_3": "eva bodhisattamātu āyuppamāṇaṁ hoti, tasmā tadā kālaṁ karonti. Imameva hi atthaṁ",
  "atk-s0503a5:16_4": "sandhāya mahābodhisattā pañcamaṁ mahāvilokanaṁ karonti.",
  "atk-s0503a5:17_0": "Katarasmiṁ pana vaye kālaṁ karontīti? Majjhimavaye. Paṭhamavayasmiñhi sattānaṁ attabhāve",
  "atk-s0503a5:17_1": "chandarāgo balavā hoti, tena tadā sañjātagabbhā itthiyo yebhuyyena gabbhaṁ anurakkhituṁ",
  "atk-s0503a5:17_2": "na sakkonti. Gaṇheyyuṁ ce, gabbho bahvābādho hoti. Majjhimavayassa pana dve koṭṭhāse",
  "atk-s0503a5:17_3": "atikkamitvā tatiyakoṭṭhāse vatthu visadaṁ hoti, visade vatthumhi nibbattadārakā arogā",
  "atk-s0503a5:17_4": "honti, tasmā bodhisattamātaro paṭhamavaye sampattiṁ anubhavitvā majjhimavayassa tatiyakoṭṭhāse",
  "atk-s0503a5:17_5": "vijāyitvā kālaṁ karontīti.",
  "atk-s0503a5:18_0": "Etamatthaṁ viditvāti etaṁ bodhisattamātu aññesañca sabbasattānaṁ attabhāve āyussa",
  "atk-s0503a5:18_1": "maraṇapariyosānataṁ viditvā tadatthavibhāvanamukhena anavajjappaṭipattiyaṁ ussāhadīpakaṁ",
  "atk-s0503a5:18_2": "imaṁ udānaṁ udānesi.",
  "atk-s0503a5:19_0": "Tattha ye kecīti aniyamaniddeso. Bhūtāti nibbattā. Bhavissantīti anāgate nibbattissanti.",
  "atk-s0503a5:19_1": "Vāsaddo vikappattho, apisaddo sampiṇḍanattho. Tena nibbattamānepi saṅgaṇhāti. Ettāvatā",
  "atk-s0503a5:19_2": "atītādivasena tiyaddhapariyāpanne satte anavasesato pariyādiyati. Apica gabbhaseyyakasattā",
  "atk-s0503a5:19_3": "gabbhato nikkhantakālato paṭṭhāya bhūtā nāma, tato pubbe bhavissanti nāma. Saṁsedajūpapātikā",
  "atk-s0503a5:19_4": "paṭisandhicittato parato bhūtā nāma, tato pubbe uppajjitabbabhavavasena bhavissanti",
  "atk-s0503a5:19_5": "nāma. Sabbepi vā paccuppannabhavavasena bhūtā nāma, āyatiṁ punabbhavavasena bhavissanti",
  "atk-s0503a5:19_6": "nāma. Khīṇāsavā bhūtā nāma. Te hi bhūtā eva, na puna bhavissantīti, tadaññe bhavissanti nāma.",
  "atk-s0503a5:20_0": "Sabbe gamissanti pahāya dehanti sabbe yathāvuttabhedā sabbabhavayonigativiññāṇaṭṭhitisattāvāsādivasena",
  "atk-s0503a5:20_1": "anekabhedabhinnā sattā dehaṁ attano sarīraṁ pahāya nikkhipitvā paralokaṁ gamissanti,",
  "atk-s0503a5:20_2": "asekkhā pana nibbānaṁ. Ettha koci acavanadhammo nāma natthīti dasseti. Taṁ sabbajāniṁ",
  "atk-s0503a5:20_3": "kusalo viditvāti tadetaṁ sabbassa sattassa jāniṁ hāniṁ maraṇaṁ, sabbassa vā sattassa",
  "atk-s0503a5:20_4": "jāniṁ vināsaṁ pabhaṅgutaṁ kusalo paṇḍitajātiko maraṇānussativasena aniccatāmanasikāravasena",
  "atk-s0503a5:20_5": "vā jānitvā. Ātāpiyo brahmacariyaṁ careyyāti vipassanāya kammaṁ karonto ātāpiyasaṅkhātena",
  "atk-s0503a5:20_6": "vīriyena samannāgatattā ātāpiyo catubbidhasammappadhānavasena āraddhavīriyo anavasesamaraṇasamatikkamanūpāyaṁ",
  "atk-s0503a5:20_7": "maggabrahmacariyaṁ careyya, paṭipajjeyyāti attho.",
  "atk-s0503a5:21": "Dutiyasuttavaṇṇanā niṭṭhitā.",
  "atk-s0503a5:22": "3. Suppabuddhakuṭṭhisuttavaṇṇanā",
  "atk-s0503a5:23_0": "43. Tatiye rājagahe suppabuddho nāma kuṭṭhī ahosīti suppabuddhanāmako eko puriso",
  "atk-s0503a5:23_1": "rājagahe ahosi. So ca kuṭṭhī kuṭṭharogena bāḷhavidūsitagatto. Manussadaliddoti yattakā",
  "atk-s0503a5:23_2": "rājagahe manussā tesu sabbaduggato. So hi saṅkārakūṭavatiādīsu manussehi chaḍḍitapilotikakhaṇḍāni",
  "atk-s0503a5:23_3": "sibbitvā paridahati, kapālaṁ gahetvā gharā gharaṁ gantvā laddhaācāmaucchiṭṭhabhattāni",
  "atk-s0503a5:23_4": "nissāya jīvati, tampi pubbe katakammapaccayā na yāvadatthaṁ labhati. Tena vuttaṁ",
  "atk-s0503a5:23_5": "“manussadaliddo”ti. Manussakapaṇoti manussesu paramakapaṇataṁ patto. Manussavarākoti",
  "atk-s0503a5:23_6": "manussānaṁ hīḷitaparibhūtatāya ativiya dīno. Mahatiyā parisāyāti mahatiyā bhikkhuparisāya",
  "atk-s0503a5:23_7": "ceva upāsakaparisāya ca.",
  "atk-s0503a5:24_0": "Ekadivasaṁ kira bhagavā mahābhikkhusaṅghaparivāro rājagahaṁ piṇḍāya pavisitvā bhikkhūnaṁ",
  "atk-s0503a5:24_1": "sulabhapiṇḍapātaṁ katvā pacchābhattaṁ piṇḍapātappaṭikkanto katipayabhikkhuparivāro",
  "atk-s0503a5:24_2": "nikkhanto yehi dānaṁ dinnaṁ, tesaṁ upāsakānaṁ avasesabhikkhūnañca āgamanaṁ āgamayamāno",
  "atk-s0503a5:24_3": "antonagareyeva aññatarasmiṁ ramaṇīye padese aṭṭhāsi. Tāvadeva bhikkhū tato tato āgantvā",
  "atk-s0503a5:24_4": "bhagavantaṁ parivāresuṁ, upāsakāpi “anumodanaṁ sutvā vanditvā nivattissāmā”ti bhagavantaṁ",
  "atk-s0503a5:24_5": "upasaṅkamiṁsu, mahāsannipāto ahosi. Bhagavā nisīdanākāraṁ dassesi. Tāvadeva buddhārahaṁ",
  "atk-s0503a5:24_6": "āsanaṁ paññāpesuṁ. Atha bhagavā asītianubyañjanappaṭimaṇḍitehi dvattiṁsamahāpurisalakkhaṇehi",
  "atk-s0503a5:24_7": "virocamānāya byāmappabhāparikkhepasamujjalāya nīlapītalohitodātamañjeṭṭhapabhassarānaṁ",
  "atk-s0503a5:24_8": "vasena chabbaṇṇabuddharaṁsiyo vissajjentiyā anupamāya rūpakāyasiriyā sakalameva taṁ",
  "atk-s0503a5:24_9": "padesaṁ obhāsento tārāgaṇaparivuto viya puṇṇacando bhikkhugaṇaparivuto paññattavarabuddhāsane",
  "atk-s0503a5:24_10": "nisīditvā manosilātale kesarasīho viya sīhanādaṁ nadanto karavīkarutamañjunā brahmassarena dhammaṁ deseti.",
  "atk-s0503a5:25_0": "Bhikkhūpi kho appicchā santuṭṭhā pavivittā asaṁsaṭṭhā āraddhavīriyā pahitattā codakā",
  "atk-s0503a5:25_1": "pāpagarahino vattāro vacanakkhamā sīlasampannā samādhisampannā paññāsampannā vimuttisampannā",
  "atk-s0503a5:25_2": "vimuttiñāṇadassanasampannā meghavaṇṇaṁ paṁsukūlacīvaraṁ pārupitvā suvammitā viya",
  "atk-s0503a5:25_3": "gandhahatthino bhagavantaṁ parivāretvā ohitasotā dhammaṁ suṇanti. Upāsakāpi suddhavatthanivatthā",
  "atk-s0503a5:25_4": "suddhuttarāsaṅgā pubbaṇhasamayaṁ mahādānāni pavattetvā gandhamālādīhi bhagavantaṁ",
  "atk-s0503a5:25_5": "pūjetvā vanditvā bhikkhusaṅghassa nipaccakāraṁ dassetvā bhagavantaṁ bhikkhusaṅghañca",
  "atk-s0503a5:25_6": "parivāretvā saṁyatahatthapādā ohitasotā sakkaccaṁ dhammaṁ suṇanti. Tena vuttaṁ –",
  "atk-s0503a5:25_7": "“tena kho pana samayena bhagavā mahatiyā parisāya parivuto dhammaṁ desento nisinno hotī”ti.",
  "atk-s0503a5:26_0": "Suppabuddho pana jighacchādubbalyapareto ghāsapariyesanaṁ caramāno antaravīthiṁ otiṇṇo",
  "atk-s0503a5:26_1": "dūratova taṁ mahājanasannipātaṁ disvā, “kiṁ nu kho ayaṁ mahājanakāyo sannipatito,",
  "atk-s0503a5:26_2": "addhā ettha bhojanaṁ dīyati maññe, appeva nāmettha gatena kiñci khādanīyaṁ vā bhojanīyaṁ",
  "atk-s0503a5:26_3": "vā laddhuṁ sakkā”ti sañjātābhilāso tattha gantvā addasa bhagavantaṁ pāsādikaṁ dassanīyaṁ",
  "atk-s0503a5:26_4": "pasādanīyaṁ uttamadamathasamathamanuppattaṁ dantaṁ guttaṁ santindriyaṁ susamāhitaṁ",
  "atk-s0503a5:26_5": "tāya parisāya parivutaṁ dhammaṁ desentaṁ, disvāna purimajātisambhatāya paripakkāya",
  "atk-s0503a5:26_6": "upanissayasampattiyā codiyamāno “yaṁnūnāhampi dhammaṁ suṇeyya”nti parisapariyante",
  "atk-s0503a5:26_7": "nisīdi. Taṁ sandhāya vuttaṁ – “addasā kho suppabuddho kuṭṭhī…pe… tattheva ekamantaṁ",
  "atk-s0503a5:26_8": "nisīdi‘ahampi dhammaṁ sossāmī”’ti.",
  "atk-s0503a5:27_0": "Sabbāvantanti sabbāvatiṁ hīnādisabbapuggalavataṁ, tattha kiñcipi anavasesetvāti attho.",
  "atk-s0503a5:27_1": "“Sabbavanta”ntipi paṭhanti. Cetasāti buddhacakkhusampayuttacittena. Cittasīsena hi",
  "atk-s0503a5:27_2": "ñāṇaṁ niddiṭṭhaṁ, tasmā āsayānusayañāṇena indriyaparopariyattañāṇena cāti attho.",
  "atk-s0503a5:27_3": "Ceto paricca manasākāsīti tassā parisāya cittaṁ paccekaṁ paricchinditvā manasi akāsi",
  "atk-s0503a5:27_4": "te volokesi. Bhabbo dhammaṁ viññātunti maggaphaladhammaṁ adhigantuṁ samattho, upanissayasampannoti",
  "atk-s0503a5:27_5": "attho. Etadahosīti ayaṁ suppabuddho kiñcāpi tagarasikhimhi paccekabuddhe aparajjhitvā",
  "atk-s0503a5:27_6": "īdiso jāto, maggaphalūpanissayo panassa paṁsupaṭicchannasuvaṇṇanikkhaṁ viya antohadayeyeva",
  "atk-s0503a5:27_7": "vijjotati, tasmā suviññāpiyoti idaṁ ahosi. Tenāha – “ayaṁ kho idha bhabbo dhammaṁ viññātu”nti.",
  "atk-s0503a5:28_0": "Anupubbiṁ kathanti dānānantaraṁ sīlaṁ, sīlānantaraṁ saggaṁ, saggānantaraṁ magganti",
  "atk-s0503a5:28_1": "evaṁ anupaṭipāṭikathaṁ. Bhagavā hi paṭhamaṁ hetunā saddhiṁ assādaṁ dassetvā tato",
  "atk-s0503a5:28_2": "satte vivecetuṁ nānānayehi ādīnavaṁ pakāsetvā ādīnavasavanena saṁviggahadayānaṁ nekkhammaguṇavibhāvanamukhena",
  "atk-s0503a5:28_3": "ca vivaṭṭaṁ dasseti.",
  "atk-s0503a5:29_0": "Dānakathanti idaṁ nāma sukhānaṁ nidānaṁ, sampattīnaṁ mūlaṁ, bhogānaṁ patiṭṭhā, visamagatassa",
  "atk-s0503a5:29_1": "tāṇaṁ leṇaṁ gati parāyaṇaṁ, idhalokaparalokesu dānasadiso avassayo patiṭṭhā ālambanaṁ",
  "atk-s0503a5:29_2": "tāṇaṁ leṇaṁ gati parāyaṇaṁ natthi. Idañhi avassayaṭṭhena ratanamayasīhāsanasadisaṁ,",
  "atk-s0503a5:29_3": "patiṭṭhānaṭṭhena mahāpathavisadisaṁ, ālambanaṭṭhena ālambanarajjusadisaṁ, dukkhanittharaṇaṭṭhena",
  "atk-s0503a5:29_4": "nāvāsadisaṁ, samassāsanaṭṭhena saṅgāmasūro, bhayaparittāṇaṭṭhena suparikhāparikkhittanagaraṁ,",
  "atk-s0503a5:29_5": "maccheramalādīhi anupalittaṭṭhena padumaṁ, tesaṁ nidahanaṭṭhena jātavedo, durāsadaṭṭhena",
  "atk-s0503a5:29_6": "āsīviso, asantāsaṭṭhena sīho, balavantaṭṭhena hatthī, abhimaṅgalasammataṭṭhena setausabho,",
  "atk-s0503a5:29_7": "khemantabhūmisampāpanaṭṭhena valāhako assarājā. Dānañhi loke rajjasiriṁ deti, cakkavattisampattiṁ",
  "atk-s0503a5:29_8": "sakkasampattiṁ mārasampattiṁ brahmasampattiṁ sāvakapāramīñāṇaṁ paccekabodhiñāṇaṁ",
  "atk-s0503a5:29_9": "sammāsambodhiñāṇaṁ detīti evamādidānaguṇappaṭisaṁyuttakathaṁ.",
  "atk-s0503a5:30_0": "Yasmā pana dānaṁ dento sīlaṁ samādātuṁ sakkoti, tasmā dānakathānantaraṁ sīlakathaṁ",
  "atk-s0503a5:30_1": "kathesi. Sīlakathanti sīlaṁ nāmetaṁ sattānaṁ avassayo patiṭṭhā ālambanaṁ tāṇaṁ leṇaṁ",
  "atk-s0503a5:30_2": "gati parāyaṇaṁ. Idhalokaparalokasampattīnañhi sīlasadiso avassayo patiṭṭhā ālambanaṁ",
  "atk-s0503a5:30_3": "tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro, sīlapupphasadisaṁ",
  "atk-s0503a5:30_4": "pupphaṁ, sīlagandhasadiso gandho natthi, sīlālaṅkārena hi alaṅkataṁ sīlakusumapiḷandhitaṁ",
  "atk-s0503a5:30_5": "sīlagandhānulittaṁ sadevako loko olokento tittiṁ na gacchatīti evamādīhi sīlaguṇappaṭisaṁyuttakathaṁ.",
  "atk-s0503a5:31_0": "Idaṁ pana sīlaṁ nissāya ayaṁ saggo labbhatīti dassetuṁ sīlānantaraṁ saggakathaṁ kathesi.",
  "atk-s0503a5:31_1": "Saggakathanti saggo nāma iṭṭho kanto manāpo, niccamettha kīḷā niccasampattiyo labbhanti,",
  "atk-s0503a5:31_2": "cātumahārājikā devā navutivassasatasahassāni dibbasukhaṁ dibbasampattiṁ paṭilabhanti,",
  "atk-s0503a5:31_3": "tāvatiṁsā tisso vassakoṭiyo saṭṭhi ca vassasatasahassānīti evamādisaggaguṇappaṭisaṁyuttakathaṁ.",
  "atk-s0503a5:31_4": "Saggasampattiṁ kathentānañhi buddhānaṁ mukhaṁ nappahoti. Vuttampi cetaṁ “anekapariyāyena",
  "atk-s0503a5:31_5": "kho ahaṁ, bhikkhave, saggakathaṁ katheyya”ntiādi.",
  "atk-s0503a5:32_0": "Evaṁ hetunā saddhiṁ saggakathāya palobhetvā puna hatthiṁ alaṅkaritvā tassa soṇḍaṁ",
  "atk-s0503a5:32_1": "chindanto viya “ayampi saggo anicco adhuvo, na ettha chandarāgo kātabbo”ti dassanatthaṁ",
  "atk-s0503a5:32_2": "“appassādā kāmā bahudukkhā bahupāyāsā, ādīnavo ettha bhiyyo”tiādinā nayena kāmānaṁ",
  "atk-s0503a5:32_3": "ādīnavaṁ okāraṁ saṁkilesaṁ kathesi. Tattha ādīnavanti dosaṁ. Okāranti lāmakasabhāvaṁ,",
  "atk-s0503a5:32_4": "aseṭṭhehi sevitabbaṁ seṭṭhehi na sevitabbaṁ nihīnasabhāvanti attho. Saṁkilesanti",
  "atk-s0503a5:32_5": "tehi sattānaṁ saṁsāre saṁkilissanaṁ. Tenāha – “kilissanti vata bho sattā”ti.",
  "atk-s0503a5:33_0": "Evaṁ kāmādīnavena tajjetvā nekkhamme ānisaṁsaṁ pakāsesi pabbajjāya jhānādīsu ca guṇaṁ",
  "atk-s0503a5:33_1": "dīpesi vaṇṇesi. Kallacittantiādīsu kallacittanti kammaniyacittaṁ, heṭṭhā pavattitadesanāya",
  "atk-s0503a5:33_2": "assaddhiyādīnaṁ cittadosānaṁ vigatattā uparidesanāya bhājanabhāvūpagamanena kammaniyacittaṁ,",
  "atk-s0503a5:33_3": "kammakkhamacittanti attho. Diṭṭhimānādisaṁkilesavigamena muducittaṁ. Kāmacchandādivigamena",
  "atk-s0503a5:33_4": "vinīvaraṇacittaṁ. Sammāpaṭipattiyaṁ uḷārapītipāmojjayogena udaggacittaṁ. Tattha saddhāsampattiyā",
  "atk-s0503a5:33_5": "pasannacittaṁ, yadā bhagavā aññāsīti sambandho.",
  "atk-s0503a5:34_0": "Atha vā kallacittanti kāmacchandavigamena arogacittaṁ. Muducittanti byāpādavigamena",
  "atk-s0503a5:34_1": "mettāvasena akathinacittaṁ. Vinīvaraṇacittanti uddhaccakukkuccavigamena avikkhipanato",
  "atk-s0503a5:34_2": "na pihitacittaṁ. Udaggacittanti thinamiddhavigamena sampaggahavasena alīnacittaṁ.",
  "atk-s0503a5:34_3": "Pasannacittanti vicikicchāvigamena sammāpaṭipattiyā adhimuttacittaṁ.",
  "atk-s0503a5:35_0": "Athāti pacchā. Sāmukkaṁsikāti sāmaṁ ukkaṁsikā attanāva uddharitvā gahitā, sayambhūñāṇena",
  "atk-s0503a5:35_1": "sāmaṁ diṭṭhā, aññesaṁ asādhāraṇāti attho. Kā ca pana sāti? Ariyasaccadesanā. Tenevāha",
  "atk-s0503a5:35_2": "– “dukkhaṁ samudayaṁ nirodhaṁ magga”nti. Idañhi saccānaṁ sarūpadassanaṁ, tasmā imasmiṁ",
  "atk-s0503a5:35_3": "ṭhāne ariyasaccāni kathetabbāni, tāni sabbākārato vitthārena visuddhimagge vuttānīti",
  "atk-s0503a5:35_4": "tattha vuttanayena veditabbāni.",
  "atk-s0503a5:36_0": "Seyyathāpītiādinā upamāvasena suppabuddhassa kilesappahānaṁ ariyamagguppādañca dasseti.",
  "atk-s0503a5:36_1": "Apagatakāḷakanti vigatakāḷakaṁ. Sammadevāti suṭṭhuyeva. Rajananti nīlapītalohitamañjeṭṭhādiraṅgajātaṁ.",
  "atk-s0503a5:36_2": "Paṭiggaṇheyyāti gaṇheyya, pabhassaraṁ bhaveyya. Tasmiṁyeva āsaneti tassaṁyeva nisajjāyaṁ.",
  "atk-s0503a5:36_3": "Etenassa lahuvipassanakatā tikkhapaññatā sukhāpaṭipadā khippābhiññatā ca dassitā",
  "atk-s0503a5:36_4": "honti. Virajaṁ vītamalanti apāyagamanīyarāgarajādīnaṁ abhāvena virajaṁ, anavasesadiṭṭhivicikicchāmalāpagamena",
  "atk-s0503a5:36_5": "vītamalaṁ. Paṭhamamaggavajjhakilesarajābhāvena vā virajaṁ, pañcavidhadussīlamalāpagamena",
  "atk-s0503a5:36_6": "vītamalaṁ. Dhammacakkhunti sotāpattimaggo adhippeto. Tassa uppattiākāradassanatthaṁ",
  "atk-s0503a5:36_7": "“yaṁkiñci samudayadhammaṁ, sabbaṁ taṁ nirodhadhamma”nti vuttaṁ. Tañhi nirodhaṁ ārammaṇaṁ",
  "atk-s0503a5:36_8": "katvā kiccavasena eva saṅkhatadhamme paṭivijjhantaṁ uppajjati.",
  "atk-s0503a5:37_0": "Tatridaṁ upamāsaṁsandanaṁ – vatthaṁ viya cittaṁ daṭṭhabbaṁ, vatthassa āgantukamalehi",
  "atk-s0503a5:37_1": "kiliṭṭhabhāvo viya cittassa rāgādimalehi saṁkiliṭṭhabhāvo, dhovanaphalakaṁ viya anupubbikathā,",
  "atk-s0503a5:37_2": "udakaṁ viya saddhā, udakena temetvā temetvā gomayakhārehi kāḷake sammadditvā vatthassa",
  "atk-s0503a5:37_3": "dhovanappayogo viya saddhāsalilena temetvā satisamādhipaññāhi dose sithile katvā",
  "atk-s0503a5:37_4": "saddhādividhinā cittassa sodhane vīriyārambho, tena payogena vatthe kāḷakāpagamo",
  "atk-s0503a5:37_5": "viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhassa",
  "atk-s0503a5:37_6": "vatthassa pabhassarabhāvo viya vikkhambhitakilesassa cittassa maggena pariyodāpananti.",
  "atk-s0503a5:38_0": "Evaṁ pana suppabuddho parisapariyante nisinno dhammadesanaṁ sutvā sotāpattiphalaṁ",
  "atk-s0503a5:38_1": "patvā attanā paṭiladdhaguṇaṁ satthu ārocetukāmo parisamajjhaṁ ogāhituṁ avisahanto",
  "atk-s0503a5:38_2": "mahājanassa satthāraṁ vanditvā anugantvā nivattakāle bhagavati vihāraṁ gate sayampi",
  "atk-s0503a5:38_3": "vihāraṁ agamāsi. Tasmiṁ khaṇe sakko devarājā “ayaṁ suppabuddho kuṭṭhī attanā satthu",
  "atk-s0503a5:38_4": "sāsane paṭiladdhaguṇaṁ pākaṭaṁ kātukāmo”ti ñatvā “vīmaṁsissāmi na”nti gantvā ākāse",
  "atk-s0503a5:38_5": "ṭhito etadavoca – “suppabuddha tvaṁ manussadaliddo manussakapaṇo manussavarāko, ahaṁ",
  "atk-s0503a5:38_6": "te aparimitaṁ dhanaṁ dassāmi, ‘buddho na buddho, dhammo na dhammo, saṅgho na saṅgho,",
  "atk-s0503a5:38_7": "alaṁ me buddhena, alaṁ me dhammena, alaṁ me saṅghenā’ti vadehī”ti. Atha naṁ so āha",
  "atk-s0503a5:38_8": "“kosi tva”nti? “Ahaṁ sakko devarājā”ti. “Andhabāla ahirika, tvaṁ mayā saddhiṁ kathetuṁ",
  "atk-s0503a5:38_9": "na yuttarūpo, yo tvaṁ evaṁ avattabbaṁ vadesi, apica maṁ tvaṁ ‘duggato daliddo kapaṇo’ti",
  "atk-s0503a5:38_10": "kasmā vadesi, nanu ahaṁ lokanāthassa orasaputto, nevāhaṁ duggato na daliddo na kapaṇo,",
  "atk-s0503a5:38_11": "atha kho sukhappatto paramena sukhena apāhamasmi mahaddhano”ti vatvā āha –",
  "atk-s0503a5:39": "“Saddhādhanaṁ sīladhanaṁ, hiriottappiyaṁ dhanaṁ;",
  "atk-s0503a5:40": "Sutadhanañca cāgo ca, paññā ve sattamaṁ dhanaṁ.",
  "atk-s0503a5:41": "“Yassa ete dhanā atthi, itthiyā purisassa vā;",
  "atk-s0503a5:42": "‘Adaliddo’ti taṁ āhu, amoghaṁ tassa jīvita”nti. –",
  "atk-s0503a5:43": "Tassimāni me satta ariyadhanāni santi. Yesañhi imāni dhanāni santi, na tveva te buddhehi vā paccekabuddhehi vā ‘daliddā’ti vuccantī”ti.",
  "atk-s0503a5:44_0": "Sakko tassa kathaṁ sutvā taṁ antarāmagge ohāya satthu santikaṁ gantvā sabbaṁ taṁ",
  "atk-s0503a5:44_1": "vacanaṁ paṭivacanañca ārocesi. Atha naṁ bhagavā āha – “na kho sakka sakkā tādisānaṁ",
  "atk-s0503a5:44_2": "satenapi sahassenapi suppabuddhaṁ kuṭṭhiṁ ‘buddho na buddho, dhammo na dhammo, saṅgho",
  "atk-s0503a5:44_3": "na saṅgho’ti kathāpetu”nti. Suppabuddhopi kho kuṭṭhī satthu santikaṁ gantvā satthārā",
  "atk-s0503a5:44_4": "katapaṭisanthāro attanā paṭiladdhaguṇaṁ ārocesi. Tena vuttaṁ – “atha kho suppabuddho",
  "atk-s0503a5:44_5": "kuṭṭhī diṭṭhadhammo”tiādi.",
  "atk-s0503a5:45_0": "Tattha diṭṭhadhammoti diṭṭho ariyasaccadhammo etenāti diṭṭhadhammo. Sesapadesupi",
  "atk-s0503a5:45_1": "eseva nayo. Tattha “diṭṭhadhammo”ti cettha sāmaññavacano dhammasaddo. Dassanaṁ nāma",
  "atk-s0503a5:45_2": "ñāṇadassanato aññampi atthīti taṁ nivattanatthaṁ “pattadhammo”ti vuttaṁ. Patti ca",
  "atk-s0503a5:45_3": "ñāṇasampattito aññāpi vijjatīti tato visesanatthaṁ “viditadhammo”ti vuttaṁ. Sā panāyaṁ",
  "atk-s0503a5:45_4": "viditadhammatā dhammesu ekadesenāpi hotīti nippadesato viditabhāvaṁ dassetuṁ “pariyogāḷhadhammo”ti",
  "atk-s0503a5:45_5": "vuttaṁ. Tenassa yathāvuttaṁ saccābhisambodhaṁyeva dīpeti. Maggañāṇañhi ekābhisamayavasena",
  "atk-s0503a5:45_6": "pariññādikiccaṁ sādhentaṁ nippadesenapi pariññeyyadhammaṁ samantato ogāḷhaṁ nāma",
  "atk-s0503a5:45_7": "hoti, na tadaññañāṇaṁ. Tena vuttaṁ – “diṭṭho ariyasaccadhammo etenāti diṭṭhadhammo”ti.",
  "atk-s0503a5:45_8": "Tenevāha “tiṇṇavicikiccho”tiādi.",
  "atk-s0503a5:46_0": "Tattha paṭibhayakantārasadisā soḷasavatthukā ca aṭṭhavatthukā ca tiṇṇā vicikicchā",
  "atk-s0503a5:46_1": "etenāti tiṇṇavicikiccho. Tato eva pavattiādīsu “evaṁ nu kho, na nu kho”ti evaṁ pavattitā",
  "atk-s0503a5:46_2": "vigatā samucchinnā kathaṁkathā etassāti vigatakathaṁkatho. Sārajjakarānaṁ pāpadhammānaṁ",
  "atk-s0503a5:46_3": "pahīnattā tappaṭipakkhesu ca sīlādiguṇesu suppatiṭṭhitattā vesārajjaṁ visāradabhāvaṁ",
  "atk-s0503a5:46_4": "veyyattiyaṁ pattoti vesārajjappatto. Nāssa paro paccayo, na parassa saddhāya ettha",
  "atk-s0503a5:46_5": "vattatīti aparappaccayo. Katthāti āha “satthusāsane”ti.",
  "atk-s0503a5:47_0": "Abhikkantantiādīsu kiñcāpi ayaṁ abhikkantasaddo khayasundarābhirūpabbhanumodanādīsu",
  "atk-s0503a5:47_1": "anekesu atthesu dissati, idha pana abbhanumodane daṭṭhabbo. Teneva so pasādavasena",
  "atk-s0503a5:47_2": "pasaṁsāvasena ca dvikkhattuṁ vutto, sādhu sādhu, bhanteti vuttaṁ hoti. Abhikkantanti",
  "atk-s0503a5:47_3": "vā atikantaṁ atiiṭṭhaṁ atimanāpaṁ, atisundaranti attho. Tattha ekena abhikkantasaddena",
  "atk-s0503a5:47_4": "bhagavato desanaṁ thometi, ekena attano pasādaṁ.",
  "atk-s0503a5:48_0": "Ayañhettha adhippāyo – abhikkantaṁ, bhante, yadidaṁ bhagavato dhammadesanā, abhikkantaṁ,",
  "atk-s0503a5:48_1": "bhante, yadidaṁ bhagavato dhammadesanaṁ āgamma mama pasādoti. Bhagavato eva vā vacanaṁ",
  "atk-s0503a5:48_2": "abhikkantaṁ dosanāsanato, abhikkantaṁ guṇādhigamanato, tathā saddhāvaḍḍhanato, paññājananato,",
  "atk-s0503a5:48_3": "sātthato, sabyañjanato, uttānapadato, gambhīratthato, kaṇṇasukhato, hadayaṅgamato,",
  "atk-s0503a5:48_4": "anattukkaṁsanato, aparavambhanato, karuṇāsītalato, paññāvadātato, āpātharamaṇīyato,",
  "atk-s0503a5:48_5": "vimaddakkhamato, suyyamānasukhato, vīmaṁsiyamānahitatoti evamādinayehi thomento padadvayaṁ āha.",
  "atk-s0503a5:49_0": "Tato parampi catūhi upamāhi desanaṁyeva thometi. Tattha nikkujjitanti adhomukhaṭṭhapitaṁ,",
  "atk-s0503a5:49_1": "heṭṭhāmukhajātaṁ vā. Ukkujjeyyāti upari mukhaṁ kareyya. Paṭicchannanti tiṇapaṇṇādinā",
  "atk-s0503a5:49_2": "chāditaṁ. Vivareyyāti ugghāṭeyya. Mūḷhassāti disāmūḷhassa. Maggaṁ ācikkheyyāti hatthe",
  "atk-s0503a5:49_3": "gahetvā “esa maggo”ti maggaṁ upadiseyya. Andhakāreti caturaṅgasamannāgate. Ayaṁ tāva padattho.",
  "atk-s0503a5:50_0": "Ayaṁ pana adhippāyayojanā – yathā koci nikkujjitaṁ ukkujjeyya, evaṁ saddhammavimukhaṁ",
  "atk-s0503a5:50_1": "asaddhamme patiṭṭhitaṁ maṁ asaddhammā vuṭṭhāpentena, yathā paṭicchannaṁ vivareyya,",
  "atk-s0503a5:50_2": "evaṁ kassapassa bhagavato sāsanantaradhānato paṭṭhāya micchādiṭṭhigahanapaṭicchannaṁ",
  "atk-s0503a5:50_3": "sāsanaṁ vivarantena, yathā mūḷhassa maggaṁ ācikkheyya, evaṁ kummaggamicchāmaggappaṭipannassa",
  "atk-s0503a5:50_4": "me saggamokkhamaggaṁ āvikarontena, yathā andhakāre telapajjotaṁ dhāreyya, evaṁ mohandhakāre",
  "atk-s0503a5:50_5": "nimuggassa me buddhādiratanarūpāni apassato tappaṭicchādakamohandhakāraviddhaṁsanadesanāpajjotadhāraṇena",
  "atk-s0503a5:50_6": "bhagavatā nānānayehi pakāsitattā anekapariyāyena dhammo pakāsito.",
  "atk-s0503a5:51_0": "Evaṁ desanaṁ thometvā tāya desanāya ratanattaye pasannacitto pasannākāraṁ karonto",
  "atk-s0503a5:51_1": "“esāha”ntiādimāha. Tattha esāhanti eso ahaṁ. Bhagavantaṁ saraṇaṁ gacchāmīti bhagavā",
  "atk-s0503a5:51_2": "me saraṇaṁ parāyaṇaṁ aghassa ghātā, hitassa vidhātāti iminā adhippāyena bhagavantaṁ",
  "atk-s0503a5:51_3": "gacchāmi bhajāmi, evaṁ vā jānāmi bujjhāmīti. Yesañhi dhātūnaṁ gatiattho, buddhipi",
  "atk-s0503a5:51_4": "tesaṁ atthoti. Dhammanti adhigatamagge sacchikatanirodhe yathānusiṭṭhaṁ paṭipajjamāne",
  "atk-s0503a5:51_5": "catūsu apāyesu apatamāne dhāretīti dhammo. So atthato ariyamaggo ceva nibbānañca. Vuttañhetaṁ –",
  "atk-s0503a5:52": "“Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti.",
  "atk-s0503a5:53": "“Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī”ti ca –",
  "atk-s0503a5:54": "Na kevalaṁ ariyamaggo ceva nibbānañca, apica kho ariyaphalehi saddhiṁ pariyattidhammopi. Vuttañhetaṁ –",
  "atk-s0503a5:55": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0503a5:56": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-s0503a5:57": "Ettha hi rāgavirāganti maggo vutto. Anejamasokanti phalaṁ. Asaṅkhatanti nibbānaṁ. Appaṭikūlaṁ madhuramimaṁ paguṇaṁ suvibhattanti pariyattidhammo vuttoti.",
  "atk-s0503a5:58_0": "Bhikkhusaṅghanti diṭṭhisīlasāmaññena saṁhataṁ aṭṭhaariyapuggalasamūhaṁ. Ettāvatā",
  "atk-s0503a5:58_1": "suppabuddho tīṇi saraṇagamanāni paṭivedesi. Upāsakaṁ maṁ bhagavā dhāretu ajjatagge",
  "atk-s0503a5:58_2": "pāṇupetaṁ saraṇaṁ gatanti ajjataggeti ajjataṁ ādiṁ katvā. “Ajjadagge”tipi pāṭho,",
  "atk-s0503a5:58_3": "tattha dakāro padasandhikaro, ajja agge ajja ādiṁ katvāti attho. Pāṇupetanti pāṇehi",
  "atk-s0503a5:58_4": "upetaṁ, yāva me jīvitaṁ pavattati, tāva upetaṁ anaññasatthukaṁ tīhi saraṇagamanehi",
  "atk-s0503a5:58_5": "saraṇaṁ gataṁ ratanattayassa upāsanato upāsakaṁ kappiyakārakaṁ maṁ bhagavā upadhāretu",
  "atk-s0503a5:58_6": "jānātūti attho. Imassa ca saraṇagamanaṁ ariyamaggādhigameneva nipphannaṁ, ajjhāsayaṁ",
  "atk-s0503a5:58_7": "pana āvikaronto evamāha.",
  "atk-s0503a5:59_0": "Bhagavatobhāsitaṁ abhinanditvā anumoditvāti bhagavato vacanaṁ cittena abhinanditvā",
  "atk-s0503a5:59_1": "tameva abhinanditabhāvaṁ pakāsento vuttanayena vācāya anumoditvā. Abhivādetvā padakkhiṇaṁ",
  "atk-s0503a5:59_2": "katvā pakkāmīti taṁ bhagavantaṁ pañcapatiṭṭhitena vanditvā tikkhattuṁ padakkhiṇaṁ",
  "atk-s0503a5:59_3": "katvā satthu guṇaninnacitto yāva dassanavisayasamatikkamā bhagavantaṁyeva pekkhamāno",
  "atk-s0503a5:59_4": "pañjaliko namassamāno pakkāmi.",
  "atk-s0503a5:60_0": "Pakkanto ca kuṭṭharogābhibhavena chinnahatthapādaṅguli ukkāragatto samantato vissandamānāsavo",
  "atk-s0503a5:60_1": "kaṇḍūtipatipīḷito asuci duggandho jegucchatamo paramakāruññataṁ patto “nāyaṁ kāyo",
  "atk-s0503a5:60_2": "imassa accantasantassa paṇītatamassa ariyadhammassa ādhāro bhavituṁ yutto”ti uppannābhisandhinā",
  "atk-s0503a5:60_3": "viya saggasaṁvattaniyena puññakammena okāse kate appāyukasaṁvattaniyena upacchedakena",
  "atk-s0503a5:60_4": "pāpakammena katūpacitena codiyamāno taruṇavacchāya dhenuyā āpatitvā mārito. Tena",
  "atk-s0503a5:60_5": "vuttaṁ – “atha kho acirapakkantaṁ suppabuddhaṁ kuṭṭhiṁ gāvī taruṇavacchā adhipatitvā jīvitā voropesī”ti.",
  "atk-s0503a5:61_0": "So kira atīte eko seṭṭhiputto hutvā attano sahāyehi tīhi seṭṭhiputtehi saddhiṁ kīḷanto",
  "atk-s0503a5:61_1": "ekaṁ nagarasobhiniṁ gaṇikaṁ uyyānaṁ netvā divasaṁ sampattiṁ anubhavitvā atthaṅgate",
  "atk-s0503a5:61_2": "sūriye sahāye etadavoca – “imissā hatthe kahāpaṇasahassaṁ bahukañca suvaṇṇaṁ mahagghāni",
  "atk-s0503a5:61_3": "ca pasādhanāni saṁvijjanti, imasmiṁ vane añño koci natthi, ratti ca jātā, handa imaṁ",
  "atk-s0503a5:61_4": "mayaṁ māretvā sabbaṁ dhanaṁ gahetvā gacchāmā”ti. Te cattāropi janā ekajjhāsayā hutvā",
  "atk-s0503a5:61_5": "taṁ māretuṁ upakkamiṁsu. Sā tehi māriyamānā “ime nillajjā nikkaruṇā mayā saddhiṁ",
  "atk-s0503a5:61_6": "kilesasanthavaṁ katvā niraparādhaṁ maṁ kevalaṁ dhanalobhena mārenti, ekavāraṁ tāva",
  "atk-s0503a5:61_7": "maṁ ime mārentu, ahaṁ pana yakkhinī hutvā anekavāraṁ ime māretuṁ samatthā bhaveyya”nti",
  "atk-s0503a5:61_8": "patthanaṁ katvā kālamakāsi. Tesu kira eko pakkusāti kulaputto ahosi, eko bāhiyo dārucīriyo,",
  "atk-s0503a5:61_9": "eko tambadāṭhiko coraghātako, eko suppabuddho kuṭṭhī, iti imesaṁ catunnaṁ janānaṁ",
  "atk-s0503a5:61_10": "anekasate attabhāve sā yakkhayoniyaṁ nibbattā gāvī hutvā jīvitā voropesi. Te tassa",
  "atk-s0503a5:61_11": "kammassa nissandena tattha tattha antarāmaraṇaṁ pāpuṇiṁsu. Evaṁ suppabuddhassa kuṭṭhissa",
  "atk-s0503a5:61_12": "sahasā maraṇaṁ jātaṁ, tena vuttaṁ – “atha kho acirapakkantaṁ…pe… voropesī”ti.",
  "atk-s0503a5:62": "Atha sambahulā bhikkhū tassa kālakiriyaṁ bhagavato ārocetvā abhisamparāyaṁ pucchiṁsu. Bhagavā byākāsi. Tena vuttaṁ – “atha kho sambahulā bhikkhū”tiādi.",
  "atk-s0503a5:63_0": "Tattha tiṇṇaṁ saṁyojanānaṁ parikkhayāti sakkāyadiṭṭhi vicikicchā sīlabbataparāmāsoti",
  "atk-s0503a5:63_1": "imesaṁ tiṇṇaṁ bhavabandhanānaṁ samucchedavasena pahānā. Sotāpannoti sotasaṅkhātaṁ",
  "atk-s0503a5:63_2": "ariyamaggaṁ ādito panno. Vuttañhetaṁ –",
  "atk-s0503a5:64": "“Soto sototi idaṁ, āvuso sāriputta, vuccati. Katamo nu kho, āvuso, sototi? Ayameva ariyo aṭṭhaṅgiko maggo”tiādi.",
  "atk-s0503a5:65_0": "Avinipātadhammoti vinipatanaṁ vinipāto, nāssa vinipāto dhammoti avinipātadhammo,",
  "atk-s0503a5:65_1": "catūsu apāyesu upapajjanavasena apatanasabhāvoti attho. Niyatoti dhammaniyāmena sammattaniyāmena",
  "atk-s0503a5:65_2": "niyato. Sambodhiparāyaṇoti uparimaggattayasaṅkhātā sambodhi paraṁ ayanaṁ assa gati",
  "atk-s0503a5:65_3": "paṭisaraṇaṁ avassaṁ pattabbanti sambodhiparāyaṇo. Etena “tassa kā gati, ko abhisamparāyo”ti",
  "atk-s0503a5:65_4": "pucchāya bhaddikā eva suppabuddhassa gati, na pāpikāti ayamattho dassito. Na pana",
  "atk-s0503a5:65_5": "tena sampattā gati, taṁ pana pucchānusandhivasena pakāsetukāmo dhammarājā ettakameva",
  "atk-s0503a5:65_6": "abhāsi. Passati hi bhagavā “mayā ettake kathite imissaṁyeva parisati anusandhikusalo",
  "atk-s0503a5:65_7": "eko bhikkhu suppabuddhassa kuṭṭhibhāvadāliddiyakapaṇabhāvānaṁ kāraṇaṁ pucchissati,",
  "atk-s0503a5:65_8": "athāhaṁ tassa taṁ kāraṇaṁ tena pucchānusandhinā pakāsetvā desanaṁ niṭṭhāpessāmī”ti.",
  "atk-s0503a5:65_9": "Tenevāha – “evaṁ vutte aññataro bhikkhū”tiādi. Tattha hetūti asādhāraṇakāraṇaṁ, sādhāraṇakāraṇaṁ",
  "atk-s0503a5:65_10": "pana paccayoti, ayametesaṁ viseso. Yenāti yena hetunā yena paccayena ca.",
  "atk-s0503a5:66_0": "Bhūtapubbanti jātapubbaṁ. Atīte kāle nibbattaṁ taṁ dassetuṁ “suppabuddho”tiādi vuttaṁ.",
  "atk-s0503a5:66_1": "Kadā pana bhūtanti? Atīte kira anuppanne tathāgate bārāṇasiyā sāmantā ekasmiṁ gāme",
  "atk-s0503a5:66_2": "ekā kuladhītā khettaṁ rakkhati. Sā ekaṁ paccekabuddhaṁ disvā pasannacittā tassa pañcahi",
  "atk-s0503a5:66_3": "lājāsatehi saddhiṁ ekaṁ padumapupphaṁ datvā pañca puttasatāni patthesi. Tasmiṁyeva",
  "atk-s0503a5:66_4": "khaṇe pañcasatā migaluddakā paccekabuddhassa madhuramaṁsaṁ datvā “etissā puttā bhaveyyāma,",
  "atk-s0503a5:66_5": "tumhehi pattavisesaṁ labheyyāmā”ti ca patthayiṁsu. Sā yāvatāyukaṁ ṭhatvā devaloke",
  "atk-s0503a5:66_6": "nibbattā. Tato cutā ekasmiṁ jātassare padumagabbhe nibbatti. Tameko tāpaso disvā",
  "atk-s0503a5:66_7": "paṭijaggi. Tassā vicarantiyā pāduddhāre pāduddhāre bhūmito padumāni uṭṭhahanti. Eko",
  "atk-s0503a5:66_8": "vanacarako disvā bārāṇasirañño ārocesi. Rājā taṁ ānetvā aggamahesiṁ akāsi. Tassā",
  "atk-s0503a5:66_9": "kucchiyaṁ gabbho saṇṭhāsi. Mahāpadumakumāro tassā kucchiyaṁ vasi, sesā gabbhamalaṁ",
  "atk-s0503a5:66_10": "nissāya nibbattā, te vayappattā uyyāne padumasare kīḷantā ekekasmiṁ padume nisīditvā",
  "atk-s0503a5:66_11": "paripakkañāṇā saṅkhāresu khayavayaṁ paṭṭhapetvā paccekabodhiṁ pāpuṇiṁsu. Tesaṁ byākaraṇagāthā ahosi –",
  "atk-s0503a5:67": "“Saroruhaṁ padumapalāsapatrajaṁ,",
  "atk-s0503a5:68": "Supupphitaṁ bhamaragaṇānukiṇṇaṁ;",
  "atk-s0503a5:69": "Aniccataṁ khayavayataṁ viditvā,",
  "atk-s0503a5:70": "Eko care khaggavisāṇakappo”ti.",
  "atk-s0503a5:71_0": "Evaṁ paccekabodhiṁ abhisambuddhesu tesu pañcasu paccekabuddhasatesu abbhantaro tagarasikhī",
  "atk-s0503a5:71_1": "nāma paccekasambuddho gandhamādanapabbate nandamūlapabbhāre sattāhaṁ nirodhasamāpattiṁ",
  "atk-s0503a5:71_2": "samāpajjitvā sattāhassa accayena nirodhā vuṭṭhito ākāsena āgantvā isigilipabbate",
  "atk-s0503a5:71_3": "otaritvā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. Tasmiñca",
  "atk-s0503a5:71_4": "samaye rājagahe eko seṭṭhiputto mahatā parivārena uyyānakīḷanatthaṁ nagarato nikkhamanto",
  "atk-s0503a5:71_5": "tagarasikhipaccekabuddhaṁ disvā “ko ayaṁ bhaṇḍukāsāvavasano, kuṭṭhī bhavissati, tathā",
  "atk-s0503a5:71_6": "hi kuṭṭhicīvarena sarīraṁ pārupitvā gacchatī”ti niṭṭhubhitvā apasabyaṁ katvā pakkāmi.",
  "atk-s0503a5:71_7": "Taṁ sandhāya vuttaṁ – “suppabuddho kuṭṭhī imasmiṁyeva rājagahe…pe… pakkāmī”ti.",
  "atk-s0503a5:72_0": "Tattha kvāyanti ko ayaṁ. Khuṁsanavasena vadati. “Kovāya”ntipi pāḷi. Kuṭṭhīti akuṭṭhiṁyeva",
  "atk-s0503a5:72_1": "taṁ seṭṭhi kuṭṭharogaṁ akkosavatthuṁ pāpento vadati. Kuṭṭhicīvarenāti kuṭṭhīnaṁ cīvarena.",
  "atk-s0503a5:72_2": "Yebhuyyena hi kuṭṭhino ḍaṁsamakasasarīsapapaṭibāhanatthaṁ rogapaṭicchādanatthañca",
  "atk-s0503a5:72_3": "yaṁ vā taṁ vā pilotikakhaṇḍaṁ gahetvā pārupati, evamayampīti dasseti. Paṁsukūlacīvaradharattā",
  "atk-s0503a5:72_4": "vā aggaḷānaṁ anekavaṇṇabhāvena kuṭṭhasarīrasadisoti hīḷento “kuṭṭhicīvarenā”ti āha.",
  "atk-s0503a5:72_5": "Niṭṭhubhitvāti kheḷaṁ pātetvā. Apasabyato karitvāti paṇḍitā tādisaṁ paccekabuddhaṁ",
  "atk-s0503a5:72_6": "disvā vanditvā padakkhiṇaṁ karonti, ayaṁ pana aviññutāya paribhavena taṁ apasabyaṁ",
  "atk-s0503a5:72_7": "katvā attano apasabyaṁ apadakkhiṇaṁ katvā gato. “Apasabyāmato”tipi pāṭho. Tassa kammassāti",
  "atk-s0503a5:72_8": "tagarasikhimhi paccekabuddhe “kvāyaṁ kuṭṭhī”ti hīḷetvā niṭṭhubhanaapasabyakaraṇavasena",
  "atk-s0503a5:72_9": "pavattapāpakammassa. Niraye paccitthāti niraye nirayagginā dayhittha. “Paccitvā nirayagginā”tipi",
  "atk-s0503a5:72_10": "paṭhanti. Tasseva kammassa vipākāvasesenāti yena kammena so niraye paṭisandhiṁ gaṇhi,",
  "atk-s0503a5:72_11": "na taṁ kammaṁ manussaloke vipākaṁ deti. Yā panassa nānakkhaṇikā cetanā tadā paccekabuddhe",
  "atk-s0503a5:72_12": "vippaṭipajjanavasena pavattā aparāpariyavedanīyabhūtā, sā aparāpariyavedanīyeneva",
  "atk-s0503a5:72_13": "puññakammena manussesu tihetukapaṭisandhiyā dinnāya pavattiyaṁ kuṭṭhibhāvaṁ dāliddiyaṁ",
  "atk-s0503a5:72_14": "paramakāruññataṁ āpādesi. Taṁ sandhāya kammasabhāgatāvasena “tasseva kammassa vipākavasesenā”ti",
  "atk-s0503a5:72_15": "vuttaṁ. Sadisepi hi loke tabbohāro diṭṭho yathā taṁ “sā eva tittirī, tāniyeva osadhānī”ti.",
  "atk-s0503a5:73_0": "Ettāvatā “ko nu kho, bhante, hetū”ti tena bhikkhunā puṭṭhapañhaṁ vissajjetvā idāni",
  "atk-s0503a5:73_1": "yo “tassa kā gati, ko abhisamparāyo”ti pubbe bhikkhūhi puṭṭhapañho, taṁ vissajjetuṁ",
  "atk-s0503a5:73_2": "“so tathāgatappavedita”ntiādi vuttaṁ. Tattha tathāgatappaveditanti tathāgatena bhagavatā",
  "atk-s0503a5:73_3": "desitaṁ akkhātaṁ pakāsitanti tathāgatappaveditaṁ. Āgammāti adhigantvā, nissāya ñatvā",
  "atk-s0503a5:73_4": "vā. “Tathāgatappavedite dhammavinaye”tipi pāṭho. Saddhaṁ samādiyīti sammāsambuddho",
  "atk-s0503a5:73_5": "bhagavā, svākkhāto bhagavatā dhammo, suppaṭipanno bhagavato sāvakasaṅghoti ratanattayasannissayaṁ",
  "atk-s0503a5:73_6": "pubbabhāgasaddhañceva lokuttarasaddhañcāti duvidhampi saddhaṁ sammā ādiyi. Yathā",
  "atk-s0503a5:73_7": "na puna ādātabbā hoti, evaṁ yāva bhavakkhayā gaṇhi, attano cittasantāne uppādesīti",
  "atk-s0503a5:73_8": "attho. Sīlaṁ samādiyītiādīsupi eseva nayo. Sīlanti pubbabhāgasīlena saddhiṁ maggasīlaṁ",
  "atk-s0503a5:73_9": "phalasīlañca. Sutanti pariyattibāhusaccaṁ paṭivedhabāhusaccañcāti duvidhampi sutaṁ.",
  "atk-s0503a5:73_10": "Pariyattidhammāpi hi tena dhammassavanakāle saccappaṭivedhāya sāvakehi yathāladdhappakāraṁ",
  "atk-s0503a5:73_11": "sutā paricitā manasānupekkhitā diṭṭhiyā suppaṭividdhā cāti. Cāganti paṭhamamaggavajjhakilesābhisaṅkhārānaṁ",
  "atk-s0503a5:73_12": "vossaggasaṅkhātaṁ cāgaṁ, yena ariyasāvakā deyyadhammesu muttacāgā ca honti payatapāṇī",
  "atk-s0503a5:73_13": "vossaggaratā. Paññanti saddhiṁ vipassanāpaññāya maggapaññañceva phalapaññañca.",
  "atk-s0503a5:74_0": "Kāyassa bhedāti upādinnakkhandhapariccāgā. Paraṁ maraṇāti tadanantaraṁ abhinibbattakkhandhagahaṇā.",
  "atk-s0503a5:74_1": "Atha vā kāyassa bhedāti jīvitindriyassa upacchedā. Paraṁ maraṇāti cutito uddhaṁ.",
  "atk-s0503a5:74_2": "Sugatiṁ saggaṁ lokanti padattayenāpi devalokameva vadati. So hi sampattīnaṁ sobhanattā",
  "atk-s0503a5:74_3": "sundarā gatīti sugati, rūpādīhi visesehi suṭṭhu aggoti saggo, sabbakālaṁ sukhamevettha",
  "atk-s0503a5:74_4": "lokiyati, lujjatīti vā lokoti vuccati. Upapannoti paṭisandhiggahaṇavasena upagato.",
  "atk-s0503a5:74_5": "Sahabyatanti sahabhāvaṁ. Vacanattho pana saha byati pavattati, vasatīti vā sahabyo,",
  "atk-s0503a5:74_6": "sahaṭhāyī sahavāyī vā. Tassa bhāvo sahabyatā. Atirocatīti atikkamma abhibhavitvā",
  "atk-s0503a5:74_7": "rocati virocati. Vaṇṇenāti rūpasampattiyā. Yasasāti parivārena. So hi asucimakkhitaṁ",
  "atk-s0503a5:74_8": "jajjaraṁ mattikābhājanaṁ chaḍḍetvā anekaratanavicittaṁ pabhassararaṁsijālavinaddhasuddhajambunadabhājanaṁ",
  "atk-s0503a5:74_9": "gaṇhanto viya vuttappakāraṁ kaḷevaraṁ idha nikkhipitvā ekacittakkhaṇena yathāvuttaṁ",
  "atk-s0503a5:74_10": "dibbattabhāvaṁ mahatā parivārena saddhiṁ paṭilabhīti.",
  "atk-s0503a5:75": "Etamatthaṁ viditvāti etaṁ pāpānaṁ aparivajjane ādīnavaṁ, parivajjane ca ānisaṁsaṁ sabbākārato viditvā tadatthavibhāvanaṁ imaṁ udānaṁ udānesi.",
  "atk-s0503a5:76_0": "Tassāyaṁ saṅkhepattho – yathā cakkhumā puriso parakkame kāyikavīriye vijjamāne sarīre",
  "atk-s0503a5:76_1": "vahante visamāni papātādiṭṭhānāni caṇḍabhāvena vā visamāni hatthiassaahikukkuragorūpādīni",
  "atk-s0503a5:76_2": "parivajjaye, evaṁ jīvalokasmiṁ imasmiṁ sattaloke paṇḍito sappañño puriso tāya sappaññatāya",
  "atk-s0503a5:76_3": "attano hitaṁ jānanto pāpāni lāmakāni duccaritāni parivajjeyya. Evañhi yathāyaṁ suppabuddho",
  "atk-s0503a5:76_4": "tagarasikhimhi paccekabuddhe pāpaṁ aparivajjetvā mahantaṁ anayabyasanaṁ āpajji, evaṁ",
  "atk-s0503a5:76_5": "āpajjeyyāti adhippāyo. Yathā vā suppabuddho kuṭṭhī mama dhammadesanaṁ āgamma idāni",
  "atk-s0503a5:76_6": "saṁvegappatto pāpāni parivajjento uḷāraṁ visesaṁ adhigañchi, evaṁ aññopi uḷāraṁ visesādhigamaṁ",
  "atk-s0503a5:76_7": "icchanto pāpāni parivajjeyyāti adhippāyo.",
  "atk-s0503a5:77": "Tatiyasuttavaṇṇanā niṭṭhitā.",
  "atk-s0503a5:78": "4. Kumārakasuttavaṇṇanā",
  "atk-s0503a5:79_0": "44. Catutthe kumārakāti taruṇapuggalā. Ye subhāsitadubbhāsitassa atthaṁ jānanti,",
  "atk-s0503a5:79_1": "te idha kumārakāti adhippetā. Ime hi sattā jātadivasato paṭṭhāya yāva pañcadasavassakā,",
  "atk-s0503a5:79_2": "tāva “kumārakā, bālā”ti ca vuccanti, tato paraṁ vīsativassāni “yuvāno”ti. Macchake",
  "atk-s0503a5:79_3": "bādhentīti maggasamīpe ekasmiṁ taḷāke nidāghakāle udake parikkhīṇe ninnaṭṭhāne ṭhitaṁ",
  "atk-s0503a5:79_4": "udakaṁ ussiñcitvā khuddakamacche gaṇhanti ceva hananti ca “pacitvā khādissāmā”ti.",
  "atk-s0503a5:79_5": "Tenupasaṅkamīti maggato thokaṁ taḷākaṁ atikkamitvā ṭhito, tasmā “upasaṅkamī”ti vadati.",
  "atk-s0503a5:79_6": "Kasmā pana upasaṅkami? Te kumārake attani vissāsaṁ janetuṁ upasaṅkami. Bhāyatha voti",
  "atk-s0503a5:79_7": "ettha voti nipātamattaṁ. Dukkhassāti nissakke sāmivacanaṁ, dukkhasmāti attho. Appiyaṁ",
  "atk-s0503a5:79_8": "vo dukkhanti “kiṁ tumhākaṁ sarīre uppajjanakadukkhaṁ appiyaṁ aniṭṭha”nti pucchati.",
  "atk-s0503a5:80_0": "Etamatthaṁ viditvāti ime sattā attano dukkhaṁ anicchantā eva hutvā dukkhahetuṁ paṭipajjantā",
  "atk-s0503a5:80_1": "attano taṁ icchantā eva nāma hontīti etamatthaṁ sabbākārato viditvā. Imaṁ udānanti",
  "atk-s0503a5:80_2": "imaṁ pāpakiriyāya nisedhanaṁ ādīnavavibhāvanañca udānaṁ udānesi.",
  "atk-s0503a5:81_0": "Tassattho – yadi tumhākaṁ sakalamāpāyikaṁ, sugatiyañca appāyukatāmanussadobhaggiyādibhedaṁ",
  "atk-s0503a5:81_1": "dukkhaṁ appiyaṁ aniṭṭhaṁ, yadi tumhe tato bhāyatha, āvi vā paresaṁ pākaṭabhāvavasena",
  "atk-s0503a5:81_2": "appaṭicchannaṁ katvā kāyena vā vācāya vā pāṇātipātādippabhedaṁ yadi vā raho apākaṭabhāvavasena",
  "atk-s0503a5:81_3": "paṭicchannaṁ katvā manodvāre eva abhijjhādippabhedaṁ aṇumattampi pāpakaṁ lāmakadhammaṁ",
  "atk-s0503a5:81_4": "mākattha mā karittha, atha pana taṁ pāpakammaṁ etarahi karotha, āyatiṁ vā karissatha,",
  "atk-s0503a5:81_5": "nirayādīsu catūsu apāyesu manussesu ca tassa phalabhūtaṁ dukkhaṁ ito vā etto vā palāyante",
  "atk-s0503a5:81_6": "amhe nānubandhissatīti adhippāyena upecca apecca palāyatampi tumhākaṁ tato mutti",
  "atk-s0503a5:81_7": "mokkho natthi. Gatikālādipaccayantarasamavāye vipaccissatiyevāti dasseti. “Palāyane”tipi",
  "atk-s0503a5:81_8": "paṭhanti, vuttanayena yattha katthaci gamane pakkamane satīti attho. Ayañca attho",
  "atk-s0503a5:81_9": "“na antalikkhe na samuddamajjhe…pe… pāpakammā”ti imāya gāthāya dīpetabbo.",
  "atk-s0503a5:82": "Catutthasuttavaṇṇanā niṭṭhitā.",
  "atk-s0503a5:83": "5. Uposathasuttavaṇṇanā",
  "atk-s0503a5:84_0": "45. Pañcame tadahūti tasmiṁ ahani tasmiṁ divase. Uposatheti ettha upavasanti etthāti",
  "atk-s0503a5:84_1": "uposatho, upavasantīti sīlena vā anasanena vā upetā hutvā vasantīti attho. Ayañhi",
  "atk-s0503a5:84_2": "uposathasaddo “aṭṭhaṅgasamannāgataṁ uposathaṁ upavasāmī”tiādīsu sīle āgato. “Uposatho",
  "atk-s0503a5:84_3": "vā pavāraṇā vā”tiādīsu pātimokkhuddesādivinayakamme. “Gopālakūposatho nigaṇṭhūposatho”tiādīsu",
  "atk-s0503a5:84_4": "upavāse. “Uposatho nāma nāgarājā”tiādīsu paññattiyaṁ. “Ajjuposatho pannaraso”tiādīsu",
  "atk-s0503a5:84_5": "divase. Idhāpi divaseyeva daṭṭhabbo, tasmā “tadahuposathe”ti tasmiṁ uposathadivasabhūte",
  "atk-s0503a5:84_6": "ahanīti attho. Nisinno hotīti mahābhikkhusaṅghaparivuto ovādapātimokkhaṁ uddisituṁ",
  "atk-s0503a5:84_7": "nisinno hoti. Nisajja pana bhikkhūnaṁ cittāni olokento ekaṁ dussīlapuggalaṁ disvā,",
  "atk-s0503a5:84_8": "“sacāhaṁ imasmiṁ puggale idha nisinneyeva pātimokkhaṁ uddisissāmi, sattadhāssa muddhā",
  "atk-s0503a5:84_9": "phalissatī”ti tasmiṁ anukampāya tuṇhīyeva ahosi.",
  "atk-s0503a5:85_0": "Ettha ca uddhastaṁ aruṇanti aruṇuggamanaṁ vatvāpi “uddisatu, bhante bhagavā, bhikkhūnaṁ",
  "atk-s0503a5:85_1": "pātimokkha”nti thero bhagavantaṁ pātimokkhuddesaṁ yāci tasmiṁ kāle “na, bhikkhave,",
  "atk-s0503a5:85_2": "anuposathe uposatho kātabbo”tisikkhāpadassa apaññattattā. Aparisuddhā, ānanda, parisāti",
  "atk-s0503a5:85_3": "tikkhattuṁ therena pātimokkhuddesassa yācitattā anuddesassa kāraṇaṁ kathento “asukapuggalo",
  "atk-s0503a5:85_4": "aparisuddho”ti avatvā “aparisuddhā, ānanda, parisā”ti āha. Kasmā pana bhagavā tiyāmarattiṁ",
  "atk-s0503a5:85_5": "tathā vītināmesi? Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ.",
  "atk-s0503a5:86_0": "Addasāti kathaṁ addasa. Attano cetopariyañāṇena tassaṁ parisati bhikkhūnaṁ cittāni",
  "atk-s0503a5:86_1": "parijānanto tassa moghapurisassa dussīlyacittaṁ passi. Yasmā pana citte diṭṭhe taṁsamaṅgīpuggalo",
  "atk-s0503a5:86_2": "diṭṭho nāma hoti, tasmā “addasā kho āyasmā mahāmoggallāno taṁ puggalaṁ dussīla”ntiādi",
  "atk-s0503a5:86_3": "vuttaṁ. Yatheva hi anāgate sattasu divasesu pavattamānaṁ paresaṁ cittaṁ cetopariyañāṇalābhī",
  "atk-s0503a5:86_4": "jānāti, evaṁ atītepīti. Dussīlanti nissīlaṁ, sīlavirahitanti attho. Pāpadhammanti",
  "atk-s0503a5:86_5": "dussīlattā eva hīnajjhāsayatāya lāmakasabhāvaṁ. Asucinti aparisuddhehi kāyakammādīhi",
  "atk-s0503a5:86_6": "samannāgatattā na suciṁ. Saṅkassarasamācāranti kiñcideva asāruppaṁ disvā “idaṁ iminā",
  "atk-s0503a5:86_7": "kataṁ bhavissatī”ti evaṁ paresaṁ āsaṅkanīyatāya saṅkāya saritabbasamācāraṁ, atha",
  "atk-s0503a5:86_8": "vā kenacideva karaṇīyena mantayante bhikkhū disvā “kacci nu kho ime mayā katakammaṁ",
  "atk-s0503a5:86_9": "jānitvā mantentī”ti attanoyeva saṅkāya saritabbasamācāraṁ.",
  "atk-s0503a5:87_0": "Lajjitabbatāya paṭicchādetabbakāraṇato paṭicchannaṁ kammantaṁ etassāti paṭicchannakammantaṁ.",
  "atk-s0503a5:87_1": "Kucchitasamaṇavesadhāritāya na samaṇanti assamaṇaṁ. Salākaggahaṇādīsu “kittakā samaṇā”ti",
  "atk-s0503a5:87_2": "ca gaṇanāya “ahampi samaṇomhī”ti micchāpaṭiññāya samaṇapaṭiññaṁ. Aseṭṭhacāritāya",
  "atk-s0503a5:87_3": "abrahmacāriṁ. Aññe brahmacārino sunivatthe supārute supattadhare gāmanigamādīsu piṇḍāya",
  "atk-s0503a5:87_4": "caritvā jīvikaṁ kappente disvā abrahmacārī samāno sayampi tādisena ākārena paṭipajjanto",
  "atk-s0503a5:87_5": "uposathādīsu sandissanto “ahampi brahmacārī”ti paṭiññaṁ dento viya hotīti brahmacāripaṭiññaṁ.",
  "atk-s0503a5:87_6": "Pūtinā kammena sīlavipattiyā anto anupaviṭṭhattā antopūtiṁ. Chahi dvārehi rāgādikilesavassanena",
  "atk-s0503a5:87_7": "tintattā avassutaṁ. Sañjātarāgādikacavarattā sīlavantehi chaḍḍetabbattā ca kasambujātaṁ.",
  "atk-s0503a5:87_8": "Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "atk-s0503a5:87_9": "Diṭṭhosīti ayaṁ pana na pakatattoti bhagavatā diṭṭho asi. Yasmā ca evaṁ diṭṭho, tasmā",
  "atk-s0503a5:87_10": "natthi te tava bhikkhūhi saddhiṁ ekakammādisaṁvāso. Yasmā pana so saṁvāso tava natthi,",
  "atk-s0503a5:87_11": "tasmā uṭṭhehi, āvusoti evamettha padayojanā veditabbā.",
  "atk-s0503a5:88_0": "Tatiyampi kho so puggalo tuṇhī ahosīti anekavāraṁ vatvāpi thero “sayameva nibbinno",
  "atk-s0503a5:88_1": "oramissatī”ti vā, “idāni imesaṁ paṭipattiṁ jānissāmī”ti vā adhippāyena tuṇhī ahosi.",
  "atk-s0503a5:88_2": "Bāhāyaṁ gahetvāti bhagavatā mayā ca yāthāvato diṭṭho, yāvatatiyaṁ uṭṭhehīti vutto",
  "atk-s0503a5:88_3": "na uṭṭhāti, “idānissa nikkaḍḍhanakālo mā saṅghassa uposathantarāyo ahosī”ti taṁ bāhāyaṁ",
  "atk-s0503a5:88_4": "aggahesi, tathā gahetvā. Bahidvārakoṭṭhakā nikkhāmetvāti dvārakoṭṭhakasālato bahi",
  "atk-s0503a5:88_5": "nikkhāmetvā. Bahīti pana nikkhāmitaṭṭhānadassanaṁ, atha vā bahidvārakoṭṭhakāti bahidvārakoṭṭhakatopi",
  "atk-s0503a5:88_6": "nikkhāmetvā, na antodvārakoṭṭhakato, evaṁ ubhayathāpi vihārato bahi katvāti attho.",
  "atk-s0503a5:88_7": "Sūcighaṭikaṁ datvāti aggaḷasūciñca uparighaṭikañca ādahitvā, suṭṭhutaraṁ kavāṭaṁ",
  "atk-s0503a5:88_8": "thaketvāti attho. Yāva bāhāgahaṇāpi nāmāti iminā “aparisuddhā, ānanda, parisā”ti",
  "atk-s0503a5:88_9": "vacanaṁ sutvā eva hi tena pakkamitabbaṁ siyā, evaṁ apakkamitvā yāva bāhāgahaṇāpi",
  "atk-s0503a5:88_10": "nāma so moghapuriso āgamessatīti acchariyamidanti dasseti. Idampi garahaṇacchariyamevāti veditabbaṁ.",
  "atk-s0503a5:89_0": "Atha bhagavā cintesi – “idāni bhikkhusaṅgho abbudajāto, aparisuddhā puggalā uposathaṁ",
  "atk-s0503a5:89_1": "āgacchanti, na ca tathāgatā aparisuddhāya parisāya uposathaṁ karonti, pātimokkhaṁ",
  "atk-s0503a5:89_2": "uddisanti, anuddisante ca bhikkhusaṅghassa uposatho pacchijjati, yaṁnūnāhaṁ ito paṭṭhāya",
  "atk-s0503a5:89_3": "bhikkhūnaṁyeva pātimokkhuddesaṁ anujāneyya”nti. Evaṁ pana cintetvā bhikkhūnaṁyeva",
  "atk-s0503a5:89_4": "pātimokkhuddesaṁ anujāni. Tena vuttaṁ – “atha kho bhagavā…pe… pātimokkhaṁ uddiseyyāthā”ti.",
  "atk-s0503a5:90_0": "Tattha na dānāhanti idāni ahaṁ uposathaṁ na karissāmi, pātimokkhaṁ na uddisissāmīti",
  "atk-s0503a5:90_1": "paccekaṁ na-kārena sambandho. Duvidhañhi pātimokkhaṁ āṇāpātimokkhaṁ ovādapātimokkhanti.",
  "atk-s0503a5:90_2": "Tesu “suṇātu me, bhante”tiādikaṁ āṇāpātimokkhaṁ, taṁ sāvakāva uddisanti, na buddhā,",
  "atk-s0503a5:90_3": "ayaṁ anvaddhamāsaṁ uddisiyati. “Khantī paramaṁ…pe… sabbapāpassa akaraṇaṁ…pe… anūpavādo",
  "atk-s0503a5:90_4": "anūpaghāto…pe… etaṁ buddhāna sāsana”nti imā pana tisso gāthā ovādapātimokkhaṁ nāma,",
  "atk-s0503a5:90_5": "taṁ buddhāva uddisanti, na sāvakā, channampi vassānaṁ accayena uddisanti. Dīghāyukabuddhānañhi",
  "atk-s0503a5:90_6": "dharamānakāle ayameva pātimokkhuddeso, appāyukabuddhānaṁ pana paṭhamabodhiyaṁyeva.",
  "atk-s0503a5:90_7": "Tato paraṁ itaro, tañca kho bhikkhū eva uddisanti, na buddhā, tasmā amhākampi bhagavā",
  "atk-s0503a5:90_8": "vīsativassamattaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi.",
  "atk-s0503a5:90_9": "Aṭṭhānanti akāraṇaṁ. Anavakāsoti tasseva vevacanaṁ. Kāraṇañhi yathā tiṭṭhati ettha",
  "atk-s0503a5:90_10": "phalaṁ tadāyattavuttitāyāti ṭhānanti vuccati, evaṁ anavakāsotipi vuccatīti. Yanti",
  "atk-s0503a5:90_11": "kiriyāparāmasanaṁ, taṁ heṭṭhā vuttanayena yojetabbaṁ.",
  "atk-s0503a5:91_0": "Aṭṭhime, bhikkhave, mahāsamuddeti ko anusandhi? Yvāyaṁ aparisuddhāya parisāya pātimokkhassa",
  "atk-s0503a5:91_1": "anuddeso vutto, so imasmiṁ dhammavinaye acchariyo abbhuto dhammoti taṁ aparehi sattahi",
  "atk-s0503a5:91_2": "acchariyabbhutadhammehi saddhiṁ vibhajitvā dassetukāmo paṭhamaṁ tāva tesaṁ upamābhāvena",
  "atk-s0503a5:91_3": "mahāsamudde aṭṭha acchariyabbhutadhamme dassento satthā “aṭṭhime, bhikkhave, mahāsamudde”tiādimāha.",
  "atk-s0503a5:92_0": "Pakatidevā viya na suranti na isanti na virocantīti asurā, surā nāma devā, tesaṁ",
  "atk-s0503a5:92_1": "paṭipakkhāti vā asurā, vepacittipahārādādayo. Tesaṁ bhavanaṁ sinerussa heṭṭhābhāge,",
  "atk-s0503a5:92_2": "te tattha pavisantā nikkhamantā sinerupāde maṇḍapādiṁ nimminitvā kīḷantāva abhiramanti.",
  "atk-s0503a5:92_3": "Tattha tesaṁ abhirati ime guṇe disvāti āha – “ye disvā disvā asurā mahāsamudde abhiramantī”ti.",
  "atk-s0503a5:92_4": "Tattha abhiramantīti ratiṁ vindanti, anukkaṇṭhamānā vasantīti attho.",
  "atk-s0503a5:93_0": "Anupubbaninnotiādīni sabbāni anupaṭipāṭiyā ninnabhāvasseva vevacanāni. Na āyatakeneva",
  "atk-s0503a5:93_1": "papātoti na chinnataṭo mahāsobbho viya ādito eva papāto. So hi tīradesato paṭṭhāya",
  "atk-s0503a5:93_2": "ekaṅguladvaṅgulavidatthiratanayaṭṭhiusabhaaḍḍhagāvutagāvutaḍḍhayojanādivasena gambhīro",
  "atk-s0503a5:93_3": "hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "atk-s0503a5:94_0": "Ṭhitadhammoti ṭhitasabhāvo avaṭṭhitasabhāvo. Na matena kuṇapena saṁvasatīti yena",
  "atk-s0503a5:94_1": "kenaci hatthiassādīnaṁ kaḷevarena saddhiṁ na saṁvasati. Tīraṁ vāhetīti tīraṁ apaneti.",
  "atk-s0503a5:94_2": "Thalaṁ ussāretīti hatthena gahetvā viya vīcippahāreneva thale khipati. Gaṅgā yamunāti",
  "atk-s0503a5:94_3": "anotattadahassa dakkhiṇamukhato nikkhantanadī pañca dhārā hutvā pavattaṭṭhāne gaṅgātiādinā",
  "atk-s0503a5:94_4": "pañcadhā saṅkhaṁ gatā.",
  "atk-s0503a5:95_0": "Tatrāyaṁ imāsaṁ nadīnaṁ ādito paṭṭhāya uppattikathā – ayañhi jambudīpo dasasahassayojanaparimāṇo,",
  "atk-s0503a5:95_1": "tattha catusahassayojanappamāṇo padeso udakena ajjhotthaṭo samuddoti saṅkhaṁ gato,",
  "atk-s0503a5:95_2": "tisahassayojanappamāṇe manussā vasanti, tisahassayojanappamāṇe himavā patiṭṭhito",
  "atk-s0503a5:95_3": "ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto,",
  "atk-s0503a5:95_4": "yattha āyāmena vitthārena gambhīratāya ca paṇṇāsayojanappamāṇo diyaḍḍhayojanasataparimaṇḍalo",
  "atk-s0503a5:95_5": "anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho",
  "atk-s0503a5:95_6": "sīhapapātadahoti satta mahāsarā patiṭṭhitā.",
  "atk-s0503a5:96_0": "Tesu anotattadaho sudassanakūṭaṁ cittakūṭaṁ kāḷakūṭaṁ gandhamādanakūṭaṁ kelāsakūṭanti",
  "atk-s0503a5:96_1": "imehi pañcahi pabbatakūṭehi parikkhitto. Tattha sudassanakūṭaṁ sovaṇṇamayaṁ tiyojanasatubbedhaṁ",
  "atk-s0503a5:96_2": "antovaṅkaṁ kākamukhasaṇṭhānaṁ tameva saraṁ paṭicchādetvā ṭhitaṁ, cittakūṭaṁ sattaratanamayaṁ.",
  "atk-s0503a5:96_3": "Kāḷakūṭaṁ añjanamayaṁ. Gandhamādanakūṭaṁ masāragallamayaṁ abbhantare muggavaṇṇaṁ;",
  "atk-s0503a5:96_4": "mūlagandho, sāragandho, pheggugandho, tacagandho, papaṭikāgandho, khandhagandho,",
  "atk-s0503a5:96_5": "rasagandho, pupphagandho, phalagandho, pattagandhoti imehi dasahi gandhehi ussannaṁ,",
  "atk-s0503a5:96_6": "nānappakāraosadhasañchannaṁ, kāḷapakkhuposathadivase ādittaṁ viya aṅgāraṁ pajjalantaṁ",
  "atk-s0503a5:96_7": "tiṭṭhati. Kelāsakūṭaṁ rajatamayaṁ. Sabbāni cetāni sudassanena samānubbedhasaṇṭhānāni",
  "atk-s0503a5:96_8": "tameva saraṁ paṭicchādetvā ṭhitāni. Tattha devānubhāvena nāgānubhāvena ca devo vassati,",
  "atk-s0503a5:96_9": "nadiyo ca sandanti, taṁ sabbampi udakaṁ anotattameva pavisati, candimasūriyā dakkhiṇena",
  "atk-s0503a5:96_10": "vā uttarena vā gacchantā pabbatantarena tattha obhāsaṁ karonti, ujukaṁ gacchantā",
  "atk-s0503a5:96_11": "na karonti, tenevassa “anotatta”nti saṅkhā udapādi.",
  "atk-s0503a5:97_0": "Tattha ratanamayamanuññasopānasilātalāni nimmacchakacchapāni phalikasadisāni nimmalūdakāni",
  "atk-s0503a5:97_1": "tadupabhogasattānaṁ kammanibbattāneva nahānatitthāni ca honti, yattha buddhapaccekabuddhā",
  "atk-s0503a5:97_2": "iddhimanto sāvakā isayo ca nahānādīni karonti, devayakkhādayo udakakīḷaṁ kīḷanti.",
  "atk-s0503a5:98_0": "Tassa catūsu passesu sīhamukhaṁ, hatthimukhaṁ, assamukhaṁ, usabhamukhanti cattāri",
  "atk-s0503a5:98_1": "udakanikkhamanamukhāni honti, yehi catasso nadiyo sandanti. Sīhamukhena nikkhantanadītīre",
  "atk-s0503a5:98_2": "kesarasīhā bahutarā honti, tathā hatthimukhādīhi hatthiassausabhā. Puratthimadisato",
  "atk-s0503a5:98_3": "nikkhantanadī anotattaṁ tikkhattuṁ padakkhiṇaṁ katvā itarā tisso nadiyo anupagamma",
  "atk-s0503a5:98_4": "pācīnahimavanteneva amanussapathaṁ gantvā mahāsamuddaṁ pavisati. Pacchimadisato uttaradisato",
  "atk-s0503a5:98_5": "ca nikkhantanadiyopi tatheva padakkhiṇaṁ katvā pacchimahimavanteneva uttarahimavanteneva",
  "atk-s0503a5:98_6": "ca amanussapathaṁ gantvā mahāsamuddaṁ pavisanti.",
  "atk-s0503a5:99_0": "Dakkhiṇadisato nikkhantanadī pana taṁ tikkhattuṁ padakkhiṇaṁ katvā dakkhiṇena ujukaṁ",
  "atk-s0503a5:99_1": "pāsāṇapiṭṭheneva saṭṭhiyojanāni gantvā pabbataṁ paharitvā uṭṭhāya parikkhepena tigāvutappamāṇaudakadhārā",
  "atk-s0503a5:99_2": "hutvā ākāsena saṭṭhiyojanāni gantvā tiyaggaḷe nāma pāsāṇe patitā, pāsāṇo udakadhārāvegena",
  "atk-s0503a5:99_3": "bhinno. Tattha paññāsayojanappamāṇā tiyaggaḷā nāma pokkharaṇī jātā, pokkharaṇiyā",
  "atk-s0503a5:99_4": "kūlaṁ bhinditvā pāsāṇaṁ pavisitvā saṭṭhiyojanāni gantvā tato ghanapathaviṁ bhinditvā",
  "atk-s0503a5:99_5": "umaṅgena saṭṭhiyojanāni gantvā viñjhaṁ nāma tiracchānapabbataṁ paharitvā hatthatale",
  "atk-s0503a5:99_6": "pañcaṅgulisadisā pañcadhārā hutvā pavattanti.",
  "atk-s0503a5:100_0": "Sā tikkhattuṁ anotattaṁ padakkhiṇaṁ katvā gataṭṭhāne “āvaṭṭagaṅgā”ti vuccati, ujukaṁ",
  "atk-s0503a5:100_1": "pāsāṇapiṭṭhena saṭṭhiyojanāni gataṭṭhāne “kaṇhagaṅgā”ti, ākāsena saṭṭhiyojanāni gataṭṭhāne",
  "atk-s0503a5:100_2": "“ākāsagaṅgā”ti, tiyaggaḷapāsāṇe paññāsayojanokāse ṭhitā “tiyaggaḷapokkharaṇī”ti,",
  "atk-s0503a5:100_3": "kūlaṁ bhinditvā pāsāṇaṁ pavisitvā saṭṭhiyojanāni gataṭṭhāne “bahalagaṅgā”ti, umaṅgena",
  "atk-s0503a5:100_4": "saṭṭhiyojanāni gataṭṭhāne “umaṅgagaṅgā”ti vuccati, viñjhaṁ nāma tiracchānapabbataṁ",
  "atk-s0503a5:100_5": "paharitvā pañcadhārā hutvā pavattaṭṭhāne gaṅgā, yamunā, aciravatī, sarabhū, mahīti",
  "atk-s0503a5:100_6": "pañcadhā saṅkhaṁ gatā. Evametā pañca mahānadiyo himavantato pavattantīti veditabbā.",
  "atk-s0503a5:101_0": "Tattha nadī ninnagātiādikaṁ gottaṁ, gaṅgā yamunātiādikaṁ nāmaṁ. Savantiyoti yā kāci",
  "atk-s0503a5:101_1": "savamānā sandamānā gacchantiyo mahānadiyo vā kunnadiyo vā. Appentīti allīyanti osaranti.",
  "atk-s0503a5:101_2": "Dhārāti vuṭṭhidhārā. Pūrattanti puṇṇabhāvo. Mahāsamuddassa hi ayaṁ dhammatā – “imasmiṁ",
  "atk-s0503a5:101_3": "kāle devo mando jāto, jālakkhipādīni ādāya macchakacchape gaṇhissāmā”ti vā “imasmiṁ",
  "atk-s0503a5:101_4": "kāle atimahantī vuṭṭhi, na labhissāma nu kho piṭṭhipasāraṇaṭṭhāna”nti vā taṁ na sakkā",
  "atk-s0503a5:101_5": "vattuṁ. Paṭhamakappikakālato paṭṭhāya hi yaṁ vassitvā sinerumekhalaṁ āhacca udakaṁ",
  "atk-s0503a5:101_6": "ṭhitaṁ, taṁ tato ekaṅgulamattampi udakaṁ neva heṭṭhā otarati, na uddhaṁ uttarati.",
  "atk-s0503a5:102_0": "Ekarasoti asambhinnaraso. Muttāti khuddakamahantavaṭṭadīghādibhedā anekavidhā muttā.",
  "atk-s0503a5:102_1": "Maṇīti rattanīlādibhedo anekavidho maṇi. Veḷuriyoti vaṁsavaṇṇasirīsapupphavaṇṇādisaṇṭhānato",
  "atk-s0503a5:102_2": "anekavidho. Saṅkhoti dakkhiṇāvattatambakucchikadhamanasaṅkhādibhedo anekavidho. Silāti",
  "atk-s0503a5:102_3": "setakāḷamuggavaṇṇādibhedā anekavidhā. Pavāḷanti khuddakamahantamandarattaghanarattādibhedaṁ",
  "atk-s0503a5:102_4": "anekavidhaṁ. Lohitaṅgoti padumarāgādibhedo anekavidho masāragallanti kabaramaṇi.",
  "atk-s0503a5:102_5": "“Cittaphalika”ntipi vadanti.",
  "atk-s0503a5:103_0": "Mahataṁbhūtānanti mahantānaṁ sattānaṁ. Timitimiṅgalādikā tisso macchajātiyo. Timiṁ",
  "atk-s0503a5:103_1": "gilanasamatthā timiṅgalā, timiñca timiṅgalañca gilanasamatthā “timitimiṅgalā”ti vadanti.",
  "atk-s0503a5:103_2": "Nāgāti ūmipiṭṭhivāsinopi vimānaṭṭhakanāgāpi.",
  "atk-s0503a5:104_0": "Evamevakhoti kiñcāpi satthā imasmiṁ dhammavinaye soḷasapi bāttiṁsapi tato bhiyyopi",
  "atk-s0503a5:104_1": "acchariyabbhutadhamme vibhajitvā dassetuṁ sakkoti, tadā upamābhāvena pana gahitānaṁ",
  "atk-s0503a5:104_2": "aṭṭhannaṁ anurūpavasena aṭṭheva te upametabbadhamme vibhajitvā dassento “evameva",
  "atk-s0503a5:104_3": "kho, bhikkhave, imasmiṁ dhammavinaye aṭṭha acchariyā abbhutā dhammā”tiādimāha.",
  "atk-s0503a5:105_0": "Tattha anupubbasikkhāya tisso bhikkhā gahitā, anupubbakiriyāya terasa dhutaṅgadhammā,",
  "atk-s0503a5:105_1": "anupubbapaṭipadāya satta anupassanā aṭṭhārasa mahāvipassanā aṭṭhatiṁsa ārammaṇavibhattiyo",
  "atk-s0503a5:105_2": "sattatiṁsa bodhipakkhiyadhammā ca gahitā. Na āyatakeneva aññāpaṭivedhoti maṇḍūkassa",
  "atk-s0503a5:105_3": "uppatitvā gamanaṁ viya āditova sīlapūraṇādīni akatvā arahattapaṭivedho nāma natthi,",
  "atk-s0503a5:105_4": "paṭipāṭiyā pana sīlasamādhipaññāyo pūretvāva arahattappattīti attho.",
  "atk-s0503a5:106_0": "Mama sāvakāti sotāpannādike ariyapuggale sandhāya vadati. Na saṁvasatīti uposathakammādivasena",
  "atk-s0503a5:106_1": "saṁvāsaṁ na karoti. Ukkhipatīti apaneti. Ārakāvāti dūreyeva. Na tena nibbānadhātuyā",
  "atk-s0503a5:106_2": "ūnattaṁ vā pūrattaṁ vāti asaṅkhyeyyepi mahākappe buddhesu anuppajjantesu ekasattopi",
  "atk-s0503a5:106_3": "parinibbātuṁ na sakkoti, tadāpi “tucchā nibbānadhātū”ti na sakkā vattuṁ, buddhakāle",
  "atk-s0503a5:106_4": "pana ekekasmiṁ samāgame asaṅkhyeyyāpi sattā amataṁ ārādhenti, tadāpi na sakkā vattuṁ",
  "atk-s0503a5:106_5": "“pūrā nibbānadhātū”ti. Vimuttirasoti kilesehi vimuccanaraso. Sabbā hi sāsanassa sampatti",
  "atk-s0503a5:106_6": "yāvadeva anupādāya āsavehi cittassa vimuttiyā hoti.",
  "atk-s0503a5:107": "Ratanānīti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anappakaṁ pītipāmojjaṁ nibbattenti, pageva aparabhāge. Vuttañhetaṁ –",
  "atk-s0503a5:108": "“Yato yato sammasati, khandhānaṁ udayabbayaṁ;",
  "atk-s0503a5:109": "Labhatī pītipāmojjaṁ, amataṁ taṁ vijānata”nti. –",
  "atk-s0503a5:110": "Lokiyaratananimittaṁ pana pītipāmojjaṁ na tassa kalabhāgampi agghatīti ayamattho heṭṭhā dassito eva. Apica –",
  "atk-s0503a5:111": "“Cittīkataṁ mahagghañca, atulaṁ dullabhadassanaṁ;",
  "atk-s0503a5:112": "Anomasattaparibhogaṁ, ‘ratana’nti pavuccatī”ti.",
  "atk-s0503a5:113_0": "Yadi ca cittīkatādibhāvena ratanaṁ nāma hoti, satipaṭṭhānādīnaṁyeva bhūtato ratanabhāvo.",
  "atk-s0503a5:113_1": "Bodhipakkhiyadhammānañhi so ānubhāvo, yaṁ sāvakā sāvakapāramīñāṇaṁ, paccekabuddhā",
  "atk-s0503a5:113_2": "paccekabodhiñāṇaṁ, sammāsambuddhā sammāsambodhiṁ adhigacchantīti āsannakāraṇattā.",
  "atk-s0503a5:113_3": "Paramparakāraṇañhi dānādiupanissayoti evaṁ ratijananaṭṭhena cittīkatādiatthena ca",
  "atk-s0503a5:113_4": "ratanabhāvo bodhipakkhiyadhammānaṁ sātisayo. Tena vuttaṁ – “tatrimāni ratanāni, seyyathidaṁ,",
  "atk-s0503a5:113_5": "cattāro satipaṭṭhānā”tiādi.",
  "atk-s0503a5:114_0": "Tattha ārammaṇe pakkhanditvā upaṭṭhānaṭṭhena paṭṭhānaṁ, satiyeva paṭṭhānaṁ satipaṭṭhānaṁ.",
  "atk-s0503a5:114_1": "Ārammaṇassa pana kāyādivasena catubbidhattā vuttaṁ “cattāro satipaṭṭhānā”ti. Tathā",
  "atk-s0503a5:114_2": "hi kāyavedanācittadhammesu subhasukhaniccaattasaññānaṁ pahānato asubhadukkhāniccānattatāgahaṇato",
  "atk-s0503a5:114_3": "ca nesaṁ kāyānupassanādibhāvo vibhatto.",
  "atk-s0503a5:115_0": "Sammā padahanti etena, sayaṁ vā sammā padahati, pasatthaṁ, sundaraṁ vā padahanti",
  "atk-s0503a5:115_1": "sammappadhānaṁ. Puggalassa vā sammadeva padhānabhāvakaraṇato sammappadhānaṁ. Vīriyassetaṁ",
  "atk-s0503a5:115_2": "adhivacanaṁ. Tampi anuppannuppannānaṁ akusalānaṁ anuppādanapahānavasena anuppannuppannānaṁ",
  "atk-s0503a5:115_3": "kusalānaṁ dhammānaṁ uppādanabhāvanavasena ca catukiccaṁ katvā vuttaṁ “cattāro sammappadhānā”ti.",
  "atk-s0503a5:116_0": "Ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā",
  "atk-s0503a5:116_1": "ukkaṁsagatā hontīti iddhi. Iti paṭhamena atthena iddhi eva pādo iddhipādo, iddhikoṭṭhāsoti",
  "atk-s0503a5:116_2": "attho. Dutiyena atthena iddhiyā pādo patiṭṭhā adhigamūpāyoti iddhipādo. Tena hi uparūparivisesasaṅkhātaṁ",
  "atk-s0503a5:116_3": "iddhiṁ pajjanti pāpuṇanti, svāyaṁ iddhipādo yasmā chandādike cattāro adhipatidhamme",
  "atk-s0503a5:116_4": "dhure jeṭṭhake katvā nibbattiyati, tasmā vuttaṁ “cattāro iddhipādā”ti.",
  "atk-s0503a5:117_0": "Pañcindriyānīti saddhādīni pañca indriyāni. Tattha assaddhiyaṁ abhibhavitvā adhimokkhalakkhaṇe",
  "atk-s0503a5:117_1": "indaṭṭhaṁ kāretīti saddhindriyaṁ, kosajjaṁ abhibhavitvā paggahalakkhaṇe, pamādaṁ",
  "atk-s0503a5:117_2": "abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ",
  "atk-s0503a5:117_3": "abhibhavitvā dassanalakkhaṇe indaṭṭhaṁ kāretīti paññindriyaṁ.",
  "atk-s0503a5:118": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena “balānī”ti veditabbāni.",
  "atk-s0503a5:119_0": "Satta bojjhaṅgāti bodhiyā, bodhissa vā aṅgāti bojjhaṅgā. Yā hi esā dhammasāmaggī",
  "atk-s0503a5:119_1": "yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyoga-",
  "atk-s0503a5:119_2": "ucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "atk-s0503a5:119_3": "dhammasāmaggiyā ariyasāvako bujjhati, kilesaniddāya vuṭṭhahati, cattāri vā ariyasaccāni",
  "atk-s0503a5:119_4": "paṭivijjhati, nibbānameva vā sacchikarotīti “bodhī”ti vuccati, tassā dhammasāmaggisaṅkhātāya",
  "atk-s0503a5:119_5": "bodhiyā aṅgātipi bojjhaṅgā jhānaṅgamaggaṅgādayo viya. Yopesa vuttappakārāya dhammasāmaggiyā",
  "atk-s0503a5:119_6": "bujjhatīti katvā ariyasāvako “bodhī”ti vuccati, tassa bodhissa aṅgātipi bojjhaṅgā",
  "atk-s0503a5:119_7": "senaṅgarathaṅgādayo viya. Tenāhu porāṇā – “bujjhanakassa puggalassa aṅgāti bojjhaṅgā”ti.",
  "atk-s0503a5:119_8": "“Bodhiyā saṁvattantīti bojjhaṅgā”tiādinā nayenapi bojjhaṅgānaṁ bojjhaṅgattho veditabbo.",
  "atk-s0503a5:120_0": "Ariyo aṭṭhaṅgiko maggoti taṁtaṁmaggavajjhakilesehi ārakattā ariyabhāvakarattā ariyaphalapaṭilābhakarattā",
  "atk-s0503a5:120_1": "ca ariyo. Sammādiṭṭhiādīni aṭṭhaṅgāni assa atthi, aṭṭha aṅgāniyeva vā aṭṭhaṅgiko.",
  "atk-s0503a5:120_2": "Kilese mārento gacchati, nibbānatthikehi maggiyati, sayaṁ vā nibbānaṁ maggatīti maggoti.",
  "atk-s0503a5:120_3": "Evametesaṁ satipaṭṭhānādīnaṁ atthavibhāgo veditabbo.",
  "atk-s0503a5:121_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti",
  "atk-s0503a5:121_1": "attho. Sotāpattiphalasacchikiriyāya paṭipannoti sotāpattiphalassa attapaccakkhakaraṇāya",
  "atk-s0503a5:121_2": "paṭipajjamāno paṭhamamaggaṭṭho, yo aṭṭhamakotipi vuccati. Sakadāgāmīti sakideva imaṁ",
  "atk-s0503a5:121_3": "lokaṁ paṭisandhiggahaṇavasena āgamanasīlo dutiyaphalaṭṭho. Anāgāmīti paṭisandhiggahaṇavasena",
  "atk-s0503a5:121_4": "kāmalokaṁ anāgamanasīlo tatiyaphalaṭṭho. Yo pana saddhānusārī dhammānusārī ekabījīti",
  "atk-s0503a5:121_5": "evamādiko ariyapuggalavibhāgo, so etesaṁyeva pabhedoti. Sesaṁ vuttanayameva.",
  "atk-s0503a5:122_0": "Etamatthaṁ viditvāti etaṁ attano dhammavinaye matakuṇapasadisena dussīlapuggalena",
  "atk-s0503a5:122_1": "saddhiṁ saṁvāsābhāvasaṅkhātaṁ atthaṁ viditvā. Imaṁ udānanti imaṁ asaṁvāsārahasaṁvāsārahavibhāgakāraṇaparidīpanaṁ udānaṁ udānesi.",
  "atk-s0503a5:123_0": "Tattha channamativassatīti āpattiṁ āpajjitvā paṭicchādento aññaṁ navaṁ āpattiṁ āpajjati,",
  "atk-s0503a5:123_1": "tato paraṁ tato paranti evaṁ āpattivassaṁ kilesavassaṁ ativiya vassati. Vivaṭaṁ nātivassatīti",
  "atk-s0503a5:123_2": "āpattiṁ āpanno taṁ appaṭicchādetvā vivaranto sabrahmacārīnaṁ pakāsento yathādhammaṁ",
  "atk-s0503a5:123_3": "yathāvinayaṁ paṭikaronto desento vuṭṭhahanto aññaṁ navaṁ āpattiṁ na āpajjati, tenassa",
  "atk-s0503a5:123_4": "vivaṭaṁ puna āpattivassaṁ kilesavassaṁ na vassati. Yasmā ca etadevaṁ, tasmā channaṁ",
  "atk-s0503a5:123_5": "chāditaṁ āpattiṁ vivaretha pakāsetha. Evaṁ taṁ nātivassatīti evaṁ sante taṁ āpattiāpajjanakaṁ",
  "atk-s0503a5:123_6": "āpannapuggalaṁ attabhāvaṁ ativijjhitvā kilesavassaṁ na vassati na temeti. Evaṁ so",
  "atk-s0503a5:123_7": "kilesehi anavassuto parisuddhasīlo samāhito hutvā vipassanaṁ paṭṭhapetvā sammasanto",
  "atk-s0503a5:123_8": "anukkamena nibbānaṁ pāpuṇātīti adhippāyo.",
  "atk-s0503a5:124": "Pañcamasuttavaṇṇanā niṭṭhitā.",
  "atk-s0503a5:125": "6. Soṇasuttavaṇṇanā",
  "atk-s0503a5:126_0": "46. Chaṭṭhe avantīsūti avantiraṭṭhe. Kuraraghareti evaṁnāmake nagare. Pavatte pabbateti",
  "atk-s0503a5:126_1": "pavattanāmake pabbate. “Papāte pabbate”tipi paṭhanti. Soṇo upāsako kuṭikaṇṇoti nāmena",
  "atk-s0503a5:126_2": "soṇo nāma, tīhi saraṇagamanehi upāsakabhāvappaṭivedanena upāsako, koṭiagghanakassa",
  "atk-s0503a5:126_3": "kaṇṇapiḷandhanassa dhāraṇena “koṭikaṇṇo”ti vattabbe “kuṭikaṇṇo”ti evaṁ abhiññāto,",
  "atk-s0503a5:126_4": "na sukhumālasoṇoti adhippāyo. Ayañhi āyasmato mahākaccāyanassa santike dhammaṁ sutvā",
  "atk-s0503a5:126_5": "sāsane abhippasanno, saraṇesu ca sīlesu ca patiṭṭhito pavatte pabbate chāyūdakasampanne",
  "atk-s0503a5:126_6": "ṭhāne vihāraṁ kāretvā theraṁ tattha vasāpetvā catūhi paccayehi upaṭṭhāti. Tena vuttaṁ",
  "atk-s0503a5:126_7": "– “āyasmato mahākaccānassa upaṭṭhāko hotī”ti.",
  "atk-s0503a5:127_0": "So kālena kālaṁ therassa upaṭṭhānaṁ gacchati. Thero cassa dhammaṁ deseti. Tena saṁvegabahulo",
  "atk-s0503a5:127_1": "dhammacariyāya ussāhajāto viharati. So ekadā satthena saddhiṁ vāṇijjatthāya ujjeniṁ",
  "atk-s0503a5:127_2": "gacchanto antarāmagge aṭaviyaṁ satthe niviṭṭhe rattiyaṁ janasambādhabhayena ekamantaṁ",
  "atk-s0503a5:127_3": "apakkamma niddaṁ upagañchi. Sattho paccūsavelāyaṁ uṭṭhāya gato, na ekopi soṇaṁ pabodhesi,",
  "atk-s0503a5:127_4": "sabbepi visaritvā agamaṁsu. So pabhātāya rattiyā pabujjhitvā uṭṭhāya kañci apassanto",
  "atk-s0503a5:127_5": "sattheneva gatamaggaṁ gahetvā sīghaṁ sīghaṁ gacchanto ekaṁ vaṭarukkhaṁ upagañchi.",
  "atk-s0503a5:127_6": "Tattha addasa ekaṁ mahākāyaṁ virūpadassanaṁ gacchantaṁ purisaṁ aṭṭhito muttāni attano",
  "atk-s0503a5:127_7": "maṁsāni sayameva khādantaṁ, disvāna “kosi tva”nti pucchi. “Petomhi, bhante”ti. “Kasmā",
  "atk-s0503a5:127_8": "evaṁ karosī”ti. “Attano pubbakammenā”ti. “Kiṁ pana taṁ kamma”nti. “Ahaṁ pubbe bhārukacchanagaravāsī",
  "atk-s0503a5:127_9": "kūṭavāṇijo hutvā paresaṁ santakaṁ vañcetvā khādiṁ, samaṇe ca bhikkhāya upagate ‘tumhākaṁ",
  "atk-s0503a5:127_10": "maṁsaṁ khādathā’ti akkosiṁ, tena kammena etarahi imaṁ dukkhaṁ anubhavāmī”ti. Taṁ",
  "atk-s0503a5:127_11": "sutvā soṇo ativiya saṁvegaṁ paṭilabhi.",
  "atk-s0503a5:128_0": "Tato paraṁ gacchanto mukhato paggharitakāḷalohite dve petadārake passitvā tatheva",
  "atk-s0503a5:128_1": "pucchi. Tepissa attano kammaṁ kathesuṁ. Te kira bhārukacchanagare dārakakāle gandhavāṇijjāya",
  "atk-s0503a5:128_2": "jīvikaṁ kappentā attano mātari khīṇāsave nimantetvā bhojentiyā gehaṁ gantvā “amhākaṁ",
  "atk-s0503a5:128_3": "santakaṁ kasmā samaṇānaṁ desi, tayā dinnaṁ bhojanaṁ bhuñjanakasamaṇānaṁ mukhato kāḷalohitaṁ",
  "atk-s0503a5:128_4": "paggharatū”ti akkosiṁsu. Te tena kammena niraye paccitvā tassa vipākāvasesena petayoniyaṁ",
  "atk-s0503a5:128_5": "nibbattitvā tadā imaṁ dukkhaṁ anubhavanti. Tampi sutvā soṇo ativiya saṁvegajāto ahosi.",
  "atk-s0503a5:129_0": "So ujjeniṁ gantvā taṁ karaṇīyaṁ tīretvā kulagharaṁ paccāgato theraṁ upasaṅkamitvā",
  "atk-s0503a5:129_1": "katapaṭisanthāro therassa tamatthaṁ ārocesi. Theropissa pavattinivattīsu ādīnavānisaṁse",
  "atk-s0503a5:129_2": "vibhāvento dhammaṁ desesi. So theraṁ vanditvā gehaṁ gato sāyamāsaṁ bhuñjitvā sayanaṁ",
  "atk-s0503a5:129_3": "upagato thokaṁyeva niddāyitvā pabujjhitvā sayanatale nisajja yathāsutaṁ dhammaṁ paccavekkhituṁ",
  "atk-s0503a5:129_4": "āraddho. Tassa taṁ dhammaṁ paccavekkhato, te ca petattabhāve anussarato saṁsāradukkhaṁ",
  "atk-s0503a5:129_5": "ativiya bhayānakaṁ hutvā upaṭṭhāsi, pabbajjāya cittaṁ nami. So vibhātāya rattiyā",
  "atk-s0503a5:129_6": "sarīrapaṭijagganaṁ katvā theraṁ upasaṅkamitvā attano ajjhāsayaṁ ārocetvā pabbajjaṁ",
  "atk-s0503a5:129_7": "yāci. Tena vuttaṁ – “atha kho soṇassa upāsakassa kuṭikaṇṇassa rahogatassa…pe… pabbājetu",
  "atk-s0503a5:129_8": "maṁ, bhante, ayyo mahākaccāno”ti.",
  "atk-s0503a5:130_0": "Tattha yathā yathātiādīnaṁ padānaṁ ayaṁ saṅkhepattho – yena yena ākārena ayyo mahākaccāno",
  "atk-s0503a5:130_1": "dhammaṁ deseti ācikkhati paññapeti paṭṭhapeti vivarati vibhajati uttānīkaroti pakāseti,",
  "atk-s0503a5:130_2": "tena tena me upaparikkhato evaṁ hoti, yadetaṁ sikkhattayabrahmacariyaṁ ekampi divasaṁ",
  "atk-s0503a5:130_3": "akkhaṇḍaṁ katvā carimakacittaṁ pāpetabbatāya ekantaparipuṇṇaṁ. Ekadivasampi kilesamalena",
  "atk-s0503a5:130_4": "amalinaṁ katvā carimakacittaṁ pāpetabbatāya ekantaparisuddhaṁ. Saṅkhalikhitanti likhitasaṅkhasadisaṁ",
  "atk-s0503a5:130_5": "dhotasaṅkhasappaṭibhāgaṁ caritabbaṁ. Idaṁ nasukaraṁ agāraṁ ajjhāvasatā agāramajjhe",
  "atk-s0503a5:130_6": "vasantena ekanta paripuṇṇaṁ…pe… carituṁ yaṁnūnāhaṁ kese ceva massūni ca ohāretvā",
  "atk-s0503a5:130_7": "voropetvā kāsāyarasapītatāya kāsāyāni brahmacariyaṁ carantānaṁ anucchavikāni vatthāni",
  "atk-s0503a5:130_8": "acchādetvā nivāsetvā ceva pārupitvā ca agārasmā nikkhamitvā anagāriyaṁ pabbajeyyaṁ.",
  "atk-s0503a5:130_9": "Yasmā agārassa hitaṁ kasivāṇijjādikammaṁ agāriyanti vuccati, tañca pabbajjāya natthi,",
  "atk-s0503a5:130_10": "tasmā pabbajjā anagāriyā nāma. Taṁ anagāriyaṁ pabbajjaṁ pabbajeyyaṁ upagaccheyyaṁ,",
  "atk-s0503a5:130_11": "paṭipajjeyyanti attho.",
  "atk-s0503a5:131_0": "Evaṁ attanā rahovitakkitaṁ soṇo upāsako therassa ārocetvā taṁ paṭipajjitukāmo “pabbājetu",
  "atk-s0503a5:131_1": "maṁ, bhante, ayyo mahākaccāno”ti āha. Thero pana “tāvassa ñāṇaparipākaṁ katha”nti",
  "atk-s0503a5:131_2": "upadhāretvā ñāṇaparipākaṁ āgamayamāno “dukkaraṁ kho”tiādinā pabbajjāchandaṁ nivāresi.",
  "atk-s0503a5:132_0": "Tattha ekabhattanti “ekabhattiko hoti rattūparato virato vikālabhojanā”ti evaṁ vuttaṁ",
  "atk-s0503a5:132_1": "vikālabhojanaviratiṁ sandhāya vadati. Ekaseyyanti adutiyaseyyaṁ. Ettha ca seyyāsīsena",
  "atk-s0503a5:132_2": "“eko tiṭṭhati, eko gacchati, eko nisīdatī”tiādinā nayena vuttesu catūsu iriyāpathesu",
  "atk-s0503a5:132_3": "kāyavivekaṁ dīpeti, na ekākinā hutvā sayanamattaṁ. Brahmacariyanti methunaviratibrahmacariyaṁ,",
  "atk-s0503a5:132_4": "sikkhattayānuyogasaṅkhātaṁ sāsanabrahmacariyaṁ vā. Iṅghāti codanatthe nipāto. Tatthevāti",
  "atk-s0503a5:132_5": "geheyeva. Buddhānaṁ sāsanaṁ anuyuñjāti niccasīlauposathasīlādibhedaṁ pañcaṅgaaṭṭhaṅgadasaṅgasīlaṁ,",
  "atk-s0503a5:132_6": "tadanurūpañca samādhipaññābhāvanaṁ anuyuñja. Etañhi upāsakena pubbabhāge anuyuñjitabbaṁ",
  "atk-s0503a5:132_7": "buddhasāsanaṁ nāma. Tenāha – “kālayuttaṁ ekabhattaṁ ekaseyyaṁ brahmariya”nti.",
  "atk-s0503a5:133_0": "Tattha kālayuttanti cātuddasīpañcadasīaṭṭhamīpāṭihāriyapakkhasaṅkhātena kālena yuttaṁ,",
  "atk-s0503a5:133_1": "yathāvuttakāle vā tuyhaṁ anuyuñjantassa yuttaṁ patirūpaṁ sakkuṇeyyaṁ, na sabbakālaṁ",
  "atk-s0503a5:133_2": "pabbajjāti adhippāyo. Sabbametaṁ ñāṇassa aparipakkattā tassa kāmānaṁ duppahānatāya",
  "atk-s0503a5:133_3": "sammāpaṭipattiyaṁ yogyaṁ kārāpetuṁ vadati, na pabbajjāchandaṁ nivāretuṁ. Pabbajjābhisaṅkhāroti",
  "atk-s0503a5:133_4": "pabbajituṁ ārambho ussāho. Paṭipassambhīti indriyānaṁ aparipakkattā, saṁvegassa ca",
  "atk-s0503a5:133_5": "nātitikkhabhāvato vūpasami. Kiñcāpi paṭipassambhi, therena vuttavidhiṁ pana anutiṭṭhanto",
  "atk-s0503a5:133_6": "kālena kālaṁ theraṁ upasaṅkamitvā payirupāsanto dhammaṁ suṇāti. Tassa vuttanayeneva",
  "atk-s0503a5:133_7": "dutiyaṁ pabbajjāya cittaṁ uppajji, therassa ca ārocesi. Dutiyampi thero paṭikkhipi.",
  "atk-s0503a5:133_8": "Tatiyavāre pana ñāṇassa paripakkabhāvaṁ ñatvā “idāni naṁ pabbājetuṁ kālo”ti thero",
  "atk-s0503a5:133_9": "pabbājesi, pabbajitañca taṁ tīṇi saṁvaccharāni atikkamitvā gaṇaṁ pariyesitvā upasampādesi.",
  "atk-s0503a5:133_10": "Taṁ sandhāya vuttaṁ – “dutiyampi kho soṇo…pe… upasampādesī”ti.",
  "atk-s0503a5:134_0": "Tattha appabhikkhukoti katipayabhikkhuko. Tadā kira bhikkhū yebhuyyena majjhimadese",
  "atk-s0503a5:134_1": "eva vasiṁsu. Tasmā tattha katipayā eva ahesuṁ, te ca ekasmiṁ nigame eko, ekasmiṁ",
  "atk-s0503a5:134_2": "dveti evaṁ visuṁ visuṁ vasiṁsu. Kicchenāti dukkhena. Kasirenāti āyāsena. Tato tatoti",
  "atk-s0503a5:134_3": "tasmā tasmā gāmanigamādito. Therena hi katipaye bhikkhū ānetvā aññesu ānīyamānesu",
  "atk-s0503a5:134_4": "pubbe ānītā kenacideva karaṇīyena pakkamiṁsu, kiñci kālaṁ āgametvā puna tesu ānīyamānesu",
  "atk-s0503a5:134_5": "itare pakkamiṁsu. Evaṁ punappunaṁ ānayanena sannipāto cireneva ahosi, thero ca tadā",
  "atk-s0503a5:134_6": "ekavihārī ahosi. Dasavaggaṁ bhikkhusaṅghaṁ sannipātetvāti tadā bhagavatā paccantadesepi",
  "atk-s0503a5:134_7": "dasavaggeneva saṅghena upasampadā anuññātā. Itonidānañhi therena yācito pañcavaggena",
  "atk-s0503a5:134_8": "saṅghena paccantadese upasampadaṁ anujāni. Tena vuttaṁ – “tiṇṇaṁ vassānaṁ…pe… sannipātetvā”ti.",
  "atk-s0503a5:135_0": "Vassaṁvuṭṭhassāti upasampajjitvā paṭhamavassaṁ upagantvā vusitavato. Īdiso ca īdiso",
  "atk-s0503a5:135_1": "cāti evarūpo ca evarūpo ca, evarūpāya nāmakāyarūpakāyasampattiyā samannāgato, evarūpāya",
  "atk-s0503a5:135_2": "dhammakāyasampattiyā samannāgatoti sutoyeva me so bhagavā. Na kho me so bhagavā sammukhā",
  "atk-s0503a5:135_3": "diṭṭhoti etena puthujjanasaddhāya evaṁ āyasmā soṇo bhagavantaṁ daṭṭhukāmo ahosi.",
  "atk-s0503a5:135_4": "Aparabhāge pana satthārā saddhiṁ ekagandhakuṭiyaṁ vasitvā paccūsasamayaṁ ajjhiṭṭho",
  "atk-s0503a5:135_5": "soḷasa aṭṭhakavaggikāni satthu sammukhā aṭṭhiṁ katvā manasi katvā sabbaṁ cetaso samannāharitvā",
  "atk-s0503a5:135_6": "atthadhammappaṭisaṁvedī hutvā bhaṇanto dhammūpasañhitapāmojjādimukhena samāhito sarabhaññapariyosāne",
  "atk-s0503a5:135_7": "vipassanaṁ paṭṭhapetvā saṅkhāre sammasanto anupubbena arahattaṁ pāpuṇi. Etadatthameva",
  "atk-s0503a5:135_8": "hissa bhagavatā attanā saddhiṁ ekagandhakuṭiyaṁ vāso āṇattoti vadanti.",
  "atk-s0503a5:136_0": "Keci panāhu – “na kho me so bhagavā sammukhā diṭṭho”ti idaṁ rūpakāyadassanameva sandhāya",
  "atk-s0503a5:136_1": "vuttanti. Āyasmā hi soṇo pabbajitvāva therassa santike kammaṭṭhānaṁ gahetvā ghaṭento",
  "atk-s0503a5:136_2": "vāyamanto anupasampannova sotāpanno hutvā upasampajjitvā “upāsakāpi sotāpannā honti,",
  "atk-s0503a5:136_3": "ahampi sotāpanno, kimettha citta”nti uparimaggatthāya vipassanaṁ vaḍḍhetvā antovasseyeva",
  "atk-s0503a5:136_4": "chaḷabhiñño hutvā visuddhipavāraṇāya pavāresi. Ariyasaccadassanena hi bhagavato dhammakāyo",
  "atk-s0503a5:136_5": "diṭṭho nāma hoti. Vuttañhetaṁ –",
  "atk-s0503a5:137": "“Yo kho, vakkali, dhammaṁ passati, so maṁ passati. Yo maṁ passati, so dhammaṁ passatī”ti.",
  "atk-s0503a5:138": "Tasmāssa dhammakāyadassanaṁ pageva siddhaṁ, pavāretvā pana rūpakāyaṁ daṭṭhukāmo ahosīti.",
  "atk-s0503a5:139_0": "“Sace maṁ upajjhāyo anujānātī”tipi pāṭho. “Bhante”ti pana likhanti. Tathā “sādhu",
  "atk-s0503a5:139_1": "sādhu, āvuso soṇa, gaccha tvaṁ, āvuso soṇā”tipi pāṭho. “Āvuso”ti pana kesuci potthakesu",
  "atk-s0503a5:139_2": "natthi. Tathā “evamāvusoti kho āyasmā soṇo”tipi pāṭho. Āvusovādoyeva hi aññamaññaṁ",
  "atk-s0503a5:139_3": "bhikkhūnaṁ bhagavato dharamānakāle āciṇṇo. Bhagavantaṁ pāsādikantiādīnaṁ padānaṁ",
  "atk-s0503a5:139_4": "attho heṭṭhā vuttoyeva.",
  "atk-s0503a5:140_0": "Kacci bhikkhu khamanīyanti bhikkhu idaṁ tuyhaṁ catucakkaṁ navadvāraṁ sarīrayantaṁ",
  "atk-s0503a5:140_1": "kacci khamanīyaṁ, kiṁ sakkā khamituṁ sahituṁ pariharituṁ, kiṁ dukkhabhāro nābhibhavati.",
  "atk-s0503a5:140_2": "Kacci yāpanīyanti kiṁ taṁtaṁkiccesu yāpetuṁ gametuṁ sakkā, na kañci antarāyanti dasseti.",
  "atk-s0503a5:140_3": "Kaccisi appakilamathenāti anāyāsena imaṁ ettakaṁ addhānaṁ kacci āgatosi.",
  "atk-s0503a5:141_0": "Etadahosīti buddhāciṇṇaṁ anussarantassa āyasmato ānandassa etaṁ “yassa kho maṁ bhagavā”tiādinā",
  "atk-s0503a5:141_1": "idāni vuccamānaṁ citte āciṇṇaṁ ahosi. Ekavihāreti ekagandhakuṭiyaṁ. Gandhakuṭi hi",
  "atk-s0503a5:141_2": "idha vihāroti adhippetā. Vatthunti vasituṁ.",
  "atk-s0503a5:142_0": "Nisajjāya vītināmetvāti ettha yasmā bhagavā āyasmato soṇassa samāpattisamāpajjane",
  "atk-s0503a5:142_1": "paṭisanthāraṁ karonto sāvakasādhāraṇā sabbā samāpattiyo anulomapaṭilomaṁ samāpajjanto",
  "atk-s0503a5:142_2": "bahudeva rattiṁ…pe… vihāraṁ pāvisi, tasmā āyasmāpi soṇo bhagavato adhippāyaṁ ñatvā",
  "atk-s0503a5:142_3": "tadanurūpaṁ sabbā tā samāpattiyo samāpajjanto “bahudeva rattiṁ…pe… vihāraṁ pāvisī”ti",
  "atk-s0503a5:142_4": "keci vadanti. Pavisitvā ca bhagavatā anuññāto cīvaraṁ tirokaraṇīyaṁ katvāpi bhagavato",
  "atk-s0503a5:142_5": "pādapasse nisajjāya vītināmesi. Ajjhesīti āṇāpesi. Paṭibhātu taṁ bhikkhu dhammo bhāsitunti",
  "atk-s0503a5:142_6": "bhikkhu tuyhaṁ dhammo bhāsituṁ upaṭṭhātu ñāṇamukhe āgacchatu, yathāsutaṁ yathāpariyattaṁ",
  "atk-s0503a5:142_7": "dhammaṁ bhaṇāhīti attho.",
  "atk-s0503a5:143_0": "Soḷasa aṭṭhakavaggikānīti aṭṭhakavaggabhūtāni kāmasuttādīni soḷasa suttāni. Sarena",
  "atk-s0503a5:143_1": "abhaṇīti suttussāraṇasarena abhāsi, sarabhaññavasena kathesīti attho. Sarabhaññapariyosāneti",
  "atk-s0503a5:143_2": "ussāraṇāvasāne. Suggahitānīti sammā uggahitāni. Sumanasikatānīti suṭṭhu manasi katāni.",
  "atk-s0503a5:143_3": "Ekacco uggahaṇakāle sammā uggahetvāpi pacchā sajjhāyādivasena manasi karaṇakāle byañjanāni",
  "atk-s0503a5:143_4": "vā micchā ropeti, padapacchābhaṭṭhaṁ vā karoti, na evamayaṁ. Iminā pana sammadeva",
  "atk-s0503a5:143_5": "yathuggahitaṁ manasi katāni. Tena vuttaṁ – “sumanasikatānīti suṭṭhu manasi katānī”ti.",
  "atk-s0503a5:143_6": "Sūpadhāritānīti atthatopi suṭṭhu upadhāritāni. Atthe hi suṭṭu upadhārite sakkā pāḷiṁ",
  "atk-s0503a5:143_7": "sammā ussāretuṁ. Kalyāṇiyāsi vācāya samannāgatoti sithiladhanitādīnaṁ yathāvidhānavacanena",
  "atk-s0503a5:143_8": "parimaṇḍalapadabyañjanaparipuṇṇāya poriyā vācāya samannāgato āsi. Vissaṭṭhāyāti vimuttāya.",
  "atk-s0503a5:143_9": "Etenassa vimuttavāditaṁ dasseti. Anelagaḷāyāti elā vuccati doso, taṁ na paggharatīti",
  "atk-s0503a5:143_10": "anelagaḷā, tāya niddosāyāti attho. Atha vā anelagaḷāyāti anelāya ca agaḷāya ca niddosāya",
  "atk-s0503a5:143_11": "agaḷitapadabyañjanāya, aparihīnapadabyañjanāyāti attho. Tathā hi naṁ bhagavā “etadaggaṁ,",
  "atk-s0503a5:143_12": "bhikkhave, mama sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇo”ti",
  "atk-s0503a5:143_13": "etadagge ṭhapesi. Atthassa viññāpaniyāti yathādhippetaṁ atthaṁ viññāpetuṁ samatthāya.",
  "atk-s0503a5:144_0": "Kativassoti so kira majjhimavayassa tatiyakoṭṭhāse ṭhito ākappasampanno ca paresaṁ",
  "atk-s0503a5:144_1": "ciratarapabbajito viya khāyati. Taṁ sandhāya bhagavā pucchatīti keci, taṁ akāraṇaṁ.",
  "atk-s0503a5:144_2": "Evaṁ sante samādhisukhaṁ anubhavituṁ yutto, ettakaṁ kālaṁ kasmā pamādamāpannoti puna",
  "atk-s0503a5:144_3": "anuyuñjituṁ satthā “kativassosī”ti taṁ pucchati. Tenevāha – “kissa pana tvaṁ bhikkhu",
  "atk-s0503a5:144_4": "evaṁ ciraṁ akāsī”ti.",
  "atk-s0503a5:145_0": "Tattha kissāti kiṁ kāraṇā. Evaṁ ciraṁ akāsīti evaṁ cirāyi, kena kāraṇena evaṁ cirakālaṁ",
  "atk-s0503a5:145_1": "pabbajjaṁ anupagantvā agāramajjhe vasīti attho. Ciraṁ diṭṭho meti cirena cirakālena",
  "atk-s0503a5:145_2": "mayā diṭṭho. Kāmesūti kilesakāmesu ca vatthukāmesu ca. Ādīnavoti doso. Api cāti kāmesu",
  "atk-s0503a5:145_3": "ādīnave kenaci pakārena diṭṭhepi na tāvāhaṁ gharāvāsato nikkhamituṁ asakkhiṁ. Kasmā?",
  "atk-s0503a5:145_4": "Sambādho gharāvāso uccāvacehi kiccakaraṇīyehi samupabyūḷho agāriyabhāvo. Tenevāha",
  "atk-s0503a5:145_5": "– “bahukicco bahukaraṇīyo”ti.",
  "atk-s0503a5:146_0": "Etamatthaṁ viditvāti kāmesu yathābhūtaṁ ādīnavadassino cittaṁ cirāyitvāpi na patiṭṭhāti,",
  "atk-s0503a5:146_1": "aññadatthu padumapalāse udakabindu viya vinivattatiyevāti etamatthaṁ sabbākārato",
  "atk-s0503a5:146_2": "viditvā. Imaṁ udānanti pavattiṁ nivattiñca sammadeva jānanto pavattiyaṁ tannimitte",
  "atk-s0503a5:146_3": "ca na kadācipi ramatīti idamatthadīpakaṁ imaṁ udānaṁ udānesi.",
  "atk-s0503a5:147_0": "Tattha disvā ādīnavaṁ loketi sabbasmiṁ saṅkhāraloke “anicco dukkho vipariṇāmadhammo”tiādinā",
  "atk-s0503a5:147_1": "ādīnavaṁ dosaṁ paññāya passitvā. Etena vipassanāvāro kathito. Ñatvā dhammaṁ nirupadhinti",
  "atk-s0503a5:147_2": "sabbūpadhipaṭinissaggattā nirupadhiṁ nibbānadhammaṁ yathābhūtaṁ ñatvā nissaraṇavivekāsaṅkhatāmatasabhāvato",
  "atk-s0503a5:147_3": "maggañāṇena paṭivijjhitvā. “Disvā ñatvā”ti imesaṁ padānaṁ “sappiṁ pivitvā balaṁ hoti,",
  "atk-s0503a5:147_4": "sīhaṁ disvā bhayaṁ hoti, paññāya disvā āsavā parikkhīṇā hontī”tiādīsu viya hetuatthatā",
  "atk-s0503a5:147_5": "daṭṭhabbā. Ariyo na ramatī pāpeti kilesehi ārakattā ariyo sappuriso aṇumattepi pāpe",
  "atk-s0503a5:147_6": "na ramati. Kasmā? Pāpe na ramatī sucīti suvisuddhakāyasamācārāditāya visuddhapuggalo",
  "atk-s0503a5:147_7": "rājahaṁso viya ukkāraṭṭhāne pāpe saṁkiliṭṭhadhamme na ramati nābhinandati. “Pāpo",
  "atk-s0503a5:147_8": "na ramatī suci”ntipi pāṭho. Tassattho – pāpo pāpapuggalo suciṁ anavajjaṁ vodānadhammaṁ",
  "atk-s0503a5:147_9": "na ramati, aññadatthu gāmasūkarādayo viya ukkāraṭṭhānaṁ asuciṁ saṁkilesadhammaṁyeva",
  "atk-s0503a5:147_10": "ramatīti paṭipakkhato desanaṁ parivatteti.",
  "atk-s0503a5:148_0": "Evaṁ bhagavatā udāne udānite āyasmā soṇo uṭṭhāyāsanā bhagavantaṁ vanditvā attano",
  "atk-s0503a5:148_1": "upajjhāyassa vacanena paccantadese pañcavaggena upasampadādipañcavatthūni yāci. Bhagavāpi",
  "atk-s0503a5:148_2": "tāni anujānīti taṁ sabbaṁ khandhake āgatanayena veditabbaṁ.",
  "atk-s0503a5:149": "Chaṭṭhasuttavaṇṇanā niṭṭhitā.",
  "atk-s0503a5:150": "7. Kaṅkhārevatasuttavaṇṇanā",
  "atk-s0503a5:151_0": "47. Sattame kaṅkhārevatoti tassa therassa nāmaṁ. So hi sāsane pabbajitvā laddhūpasampado",
  "atk-s0503a5:151_1": "sīlavā kalyāṇadhammo viharati, “akappiyā muggā, na kappanti muggā paribhuñjituṁ,",
  "atk-s0503a5:151_2": "akappiyo guḷo”ti ca ādinā vinayakukkuccasaṅkhātakaṅkhābahulo pana hoti. Tena kaṅkhārevatoti",
  "atk-s0503a5:151_3": "paññāyittha. So aparabhāge satthu santike kammaṭṭhānaṁ gahetvā ghaṭento vāyamanto",
  "atk-s0503a5:151_4": "chaḷabhiññā sacchikatvā jhānasukhena phalasukhena vītināmeti, yebhuyyena pana attanā",
  "atk-s0503a5:151_5": "adhigataṁ ariyamaggaṁ garuṁ katvā paccavekkhati. Tena vuttaṁ – “attano kaṅkhāvitaraṇavisuddhiṁ",
  "atk-s0503a5:151_6": "paccavekkhamāno”ti. Maggapaññā hi “ahosiṁ nu kho ahaṁ atītamaddhāna”ntiādinayapavattāya",
  "atk-s0503a5:151_7": "soḷasavatthukāya, “buddhe kaṅkhati…pe… paṭiccasamuppannesu dhammesu kaṅkhatī”ti evaṁ",
  "atk-s0503a5:151_8": "vuttāya aṭṭhavatthukāya, pageva itarāsanti anavasesato sabbakaṅkhānaṁ vitaraṇato",
  "atk-s0503a5:151_9": "samatikkamanato, aññehi ca attanā pahātabbakilesehi accantavisujjhanato “kaṅkhāvitaraṇavisuddhī”ti",
  "atk-s0503a5:151_10": "idhādhippetā. Tañhi ayamāyasmā dīgharattaṁ kaṅkhāpakatattā “imaṁ maggadhammaṁ adhigamma",
  "atk-s0503a5:151_11": "imā me kaṅkhā anavasesā pahīnā”ti garuṁ katvā paccavekkhamāno nisīdi, na sappaccayanāmarūpadassanaṁ",
  "atk-s0503a5:151_12": "aniccantikattā tassa kaṅkhāvitaraṇassa.",
  "atk-s0503a5:152": "Etamatthaṁ viditvāti etaṁ ariyamaggassa anavasesakaṅkhāvitaraṇasaṅkhātaṁ atthaṁ viditvā tadatthadīpakaṁ imaṁ udānaṁ udānesi.",
  "atk-s0503a5:153_0": "Tattha yā kāci kaṅkhā idha vā huraṁ vāti idha imasmiṁ paccuppanne attabhāve “ahaṁ",
  "atk-s0503a5:153_1": "nu khosmi no nu khosmī”tiādinā huraṁ vā, atītānāgatesu attabhāvesu “ahosiṁ nu kho",
  "atk-s0503a5:153_2": "ahaṁ atītamaddhāna”ntiādinā uppajjanakā kaṅkhā. Sakavediyā vā paravediyā vāti tā",
  "atk-s0503a5:153_3": "evaṁ vuttanayeneva sakaattabhāve ārammaṇavasena paṭilabhitabbāya pavattiyā sakavediyā",
  "atk-s0503a5:153_4": "vā parassa attabhāve paṭilabhitabbāya “buddho nu kho, no nu kho”tiādinā vā parasmiṁ",
  "atk-s0503a5:153_5": "padhāne uttame paṭilabhitabbāya pavattiyā paravediyā vā yā kāci kaṅkhā vicikicchā.",
  "atk-s0503a5:153_6": "Ye jhāyino tā pajahanti sabbā, ātāpino brahmacariyaṁ carantāti ye ārammaṇūpanijjhānena",
  "atk-s0503a5:153_7": "lakkhaṇūpanijjhānena jhāyino vipassanaṁ ussukkāpetvā catubbidhasammappadhānapāripūriyā",
  "atk-s0503a5:153_8": "ātāpino maggabrahmacariyaṁ carantā adhigacchantā saddhānusārīādippabhedā paṭhamamaggaṭṭhā",
  "atk-s0503a5:153_9": "puggalā, tā sabbā kaṅkhā pajahanti samucchindanti maggakkhaṇe. Tato paraṁ pana tā",
  "atk-s0503a5:153_10": "pahīnā nāma honti, tasmā ito aññaṁ tāsaṁ accantappahānaṁ nāma natthīti adhippāyo.",
  "atk-s0503a5:154_0": "Iti bhagavā jhānamukhena āyasmato kaṅkhārevatassa jhānasīsena ariyamaggādhigamaṁ",
  "atk-s0503a5:154_1": "thomento thomanāvasena udānaṁ udānesi. Teneva ca naṁ “etadaggaṁ, bhikkhave, mama",
  "atk-s0503a5:154_2": "sāvakānaṁ bhikkhūnaṁ jhāyīnaṁ yadidaṁ kaṅkhārevato”ti jhāyībhāvena etadagge ṭhapesīti.",
  "atk-s0503a5:155": "Sattamasuttavaṇṇanā niṭṭhitā.",
  "atk-s0503a5:156": "8. Saṅghabhedasuttavaṇṇanā",
  "atk-s0503a5:157_0": "48. Aṭṭhame āyasmantaṁ ānandaṁ etadavocāti abhimāre payojetvā nāḷāgiriṁ vissajjāpetvā",
  "atk-s0503a5:157_1": "silaṁ pavaṭṭetvā bhagavato anatthaṁ kātuṁ asakkonto “saṅghaṁ bhinditvā cakkabhedaṁ",
  "atk-s0503a5:157_2": "karissāmī”ti adhippāyena etaṁ “ajjatagge”tiādivacanaṁ avoca. Aññatreva bhagavatāti",
  "atk-s0503a5:157_3": "vinā eva bhagavantaṁ, satthāraṁ akatvāti attho. Aññatra bhikkhusaṅghāti vinā eva",
  "atk-s0503a5:157_4": "bhikkhusaṅghaṁ. Uposathaṁ karissāmi saṅghakammāni cāti bhagavato ovādakārakaṁ bhikkhusaṅghaṁ",
  "atk-s0503a5:157_5": "visuṁ katvā maṁ anuvattantehi bhikkhūhi saddhiṁ āveṇikaṁ uposathaṁ saṅghakammāni",
  "atk-s0503a5:157_6": "ca karissāmīti attho. Devadatto saṅghaṁ bhindissatīti bhedakarānaṁ sabbesaṁ devadattena",
  "atk-s0503a5:157_7": "sajjitattā ekaṁseneva devadatto ajja saṅghaṁ bhindissati dvidhā karissati. “Adhammaṁ",
  "atk-s0503a5:157_8": "dhammo”tiādīsu hi aṭṭhārasasu bhedakaravatthūsu yaṁkiñci ekampi vatthuṁ dīpetvā tena",
  "atk-s0503a5:157_9": "tena kāraṇena “imaṁ gaṇhatha, imaṁ rocethā”ti saññāpetvā salākaṁ gāhetvā visuṁ saṅghakamme",
  "atk-s0503a5:157_10": "kate saṅgho bhinno hoti. Vuttañhetaṁ –",
  "atk-s0503a5:158": "“Pañcahi, upāli, ākārehi saṅgho bhijjati kammena uddesena voharanto anussāvanena salākaggāhenā”ti.",
  "atk-s0503a5:159_0": "Tattha kammenāti apalokanakammādīsu catūsu kammesu aññatarena kammena. Uddesenāti",
  "atk-s0503a5:159_1": "pañcasu pātimokkhuddesesu aññatarena uddesena. Voharantoti tāhi tāhi uppattīhi “adhammaṁ",
  "atk-s0503a5:159_2": "dhammo”tiādīni aṭṭhārasabhedakaravatthūni dīpento. Anussāvanenāti “nanu tumhe jānātha",
  "atk-s0503a5:159_3": "mayhaṁ uccākulā pabbajitabhāvaṁ bahussutabhāvañca, mādiso nāma uddhammaṁ ubbinayaṁ",
  "atk-s0503a5:159_4": "gāheyyāti kiṁ tumhākaṁ cittampi uppādetuṁ yuttaṁ, kimahaṁ apāyato na bhāyāmī”tiādinā",
  "atk-s0503a5:159_5": "nayena kaṇṇamūle vacībhedaṁ katvā anussāvanena. Salākaggāhenāti evaṁ anussāvetvā",
  "atk-s0503a5:159_6": "tesaṁ cittaṁ upatthambhetvā anāvattidhamme katvā “gaṇhatha imaṁ salāka”nti salākaggāhena.",
  "atk-s0503a5:160_0": "Ettha ca kammameva uddeso vā pamāṇaṁ, vohārānussāvanasalākaggāhā pana pubbabhāgā.",
  "atk-s0503a5:160_1": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya",
  "atk-s0503a5:160_2": "gāhitāyapi abhinnova hoti saṅgho. Yadā panevaṁ cattāro vā atirekā vā salākaṁ gāhetvā",
  "atk-s0503a5:160_3": "āveṇikaṁ uddesaṁ vā kammaṁ vā karonti, tadā saṅgho bhinno nāma hoti. Devadatto ca",
  "atk-s0503a5:160_4": "sabbaṁ saṅghabhedassa pubbabhāgaṁ nipphādetvā “ekaṁseneva ajja āveṇikaṁ uposathaṁ",
  "atk-s0503a5:160_5": "saṅghakammañca karissāmī”ti cintetvā “ajjatagge”tiādivacanaṁ avoca. Tenāha – “ajja,",
  "atk-s0503a5:160_6": "bhante, devadatto saṅghaṁ bhindissatī”ti. Yato avocumhā “bhedakarānaṁ sabbesaṁ devadattena sajjitattā”ti.",
  "atk-s0503a5:161_0": "Etamatthaṁ viditvāti etaṁ avīcimahānirayuppattisaṁvattaniyaṁ kappaṭṭhiyaṁ atekicchaṁ",
  "atk-s0503a5:161_1": "devadattena nibbattiyamānaṁ saṅghabhedakammaṁ sabbākārato viditvā. Imaṁ udānanti",
  "atk-s0503a5:161_2": "kusalākusalesu yathākkamaṁ sappurisāsappurisasabhāgavisabhāgapaṭipattivasena pana",
  "atk-s0503a5:161_3": "sukusalāti idamatthavibhāvanaṁ imaṁ udānaṁ udānesi.",
  "atk-s0503a5:162_0": "Tattha sukaraṁ sādhunā sādhūti attano paresañca hitaṁ sādhetīti sādhu, sammāpaṭipanno.",
  "atk-s0503a5:162_1": "Tena sādhunā sāriputtādinā sāvakena paccekabuddhena sammāsambuddhena aññena vā lokiyasādhunā",
  "atk-s0503a5:162_2": "sādhu sundaraṁ bhaddakaṁ attano paresañca hitasukhāvahaṁ sukaraṁ sukhena kātuṁ sakkā.",
  "atk-s0503a5:162_3": "Sādhu pāpena dukkaranti tadeva pana vuttalakkhaṇaṁ sādhu pāpena devadattādinā pāpapuggalena",
  "atk-s0503a5:162_4": "dukkaraṁ kātuṁ na sakkā, na so taṁ kātuṁ sakkotīti attho. Pāpaṁ pāpena sukaranti",
  "atk-s0503a5:162_5": "pāpaṁ asundaraṁ attano paresañca anatthāvahaṁ pāpena yathāvuttapāpapuggalena sukaraṁ",
  "atk-s0503a5:162_6": "sukhena kātuṁ sakkuṇeyya. Pāpamariyehi dukkaranti ariyehi pana buddhādīhi taṁ taṁ",
  "atk-s0503a5:162_7": "pāpaṁ dukkaraṁ durabhisambhavaṁ. Setughātoyeva hi tesanti satthā dīpeti.",
  "atk-s0503a5:163": "Aṭṭhamasuttavaṇṇanā niṭṭhitā.",
  "atk-s0503a5:164": "9. Sadhāyamānasuttavaṇṇanā",
  "atk-s0503a5:165": "49. Navame māṇavakāti taruṇā. Paṭhame yobbane ṭhitā brāhmaṇakumārakā idhādhippetā.",
  "atk-s0503a5:166_0": "Sadhāyamānarūpāti uppaṇḍanajātikaṁ vacanaṁ sandhāya vuttaṁ. Aññesaṁ uppaṇḍentā sadhanti,",
  "atk-s0503a5:166_1": "tadatthavacanasīlāti attho. Tassāyaṁ vacanattho – sadhanaṁ sadho, taṁ ācikkhantīti",
  "atk-s0503a5:166_2": "sadhayamānāti vattabbe dīghaṁ katvā “sadhāyamānā”ti vuttaṁ. Atha vā visesato sasedhe",
  "atk-s0503a5:166_3": "viya attānaṁ āvadantīti sadhāyamānā. Te evaṁ sabhāvatāya “sadhāyamānarūpā”ti vuttaṁ.",
  "atk-s0503a5:166_4": "“Saddāyamānarūpā”tipi pāṭho, uccāsaddamahāsaddaṁ karontāti attho. Bhagavato avidūre",
  "atk-s0503a5:166_5": "atikkamantīti bhagavato savanavisaye taṁ taṁ mukhāruḷhaṁ vadantā atiyanti.",
  "atk-s0503a5:167": "Etamatthaṁviditvāti etaṁ tesaṁ vācāya asaññatabhāvaṁ jānitvā tadatthadīpakaṁ dhammasaṁvegavasena imaṁ udānaṁ udānesi.",
  "atk-s0503a5:168_0": "Tattha parimuṭṭhāti dandhā muṭṭhassatino. Paṇḍitābhāsāti paṇḍitapatirūpakā “ke aññe",
  "atk-s0503a5:168_1": "jānanti, mayamevettha jānāmā”ti tasmiṁ tasmiṁ atthe attānameva jānantaṁ katvā samudācaraṇato.",
  "atk-s0503a5:168_2": "Vācāgocarabhāṇinoti yesaṁ vācā eva gocaro visayo, te vācāgocarabhāṇino, vācāvatthumattasseva",
  "atk-s0503a5:168_3": "bhāṇino atthassa apariññātattā. Atha vā vācāya agocaraṁ ariyānaṁ kathāya avisayaṁ",
  "atk-s0503a5:168_4": "musāvādaṁ bhaṇantīti vācāgocarabhāṇino. Atha vā “gocarabhāṇino”ti ettha ākārassa",
  "atk-s0503a5:168_5": "rassabhāvo kato. Vācāgocarā, na satipaṭṭhānādigocarā bhāṇinova. Kathaṁ bhāṇino? Yāvicchanti",
  "atk-s0503a5:168_6": "mukhāyāmaṁ attano yāva mukhāyāmaṁ yāva mukhappasāraṇaṁ icchanti, tāva pasāretvā bhāṇino,",
  "atk-s0503a5:168_7": "paresu gāravena, attano avisayatāya ca mukhasaṅkocaṁ na karontīti attho. Atha vā",
  "atk-s0503a5:168_8": "vācāgocarā eva hutvā bhāṇino, sayaṁ ajānitvā parapattikā eva hutvā vattāroti attho.",
  "atk-s0503a5:168_9": "Tato eva yāvicchanti mukhāyāmaṁ yena vacanena sāvetabbā, taṁ acintetvā yāvadeva attano",
  "atk-s0503a5:168_10": "mukhappasāraṇamattaṁ icchantīti attho. Yena nītā na taṁ vidūti yena muṭṭhassaccādinā",
  "atk-s0503a5:168_11": "nillajjabhāvaṁ paṇḍitamānībhāvañca nītā “mayamevaṁ bhaṇāmā”ti, taṁ tathā attano bhaṇantassa",
  "atk-s0503a5:168_12": "kāraṇaṁ na vidū, aviddasuno asūrā na jānantīti attho.",
  "atk-s0503a5:169": "Navamasuttavaṇṇanā niṭṭhitā.",
  "atk-s0503a5:170": "10. Cūḷapanthakasuttavaṇṇanā",
  "atk-s0503a5:171_0": "50. Dasame cūḷapanthakoti mahāpanthakattherassa kaniṭṭhabhātikattā panthe jātattā",
  "atk-s0503a5:171_1": "ca daharakāle laddhavohārena aparabhāgepi ayamāyasmā “cūḷapanthako”tveva paññāyittha.",
  "atk-s0503a5:171_2": "Guṇavisesehi pana chaḷabhiñño pabhinnapaṭisambhido “etadaggaṁ, bhikkhave, mama sāvakānaṁ",
  "atk-s0503a5:171_3": "bhikkhūnaṁ manomayaṁ kāyaṁ abhinimminantānaṁ yadidaṁ cūḷapanthako, cetovivaṭṭakusalānaṁ",
  "atk-s0503a5:171_4": "yadidaṁ cūḷapanthako”ti dvīsu ṭhānesu bhagavatā etadagge ṭhapito asītiyā mahāsāvakesu abbhantaro.",
  "atk-s0503a5:172_0": "So ekadivasaṁ pacchābhattaṁ piṇḍapātappaṭikkanto attano divāṭṭhāne divāvihāraṁ nisinno",
  "atk-s0503a5:172_1": "samāpattīhi divasabhāgaṁ vītināmetvā sāyanhasamayaṁ upāsakesu dhammassavanatthaṁ",
  "atk-s0503a5:172_2": "anāgatesu eva vihāramajjhaṁ pavisitvā bhagavati gandhakuṭiyaṁ nisinne “akālo tāva",
  "atk-s0503a5:172_3": "bhagavato upaṭṭhānaṁ upasaṅkamitu”nti gandhakuṭipamukhe ekamantaṁ nisīdi pallaṅkaṁ",
  "atk-s0503a5:172_4": "ābhujitvā. Tena vuttaṁ – “tena kho pana samayena āyasmā cūḷapanthako bhagavato avidūre",
  "atk-s0503a5:172_5": "nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā”ti.",
  "atk-s0503a5:172_6": "So hi tadā kālaparicchedaṁ katvā samāpattiṁ samāpajjitvā nisīdi.",
  "atk-s0503a5:173_0": "Etamatthaṁ viditvāti etaṁ āyasmato cūḷapanthakassa kāyacittānaṁ sammāpaṇihitabhāvasaṅkhātaṁ",
  "atk-s0503a5:173_1": "atthaṁ jānitvā. Imaṁ udānanti aññopi yo passaddhakāyo sabbiriyāpathesu upaṭṭhitassati",
  "atk-s0503a5:173_2": "samāhito, tassa bhikkhuno anupādā parinibbānapariyosānassa visesādhigamassa tattha",
  "atk-s0503a5:173_3": "pātubhāvavibhāvanaṁ imaṁ udānaṁ udānesi.",
  "atk-s0503a5:174_0": "Tattha ṭhitena kāyenāti kāyadvārikassa asaṁvarassa pahānena akaraṇena sammā ṭhapitena",
  "atk-s0503a5:174_1": "copanakāyena, tathā cakkhādīnaṁ indriyānaṁ nibbisevanabhāvakaraṇena suṭṭhu ṭhapitena",
  "atk-s0503a5:174_2": "pañcadvārikakāyena, saṁyatahatthapādatāya hatthakukkuccādīnaṁ abhāvato apariphandanena",
  "atk-s0503a5:174_3": "ṭhitena karajakāyena cāti saṅkhepato sabbenapi kāyena nibbikāratāsaṅkhātena niccalabhāvena",
  "atk-s0503a5:174_4": "ṭhitena. Etenassa sīlapārisuddhi dassitā. Itthambhūtalakkhaṇe ca idaṁ karaṇavacanaṁ.",
  "atk-s0503a5:174_5": "Ṭhitena cetasāti cittassa ṭhitiparidīpanena samādhisampadaṁ dasseti. Samādhi hi cittassa",
  "atk-s0503a5:174_6": "‘ṭhitī’ti vuccati. Tasmā samathavasena vipassanāvaseneva vā ekaggatāya sati cittaṁ",
  "atk-s0503a5:174_7": "ārammaṇe ekodibhāvūpagamanena ṭhitaṁ nāma hoti, na aññathā. Idañca yathāvuttakāyacittānaṁ",
  "atk-s0503a5:174_8": "ṭhapanaṁ samādahanaṁ sabbasmiṁ kāle sabbesu ca iriyāpathesu icchitabbanti dassento",
  "atk-s0503a5:174_9": "āha – “tiṭṭhaṁ nisinno uda vā sayāno”ti. Tattha vā-saddo aniyamattho. Tena tiṭṭhanto",
  "atk-s0503a5:174_10": "vā nisinno vā sayāno vā tadaññiriyāpatho vāti ayamattho dīpito hotīti caṅkamanassāpi",
  "atk-s0503a5:174_11": "idha saṅgaho veditabbo.",
  "atk-s0503a5:175_0": "Etaṁsatiṁ bhikkhu adhiṭṭhahānoti yāya pageva parisuddhasamācāro kāyacittaduṭṭhullabhāvūpasamanena",
  "atk-s0503a5:175_1": "kāyaṁ cittañca asāraddhaṁ katvā paṭiladdhāya anavajjasukhādhiṭṭhāya kāyacittapassaddhivasena",
  "atk-s0503a5:175_2": "cittaṁ lahuṁ muduṁ kammaññañca katvā sammā ṭhapento samādahanto kammaṭṭhānaṁ paribrūheti",
  "atk-s0503a5:175_3": "matthakañca pāpeti, taṁ eva kammaṭṭhānānuyogassa ādimajjhapariyosānesu bahūpakāraṁ",
  "atk-s0503a5:175_4": "satiṁ bhikkhu adhiṭṭhahāno sīlavisodhanaṁ ādiṁ katvā yāva visesādhigamā tattha tattha",
  "atk-s0503a5:175_5": "adhiṭṭhahantoti attho. Labhetha pubbāpariyaṁ visesanti so evaṁ satiārakkhena cetasā",
  "atk-s0503a5:175_6": "kammaṭṭhānaṁ uparūpari vaḍḍhento brūhento phātiṁ karonto pubbāpariyaṁ pubbāpariyavantaṁ",
  "atk-s0503a5:175_7": "pubbāparabhāgena pavattaṁ uḷāruḷāratarādibhedavisesaṁ labheyya.",
  "atk-s0503a5:176_0": "Tattha duvidho pubbāpariyaviseso samathavasena vipassanāvasena cāti. Tesu samathavasena",
  "atk-s0503a5:176_1": "tāva nimittuppattito paṭṭhāya yāva nevasaññānāsaññāyatanavasībhāvo, tāva pavatto",
  "atk-s0503a5:176_2": "bhāvanāviseso pubbāpariyaviseso. Vipassanāvasena pana rūpamukhena abhinivisantassa",
  "atk-s0503a5:176_3": "rūpadhammapariggahato, itarassa nāmadhammapariggahato paṭṭhāya yāva arahattādhigamo,",
  "atk-s0503a5:176_4": "tāva pavatto bhāvanāviseso pubbāpariyaviseso. Ayameva ca idhādhippeto.",
  "atk-s0503a5:177_0": "Laddhāna pubbāpariyaṁ visesanti pubbāpariyavisesaṁ ukkaṁsapāramippattaṁ arahattaṁ",
  "atk-s0503a5:177_1": "labhitvā. Adassanaṁ maccurājassa gaccheti jīvitupacchedavasena sabbesaṁ sattānaṁ",
  "atk-s0503a5:177_2": "abhibhavanato maccurājasaṅkhātassa maraṇassa visayabhūtaṁ bhavattayaṁ samatikkantattā",
  "atk-s0503a5:177_3": "adassanaṁ agocaraṁ gaccheyya. Imasmiṁ vagge yaṁ avuttaṁ, taṁ heṭṭhā vuttanayamevāti.",
  "atk-s0503a5:178": "Dasamasuttavaṇṇanā niṭṭhitā.",
  "atk-s0503a5:179": "Niṭṭhitā ca mahāvaggavaṇṇanā."
}