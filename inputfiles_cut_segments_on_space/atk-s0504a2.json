{
  "atk-s0504a2:0": "2. Dukanipāto",
  "atk-s0504a2:1": "1. Paṭhamavaggo",
  "atk-s0504a2:2": "1. Dukkhavihārasuttavaṇṇanā",
  "atk-s0504a2:3_0": "28. Dukanipātassa paṭhame dvīhīti gaṇanaparicchedo. Dhammehīti paricchinnadhammanidassanaṁ.",
  "atk-s0504a2:3_1": "Dvīhi dhammehīti dvīhi akusaladhammehi. Samannāgatoti yutto. Diṭṭheva dhammeti imasmiṁyeva",
  "atk-s0504a2:3_2": "attabhāve. Dukkhaṁ viharatīti catūsupi iriyāpathesu kilesadukkhena ceva kāyikacetasikadukkhena",
  "atk-s0504a2:3_3": "ca dukkhaṁ viharati. Savighātanti cittūpaghātena ceva kāyūpaghātena ca savighātaṁ.",
  "atk-s0504a2:3_4": "Saupāyāsanti kilesūpāyāsena ceva sarīrakhedena ca balavaāyāsavasena saupāyāsaṁ. Sapariḷāhanti",
  "atk-s0504a2:3_5": "kilesapariḷāhena ceva kāyapariḷāhena ca sapariḷāhaṁ. Kāyassa bhedāti upādinnakkhandhapariccāgā.",
  "atk-s0504a2:3_6": "Paraṁ maraṇāti tadanantaraṁ abhinibbattakkhandhaggahaṇe. Atha vā kāyassa bhedāti",
  "atk-s0504a2:3_7": "jīvitindriyupacchedā. Paraṁ maraṇāti cutito uddhaṁ. Duggati pāṭikaṅkhāti duggatisaṅkhātānaṁ",
  "atk-s0504a2:3_8": "catunnaṁ apāyānaṁ aññatarā gati icchitabbā, avassaṁbhāvinīti attho.",
  "atk-s0504a2:4_0": "Aguttadvāroti apihitadvāro. Kattha pana aguttadvāroti āha “indriyesū”ti. Tena manacchaṭṭhānaṁ",
  "atk-s0504a2:4_1": "indriyānaṁ asaṁvaramāha. Paṭiggahaṇaparibhogavasena bhojane mattaṁ na jānātīti bhojane",
  "atk-s0504a2:4_2": "amattaññū. “Indriyesu aguttadvāratāya bhojane amattaññutāyā”tipi paṭhanti.",
  "atk-s0504a2:5_0": "Kathaṁ indriyesu aguttadvāratā, kathaṁ vā guttadvāratāti? Kiñcāpi hi cakkhundriye",
  "atk-s0504a2:5_1": "saṁvaro vā asaṁvaro vā natthi. Na hi cakkhupasādaṁ nissāya sati vā muṭṭhassaccaṁ",
  "atk-s0504a2:5_2": "vā uppajjati. Apica yadā rūpārammaṇaṁ cakkhussa āpāthaṁ āgacchati, tadā bhavaṅge",
  "atk-s0504a2:5_3": "dvikkhattuṁ uppajjitvā niruddhe kiriyāmanodhātu āvajjanakiccaṁ sādhayamānā uppajjitvā",
  "atk-s0504a2:5_4": "nirujjhati, tato cakkhuviññāṇaṁ dassanakiccaṁ, tato vipākamanodhātu sampaṭicchanakiccaṁ,",
  "atk-s0504a2:5_5": "tato vipākāhetukamanoviññāṇadhātu santīraṇakiccaṁ, tato kiriyāhetukamanoviññāṇadhātu",
  "atk-s0504a2:5_6": "voṭṭhabbanakiccaṁ sādhayamānā uppajjitvā nirujjhati, tadanantaraṁ javanaṁ javati.",
  "atk-s0504a2:5_7": "Tathāpi neva bhavaṅgasamaye, na āvajjanādīnaṁ aññatarasamaye saṁvaro vā asaṁvaro",
  "atk-s0504a2:5_8": "vā atthi, javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti",
  "atk-s0504a2:5_9": "vā kosajjaṁ vā uppajjati, asaṁvaro hoti. Evaṁ hontopi so “cakkhudvāre asaṁvaro”ti",
  "atk-s0504a2:5_10": "vuccati. Kasmā? Yasmā tasmiṁ sati dvārampi aguttaṁ hoti bhavaṅgampi āvajjanādīni",
  "atk-s0504a2:5_11": "vīthicittānipi. Yathā kiṁ? Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo",
  "atk-s0504a2:5_12": "susaṁvutā tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārehi",
  "atk-s0504a2:5_13": "pavisitvā corā yadicchanti, taṁ hareyyuṁ. Evameva javane dussīlyādīsu uppannesu tasmiṁ",
  "atk-s0504a2:5_14": "asaṁvare satidvārampi aguttaṁ hoti, bhavaṅgampi āvajjanādīni vīthicittānipi. Tasmiṁ",
  "atk-s0504a2:5_15": "pana asati javane sīlādīsu uppannesu dvārampi guttaṁ hoti bhavaṅgampi āvajjanādīni",
  "atk-s0504a2:5_16": "vīthicittānipi. Yathā kiṁ? Yathā nagaradvāresu saṁvutesu kiñcāpi antogharadvārādayo",
  "atk-s0504a2:5_17": "asaṁvutā, tathāpi antonagare sabbaṁ bhaṇḍaṁ surakkhitaṁ sugopitameva hoti. Nagaradvāresu",
  "atk-s0504a2:5_18": "hi pihitesu corānaṁ paveso natthi. Evameva javane sīlādīsu uppannesu dvārampi guttaṁ",
  "atk-s0504a2:5_19": "hoti, bhavaṅgampi, āvajjanādīni vīthicittānipi. Tasmā javanakkhaṇe uppajjamānopi",
  "atk-s0504a2:5_20": "“cakkhudvāre saṁvaro”ti vuccati. Sesadvāresupi eseva nayo. Evaṁ indriyesu aguttadvāratā,",
  "atk-s0504a2:5_21": "guttadvāratā ca veditabbā.",
  "atk-s0504a2:6_0": "Kathaṁ pana bhojane amattaññū, kathaṁ vā mattaññūti ? Yo hi puggalo mahiccho hutvā",
  "atk-s0504a2:6_1": "paṭiggahaṇe mattaṁ na jānāti. Mahicchapuggalo hi yathā nāma kacchapuṭavāṇijo piḷandhanabhaṇḍakaṁ",
  "atk-s0504a2:6_2": "hatthena gahetvā ucchaṅgepi pakkhipitabbayuttakaṁ pakkhipitvā mahājanassa passantasseva",
  "atk-s0504a2:6_3": "“asukaṁ gaṇhatha, asukaṁ gaṇhathā”ti mukhena ugghoseti, evameva appamattakampi attano",
  "atk-s0504a2:6_4": "sīlaṁ vā ganthaṁ vā dhutaṅgaguṇaṁ vā antamaso araññavāsamattakampi mahājanassa jānantasseva",
  "atk-s0504a2:6_5": "sambhāveti, sambhāvetvā ca pana sakaṭehipi upanīte paccaye “ala”nti avatvā paṭiggaṇhāti.",
  "atk-s0504a2:6_6": "Tayo hi pūretuṁ na sakkā aggi upādānena, samuddo udakena, mahiccho paccayehīti –",
  "atk-s0504a2:7": "“Aggikkhandho samuddo ca, mahiccho cāpi puggalo;",
  "atk-s0504a2:8": "Bahuke paccaye dinne, tayopete na pūrayeti”.",
  "atk-s0504a2:9_0": "Mahicchapuggalo hi vijātamātuyāpi manaṁ gaṇhituṁ na sakkoti. Evarūpo hi anuppannaṁ",
  "atk-s0504a2:9_1": "lābhaṁ na uppādeti, uppannalābhato ca parihāyati. Evaṁ tāva paṭiggahaṇe amattaññū",
  "atk-s0504a2:9_2": "hoti. Yo pana dhammena samena laddhampi āhāraṁ gadhito mucchito ajjhopanno anādīnavadassāvī",
  "atk-s0504a2:9_3": "anissaraṇapañño āharahatthakaalaṁsāṭakatatthavaṭṭakakākamāsakabhuttavamitakabrāhmaṇānaṁ",
  "atk-s0504a2:9_4": "aññataro viya ayoniso anupāyena yāvadatthaṁ udarāvadehakaṁ paribhuñjitvā seyyasukhaṁ",
  "atk-s0504a2:9_5": "passasukhaṁ middhasukhaṁ anuyutto viharati. Ayaṁ paribhoge amattaññū nāma.",
  "atk-s0504a2:10_0": "Yo pana “yadipi deyyadhammo bahu hoti, dāyako appaṁ dātukāmo, dāyakassa vasena appaṁ",
  "atk-s0504a2:10_1": "gaṇhāti. Deyyadhammo appo, dāyako bahuṁ dātukāmo, deyyadhammassa vasena appaṁ gaṇhāti.",
  "atk-s0504a2:10_2": "Deyyadhammo bahu, dāyakopi bahuṁ dātukāmo, attano thāmaṁ ñatvā pamāṇayuttameva gaṇhātī”ti",
  "atk-s0504a2:10_3": "evaṁ vuttassa paṭiggahaṇe pamāṇajānanassa ceva, “paṭisaṅkhā yoniso āhāraṁ āhāreti,",
  "atk-s0504a2:10_4": "neva davāya, na madāyā”tiādinā “laddhañca piṇḍapātaṁ agadhito amucchito anajjhopanno",
  "atk-s0504a2:10_5": "ādīnavadassāvī nissaraṇapañño paribhuñjatī”ti ca ādinā nayena vuttassa paccavekkhitvā",
  "atk-s0504a2:10_6": "paṭisaṅkhānapaññāya jānitvā āhāraparibhuñjanasaṅkhātassa paribhoge pamāṇajānanassa",
  "atk-s0504a2:10_7": "ca vasena bhojane mattaññū hoti, ayaṁ bhojane mattaññū nāma. Evaṁ bhojane amattaññutā",
  "atk-s0504a2:10_8": "mattaññutā ca hotīti veditabbaṁ.",
  "atk-s0504a2:11_0": "Gāthāsu pana cakkhuntiādīsu cakkhatīti cakkhu, rūpaṁ assādeti, samavisamaṁ ācikkhantaṁ",
  "atk-s0504a2:11_1": "viya hotīti vā attho. Suṇātīti sotaṁ. Ghāyatīti ghānaṁ. Jīvitanimittaṁ āhāraraso",
  "atk-s0504a2:11_2": "jīvitaṁ, taṁ avhāyatīti jivhā. Kucchitānaṁ āyoti kāyo. Manate vijānātīti mano. Porāṇā",
  "atk-s0504a2:11_3": "panāhu munātīti mano, nāḷiyā minamāno viya mahātulāya dhārayamāno viya ca ārammaṇaṁ",
  "atk-s0504a2:11_4": "vijānātīti attho. Evaṁ tāvettha padattho veditabbo.",
  "atk-s0504a2:12_0": "Bhāvatthato pana duvidhaṁ cakkhu – maṁsacakkhu ca paññācakkhu ca. Tesu buddhacakkhu,",
  "atk-s0504a2:12_1": "samantacakkhu, ñāṇacakkhu, dibbacakkhu, dhammacakkhūti pañcavidhaṁ paññācakkhu. Tattha",
  "atk-s0504a2:12_2": "“addasaṁ kho ahaṁ, bhikkhave, buddhacakkhunā lokaṁ volokento”ti idaṁ buddhacakkhu",
  "atk-s0504a2:12_3": "nāma. “Samantacakkhu vuccati sabbaññutaññāṇa”nti idaṁ samantacakkhu nāma. “Cakkhuṁ",
  "atk-s0504a2:12_4": "udapādī”ti idaṁ ñāṇacakkhu nāma. “Addasaṁ kho ahaṁ, bhikkhave, dibbena cakkhunā visuddhenā”ti",
  "atk-s0504a2:12_5": "idaṁ dibbacakkhu nāma. “Virajaṁ vītamalaṁ dhammacakkhuṁ udapādī”ti idaṁ heṭṭhimamaggattayasaṅkhātaṁ dhammacakkhu nāma.",
  "atk-s0504a2:13_0": "Maṁsacakkhupi duvidhaṁ – sasambhāracakkhu, pasādacakkhūti. Tattha yvāyaṁ akkhikūpake",
  "atk-s0504a2:13_1": "patiṭṭhito heṭṭhā akkhikūpakaṭṭhikena, upari bhamukaṭṭhikena, ubhato akkhikūṭehi,",
  "atk-s0504a2:13_2": "anto matthaluṅgena, bahiddhā akkhilomehi paricchinno maṁsapiṇḍo, saṅkhepato catasso",
  "atk-s0504a2:13_3": "dhātuyo – vaṇṇo, gandho, raso, ojāsambhavo saṇṭhānaṁ jīvitaṁ bhāvo kāyapasādo cakkhupasādoti",
  "atk-s0504a2:13_4": "cuddasa sambhārā. Vitthārato catasso dhātuyo taṁnissitā vaṇṇagandharasaojāsaṇṭhānasambhavāti",
  "atk-s0504a2:13_5": "imāni dasa catusamuṭṭhānikattā cattālīsaṁ honti, jīvitaṁ bhāvo kāyapasādo cakkhupasādoti",
  "atk-s0504a2:13_6": "cattāri ekantakammasamuṭṭhānevāti imesaṁ catucattālīsāya rūpānaṁ vasena catucattālīsa",
  "atk-s0504a2:13_7": "sambhārā. Yaṁ loke “setaṁ vaṭṭaṁ puthulaṁ visaṭaṁ vipulaṁ cakkhū”ti sañjānanto na",
  "atk-s0504a2:13_8": "cakkhuṁ sañjānāti, vatthuṁ cakkhuto sañjānāti, yo maṁsapiṇḍo akkhikūpake patiṭṭhito",
  "atk-s0504a2:13_9": "nhārusuttakena matthaluṅgena ābaddho, yattha setampi atthi kaṇhampi lohitakampi pathavīpi",
  "atk-s0504a2:13_10": "āpopi tejopi vāyopi. Yaṁ semhussadattā setaṁ, pittussadattā kaṇhaṁ, ruhirussadattā",
  "atk-s0504a2:13_11": "lohitakaṁ, pathavussadattā patthaddhaṁ, āpussadattā paggharati, tejussadattā pariḍayhati,",
  "atk-s0504a2:13_12": "vāyussadattā sambhamati, idaṁ sasambhāracakkhu nāma. Yo pana ettha sito ettha paṭibaddho",
  "atk-s0504a2:13_13": "catunnaṁ mahābhūtānaṁ upādāya pasādo, idaṁ pasādacakkhu nāma. Idañhi cakkhuviññāṇādīnaṁ",
  "atk-s0504a2:13_14": "yathārahaṁ vatthudvārabhāvena pavattati.",
  "atk-s0504a2:14_0": "Sotādīsupi sotaṁ dibbasotaṁ, maṁsasotanti duvidhaṁ. Ettha “dibbāya sotadhātuyā visuddhāya",
  "atk-s0504a2:14_1": "atikkantamānusikāya ubho sadde suṇātī”ti idaṁ dibbasotaṁ nāma. Maṁsasotaṁ pana sasambhārasotaṁ",
  "atk-s0504a2:14_2": "pasādasotanti duvidhantiādi sabbaṁ cakkhumhi vuttanayeneva veditabbaṁ, tathā ghānajivhā.",
  "atk-s0504a2:14_3": "Kāyo pana copanakāyo, karajakāyo, samūhakāyo, pasādakāyotiādinā bahuvidho. Tattha –",
  "atk-s0504a2:15": "“Kāyena saṁvutā dhīrā, atho vācāya saṁvutā”ti. –",
  "atk-s0504a2:16_0": "Ayaṁ copanakāyo nāma. “Imamhā kāyā aññaṁ kāyaṁ abhinimminātī”ti ayaṁ karajakāyo nāma.",
  "atk-s0504a2:16_1": "Samūhakāyo pana viññāṇādisamūhavasena anekavidho āgato. Tathā hi “cha ime, āvuso,",
  "atk-s0504a2:16_2": "viññāṇakāyā”tiādīsu viññāṇasamūho vutto. “Cha phassakāyā”tiādīsu phassādisamūho.",
  "atk-s0504a2:16_3": "Tathā “kāyapassaddhi kāyalahutā”tiādīsu vedanākkhandhādayo. “Idhekacco pathavikāyaṁ",
  "atk-s0504a2:16_4": "aniccato anupassati, āpokāyaṁ tejokāyaṁ vāyokāyaṁ kesakāyaṁ lomakāya”ntiādīsu pathavādisamūho.",
  "atk-s0504a2:16_5": "“Kāyena phoṭṭhabbaṁ phusitvā”ti ayaṁ pasādakāyo. Idhāpi pasādakāyo veditabbo. So",
  "atk-s0504a2:16_6": "hi kāyaviññāṇādīnaṁ yathārahaṁ vatthudvārabhāvena pavattati. Manoti pana kiñcāpi",
  "atk-s0504a2:16_7": "sabbaṁ viññāṇaṁ vuccati, tathāpi dvārabhāvassa idhādhippetattā dvārabhūtaṁ sāvajjanaṁ",
  "atk-s0504a2:16_8": "bhavaṅgaṁ veditabbaṁ.",
  "atk-s0504a2:17_0": "Etāni yassa dvārāni aguttāni ca bhikkhunoti yassa bhikkhuno etāni manacchaṭṭhāni",
  "atk-s0504a2:17_1": "dvārāni sativossaggena pamādaṁ āpannattā satikavāṭena apihitāni. Bhojanamhi…pe… adhigacchatīti",
  "atk-s0504a2:17_2": "so bhikkhu vuttanayena bhojane amattaññū indriyesu ca saṁvararahito diṭṭhadhammikañca",
  "atk-s0504a2:17_3": "rogādivasena, samparāyikañca duggatipariyāpannaṁ kāyadukkhaṁ rāgādikilesasantāpavasena,",
  "atk-s0504a2:17_4": "icchāvighātavasena ca cetodukkhanti sabbathāpi dukkhameva adhigacchati pāpuṇāti.",
  "atk-s0504a2:17_5": "Yasmā cetadevaṁ, tasmā duvidhenapi dukkhagginā idhaloke ca paraloke ca ḍayhamānena",
  "atk-s0504a2:17_6": "kāyena ḍayhamānena cetasā divā vā yadi vā rattiṁ niccakālameva tādiso puggalo dukkhameva",
  "atk-s0504a2:17_7": "viharati, na tassa sukhavihārassa sambhavo, vaṭṭadukkhānatikkame pana vattabbameva natthīti.",
  "atk-s0504a2:18": "Paṭhamasuttavaṇṇanā niṭṭhitā.",
  "atk-s0504a2:19": "2. Sukhavihārasuttavaṇṇanā",
  "atk-s0504a2:20": "29. Dutiye vuttavipariyāyena attho veditabbo.",
  "atk-s0504a2:21": "Dutiyasuttavaṇṇanā niṭṭhitā.",
  "atk-s0504a2:22": "3. Tapanīyasuttavaṇṇanā",
  "atk-s0504a2:23_0": "30. Tatiye tapanīyāti idha ceva samparāye ca tapanti vibādhenti viheṭhentīti tapanīyā.",
  "atk-s0504a2:23_1": "Tapanaṁ vā dukkhaṁ diṭṭhe ceva dhamme abhisamparāye ca tassa uppādanena ceva anubalappadānena",
  "atk-s0504a2:23_2": "ca hitāti tapanīyā. Atha vā tapanti tenāti tapanaṁ, pacchānutāpo, vippaṭisāroti attho,",
  "atk-s0504a2:23_3": "tassa hetubhāvato hitāti tapanīyā. Akatakalyāṇoti akataṁ kalyāṇaṁ bhaddakaṁ puññaṁ",
  "atk-s0504a2:23_4": "etenāti akatakalyāṇo. Sesapadadvayaṁ tasseva vevacanaṁ. Puññañhi pavattihitatāya",
  "atk-s0504a2:23_5": "āyatiṁsukhatāya ca bhaddakaṭṭhena kalyāṇanti ca kucchitasalanādiatthena kusalanti",
  "atk-s0504a2:23_6": "ca dukkhabhīrūnaṁ saṁsārabhīrūnañca rakkhanaṭṭhena bhīruttāṇanti ca vuccati. Katapāpoti",
  "atk-s0504a2:23_7": "kataṁ upacitaṁ pāpaṁ etenāti katapāpo. Sesapadadvayaṁ tasseva vevacanaṁ. Akusalakammañhi",
  "atk-s0504a2:23_8": "lāmakaṭṭhena pāpanti ca attano pavattikkhaṇe vipākakkhaṇe ca ghorasabhāvatāya luddanti",
  "atk-s0504a2:23_9": "ca kilesehi dūsitabhāvena kibbisanti ca vuccati. Iti bhagavā “dve dhammā tapanīyā”ti",
  "atk-s0504a2:23_10": "dhammādhiṭṭhānena uddisitvā akataṁ kusalaṁ dhammaṁ katañca akusalaṁ dhammaṁ puggalādhiṭṭhānena",
  "atk-s0504a2:23_11": "niddisi. Idāni tesaṁ tapanīyabhāvaṁ dassento “so akataṁ me kalyāṇantipi tappati,",
  "atk-s0504a2:23_12": "kataṁ me pāpantipi tappatī”ti āha. Cittasantāsena tappati anutappati anusocatīti attho.",
  "atk-s0504a2:24_0": "Gāthāsu duṭṭhu caritaṁ, kilesapūtikattā vā duṭṭhaṁ caritanti duccaritaṁ. Kāyena duccaritaṁ,",
  "atk-s0504a2:24_1": "kāyato vā pavattaṁ duccaritaṁ kāyaduccaritaṁ. Evaṁ vacīmanoduccaritānipi daṭṭhabbāni.",
  "atk-s0504a2:24_2": "Imāni ca kāyaduccaritādīni kammapathappattāni adhippetānīti yaṁ na kammapathappattaṁ",
  "atk-s0504a2:24_3": "akusalajātaṁ, taṁ sandhāyāha “yañcaññaṁ dosasañhita”nti. Tassattho – yampi ca aññaṁ",
  "atk-s0504a2:24_4": "kammapathabhāvaṁ appattattā nippariyāyena kāyakammādisaṅkhaṁ na labhati, rāgādikilesasaṁsaṭṭhattā",
  "atk-s0504a2:24_5": "dosasahitaṁ akusalaṁ tampi katvāti attho. Nirayanti niratiatthena nirassādaṭṭhena",
  "atk-s0504a2:24_6": "vā nirayanti laddhanāmaṁ sabbampi duggatiṁ, ayasaṅkhātasukhappaṭikkhepena vā sabbattha",
  "atk-s0504a2:24_7": "sugatiduggatīsu nirayadukkhaṁ. So tādiso puggalo upagacchatīti evamettha attho daṭṭhabbo.",
  "atk-s0504a2:25_0": "Ettha ca kāyaduccaritassa tapanīyabhāve nando yakkho nando māṇavako nando goghātako",
  "atk-s0504a2:25_1": "dve bhātikāti etesaṁ vatthūni kathetabbāni. Te kira gāviṁ vadhitvā maṁsaṁ dve koṭṭhāse",
  "atk-s0504a2:25_2": "akaṁsu. Tato kaniṭṭho jeṭṭhaṁ āha – “mayhaṁ dārakā bahū, imāni me antāni dehī”ti.",
  "atk-s0504a2:25_3": "Atha naṁ jeṭṭho – “sabbaṁ maṁsaṁ dvedhā vibhattaṁ, puna kimaggahesī”ti paharitvā",
  "atk-s0504a2:25_4": "jīvitakkhayaṁ pāpesi. Nivattitvā ca naṁ olokento mataṁ disvā “bhāriyaṁ vata mayā",
  "atk-s0504a2:25_5": "kataṁ, svāhaṁ akāraṇeneva naṁ māresi”nti cittaṁ uppādesi. Athassa balavavippaṭisāro",
  "atk-s0504a2:25_6": "uppajji. So ṭhitaṭṭhānepi nisinnaṭṭhānepi tadeva kammaṁ āvajjeti, cittassādaṁ na",
  "atk-s0504a2:25_7": "labhati, asitapītakhāyitampissa sarīre ojaṁ na pharati, aṭṭhicammamattameva ahosi.",
  "atk-s0504a2:25_8": "Atha naṁ eko thero pucchi “upāsaka, tvaṁ ativiya kiso aṭṭhicammamatto jāto, kīdiso",
  "atk-s0504a2:25_9": "te rogo, udāhu atthi kiñci tapanīyaṁ kammaṁ kata”nti? So “āma, bhante”ti sabbaṁ ārocesi.",
  "atk-s0504a2:25_10": "Athassa so “bhāriyaṁ te, upāsaka, kammaṁ kataṁ, anaparādhaṭṭhāne aparaddha”nti āha.",
  "atk-s0504a2:25_11": "So teneva kammunā kālaṁ katvā niraye nibbatti. Vacīduccaritassa pana suppabuddhasakkakokālikaciñcamāṇavikādīnaṁ",
  "atk-s0504a2:25_12": "vatthūni kathetabbāni, manoduccaritassa ukkalajayabhaññādīnaṁ.",
  "atk-s0504a2:26": "Tatiyasuttavaṇṇanā niṭṭhitā.",
  "atk-s0504a2:27": "4. Atapanīyasuttavaṇṇanā",
  "atk-s0504a2:28": "31. Catutthe tatiye vuttavipariyāyena attho veditabbo.",
  "atk-s0504a2:29": "Catutthasuttavaṇṇanā niṭṭhitā.",
  "atk-s0504a2:30": "5. Paṭhamasīlasuttavaṇṇanā",
  "atk-s0504a2:31_0": "32. Pañcame pāpakena ca sīlenāti pāpakaṁ nāma sīlaṁ sīlabhedakaro asaṁvaroti vadanti.",
  "atk-s0504a2:31_1": "Tattha yadi asaṁvaro asīlameva taṁdussīlyabhāvato, kathaṁ sīlanti vuccati? Tatthāyaṁ",
  "atk-s0504a2:31_2": "adhippāyo siyā – yathā nāma loke adiṭṭhaṁ “diṭṭha”nti vuccati, asīlavā “sīlavā”ti,",
  "atk-s0504a2:31_3": "evamidhāpi asīlampi asaṁvaropi “sīla”nti voharīyati. Atha vā “katame ca, thapati,",
  "atk-s0504a2:31_4": "akusalā sīlā? Akusalaṁ kāyakammaṁ, akusalaṁ vacīkammaṁ, pāpako ājīvo”ti vacanato",
  "atk-s0504a2:31_5": "akusaladhammesupi attheva sīlasamaññā, tasmā paricayavasena sabhāvasiddhi viya pakatibhūto",
  "atk-s0504a2:31_6": "sabbo samācāro “sīla”nti vuccati. Tattha yaṁ akosallasambhūtaṭṭhena akusalaṁ lāmakaṁ,",
  "atk-s0504a2:31_7": "taṁ sandhāyāha “pāpakena ca sīlenā”ti. Pāpikāya ca diṭṭhiyāti sabbāpi micchādiṭṭhiyo",
  "atk-s0504a2:31_8": "pāpikāva. Visesato pana ahetukadiṭṭhi, akiriyadiṭṭhi, natthikadiṭṭhīti imā tividhā",
  "atk-s0504a2:31_9": "diṭṭhiyo pāpikatarā. Tattha pāpakena sīlena samannāgato puggalo payogavipanno hoti,",
  "atk-s0504a2:31_10": "pāpikāya diṭṭhiyā samannāgato āsayavipanno hoti, evaṁ payogāsayavipanno puggalo nirayūpago",
  "atk-s0504a2:31_11": "hotiyeva. Tena vuttaṁ “imehi kho, bhikkhave, dvīhi dhammehi samannāgato puggalo yathābhataṁ",
  "atk-s0504a2:31_12": "nikkhitto, evaṁ niraye”ti. Ettha ca “dvīhi dhammehi samannāgato”ti idaṁ lakkhaṇavacanaṁ",
  "atk-s0504a2:31_13": "daṭṭhabbaṁ, na tantiniddeso. Yathā taṁ loke “yadime byādhitā siyuṁ, imesaṁ idaṁ bhesajjaṁ",
  "atk-s0504a2:31_14": "dātabba”nti. Aññesupi īdisesu ṭhānesu eseva nayo. Duppaññoti nippañño.",
  "atk-s0504a2:32": "Pañcamasuttavaṇṇanā niṭṭhitā.",
  "atk-s0504a2:33": "6. Dutiyasīlasuttavaṇṇanā",
  "atk-s0504a2:34_0": "33. Chaṭṭhe bhaddakena ca sīlenāti kāyasucaritādicatupārisuddhisīlena. Tañhi akhaṇḍādisīlabhāvena",
  "atk-s0504a2:34_1": "sayañca kalyāṇaṁ, samathavipassanādikalyāṇaguṇāvahaṁ cāti “bhaddaka”nti vuccati.",
  "atk-s0504a2:34_2": "Bhaddikāya ca diṭṭhiyāti kammassakatāñāṇena ceva kammapathasammādiṭṭhiyā ca. Tattha",
  "atk-s0504a2:34_3": "bhaddakena sīlena payogasampanno hoti, bhaddikāya diṭṭhiyā āsayasampanno. Iti payogāsayasampanno",
  "atk-s0504a2:34_4": "puggalo saggūpago hoti. Tena vuttaṁ – “imehi, kho, bhikkhave, dvīhi dhammehi samannāgato",
  "atk-s0504a2:34_5": "puggalo yathābhataṁ nikkhitto, evaṁ sagge”ti. Sappaññoti paññavā. Sesaṁ suviññeyyameva.",
  "atk-s0504a2:35": "Chaṭṭhasuttavaṇṇanā niṭṭhitā.",
  "atk-s0504a2:36": "7. Ātāpīsuttavaṇṇanā",
  "atk-s0504a2:37_0": "34. Sattame anātāpīti kilesānaṁ ātāpanaṭṭhena ātāpo, vīriyaṁ, so etassa atthīti ātāpī,",
  "atk-s0504a2:37_1": "na ātāpī anātāpī, sammappadhānavirahito kusītoti vuttaṁ hoti. Ottāpo vuccati pāputrāso,",
  "atk-s0504a2:37_2": "so etassa atthīti ottāpī, na ottāpī anottāpī, ottāparahito. Atha vā ātāpappaṭipakkho",
  "atk-s0504a2:37_3": "anātāpo, kosajjaṁ so assa atthīti anātāpī. Yaṁ “na ottapati ottappitabbena, na ottapati",
  "atk-s0504a2:37_4": "pāpakānaṁ akusalānaṁ dhammānaṁ samāpattiyā”ti evaṁ vuttaṁ, taṁ anottappaṁ anottāpo.",
  "atk-s0504a2:37_5": "So assa atthīti anottāpīti evamettha attho veditabbo.",
  "atk-s0504a2:38_0": "Abhabboti anaraho. Sambodhāyāti ariyamaggatthāya. Nibbānāyāti kilesānaṁ accantavūpasamāya",
  "atk-s0504a2:38_1": "amatamahānibbānāya. Anuttarassa yogakkhemassāti arahattaphalassa. Tañhi uttaritarassa",
  "atk-s0504a2:38_2": "abhāvato anuttaraṁ, catūhi yogehi anupaddutattā khemaṁ nibbhayanti yogakkhemanti",
  "atk-s0504a2:38_3": "ca vuccati. Adhigamāyāti pattiyā. Ātāpīti vīriyavā. So hi “āraddhavīriyo viharati",
  "atk-s0504a2:38_4": "akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo",
  "atk-s0504a2:38_5": "anikkhittadhuro kusalesu dhammesū”ti evaṁ vuttena vīriyārambhena samannāgato kilesānaṁ",
  "atk-s0504a2:38_6": "accantameva ātāpanasīloti ātāpī. Ottāpīti “yaṁ ottapati ottappitabbena, ottapati",
  "atk-s0504a2:38_7": "pāpakānaṁ akusalānaṁ dhammānaṁ samāpattiyā”ti evaṁ vuttena ottappena samannāgatattā",
  "atk-s0504a2:38_8": "ottapanasīloti ottappī. Ayañhi ottāpīti vutto. Tadavinābhāvato hiriyā ca samannāgato",
  "atk-s0504a2:38_9": "eva hotīti hirottappasampanno aṇumattepi vajje bhayadassāvī sīlesu paripūrakārī hoti.",
  "atk-s0504a2:38_10": "Iccassa sīlasampadā dassitā. Ātāpīti iminā nayenassa kilesaparitāpitādīpanena samathavipassanābhāvanānuyuttatā",
  "atk-s0504a2:38_11": "dassitā. Yathāvuttañca vīriyaṁ saddhāsatisamādhipaññāhi vinā na hotīti vimuttiparipācakāni",
  "atk-s0504a2:38_12": "saddhāpañcamāni indriyāni atthato vuttāneva honti. Tesu ca siddhesu anicce aniccasaññā,",
  "atk-s0504a2:38_13": "anicce dukkhasaññā, dukkhe anattasaññā, pahānasaññā, virāgasaññā, nirodhasaññāti",
  "atk-s0504a2:38_14": "cha nibbedhabhāgiyā saññā siddhā evāti. Evaṁ imehi dvīhi dhammehi samannāgatassa",
  "atk-s0504a2:38_15": "lokiyānaṁ sīlasamādhipaññānaṁ sijjhanato maggaphalanibbānādhigamassa bhabbataṁ dassento",
  "atk-s0504a2:38_16": "“ātāpī ca kho…pe… adhigamāyā”ti āha.",
  "atk-s0504a2:39_0": "Gāthāsu kusītoti micchāvitakkabahulatāya kāmabyāpādavihiṁsāvitakkasaṅkhātehi kucchitehi",
  "atk-s0504a2:39_1": "pāpadhammehi sito sambandho yuttoti kusīto. Kucchitaṁ vā sīdati sammāpaṭipattito",
  "atk-s0504a2:39_2": "avasīdatīti kusīto, da-kārassa ta-kāraṁ katvā. Hīnavīriyoti nibbīriyo, catūsupi iriyāpathesu",
  "atk-s0504a2:39_3": "vīriyakaraṇarahito. Anussāhasaṁhananasabhāvassa cittālasiyassa thinassa, asattivighātasabhāvassa",
  "atk-s0504a2:39_4": "kāyālasiyassa middhassa ca abhiṇhappavattiyā thinamiddhabahulo. Pāpajigucchanalakkhaṇāya",
  "atk-s0504a2:39_5": "hiriyā abhāvena tappaṭipakkhena ahirikena samannāgatattā ca ahiriko. Hirottappavīriyānaṁ",
  "atk-s0504a2:39_6": "abhāveneva sammāpaṭipattiyaṁ natthi etassa ādaroti anādaro. Ubhayathāpi tathā dhammapuggalena",
  "atk-s0504a2:39_7": "duvidhakiriyākaraṇena anādaro. Phuṭṭhunti phusituṁ. Sambodhimuttamanti sambodhisaṅkhātaṁ",
  "atk-s0504a2:39_8": "uttamaṁ arahattaṁ adhigantuṁ abhabboti attho.",
  "atk-s0504a2:40_0": "Satimāti cirakatacirabhāsitānaṁ anussaraṇe samatthassa satinepakkassa bhāvena catusatipaṭṭhānayogena",
  "atk-s0504a2:40_1": "satimā. Nipakoti sattaṭṭhāniyasampajaññasaṅkhātena ceva kammaṭṭhānapariharaṇapaññāsaṅkhātena",
  "atk-s0504a2:40_2": "ca nepakkena samannāgatattā nipako. Jhāyīti ārammaṇūpanijjhānena lakkhaṇūpanijjhānena",
  "atk-s0504a2:40_3": "cāti dvīhipi jhānehi jhāyī. Appamattoti “divasaṁ caṅkamena nisajjāya āvaraṇiyehi",
  "atk-s0504a2:40_4": "dhammehi cittaṁ parisodhetī”tiādinā nayena kammaṭṭhānabhāvanāya appamatto. Saṁyojanaṁ",
  "atk-s0504a2:40_5": "jātijarāya chetvāti jātiyā ceva jarāya ca satte saṁyojetīti saṁyojananti laddhanāmaṁ",
  "atk-s0504a2:40_6": "kāmarāgādikaṁ dasavidhampi kilesajātaṁ anusayasamugghātavasena mūlato chinditvā.",
  "atk-s0504a2:40_7": "Atha vā saṁyojanaṁ jātijarāya chetvāti jātijarāya saṁyojanaṁ chinditvā. Yassa hi",
  "atk-s0504a2:40_8": "saṁyojanāni acchinnāni, tassa jātijarāya acchedo asamugghātova. Yassa pana tāni chinnāni,",
  "atk-s0504a2:40_9": "tassa jātijarāpi chinnāva kāraṇassa samugghātitattā. Tasmā saṁyojanaṁ chindanto eva",
  "atk-s0504a2:40_10": "jātijarāpi chindati. Tena vuttaṁ “saṁyojanaṁ jātijarāya chetvā”ti. Idheva sambodhimanuttaraṁ",
  "atk-s0504a2:40_11": "phuseti imasmiṁyeva attabhāve aggamaggaṁ arahattaṁ vā phuse pāpuṇeyya.",
  "atk-s0504a2:41": "Sattamasuttavaṇṇanā niṭṭhitā.",
  "atk-s0504a2:42": "8. Paṭhamanakuhanasuttavaṇṇanā",
  "atk-s0504a2:43_0": "35. Aṭṭhame nayidanti ettha naiti paṭisedhe nipāto, tassa “vussatī”ti iminā sambandho,",
  "atk-s0504a2:43_1": "yakāro padasandhikaro. Idaṁ-saddo “ekamidāhaṁ, bhikkhave, samayaṁ ukkaṭṭhāyaṁ viharāmi",
  "atk-s0504a2:43_2": "subhagavane sālarājamūle”tiādīsu nipātamattaṁ. “Idaṁ kho taṁ, bhikkhave, appamattakaṁ",
  "atk-s0504a2:43_3": "oramattakaṁ sīlamattaka”ntiādīsu yathāvutte āsannapaccakkhe āgato.",
  "atk-s0504a2:44": "“Idañhi taṁ jetavanaṁ, isisaṅghanisevitaṁ;",
  "atk-s0504a2:45": "Āvutthaṁ dhammarājena, pītisañjananaṁ mamā”ti. –",
  "atk-s0504a2:46": "Ādīsu vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.",
  "atk-s0504a2:47": "Brahmacariya-saddo –",
  "atk-s0504a2:48": "“Kiṁ te vataṁ kiṁ pana brahmacariyaṁ,",
  "atk-s0504a2:49": "Kissa suciṇṇassa ayaṁ vipāko;",
  "atk-s0504a2:50": "Iddhī jutī balavīriyūpapatti,",
  "atk-s0504a2:51": "Idañca te nāga mahāvimānaṁ.",
  "atk-s0504a2:52": "“Ahañca bhariyā ca manussaloke,",
  "atk-s0504a2:53": "Saddhā ubho dānapatī ahumhā;",
  "atk-s0504a2:54": "Opānabhūtaṁ me gharaṁ tadāsi,",
  "atk-s0504a2:55": "Santappitā samaṇabrāhmaṇā ca.",
  "atk-s0504a2:56": "“Taṁ me vataṁ taṁ pana brahmacariyaṁ,",
  "atk-s0504a2:57": "Tassa suciṇṇassa ayaṁ vipāko;",
  "atk-s0504a2:58": "Iddhī jutī balavīriyūpapatti,",
  "atk-s0504a2:59": "Idañca me dhīra mahāvimāna”nti. –",
  "atk-s0504a2:60": "Imasmiṁ puṇṇakajātake dāne āgato.",
  "atk-s0504a2:61": "“Kena pāṇi kāmadado, kena pāṇi madhussavo;",
  "atk-s0504a2:62": "Kena te brahmacariyena, puññaṁ pāṇimhi ijjhati.",
  "atk-s0504a2:63": "“Tena pāṇi kāmadado, tena pāṇi madhussavo;",
  "atk-s0504a2:64": "Tena me brahmacariyena, puññaṁ pāṇimhi ijjhatī”ti. –",
  "atk-s0504a2:65_0": "Imasmiṁ aṅkurapetavatthusmiṁ veyyāvacce. “Idaṁ kho taṁ, bhikkhave, tittiriyaṁ nāma",
  "atk-s0504a2:65_1": "brahmacariyaṁ ahosī”ti imasmiṁ tittirajātake pañcasikkhāpadasīle. “Taṁ kho pana,",
  "atk-s0504a2:65_2": "pañcasikha, brahmacariyaṁ neva nibbidāya na virāgāya…pe… yāvadeva brahmalokūpapattiyā”ti",
  "atk-s0504a2:65_3": "imasmiṁ mahāgovindasutte brahmavihāre. “Pare abrahmacārī bhavissanti, mayamettha",
  "atk-s0504a2:65_4": "brahmacārino bhavissāmā”ti sallekhasutte methunaviratiyaṁ.",
  "atk-s0504a2:66": "“Mayañca bhariyā nātikkamāma,",
  "atk-s0504a2:67": "Amhe ca bhariyā nātikkamanti;",
  "atk-s0504a2:68": "Aññatra tāhi brahmacariyaṁ carāma,",
  "atk-s0504a2:69": "Tasmā hi amhaṁ daharā na mīyare”ti. –",
  "atk-s0504a2:70": "Mahādhammapālajātake sadārasantose. “Abhijānāmi kho panāhaṁ, sāriputta, caturaṅgasamannāgataṁ brahmacariyaṁ caritā – tapassī sudaṁ homī”ti lomahaṁsasutte vīriye.",
  "atk-s0504a2:71": "“Hīnena brahmacariyena, khattiye upapajjati;",
  "atk-s0504a2:72": "Majjhimena ca devattaṁ, uttamena visujjhatī”ti. –",
  "atk-s0504a2:73_0": "Nimijātake attadamanavasena kate aṭṭhaṅgikauposathe. “Idaṁ kho pana, pañcasikha,",
  "atk-s0504a2:73_1": "brahmacariyaṁ ekantanibbidāya virāgāya…pe… ayameva ariyo aṭṭhaṅgiko maggo”ti mahāgovindasutteyeva",
  "atk-s0504a2:73_2": "ariyamagge. “Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ",
  "atk-s0504a2:73_3": "yāva devamanussehi suppakāsita”nti pāsādikasutte sikkhattayasaṅgahe sakalasmiṁ sāsane.",
  "atk-s0504a2:73_4": "Idhāpi ariyamagge sāsane ca vattati.",
  "atk-s0504a2:74_0": "Vussatīti vasīyati, carīyatīti attho. Janakuhanatthanti “aho ayyo sīlavā vattasampanno",
  "atk-s0504a2:74_1": "appiccho santuṭṭho mahiddhiko mahānubhāvo”tiādinā janassa sattalokassa vimhāpanatthaṁ.",
  "atk-s0504a2:74_2": "Janalapanatthanti “evarūpassa nāma ayyassa dinnaṁ mahapphalaṁ bhavissatī”ti pasannacittehi",
  "atk-s0504a2:74_3": "“kenattho, kiṁ āharīyatū”ti manussehi vadāpanatthaṁ. Lābhasakkārasilokānisaṁsatthanti",
  "atk-s0504a2:74_4": "yvāyaṁ “ākaṅkheyya ce, bhikkhave, bhikkhu ‘lābhī assaṁ cīvarapiṇḍapātasenāsanagilānappaccayabhesajjaparikkhārāna’nti,",
  "atk-s0504a2:74_5": "sīle-svevassa paripūrakārī”ti sīlānisaṁsabhāvena vutto catupaccayalābho, yo ca catunnaṁ",
  "atk-s0504a2:74_6": "paccayānaṁ sakkaccadānasaṅkhāto ādarabahumānagarukaraṇasaṅkhāto ca sakkāro, yo ca",
  "atk-s0504a2:74_7": "“sīlasampanno bahussuto sutadharo āraddhavīriyo”tiādinā nayena uggatathutighosasaṅkhāto",
  "atk-s0504a2:74_8": "siloko brahmacariyaṁ carantānaṁ diṭṭhadhammiko ānisaṁso, tadatthaṁ. Iti maṁ jano",
  "atk-s0504a2:74_9": "jānātūti “evaṁ brahmacariyavāse sati ‘ayaṁ sīlavā kalyāṇadhammo’tiādinā maṁ jano",
  "atk-s0504a2:74_10": "jānātu sambhāvetū”ti attano santaguṇavasena sambhāvanatthampi na idaṁ brahmacariyaṁ",
  "atk-s0504a2:74_11": "vussatīti sambandho.",
  "atk-s0504a2:75_0": "Keci pana “janakuhanatthanti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena",
  "atk-s0504a2:75_1": "tividhena kuhanavatthunā kuhanabhāvena janassa vimhāpanatthaṁ. Janalapanatthanti",
  "atk-s0504a2:75_2": "pāpicchasseva sato paccayatthaṁ parikathobhāsādivasena lapanabhāvena upalāpanabhāvena",
  "atk-s0504a2:75_3": "vā janassa lapanatthaṁ. Lābhasakkārasilokānisaṁsatthanti pāpicchasseva sato lābhādigarutāya",
  "atk-s0504a2:75_4": "lābhasakkārasilokasaṅkhātassa ānisaṁsaudayassa nipphādanatthaṁ. Iti maṁ jano jānātūti",
  "atk-s0504a2:75_5": "pāpicchasseva sato asantaguṇasambhāvanādhippāyena ‘iti evaṁ maṁ jano jānātū’ti na",
  "atk-s0504a2:75_6": "idaṁ brahmacariyaṁ vussatī”ti evamettha atthaṁ vadanti. Purimoyeva pana attho sārataro.",
  "atk-s0504a2:76_0": "Atha khoti ettha athāti aññadatthe nipāto, khoti avadhāraṇe. Tena kuhanādito aññadatthāyeva",
  "atk-s0504a2:76_1": "pana idaṁ, bhikkhave, brahmacariyaṁ vussatīti dasseti. Idāni taṁ payojanaṁ dassento",
  "atk-s0504a2:76_2": "“saṁvaratthañceva pahānatthañcā”ti āha. Tattha pañcavidho saṁvaro – pātimokkhasaṁvaro,",
  "atk-s0504a2:76_3": "satisaṁvaro, ñāṇasaṁvaro, khantisaṁvaro, vīriyasaṁvaroti.",
  "atk-s0504a2:77_0": "Tattha “iminā pātimokkhasaṁvarena upeto hoti samupeto”ti hi ādinā nayena āgato ayaṁ",
  "atk-s0504a2:77_1": "pātimokkhasaṁvaro nāma, yo sīlasaṁvaroti ca pavuccati. “Rakkhati cakkhundriyaṁ, cakkhundriye",
  "atk-s0504a2:77_2": "saṁvaraṁ āpajjatī”ti āgato ayaṁ satisaṁvaro.",
  "atk-s0504a2:78": "“Yāni sotāni lokasmiṁ (ajitāti bhagavā),",
  "atk-s0504a2:79": "Sati tesaṁ nivāraṇaṁ;",
  "atk-s0504a2:80": "Sotānaṁ saṁvaraṁ brūmi,",
  "atk-s0504a2:81": "Paññāyete pidhīyare”ti. –",
  "atk-s0504a2:82_0": "Āgato ayaṁ ñāṇasaṁvaro. “Khamo hoti sītassa uṇhassā”tiādinā nayena āgato ayaṁ khantisaṁvaro.",
  "atk-s0504a2:82_1": "“Uppannaṁ kāmavitakkaṁ nādhivāsetī”tiādinā nayena āgato ayaṁ vīriyasaṁvaro. Atthato",
  "atk-s0504a2:82_2": "pana pāṇātipātādīnaṁ pajahanavasena, vattapaṭivattānaṁ karaṇavasena ca pavattā cetanā",
  "atk-s0504a2:82_3": "viratiyo ca. Saṅkhepato sabbo kāyavacīsaṁyamo, vitthārato sattannaṁ āpattikkhandhānaṁ",
  "atk-s0504a2:82_4": "avītikkamo sīlasaṁvaro. Sati eva satisaṁvaro, satippadhānā vā kusalā khandhā. Ñāṇameva",
  "atk-s0504a2:82_5": "ñāṇasaṁvaro. Adhivāsanavasena adoso, adosappadhānā vā tathā pavattā kusalā khandhā",
  "atk-s0504a2:82_6": "khantisaṁvaro, paññāti eke. Kāmavitakkādīnaṁ anadhivāsanavasena pavattaṁ vīriyameva",
  "atk-s0504a2:82_7": "vīriyasaṁvaro. Tesu paṭhamo kāyaduccaritādidussīlyassa saṁvaraṇato saṁvaro, dutiyo",
  "atk-s0504a2:82_8": "muṭṭhassaccassa, tatiyo aññāṇassa, catuttho akkhantiyā, pañcamo kosajjassa saṁvaraṇato",
  "atk-s0504a2:82_9": "pidahanato saṁvaroti veditabbo. Evametassa saṁvarassa atthāya saṁvaratthaṁ, saṁvaranipphādanatthanti attho.",
  "atk-s0504a2:83_0": "Pahānampi pañcavidhaṁ – tadaṅgappahānaṁ, vikkhambhanappahānaṁ, samucchedappahānaṁ,",
  "atk-s0504a2:83_1": "paṭippassaddhippahānaṁ, nissaraṇappahānanti. Tattha yaṁ vattabbaṁ, taṁ heṭṭhā ekakanipāte",
  "atk-s0504a2:83_2": "paṭhamasuttavaṇṇanāyaṁ vuttameva. Tassa pana pañcavidhassapi tathā tathā rāgādikilesānaṁ",
  "atk-s0504a2:83_3": "paṭinissajjanaṭṭhena samatikkamanaṭṭhena vā pahānassa atthāya pahānatthaṁ, pahānasādhanatthanti",
  "atk-s0504a2:83_4": "attho. Tattha saṁvarena kilesānaṁ cittasantāne pavesananivāraṇaṁ pahānena pavesananivāraṇañceva",
  "atk-s0504a2:83_5": "samugghāto cāti vadanti. Ubhayenāpi pana yathārahaṁ ubhayaṁ sampajjatīti daṭṭhabbaṁ.",
  "atk-s0504a2:83_6": "Sīlādidhammā eva hi saṁvaraṇato saṁvaro, pajahanato pahānanti.",
  "atk-s0504a2:84_0": "Gāthāsu anītihanti ītiyo vuccanti upaddavā – diṭṭhadhammikā ca samparāyikā ca. Ītiyo",
  "atk-s0504a2:84_1": "hanati vināseti pajahatīti ītihaṁ, anu ītihanti anītihaṁ, sāsanabrahmacariyaṁ maggabrahmacariyañca.",
  "atk-s0504a2:84_2": "Atha vā ītīhi anatthehi saddhiṁ hananti gacchanti pavattantīti ītihā, taṇhādiupakkilesā.",
  "atk-s0504a2:84_3": "Natthi ettha ītihāti anītihaṁ. Ītihā vā yathāvuttenaṭṭhena titthiyasamayā, tappaṭipakkhato",
  "atk-s0504a2:84_4": "idaṁ anītihaṁ. “Anitiha”ntipi pāṭho. Tassattho – “itihāya”nti dhammesu anekaṁsaggāhabhāvato",
  "atk-s0504a2:84_5": "vicikicchā itihaṁ nāma, sammāsambuddhappaveditattā yathānusiṭṭhaṁ paṭipajjantānaṁ",
  "atk-s0504a2:84_6": "nikkaṅkhabhāvasādhanato natthi ettha itihanti anitihaṁ, aparappaccayanti attho. Vuttañhetaṁ",
  "atk-s0504a2:84_7": "“paccattaṁ veditabbo viññūhī”ti “atakkāvacaro”ti ca. Gāthāsukhatthaṁ pana “anītiha”nti",
  "atk-s0504a2:84_8": "dīghaṁ katvā paṭhanti.",
  "atk-s0504a2:85_0": "Nibbānasaṅkhātaṁ ogadhaṁ patiṭṭhaṁ pāraṁ gacchatīti nibbānogadhagāmī, vimuttirasattā",
  "atk-s0504a2:85_1": "ekanteneva nibbānasampāpakoti attho. Taṁ nibbānogadhagāminaṁ brahmacariyaṁ. Soti",
  "atk-s0504a2:85_2": "yo so samatiṁsa pāramiyo pūretvā sabbakilese bhinditvā anuttaraṁ sammāsambodhiṁ abhisambuddho,",
  "atk-s0504a2:85_3": "so bhagavā adesayi desesi. Nibbānogadhoti vā ariyamaggo vuccati. Tena vinā nibbānogāhanassa",
  "atk-s0504a2:85_4": "asambhavato tassa ca nibbānaṁ anālambitvā appavattanato, tañca taṁ ekantaṁ gacchatīti",
  "atk-s0504a2:85_5": "nibbānogadhagāmī. Atha vā nibbānogadhagāminanti nibbānassa antogāminaṁ maggabrahmacariyaṁ,",
  "atk-s0504a2:85_6": "nibbānaṁ ārammaṇaṁ karitvā tassa anto eva vattati pavattatīti. Mahattehīti mahāātumehi",
  "atk-s0504a2:85_7": "uḷārajjhāsayehi. Mahantaṁ nibbānaṁ, mahante vā sīlakkhandhādike esanti gavesantīti",
  "atk-s0504a2:85_8": "mahesino buddhādayo ariyā. Tehi anuyāto paṭipanno. Yathā buddhena desitanti yathā",
  "atk-s0504a2:85_9": "abhiññeyyādidhamme abhiññeyyādibhāveneva sammāsambuddhena mayā desitaṁ, evaṁ ye etaṁ",
  "atk-s0504a2:85_10": "maggabrahmacariyaṁ tadatthaṁ sāsanabrahmacariyañca paṭipajjanti. Te diṭṭhadhammikasamparāyikatthehi",
  "atk-s0504a2:85_11": "yathārahaṁ anusāsantassa satthu mayhaṁ sāsanakārino ovādappaṭikarā sakalassa vaṭṭadukkhassa",
  "atk-s0504a2:85_12": "antaṁ pariyantaṁ appavattiṁ karissanti, dukkhassa vā antaṁ nibbānaṁ sacchikarissantīti.",
  "atk-s0504a2:86": "Aṭṭhamasuttavaṇṇanā niṭṭhitā.",
  "atk-s0504a2:87": "9. Dutiyanakuhanasuttavaṇṇanā",
  "atk-s0504a2:88_0": "36. Navame abhiññatthanti kusalādivibhāgena khandhādivibhāgena ca sabbadhamme abhivisiṭṭhena",
  "atk-s0504a2:88_1": "ñāṇena aviparītato jānanatthaṁ. Pariññatthanti tebhūmakadhamme “idaṁ dukkha”ntiādinā",
  "atk-s0504a2:88_2": "parijānanatthaṁ samatikkamanatthañca. Tattha abhiññeyyaabhijānanā catusaccavisayā.",
  "atk-s0504a2:88_3": "Pariññeyyaparijānanā pana yadipi dukkhasaccavisayā, pahānasacchikiriyābhāvanābhisamayehi",
  "atk-s0504a2:88_4": "pana vinā na pavattatīti pahānādayopi idha gahitāti veditabbaṁ. Sesaṁ anantarasutte vuttatthameva.",
  "atk-s0504a2:89": "Navamasuttavaṇṇanā niṭṭhitā.",
  "atk-s0504a2:90": "10. Somanassasuttavaṇṇanā",
  "atk-s0504a2:91_0": "37. Dasame sukhasomanassabahuloti ettha sukhanti kāyikaṁ sukhaṁ, somanassanti cetasikaṁ.",
  "atk-s0504a2:91_1": "Tasmā yassa kāyikaṁ cetasikañca sukhaṁ abhiṇhaṁ pavattati, so sukhasomanassabahuloti",
  "atk-s0504a2:91_2": "vutto. Yonīti “catasso kho imā, sāriputta, yoniyo”tiādīsu khandhakoṭṭhāso yonīti",
  "atk-s0504a2:91_3": "āgato. “Yoni hesā, bhūmija, phalassa adhigamāyā”tiādīsu kāraṇaṁ.",
  "atk-s0504a2:92": "“Na cāhaṁ brāhmaṇaṁ brūmi, yonijaṁ mattisambhava”nti ca. ;",
  "atk-s0504a2:93_0": "“Tamenaṁ kammajā vātā nibbattitvā uddhaṁpādaṁ adhosiraṁ samparivattetvā mātu yonimukhe",
  "atk-s0504a2:93_1": "sampaṭipādentī”ti ca ādīsu passāvamaggo. Idha pana kāraṇaṁ adhippetaṁ. Assāti anena.",
  "atk-s0504a2:93_2": "Āraddhāti paṭṭhapitā paggahitā paripuṇṇā sampāditā vā.",
  "atk-s0504a2:94_0": "Āsavānaṁkhayāyāti ettha āsavantīti āsavā, cakkhutopi…pe… manatopi savanti pavattantīti",
  "atk-s0504a2:94_1": "vuttaṁ hoti. Dhammato yāva gotrabhū, okāsato yāva bhavaggā savantīti vā āsavā. Ete",
  "atk-s0504a2:94_2": "dhamme etañca okāsaṁ anto karitvā pavattantīti attho. Antokaraṇattho hi ayaṁ ākāro.",
  "atk-s0504a2:94_3": "Cirapārivāsiyaṭṭhena madirādayo āsavā viyātipi āsavā. Loke hi cirapārivāsikā madirādayo",
  "atk-s0504a2:94_4": "āsavāti vuccanti. Yadi ca cirapārivāsiyaṭṭhena āsavā, ete eva bhavituṁ arahanti.",
  "atk-s0504a2:94_5": "Vuttaṁ hetaṁ – “purimā, bhikkhave, koṭi na paññāyati avijjāya, ito pubbe avijjā nāhosī”tiādi.",
  "atk-s0504a2:94_6": "Āyataṁ saṁsāradukkhaṁ savanti pasavantītipi āsavā. Purimāni cettha nibbacanāni yattha",
  "atk-s0504a2:94_7": "kilesā āsavāti āgatā, tattha yujjanti; pacchimaṁ kammepi. Na kevalañca kammakilesā",
  "atk-s0504a2:94_8": "eva āsavā, apica kho nānappakārā upaddavāpi. Abhidhamme hi “cattāro āsavā – kāmāsavo,",
  "atk-s0504a2:94_9": "bhavāsavo, diṭṭhāsavo, avijjāsavo”ti kāmarāgādayo kilesā āsavāti āgatā. Suttepi “nāhaṁ,",
  "atk-s0504a2:94_10": "cunda, diṭṭhadhammikānaṁyeva āsavānaṁ saṁvarāya dhammaṁ desemī”ti ettha vivādamūlabhūtā",
  "atk-s0504a2:94_11": "kilesā āsavāti āgatā.",
  "atk-s0504a2:95": "“Yena devūpapatyassa, gandhabbo vā vihaṅgamo;",
  "atk-s0504a2:96": "Yakkhattaṁ yena gaccheyya, manussattañca abbaje;",
  "atk-s0504a2:97": "Te mayhaṁ, āsavā khīṇā, viddhastā vinaḷīkatā”ti. –",
  "atk-s0504a2:98_0": "Ettha tebhūmakaṁ kammaṁ avasesā ca akusalā dhammā. “Diṭṭhadhammikānaṁ āsavānaṁ saṁvarāya",
  "atk-s0504a2:98_1": "samparāyikānaṁ āsavānaṁ paṭighātāyā”ti ettha parūpaghātavippaṭisāravadhabandhādayo",
  "atk-s0504a2:98_2": "ceva apāyadukkhabhūtā nānappakārā upaddavā ca.",
  "atk-s0504a2:99_0": "Te panete āsavā vinaye “diṭṭhadhammikānaṁ āsavānaṁ saṁvarāya, samparāyikānaṁ āsavānaṁ",
  "atk-s0504a2:99_1": "paṭighātāyā”ti dvedhā āgatā. Saḷāyatane “tayome, āvuso, āsavā – kāmāsavo, bhavāsavo,",
  "atk-s0504a2:99_2": "avijjāsavo”ti tidhā āgatā. Tathā aññesu suttantesu. Abhidhamme teyeva diṭṭhāsavena",
  "atk-s0504a2:99_3": "saddhiṁ catudhā āgatā. Nibbedhikapariyāye pana “atthi, bhikkhave, āsavā nirayagamanīyā,",
  "atk-s0504a2:99_4": "atthi āsavā tiracchānayonigamanīyā, atthi āsavā pettivisayagamanīyā, atthi āsavā",
  "atk-s0504a2:99_5": "manussalokagamanīyā, atthi āsavā devalokagamanīyā”ti pañcadhā āgatā. Kammameva cettha",
  "atk-s0504a2:99_6": "āsavāti adhippetaṁ. Chakkanipāte “atthi, bhikkhave, āsavā saṁvarā pahātabbā”tiādinā",
  "atk-s0504a2:99_7": "nayena chadhā āgatā. Sabbāsavapariyāye teyeva dassanapahātabbehi dhammehi saddhiṁ",
  "atk-s0504a2:99_8": "sattadhā āgatā. Idha pana abhidhammapariyāyena cattāro āsavā adhippetāti veditabbā.",
  "atk-s0504a2:100_0": "Khayāyāti ettha pana “yo āsavānaṁ khayo vayo bhedo paribhedo aniccatā antaradhāna”nti",
  "atk-s0504a2:100_1": "āsavānaṁ sarasabhedo āsavānaṁ khayoti vutto. “Jānato ahaṁ, bhikkhave, passato āsavānaṁ",
  "atk-s0504a2:100_2": "khayaṁ vadāmī”ti ettha āsavānaṁ khīṇākāro natthibhāvo accantaṁ asamuppādo āsavakkhayoti vutto.",
  "atk-s0504a2:101": "“Sekhassa sikkhamānassa, ujumaggānusārino;",
  "atk-s0504a2:102": "Khayasmiṁ paṭhamaṁ ñāṇaṁ, tato aññā anantarā”ti. –",
  "atk-s0504a2:103": "Ettha ariyamaggo āsavakkhayoti vutto. “Āsavānaṁ khayā samaṇo hotī”ti ettha phalaṁ.",
  "atk-s0504a2:104": "“Paravajjānupassissa, niccaṁ ujjhānasaññino;",
  "atk-s0504a2:105": "Āsavā tassa vaḍḍhanti, ārā so āsavakkhayā”ti. –",
  "atk-s0504a2:106": "Ettha nibbānaṁ. Idha pana phalaṁ sandhāya “āsavānaṁ khayāyā”ti vuttaṁ, arahattaphalatthāyāti attho.",
  "atk-s0504a2:107_0": "Saṁvejanīyesu ṭhānesūti saṁvegajanakesu jātiādīsu saṁvegavatthūsu. Jāti, jarā, byādhi,",
  "atk-s0504a2:107_1": "maraṇaṁ, apāyadukkhaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ,",
  "atk-s0504a2:107_2": "paccuppanne āhārapariyeṭṭhimūlakaṁ dukkhanti imāni hi saṁvegavatthūni saṁvejanīyaṭṭhānāni",
  "atk-s0504a2:107_3": "nāma. Apica “āditto lokasannivāso uyyutto payāto kummaggappaṭipanno, upanīyati loko",
  "atk-s0504a2:107_4": "addhuvo, atāṇo loko anabhissaro, assako loko, sabbaṁ pahāya gamanīyaṁ, ūno loko atitto",
  "atk-s0504a2:107_5": "taṇhādāso”tievamādīni cettha saṁvejanīyaṭṭhānānīti veditabbāni. Saṁvejanenāti jātiādisaṁvegavatthūni",
  "atk-s0504a2:107_6": "paṭicca uppannabhayasaṅkhātena saṁvejanena. Atthato pana sahottappañāṇaṁ saṁvego nāma.",
  "atk-s0504a2:108_0": "Saṁviggassāti gabbhokkantikādivasena anekavidhehi jātiādidukkhehi saṁvegajātassa.",
  "atk-s0504a2:108_1": "“Saṁvejitvā”ti ca paṭhanti. Yoniso padhānenāti upāyapadhānena, sammāvāyāmenāti attho.",
  "atk-s0504a2:108_2": "So hi yathā akusalā dhammā pahīyanti, kusalā dhammā bhāvanāpāripūriṁ gacchanti, evaṁ",
  "atk-s0504a2:108_3": "padahanato uttamabhāvasādhanato ca “padhāna”nti vuccati. Tattha saṁvegena bhavādīsu",
  "atk-s0504a2:108_4": "kiñci tāṇaṁ leṇaṁ paṭisaraṇaṁ apassanto tattha anolīyanto alaggamānaso tappaṭipakkhena",
  "atk-s0504a2:108_5": "ca vinivattitavisaññito aññadatthu nibbānaninno hoti nibbānapoṇo nibbānapabbhāro.",
  "atk-s0504a2:108_6": "So kalyāṇamittasannissayena yonisomanasikārabahulo visuddhāsayappayogo samathavipassanāsu",
  "atk-s0504a2:108_7": "yuttappayutto sabbasmimpi saṅkhāragate nibbindati virajjati, vipassanaṁ ussukkāpeti.",
  "atk-s0504a2:108_8": "Tattha yadidaṁ yonisomanasikārabahulo visuddhāsayappayogo samathavipassanāsu yuttappayutto,",
  "atk-s0504a2:108_9": "tenassa diṭṭheva dhamme sukhasomanassabahulatā veditabbā. Yaṁ panāyaṁ samathe patiṭṭhito",
  "atk-s0504a2:108_10": "vipassanāya yuttappayutto sabbasmimpi saṅkhāragate nibbindati virajjati, vipassanaṁ",
  "atk-s0504a2:108_11": "ussukkāpeti, tenassa yoni āraddhā āsavānaṁ khayāyāti veditabbaṁ.",
  "atk-s0504a2:109_0": "Gāthāsu saṁvijjethevāti saṁvijjeyya eva saṁvegaṁ kareyya eva. “Saṁvijjitvānā”ti ca",
  "atk-s0504a2:109_1": "paṭhanti. Vuttanayena saṁviggo hutvāti attho. Paṇḍitoti sappañño, tihetukapaṭisandhīti",
  "atk-s0504a2:109_2": "vuttaṁ hoti. Paññāya samavekkhiyāti saṁvegavatthūni saṁvijjanavasena paññāya sammā",
  "atk-s0504a2:109_3": "avekkhiya. Atha vā paññāya sammā avekkhitvāti. Sesaṁ sabbattha uttānatthameva.",
  "atk-s0504a2:110": "Dasamasuttavaṇṇanā niṭṭhitā.",
  "atk-s0504a2:111": "Iti paramatthadīpaniyā itivuttaka-aṭṭhakathāya",
  "atk-s0504a2:112": "Dukanipāte paṭhamavaggavaṇṇanā niṭṭhitā.",
  "atk-s0504a2:113": "2. Dutiyavaggo",
  "atk-s0504a2:114": "1. Vitakkasuttavaṇṇanā",
  "atk-s0504a2:115": "38. Dutiyavaggassa paṭhame tathāgataṁ, bhikkhaveti ettha tathāgata-saddo tāva sattavohārasammāsambuddhādīsu dissati. Tathā hesa “hoti tathāgato paraṁ maraṇā”tiādīsu sattavohāre.",
  "atk-s0504a2:116": "“Tathāgataṁ devamanussapūjitaṁ,",
  "atk-s0504a2:117": "Buddhaṁ namassāma suvatthi hotū”ti. –",
  "atk-s0504a2:118": "Ādīsu sammāsambuddhe.",
  "atk-s0504a2:119": "“Tathāgataṁ devamanussapūjitaṁ,",
  "atk-s0504a2:120": "Dhammaṁ namassāma suvatthi hotū”ti. –",
  "atk-s0504a2:121": "Ādīsu dhamme.",
  "atk-s0504a2:122": "“Tathāgataṁ devamanussapūjitaṁ,",
  "atk-s0504a2:123": "Saṅghaṁ namassāma suvatthi hotū”ti. –",
  "atk-s0504a2:124_0": "Ādīsu saṅghe. Idha pana sammāsambuddhe. Tasmā tathāgatanti ettha aṭṭhahi kāraṇehi",
  "atk-s0504a2:124_1": "bhagavā tathāgatoti vuccati. Katamehi aṭṭhahi? Tathā āgatoti tathāgato, tathā gatoti",
  "atk-s0504a2:124_2": "tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti",
  "atk-s0504a2:124_3": "tathāgato, tathadassitāya tathāgato, tathavāditāya tathāgato, tathākāritāya tathāgato,",
  "atk-s0504a2:124_4": "abhibhavanaṭṭhena tathāgatoti.",
  "atk-s0504a2:125_0": "Kathaṁ bhagavā tathā āgatoti tathāgato? Yathā yena abhinīhārena dānapāramiṁ pūretvā",
  "atk-s0504a2:125_1": "sīlanekkhammapaññāvīriyakhantisaccaadhiṭṭhānamettāupekkhāpāramiṁ pūretvā imā dasa",
  "atk-s0504a2:125_2": "pāramiyo, dasa upapāramiyo, dasa paramatthapāramiyoti samatiṁsa pāramiyo pūretvā",
  "atk-s0504a2:125_3": "aṅgapariccāgaṁ, attapariccāgaṁ, dhanapariccāgaṁ, dārapariccāgaṁ, rajjapariccāganti",
  "atk-s0504a2:125_4": "imāni pañca mahāpariccāgāni pariccajitvā yathā vipassiādayo sammāsambuddhā āgatā,",
  "atk-s0504a2:125_5": "tathā amhākaṁ bhagavāpi āgatoti tathāgato. Yathāha –",
  "atk-s0504a2:126": "“Yatheva lokamhi vipassiādayo,",
  "atk-s0504a2:127": "Sabbaññubhāvaṁ munayo idhāgatā;",
  "atk-s0504a2:128": "Tathā ayaṁ sakyamunīpi āgato,",
  "atk-s0504a2:129": "Tathāgato vuccati tena cakkhumā”ti. –",
  "atk-s0504a2:130": "Evaṁ tathā āgatoti tathāgato.",
  "atk-s0504a2:131_0": "Kathaṁ tathā gatoti tathāgato? Yathā sampatijātāva vipassiādayo samehi pādehi pathaviyaṁ",
  "atk-s0504a2:131_1": "patiṭṭhāya uttarābhimukhā sattapadavītihārena gatā, tathā amhākaṁ bhagavāpi gatoti",
  "atk-s0504a2:131_2": "tathāgato. Yathāhu –",
  "atk-s0504a2:132": "“Muhuttajātova gavaṁpatī yathā,",
  "atk-s0504a2:133": "Samehi pādehi phusī vasundharaṁ;",
  "atk-s0504a2:134": "So vikkamī satta padāni gotamo,",
  "atk-s0504a2:135": "Setañca chattaṁ anudhārayuṁ marū.",
  "atk-s0504a2:136": "“Gantvāna so satta padāni gotamo,",
  "atk-s0504a2:137": "Disā vilokesi samā samantato;",
  "atk-s0504a2:138": "Aṭṭhaṅgupetaṁ giramabbhudīrayi,",
  "atk-s0504a2:139": "Sīho yathā pabbatamuddhaniṭṭhito”ti. –",
  "atk-s0504a2:140": "Evaṁ tathā gatoti tathāgato.",
  "atk-s0504a2:141_0": "Kathaṁ tathalakkhaṇaṁ āgatoti tathāgato? Sabbesaṁ rūpārūpadhammānaṁ salakkhaṇaṁ,",
  "atk-s0504a2:141_1": "sāmaññalakkhaṇaṁ, tathaṁ, avitathaṁ, ñāṇagatiyā āgato, avirajjhitvā patto, anubuddhoti",
  "atk-s0504a2:141_2": "tathāgato. Yathāha –",
  "atk-s0504a2:142": "“Sabbesaṁ pana dhammānaṁ, sakasāmaññalakkhaṇaṁ;",
  "atk-s0504a2:143": "Tathamevāgato yasmā, tasmā nātho tathāgato”ti. –",
  "atk-s0504a2:144": "Evaṁ tathalakkhaṇaṁ āgatoti tathāgato.",
  "atk-s0504a2:145_0": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri",
  "atk-s0504a2:145_1": "ariyasaccāni. Yathāha “cattārimāni, bhikkhave, tathāni avitathāni anaññathāni. Katamāni",
  "atk-s0504a2:145_2": "cattāri? Idaṁ dukkhaṁ ariyasaccanti, bhikkhave, tathametaṁ avitathametaṁ anaññathameta”nti",
  "atk-s0504a2:145_3": "vitthāro. Tāni ca bhagavā abhisambuddho, tasmāpi tathānaṁ abhisambuddhattā tathāgato.",
  "atk-s0504a2:145_4": "Abhisambuddhattho hi ettha gata-saddo. Evaṁ tathadhamme yāthāvato abhisambuddhoti tathāgato.",
  "atk-s0504a2:146_0": "Kathaṁ tathadassitāya tathāgato? Yaṁ sadevake loke…pe… sadevamanussāya pajāya aparimāṇāsu",
  "atk-s0504a2:146_1": "lokadhātūsu aparimāṇānaṁ sattānaṁ cakkhudvāre āpāthamāgacchantaṁ rūpārammaṇaṁ nāma",
  "atk-s0504a2:146_2": "atthi, taṁ bhagavā sabbākārato jānāti passati. Evaṁ jānatā passatā cānena taṁ iṭṭhādivasena",
  "atk-s0504a2:146_3": "vā diṭṭhasutamutaviññātesu labbhamānapadavasena vā “katamaṁ taṁ rūpaṁ rūpāyatanaṁ,",
  "atk-s0504a2:146_4": "yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ",
  "atk-s0504a2:146_5": "pītaka”ntiādinā nayena anekehi nāmehi terasahi vārehi dvepaññāsāya nayehi vibhajjamānaṁ",
  "atk-s0504a2:146_6": "tathameva hoti, vitathaṁ natthi. Esa nayo sotadvārādīsu āpāthamāgacchantesu saddādīsu.",
  "atk-s0504a2:146_7": "Vuttañhetaṁ bhagavatā –",
  "atk-s0504a2:147_0": "“Yaṁ, bhikkhave, sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ",
  "atk-s0504a2:147_1": "pattaṁ pariyesitaṁ anuvicaritaṁ manasā, tamahaṁ jānāmi…pe… tamahaṁ abbhaññāsiṁ, taṁ",
  "atk-s0504a2:147_2": "tathāgatassa viditaṁ, taṁ tathāgato na upaṭṭhāsī”ti.",
  "atk-s0504a2:148": "Evaṁ tathadassitāya tathāgato. Ettha tathadassiatthe tathāgatoti padassa sambhavo veditabbo.",
  "atk-s0504a2:149_0": "Kathaṁ tathavāditāya tathāgato? Yaṁ rattiṁ bhagavā anuttaraṁ sammāsambodhiṁ abhisambuddho,",
  "atk-s0504a2:149_1": "yañca rattiṁ anupādisesāya nibbānadhātuyā parinibbāyi, etthantare pañcacattālīsavassaparimāṇakāle",
  "atk-s0504a2:149_2": "yaṁ bhagavatā bhāsitaṁ suttageyyādi, sabbaṁ taṁ parisuddhaṁ paripuṇṇaṁ rāgamadādinimmadanaṁ",
  "atk-s0504a2:149_3": "ekasadisaṁ tathaṁ avitathaṁ. Tenāha –",
  "atk-s0504a2:150_0": "“Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ",
  "atk-s0504a2:150_1": "anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati,",
  "atk-s0504a2:150_2": "sabbaṁ taṁ tatheva hoti, no aññathā. Tasmā ‘tathāgato’ti vuccatī”ti.",
  "atk-s0504a2:151_0": "Gadaattho hi ettha gatasaddo. Evaṁ tathavāditāya tathāgato. Apica āgadanaṁ āgado,",
  "atk-s0504a2:151_1": "vacananti attho. Tatho aviparīto āgado assāti dakārassa takāraṁ katvā tathāgatoti,",
  "atk-s0504a2:151_2": "evampettha padasiddhi veditabbā.",
  "atk-s0504a2:152_0": "Kathaṁ tathākāritāya tathāgato? Bhagavato hi vācāya kāyo anulometi, kāyassapi vācā.",
  "atk-s0504a2:152_1": "Tasmā yathāvādī tathākārī, yathākārī tathāvādī ca hoti. Evaṁbhūtassa cassa yathā",
  "atk-s0504a2:152_2": "vācā, kāyopi tathā gato pavatto. Yathā ca kāyo, vācāpi tathā gatāti tathāgato. Tenāha",
  "atk-s0504a2:152_3": "“yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī,",
  "atk-s0504a2:152_4": "yathākārī tathāvādī. Tasmā ‘tathāgato’ti vuccatī”ti. Evaṁ tathākāritāya tathāgato.",
  "atk-s0504a2:153_0": "Kathaṁ abhibhavanaṭṭhena tathāgato? Yasmā bhagavā upari bhavaggaṁ heṭṭhā avīciṁ pariyantaṁ",
  "atk-s0504a2:153_1": "karitvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi",
  "atk-s0504a2:153_2": "paññāyapi vimuttiyāpi vimuttiñāṇadassanenapi, na tassa tulā vā pamāṇaṁ vā atthi,",
  "atk-s0504a2:153_3": "atha kho atulo appameyyo anuttaro devānaṁ atidevo sakkānaṁ atisakko brahmānaṁ atibrahmā",
  "atk-s0504a2:153_4": "sabbasattuttamo, tasmā tathāgato. Tenāha –",
  "atk-s0504a2:154": "“Sadevake, bhikkhave, loke…pe… manussāya tathāgato abhibhū anabhibhūto aññadatthu daso vasavattī, tasmā ‘tathāgato’ti vuccatī”ti.",
  "atk-s0504a2:155_0": "Tatrāyaṁ padasiddhi – agado viya agado, desanāvilāso ceva puññussayo ca. Tena hesa",
  "atk-s0504a2:155_1": "mahānubhāvo bhisakko viya dibbāgadena sappe, sabbaparappavādino sadevakañca lokaṁ",
  "atk-s0504a2:155_2": "abhibhavati. Iti sabbalokābhibhavane tatho aviparīto yathāvutto agado etassāti dakārassa",
  "atk-s0504a2:155_3": "takāraṁ katvā tathāgatoti veditabbo. Evaṁ abhibhavanaṭṭhena tathāgato.",
  "atk-s0504a2:156_0": "Apica tathāya gatoti tathāgato, tathaṁ gatoti tathāgato. Tattha sakalalokaṁ tīraṇapariññāya",
  "atk-s0504a2:156_1": "tathāya gato avagatoti tathāgato, lokasamudayaṁ pahānapariññāya tathāya gato atītoti",
  "atk-s0504a2:156_2": "tathāgato, lokanirodhaṁ sacchikiriyāya tathāya gato adhigatoti tathāgato. Lokanirodhagāminiṁ",
  "atk-s0504a2:156_3": "paṭipadaṁ tathaṁ gato paṭipannoti tathāgato. Vuttañhetaṁ bhagavatā –",
  "atk-s0504a2:157_0": "“Loko, bhikkhave, tathāgatena abhisambuddho. Lokasmā tathāgato visaṁyutto. Lokasamudayo,",
  "atk-s0504a2:157_1": "bhikkhave, tathāgatena abhisambuddho, lokasamudayo tathāgatassa pahīno. Lokanirodho,",
  "atk-s0504a2:157_2": "bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī",
  "atk-s0504a2:157_3": "paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa",
  "atk-s0504a2:157_4": "bhāvitā. Yaṁ, bhikkhave, sadevakassa…pe… sabbaṁ taṁ tathāgatena abhisambuddhaṁ. Tasmā",
  "atk-s0504a2:157_5": "‘tathāgato’ti vuccatī”ti.",
  "atk-s0504a2:158_0": "Aparehipi aṭṭhahi kāraṇehi bhagavā tathāgato. Tathāya āgatoti tathāgato, tathāya",
  "atk-s0504a2:158_1": "gatoti tathāgato, tathāni āgatoti tathāgato, tathā gatoti tathāgato, tathāvidhoti",
  "atk-s0504a2:158_2": "tathāgato, tathāpavattikoti tathāgato, tathehi āgatoti tathāgato, tathā gatabhāvena tathāgatoti.",
  "atk-s0504a2:159": "Kathaṁ tathāya āgatoti tathāgato? Yā sā bhagavatā sumedhabhūtena dīpaṅkaradasabalassa pādamūle –",
  "atk-s0504a2:160": "“Manussattaṁ liṅgasampatti, hetu satthāradassanaṁ;",
  "atk-s0504a2:161": "Pabbajjā guṇasampatti, adhikāro ca chandatā;",
  "atk-s0504a2:162": "Aṭṭhadhammasamodhānā, abhinīhāro samijjhatī”ti. –",
  "atk-s0504a2:163_0": "Evaṁ vuttaṁ aṭṭhaṅgasamannāgataṁ abhinīhāraṁ sampādentena “ahaṁ sadevakaṁ lokaṁ tiṇṇo",
  "atk-s0504a2:163_1": "tāressāmi, mutto mocessāmi, danto damessāmi, assattho assāsessāmi, parinibbuto parinibbāpessāmi,",
  "atk-s0504a2:163_2": "suddho sodhessāmi, buddho bodhessāmī”ti mahāpaṭiññā pavattitā. Vuttaṁ hetaṁ –",
  "atk-s0504a2:164": "“Kiṁ me ekena tiṇṇena, purisena thāmadassinā;",
  "atk-s0504a2:165": "Sabbaññutaṁ pāpuṇitvā, santāressaṁ sadevakaṁ.",
  "atk-s0504a2:166": "“Iminā me adhikārena, katena purisuttame;",
  "atk-s0504a2:167": "Sabbaññutaṁ pāpuṇitvā, tāremi janataṁ bahuṁ.",
  "atk-s0504a2:168": "“Saṁsārasotaṁ chinditvā, viddhaṁsetvā tayo bhave;",
  "atk-s0504a2:169": "Dhammanāvaṁ samāruyha, santāressaṁ sadevakaṁ.",
  "atk-s0504a2:170": "“Kiṁ me aññātavesena, dhammaṁ sacchikatenidha;",
  "atk-s0504a2:171": "Sabbaññutaṁ pāpuṇitvā, buddho hessaṁ sadevake”ti. ;",
  "atk-s0504a2:172_0": "Taṁ panetaṁ mahāpaṭiññaṁ sakalassapi buddhakaradhammasamudāyassa pavicayapaccavekkhaṇasamādānānaṁ",
  "atk-s0504a2:172_1": "kāraṇabhūtaṁ avisaṁvādento lokanātho yasmā mahākappānaṁ satasahassādhikāni cattāri",
  "atk-s0504a2:172_2": "asaṅkhyeyyāni sakkaccaṁ nirantaraṁ niravasesato dānapāramiādayo samatiṁsapāramiyo",
  "atk-s0504a2:172_3": "pūretvā, aṅgapariccāgādayo pañca mahāpariccāge pariccajitvā, saccādhiṭṭhānādīni cattāri",
  "atk-s0504a2:172_4": "adhiṭṭhānāni paribrūhetvā, puññañāṇasambhāre sambharitvā pubbayogapubbacariyadhammakkhānañātatthacariyādayo",
  "atk-s0504a2:172_5": "ukkaṁsāpetvā, buddhicariyaṁ paramakoṭiṁ pāpetvā anuttaraṁ sammāsambodhiṁ abhisambujjhi;",
  "atk-s0504a2:172_6": "tasmā tasseva sā mahāpaṭiññā tathā avitathā anaññathā, na tassa vālaggamattampi vitathaṁ",
  "atk-s0504a2:172_7": "atthi. Tathā hi dīpaṅkaro dasabalo koṇḍañño, maṅgalo…pe… kassapo bhagavāti ime catuvīsati",
  "atk-s0504a2:172_8": "sammāsambuddhā paṭipāṭiyā uppannā “buddho bhavissatī”ti naṁ byākariṁsu. Evaṁ catuvīsatiyā",
  "atk-s0504a2:172_9": "buddhānaṁ santike laddhabyākaraṇo ye te katābhinīhārehi bodhisattehi laddhabbā ānisaṁsā,",
  "atk-s0504a2:172_10": "te labhitvāva āgatoti tāya yathāvuttāya mahāpaṭiññāya tathāya abhisambuddhabhāvaṁ",
  "atk-s0504a2:172_11": "āgato adhigatoti tathāgato. Evaṁ tathāya āgatoti tathāgato.",
  "atk-s0504a2:173_0": "Kathaṁ tathāya gatoti tathāgato? Yāyaṁ mahākaruṇā lokanāthassa, yāya mahādukkhasambādhappaṭipannaṁ",
  "atk-s0504a2:173_1": "sattanikāyaṁ disvā “tassa natthañño koci paṭisaraṇaṁ, ahameva naṁ ito saṁsāradukkhato",
  "atk-s0504a2:173_2": "mutto mocessāmī”ti samussāhitamānaso mahābhinīhāraṁ akāsi. Katvā ca yathāpaṇidhānaṁ",
  "atk-s0504a2:173_3": "sakalalokahitasampādanāya ussukkamāpanno attano kāyajīvitanirapekkho paresaṁ sotapathagamanamattenapi",
  "atk-s0504a2:173_4": "cittutrāsasamuppādikā atidukkarā dukkaracariyā samācaranto yathā mahābodhisattānaṁ",
  "atk-s0504a2:173_5": "paṭipatti hānabhāgiyā saṁkilesabhāgiyā ṭhitibhāgiyā vā na hoti, atha kho uttari visesabhāgiyāva",
  "atk-s0504a2:173_6": "hoti, tathā paṭipajjamāno anupubbena niravasese bodhisambhāre samānetvā abhisambodhiṁ",
  "atk-s0504a2:173_7": "pāpuṇi. Tato parañca tāyeva mahākaruṇāya sañcoditamānaso pavivekaratiṁ paramañca",
  "atk-s0504a2:173_8": "santaṁ vimokkhasukhaṁ pahāya bālajanabahule loke tehi samuppāditaṁ sammānāvamānavippakāraṁ",
  "atk-s0504a2:173_9": "agaṇetvā veneyyajanavinayanena niravasesaṁ buddhakiccaṁ niṭṭhapesi. Tatra yo bhagavato",
  "atk-s0504a2:173_10": "sattesu mahākaruṇāya samokkamanākāro, so parato āvi bhavissati. Yathā buddhabhūtassa",
  "atk-s0504a2:173_11": "lokanāthassa sattesu mahākaruṇā, evaṁ bodhisattabhūtassapi mahābhinīhārakālādīsūti",
  "atk-s0504a2:173_12": "sabbattha sabbadā ca ekasadisatāya tathāva sā avitathā anaññathā. Tasmā tīsupi avatthāsu",
  "atk-s0504a2:173_13": "sabbasattesu samānarasāya tathāya mahākaruṇāya sakalalokahitāya gato paṭipannoti",
  "atk-s0504a2:173_14": "tathāgato. Evaṁ tathāya gatoti tathāgato.",
  "atk-s0504a2:174_0": "Kathaṁ tathāni āgatoti tathāgato? Tathāni nāma cattāri ariyamaggañāṇāni. Tāni hi",
  "atk-s0504a2:174_1": "“idaṁ dukkhaṁ, ayaṁ dukkhasamudayo, ayaṁ dukkhanirodho, ayaṁ dukkhanirodhagāminī",
  "atk-s0504a2:174_2": "paṭipadā”ti evaṁ sabbañeyyasaṅgāhakānaṁ pavattinivattitadubhayahetubhūtānaṁ catunnaṁ",
  "atk-s0504a2:174_3": "ariyasaccānaṁ, dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho, samudayassa",
  "atk-s0504a2:174_4": "āyūhanaṭṭho nidānaṭṭho saṁyogaṭṭho palibodhaṭṭho, nirodhassa nissaraṇaṭṭho vivekaṭṭho",
  "atk-s0504a2:174_5": "asaṅkhataṭṭho amataṭṭho, maggassa niyyānaṭṭho hetvaṭṭho dassanaṭṭho adhipateyyaṭṭhotiādīnaṁ",
  "atk-s0504a2:174_6": "tabbibhāgānañca yathābhūtasabhāvāvabodhavibandhakassa saṁkilesapakkhassa samucchindanena",
  "atk-s0504a2:174_7": "paṭiladdhāya tattha asammohābhisamayasaṅkhātāya aviparītākārappavattiyā dhammānaṁ",
  "atk-s0504a2:174_8": "sabhāvasarasalakkhaṇassa avisaṁvādanato tathāni avitathāni anaññathāni, tāni bhagavā",
  "atk-s0504a2:174_9": "anaññaneyyo sayameva āgato adhigato, tasmā tathāni āgatoti tathāgato.",
  "atk-s0504a2:175_0": "Yathā ca maggañāṇāni, evaṁ bhagavato tīsu kālesu appaṭihatañāṇāni catupaṭisambhidāñāṇāni",
  "atk-s0504a2:175_1": "catuvesārajjañāṇāni pañcagatiparicchedañāṇāni chaasādhāraṇañāṇāni sattabojjhaṅgavibhāvanañāṇāni",
  "atk-s0504a2:175_2": "aṭṭhamaggaṅgavibhāvanañāṇāni navānupubbavihārasamāpattiñāṇāni dasabalañāṇāni ca vibhāvetabbāni.",
  "atk-s0504a2:176_0": "Tatrāyaṁ vibhāvanā – yañhi kiñci aparimāṇāsu lokadhātūsu aparimāṇānaṁ sattānaṁ hīnādibhedabhinnānaṁ",
  "atk-s0504a2:176_1": "hīnādibhedabhinnāsu atītāsu khandhāyatanadhātūsu sabhāvakiccādi avatthāvisesādi khandhapaṭibaddhanāmagottādi",
  "atk-s0504a2:176_2": "ca jānitabbaṁ. Anindriyabaddhesu ca atisukhumatirohitavidūradesesu rūpadhammesu yo",
  "atk-s0504a2:176_3": "taṁtaṁpaccayavisesehi saddhiṁ paccayuppannānaṁ vaṇṇasaṇṭhānagandharasaphassādiviseso,",
  "atk-s0504a2:176_4": "tattha sabbattheva hatthatale ṭhapitaāmalako viya paccakkhato asaṅgamappaṭihataṁ",
  "atk-s0504a2:176_5": "bhagavato ñāṇaṁ pavattati, tathā anāgatāsu paccuppannāsu cāti imāni tīsu kālesu appaṭihatañāṇāni nāma. Yathāha –",
  "atk-s0504a2:177": "“Atītaṁse buddhassa bhagavato appaṭihataṁ ñāṇaṁ, anāgataṁse buddhassa bhagavato appaṭihataṁ ñāṇaṁ, paccuppannaṁse buddhassa bhagavato appaṭihataṁ ñāṇa”nti.",
  "atk-s0504a2:178_0": "Tāni panetāni tattha tattha dhammānaṁ sabhāvasarasalakkhaṇassa avisaṁvādanato tathāni",
  "atk-s0504a2:178_1": "avitathāni anaññathāni, tāni bhagavā sayambhuñāṇena adhigañchi. Evaṁ tathāni āgatoti tathāgato.",
  "atk-s0504a2:179_0": "Tathā atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidāti",
  "atk-s0504a2:179_1": "catasso paṭisambhidā. Tattha atthapabhedassa sallakkhaṇavibhāvanavavatthānakaraṇasamatthaṁ",
  "atk-s0504a2:179_2": "atthe pabhedagataṁ ñāṇaṁ atthapaṭisambhidā. Dhammapabhedassa sallakkhaṇavibhāvanavavatthānakaraṇasamatthaṁ",
  "atk-s0504a2:179_3": "dhamme pabhedagataṁ ñāṇaṁ dhammapaṭisambhidā. Niruttipabhedassa sallakkhaṇavibhāvanavavatthānakaraṇasamatthaṁ",
  "atk-s0504a2:179_4": "niruttābhilāpe pabhedagataṁ ñāṇaṁ niruttipaṭisambhidā. Paṭibhānapabhedassa sallakkhaṇavibhāvanavavatthānakaraṇasamatthaṁ",
  "atk-s0504a2:179_5": "paṭibhāne pabhedagataṁ ñāṇaṁ paṭibhānapaṭisambhidā. Vuttañhetaṁ –",
  "atk-s0504a2:180": "“Atthe ñāṇaṁ atthapaṭisambhidā, dhamme ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā”ti.",
  "atk-s0504a2:181_0": "Ettha ca hetuanusārena araṇīyato adhigantabbato ca saṅkhepato hetuphalaṁ attho nāma.",
  "atk-s0504a2:181_1": "Pabhedato pana yaṁkiñci paccayuppannaṁ, nibbānaṁ, bhāsitattho, vipāko, kiriyāti ime",
  "atk-s0504a2:181_2": "pañca dhammā attho. Taṁ atthaṁ paccavekkhantassa tasmiṁ atthe pabhedagataṁ ñāṇaṁ",
  "atk-s0504a2:181_3": "atthapaṭisambhidā. Dhammoti saṅkhepato paccayo. So hi yasmā taṁ taṁ atthaṁ vidahati",
  "atk-s0504a2:181_4": "pavatteti ceva pāpeti ca, tasmā dhammoti vuccati. Pabhedato pana yo koci phalanibbattako",
  "atk-s0504a2:181_5": "hetu, ariyamaggo, bhāsitaṁ, kusalaṁ, akusalanti ime pañca dhammā dhammo, taṁ dhammaṁ",
  "atk-s0504a2:181_6": "paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā. Vuttampi cetaṁ –",
  "atk-s0504a2:182": "“Dukkhe ñāṇaṁ atthapaṭisambhidā, dukkhasamudaye ñāṇaṁ dhammapaṭisambhidā, dukkhanirodhe ñāṇaṁ atthapaṭisambhidā, dukkhanirodhagāminiyā paṭipadāya ñāṇaṁ dhammapaṭisambhidā”ti.",
  "atk-s0504a2:183_0": "Atha vā hetumhi ñāṇaṁ dhammapaṭisambhidā, hetuphale ñāṇaṁ atthapaṭisambhidā. Ye dhammā",
  "atk-s0504a2:183_1": "jātā bhūtā sañjātā nibbattā abhinibbattā pātubhūtā, imesu dhammesu ñāṇaṁ atthapaṭisambhidā.",
  "atk-s0504a2:183_2": "Yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu",
  "atk-s0504a2:183_3": "ñāṇaṁ dhammapaṭisambhidā. Jarāmaraṇe ñāṇaṁ atthapaṭisambhidā, jarāmaraṇasamudaye",
  "atk-s0504a2:183_4": "ñāṇaṁ dhammapaṭisambhidā. Jarāmaraṇanirodhe ñāṇaṁ atthapaṭisambhidā, jarāmaraṇanirodhagāminiyā",
  "atk-s0504a2:183_5": "paṭipadāya ñāṇaṁ dhammapaṭisambhidā. Jātiyā, bhave, upādāne, taṇhāya, vedanāya, phasse,",
  "atk-s0504a2:183_6": "saḷāyatane, nāmarūpe, viññāṇe, saṅkhāresu ñāṇaṁ atthapaṭisambhidā, saṅkhārasamudaye",
  "atk-s0504a2:183_7": "ñāṇaṁ dhammapaṭisambhidā. Saṅkhāranirodhe ñāṇaṁ atthapaṭisambhidā, saṅkhāranirodhagāminiyā",
  "atk-s0504a2:183_8": "paṭipadāya ñāṇaṁ dhammapaṭisambhidā.",
  "atk-s0504a2:184_0": "“Idha bhikkhu dhammaṁ jānāti – suttaṁ, geyyaṁ…pe… vedallaṁ. Ayaṁ vuccati dhammapaṭisambhidā.",
  "atk-s0504a2:184_1": "So tassa tasseva bhāsitassa atthaṁ jānāti – ‘ayaṁ imassa bhāsitassa attho, ayaṁ imassa",
  "atk-s0504a2:184_2": "bhāsitassa attho’ti, ayaṁ vuccati atthapaṭisambhidā.",
  "atk-s0504a2:185_0": "“Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ",
  "atk-s0504a2:185_1": "ñāṇasampayuttaṁ rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ",
  "atk-s0504a2:185_2": "samaye phasso hoti…pe… avikkhepo hoti. Ime dhammā kusalā. Imesu dhammesu ñāṇaṁ dhammapaṭisambhidā,",
  "atk-s0504a2:185_3": "tesaṁ vipāke ñāṇaṁ atthapaṭisambhidā”tiādi vitthāro.",
  "atk-s0504a2:186_0": "Tasmiṁ atthe ca dhamme ca sabhāvanirutti abyabhicāravohāro abhilāpo, tasmiṁ sabhāvaniruttābhilāpe",
  "atk-s0504a2:186_1": "māgadhikāya sabbasattānaṁ mūlabhāsāya “ayaṁ sabhāvanirutti, ayaṁ na sabhāvaniruttī”ti",
  "atk-s0504a2:186_2": "pabhedagataṁ ñāṇaṁ niruttipaṭisambhidā. Yathāvuttesu tesu ñāṇesu gocarakiccādivasena",
  "atk-s0504a2:186_3": "vitthārato pavattaṁ sabbampi ñāṇamārammaṇaṁ katvā paccavekkhantassa tasmiṁ ñāṇe pabhedagataṁ",
  "atk-s0504a2:186_4": "ñāṇaṁ paṭibhānapaṭisambhidā. Iti imāni cattāri paṭisambhidāñāṇāni sayameva bhagavatā",
  "atk-s0504a2:186_5": "adhigatāni atthadhammādike tasmiṁ tasmiṁ attano visaye avisaṁvādanavasena aviparītākārappavattiyā",
  "atk-s0504a2:186_6": "tathāni avitathāni anaññathāni. Evampi bhagavā tathāni āgatoti tathāgato.",
  "atk-s0504a2:187_0": "Tathā yaṁ kiñci ñeyyaṁ nāma, sabbaṁ taṁ bhagavatā sabbākārena ñātaṁ diṭṭhaṁ adhigataṁ",
  "atk-s0504a2:187_1": "abhisambuddhaṁ. Tathā hissa abhiññeyyā dhammā abhiññeyyato buddhā, pariññeyyā dhammā",
  "atk-s0504a2:187_2": "pariññeyyato buddhā, pahātabbā dhammā pahātabbato buddhā, sacchikātabbā dhammā sacchikātabbato",
  "atk-s0504a2:187_3": "buddhā, bhāvetabbā dhammā bhāvetabbato buddhā, yato naṁ koci samaṇo vā brāhmaṇo vā",
  "atk-s0504a2:187_4": "devo vā māro vā brahmā vā “ime nāma te dhammā anabhisambuddhā”ti saha dhammena anuyuñjituṁ samattho natthi.",
  "atk-s0504a2:188_0": "Yaṁ kiñci pahātabbaṁ nāma, sabbaṁ taṁ bhagavatā anavasesato bodhimūleyeva pahīnaṁ",
  "atk-s0504a2:188_1": "anuppattidhammaṁ, na tassa pahānāya uttari karaṇīyaṁ atthi. Tathā hissa lobhadosamohaviparītamanasikāraahirikānottappathinamiddha-",
  "atk-s0504a2:188_2": "kodhūpanāhamakkhapalāsaissāmacchariya- māyāsāṭheyyathambhasārambhamānātimānamadapamādatividhākusalamūladuccarita-",
  "atk-s0504a2:188_3": "visamasaññāmalavitakkapapañcaesanātaṇhācatubbidhavipariyesaāsava- ganthaoghayogāgatitaṇhupādānapañcābhinandananīvaraṇa-",
  "atk-s0504a2:188_4": "cetokhilacetasovinibandhachavivādamūlasattānusaya- aṭṭhamicchattanavaāghātavatthutaṇhāmūlakadasaakusala-",
  "atk-s0504a2:188_5": "kammapathaekavīsatianesanadvāsaṭṭhidiṭṭhigataaṭṭhasatataṇhāvicaritādippabhedaṁ diyaḍḍhakilesasahassaṁ",
  "atk-s0504a2:188_6": "saha vāsanāya pahīnaṁ samucchinnaṁ samūhataṁ, yato naṁ koci samaṇo vā…pe… brahmā",
  "atk-s0504a2:188_7": "vā “ime nāma te kilesā appahīnā”ti saha dhammena anuyuñjituṁ samattho natthi.",
  "atk-s0504a2:189_0": "Ye cime bhagavatā kammavipākakilesūpavādaāṇāvītikkamappabhedā antarāyikā dhammā vuttā,",
  "atk-s0504a2:189_1": "alameva te ekantena antarāyāya, yato naṁ koci samaṇo vā…pe… brahmā vā “nālaṁ te paṭisevato",
  "atk-s0504a2:189_2": "antarāyāyā”ti saha dhammena anuyuñjituṁ samattho natthi.",
  "atk-s0504a2:190_0": "Yo ca bhagavatā niravasesavaṭṭadukkhanissaraṇāya sīlasamādhipaññāsaṅgaho sattakoṭṭhāsiko",
  "atk-s0504a2:190_1": "sattatiṁsappabhedo ariyamaggapubbaṅgamo anuttaro niyyānadhammo desito, so ekanteneva",
  "atk-s0504a2:190_2": "niyyāti paṭipannassa vaṭṭadukkhato, yato naṁ koci samaṇo vā…pe… brahmā vā “niyyānadhammo",
  "atk-s0504a2:190_3": "tayā desito na niyyātī”ti saha dhammena anuyuñjituṁ samattho natthi. Vuttañhetaṁ",
  "atk-s0504a2:190_4": "– “sammāsambuddhassa te paṭijānato ime dhammā anabhisambuddhā”ti vitthāro. Evametāni",
  "atk-s0504a2:190_5": "attano ñāṇappahānadesanāvisesānaṁ avitathabhāvāvabodhanato aviparītākārappavattāni",
  "atk-s0504a2:190_6": "bhagavato catuvesārajjañāṇāni tathāni avitathāni anaññathāni. Evampi bhagavā tathāni āgatoti tathāgato.",
  "atk-s0504a2:191_0": "Tathā nirayagati, tiracchānagati, petagati, manussagati, devagatīti pañca gatiyo.",
  "atk-s0504a2:191_1": "Tāsu sañjīvādayo aṭṭha mahānirayā, kukkuḷādayo soḷasa ussadanirayā, lokantarikanirayo",
  "atk-s0504a2:191_2": "cāti sabbepime ekantadukkhatāya nirassādaṭṭhena nirayā ca, sakakammunā gantabbato",
  "atk-s0504a2:191_3": "gati cāti nirayagati. Tibbandhakārasītanarakāpi etesveva antogadhā kimikīṭapaṭaṅgasarīsapapakkhisoṇasiṅgālādayo",
  "atk-s0504a2:191_4": "tiriyaṁ añchitabhāvena tiracchānā nāma. Te eva gatīti tiracchānagati. Khuppipāsitaparadattūpajīvinijjhāmataṇhikādayo",
  "atk-s0504a2:191_5": "dukkhabahulatāya pakaṭṭhasukhato itā vigatāti petā, te eva gatīti petagati. Kālakañcikādiasurāpi",
  "atk-s0504a2:191_6": "etesveva antogadhā. Parittadīpavāsīhi saddhiṁ jambudīpādicatumahādīpavāsino manaso",
  "atk-s0504a2:191_7": "ussannatāya manussā, te eva gatīti manussagati. Cātumahārājikato paṭṭhāya yāva nevasaññānāsaññāyatanūpagāti",
  "atk-s0504a2:191_8": "ime chabbīsati devanikāyā dibbanti attano iddhānubhāvena kīḷanti jotenti cāti devā,",
  "atk-s0504a2:191_9": "te eva gatīti devagati.",
  "atk-s0504a2:192_0": "Tā panetā gatiyo yasmā taṁtaṁkammanibbatto upapattibhavaviseso, tasmā atthato vipākakkhandhā",
  "atk-s0504a2:192_1": "kaṭattā ca rūpaṁ. Tattha “ayaṁ nāma gati nāma iminā kammunā jāyati, tassa kammassa",
  "atk-s0504a2:192_2": "paccayavisesehi evaṁ vibhāgabhinnattā visuṁ ete sattanikāyā evaṁ vibhāgabhinnā”ti",
  "atk-s0504a2:192_3": "yathāsakaṁhetuphalavibhāgaparicchindanavasena ṭhānaso hetuso bhagavato ñāṇaṁ pavattati. Tenāha bhagavā –",
  "atk-s0504a2:193_0": "“Pañca kho imā, sāriputta, gatiyo. Katamā pañca? Nirayo, tiracchānayoni, pettivisayo,",
  "atk-s0504a2:193_1": "manussā, devā. Nirayañcāhaṁ, sāriputta, pajānāmi, nirayagāmiñca maggaṁ, nirayagāminiñca",
  "atk-s0504a2:193_2": "paṭipadaṁ; yathā paṭipanno ca kāyassa bhedā paraṁ maraṇā apāyaṁ duggatiṁ vinipātaṁ",
  "atk-s0504a2:193_3": "nirayaṁ upapajjati, tañca pajānāmī”tiādi.",
  "atk-s0504a2:194": "Tāni panetāni bhagavato ñāṇāni tasmiṁ tasmiṁ visaye aviparītākārappavattiyā avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0504a2:195_0": "Tathā yaṁ sattānaṁ saddhādiyogavikalabhāvāvabodhena apparajakkhamahārajakkhatādivisesavibhāvanaṁ",
  "atk-s0504a2:195_1": "paññāsāya ākārehi pavattaṁ bhagavato indriyaparopariyattañāṇaṁ. Vuttañhetaṁ – “saddho",
  "atk-s0504a2:195_2": "puggalo apparajakkho, assaddho puggalo mahārajakkho”ti vitthāro.",
  "atk-s0504a2:196_0": "Yañca “ayaṁ puggalo apparajakkho, ayaṁ sassatadiṭṭhiko, ayaṁ ucchedadiṭṭhiko, ayaṁ",
  "atk-s0504a2:196_1": "anulomikāyaṁ khantiyaṁ ṭhito, ayaṁ yathābhūtañāṇe ṭhito, ayaṁ kāmāsayo, na nekkhammādiāsayo,",
  "atk-s0504a2:196_2": "ayaṁ nekkhammāsayo, na kāmādiāsayo”tiādinā “imassa kāmarāgo ativiya thāmagato, na",
  "atk-s0504a2:196_3": "paṭighādiko, imassa paṭigho ativiya thāmagato, na kāmarāgādiko”tiādinā “imassa puññābhisaṅkhāro",
  "atk-s0504a2:196_4": "adhiko, na apuññābhisaṅkhāro na āneñjābhisaṅkhāro, imassa apuññābhisaṅkhāro adhiko,",
  "atk-s0504a2:196_5": "na puññābhisaṅkhāro na āneñjābhisaṅkhāro, imassa āneñjābhisaṅkhāro adhiko, na puññābhisaṅkhāro",
  "atk-s0504a2:196_6": "na apuññābhisaṅkhāro. Imassa kāyasucaritaṁ adhikaṁ, imassa vacīsucaritaṁ, imassa",
  "atk-s0504a2:196_7": "manosucaritaṁ. Ayaṁ hīnādhimuttiko, ayaṁ paṇītādhimuttiko, ayaṁ kammāvaraṇena samannāgato,",
  "atk-s0504a2:196_8": "ayaṁ kilesāvaraṇena samannāgato, ayaṁ vipākāvaraṇena samannāgato, ayaṁ na kammāvaraṇena",
  "atk-s0504a2:196_9": "samannāgato, na kilesāvaraṇena, na vipākāvaraṇena samannāgato”tiādinā ca sattānaṁ",
  "atk-s0504a2:196_10": "āsayādīnaṁ yathābhūtaṁ vibhāvanākārappavattaṁ bhagavato āsayānusayañāṇaṁ. Yaṁ sandhāya vuttaṁ –",
  "atk-s0504a2:197": "“Idha tathāgato sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, bhabbābhabbe satte jānātī”tiādi.",
  "atk-s0504a2:198_0": "Yañca uparimaheṭṭhimapuratthimapacchimakāyehi dakkhiṇavāmaakkhikaṇṇasotanāsikāsotaaṁsakūṭapassahatthapādehi",
  "atk-s0504a2:198_1": "aṅgulaṅgulantarehi lomalomakūpehi ca aggikkhandhūdakadhārāpavattanaṁ anaññasādhāraṇaṁ",
  "atk-s0504a2:198_2": "vividhavikubbaniddhinimmāpanakaṁ bhagavato yamakapāṭihāriyañāṇaṁ. Yaṁ sandhāya vuttaṁ –",
  "atk-s0504a2:199_0": "“Idha tathāgato yamakapāṭihāriyaṁ karoti asādhāraṇaṁ sāvakehi. Uparimakāyato aggikkhandho",
  "atk-s0504a2:199_1": "pavattati, heṭṭhimakāyato udakadhārā pavattati. Heṭṭhimakāyato aggikkhandho pavattati,",
  "atk-s0504a2:199_2": "uparimakāyato udakadhārā pavattatī”tiādi.",
  "atk-s0504a2:200_0": "Yañca rāgādīhi jātiādīhi ca anekehi dukkhadhammehi upaddutaṁ sattanikāyaṁ tato nīharitukāmatāvasena",
  "atk-s0504a2:200_1": "nānānayehi pavattassa bhagavato mahākaruṇokkamanassa paccayabhūtaṁ mahākaruṇāsamāpattiñāṇaṁ. Yathāha –",
  "atk-s0504a2:201_0": "“Katamaṁ tathāgatassa mahākaruṇāsamāpattiñāṇaṁ? Bahukehi ākārehi passantānaṁ buddhānaṁ",
  "atk-s0504a2:201_1": "bhagavantānaṁ sattesu mahākaruṇā okkamati, āditto lokasannivāsoti passantānaṁ buddhānaṁ",
  "atk-s0504a2:201_2": "bhagavantānaṁ sattesu mahākaruṇā okkamatī”ti. –",
  "atk-s0504a2:202": "Ādinā ekūnanavutiyā ākārehi vibhajanaṁ kataṁ.",
  "atk-s0504a2:203_0": "Yaṁ pana yāvatā dhammadhātu, yattakaṁ ñātabbaṁ saṅkhatāsaṅkhatādi, tassa sabbassa",
  "atk-s0504a2:203_1": "paropadesena vinā sabbākārato paṭijānanasamatthaṁ ākaṅkhāmattappaṭibaddhavutti anaññasādhāraṇaṁ",
  "atk-s0504a2:203_2": "bhagavato ñāṇaṁ sabbathā anavasesasaṅkhatāsaṅkhatasammutisaccāvabodhato sabbaññutaññāṇaṁ,",
  "atk-s0504a2:203_3": "tatthāvaraṇābhāvatova nissaṅgappavattiṁ upādāya anāvaraṇañāṇanti ca vuccati. Ayamettha",
  "atk-s0504a2:203_4": "saṅkhepo, vitthāro pana parato āvi bhavissati.",
  "atk-s0504a2:204": "Evametāni bhagavato cha asādhāraṇañāṇāni aviparītākārappavattiyā yathāsakaṁvisayassa avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0504a2:205_0": "Tathā “sattime, bhikkhave, bojjhaṅgā – satisambojjhaṅgo, dhammavicayasambojjhaṅgo,",
  "atk-s0504a2:205_1": "vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo,",
  "atk-s0504a2:205_2": "upekkhāsambojjhaṅgo”ti evaṁ sarūpato yāyaṁ lokuttaramaggakkhaṇe uppajjamānā līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "atk-s0504a2:205_3": "anekesaṁ upaddavānaṁ paṭipakkhabhūtā satiādibhedā dhammasāmaggī, yāya ariyasāvako",
  "atk-s0504a2:205_4": "bujjhati, kilesaniddāya uṭṭhahati, cattāri vā saccāni paṭivijjhati, nibbānameva vā",
  "atk-s0504a2:205_5": "sacchikaroti, sā dhammasāmaggī “bodhī”ti vuccati, tassā bodhiyā aṅgāti bojjhaṅgā.",
  "atk-s0504a2:205_6": "Ariyasāvako vā yathāvuttāya dhammasāmaggiyā bujjhatīti katvā “bodhī”ti vuccati. Tassa",
  "atk-s0504a2:205_7": "bodhissa aṅgāti bojjhaṅgāti evaṁ sāmaññalakkhaṇato, upaṭṭhānalakkhaṇo satisambojjhaṅgo,",
  "atk-s0504a2:205_8": "pavicayalakkhaṇo dhammavicayasambojjhaṅgo, paggahalakkhaṇo vīriyasambojjhaṅgo, pharaṇalakkhaṇo",
  "atk-s0504a2:205_9": "pītisambojjhaṅgo, upasamalakkhaṇo passaddhisambojjhaṅgo, avikkhepalakkhaṇo samādhisambojjhaṅgo",
  "atk-s0504a2:205_10": "paṭisaṅkhānalakkhaṇo upekkhāsambojjhaṅgoti evaṁ visesalakkhaṇato.",
  "atk-s0504a2:206_0": "“Tattha katamo satisambojjhaṅgo? Idha bhikkhu satimā hoti paramena satinepakkena",
  "atk-s0504a2:206_1": "samannāgato, cirakatampi cirabhāsitampi saritā hoti anussaritā”tiādinā sattannaṁ",
  "atk-s0504a2:206_2": "bojjhaṅgānaṁ aññamaññūpakāravasena ekakkhaṇe pavattidassanato. “Tattha katamo satisambojjhaṅgo?",
  "atk-s0504a2:206_3": "Atthi ajjhattaṁ dhammesu sati, atthi bahiddhā dhammesu satī”tiādinā tesaṁ visayavibhāvanāpavattidassanato.",
  "atk-s0504a2:206_4": "“Tattha katamo satisambojjhaṅgo? Idha, bhikkhave, bhikkhu satisambojjhaṅgaṁ bhāveti",
  "atk-s0504a2:206_5": "vivekanissitaṁ, virāganissitaṁ, nirodhanissitaṁ, vosaggapariṇāmi”ntiādinā bhāvanāvidhidassanato.",
  "atk-s0504a2:206_6": "“Tattha katame satta bojjhaṅgā? Idha bhikkhu yasmiṁ samaye lokuttaraṁ jhānaṁ bhāveti…pe…",
  "atk-s0504a2:206_7": "tasmiṁ samaye satta bojjhaṅgā honti, satisambojjhaṅgo…pe… upekkhāsambojjhaṅgo. Tattha",
  "atk-s0504a2:206_8": "katamo satisambojjhaṅgo? Yā sati anussatī”tiādinā chanavutiyā nayasahassavibhāgehīti",
  "atk-s0504a2:206_9": "evaṁ nānākārato pavattāni bhagavato bojjhaṅgavibhāvanañāṇāni tassa tassa atthassa",
  "atk-s0504a2:206_10": "avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0504a2:207_0": "Tathā “tattha katamaṁ dukkhanirodhagāminī paṭipadā ariyasaccaṁ? Ayameva ariyo aṭṭhaṅgiko",
  "atk-s0504a2:207_1": "maggo, seyyathidaṁ – sammādiṭṭhi…pe… sammāsamādhī”ti evaṁ sarūpato. Sabbakilesehi",
  "atk-s0504a2:207_2": "ārakattā ariyabhāvakarattā ariyaphalapaṭilābhakarattā ca ariyo. Ariyānaṁ aṭṭhavidhattā",
  "atk-s0504a2:207_3": "nibbānādhigamāya ekantakāraṇattā ca aṭṭhaṅgiko. Kilese mārento gacchati, atthikehi",
  "atk-s0504a2:207_4": "maggīyati, sayaṁ vā nibbānaṁ maggayatīti maggoti evaṁ sāmaññalakkhaṇato. “Sammādassanalakkhaṇā",
  "atk-s0504a2:207_5": "sammādiṭṭhi, sammāabhiniropanalakkhaṇo sammāsaṅkappo, sammāpariggahaṇalakkhaṇā sammāvācā,",
  "atk-s0504a2:207_6": "sammāsamuṭṭhāpanalakkhaṇo sammākammanto, sammāvodānalakkhaṇo sammāājīvo, sammāpaggahalakkhaṇo",
  "atk-s0504a2:207_7": "sammāvāyāmo, sammāupaṭṭhānalakkhaṇā sammāsati, sammāavikkhepalakkhaṇo sammāsamādhī”ti",
  "atk-s0504a2:207_8": "evaṁ visesalakkhaṇato. Sammādiṭṭhi tāva aññehipi attano paccanīkakilesehi saddhiṁ",
  "atk-s0504a2:207_9": "micchādiṭṭhiṁ pajahati, nibbānaṁ ārammaṇaṁ karoti, tappaṭicchādakamohavidhamanena",
  "atk-s0504a2:207_10": "asammohato sampayuttadhamme ca passati, tathā sammāsaṅkappādayopi micchāsaṅkappādīni",
  "atk-s0504a2:207_11": "pajahanti, nirodhañca ārammaṇaṁ karonti, sahajātadhammānaṁ sammāabhiniropanapariggahaṇasamuṭṭhāpanavodānapaggahaupaṭṭhānasamādahanāni",
  "atk-s0504a2:207_12": "ca karontīti evaṁ kiccavibhāgato. Sammādiṭṭhi pubbabhāge nānakkhaṇā visuṁ dukkhādiārammaṇā",
  "atk-s0504a2:207_13": "hutvā maggakāle ekakkhaṇā nibbānameva ārammaṇaṁ katvā kiccato “dukkhe ñāṇa”ntiādīni",
  "atk-s0504a2:207_14": "cattāri nāmāni labhati. Sammāsaṅkappādayopi pubbabhāge nānakkhaṇā nānārammaṇā, maggakāle",
  "atk-s0504a2:207_15": "ekakkhaṇā ekārammaṇā, tesu sammāsaṅkappo kiccato “nekkhammasaṅkappo”tiādīni tīṇi",
  "atk-s0504a2:207_16": "nāmāni labhati. Sammāvācādayo tayo pubbabhāge “musāvādā veramaṇī”tiādivibhāgā viratiyopi",
  "atk-s0504a2:207_17": "cetanāyopi hutvā maggakkhaṇe viratiyova, sammāvāyāmasatiyo kiccato sammappadhānasatipaṭṭhānavasena",
  "atk-s0504a2:207_18": "cattāri nāmāni labhanti. Sammāsamādhi pana maggakkhaṇepi paṭhamajjhānādivasena nānā",
  "atk-s0504a2:207_19": "evāti evaṁ pubbabhāgāparabhāgesu pavattivibhāgato. “Idha, bhikkhave, bhikkhu sammādiṭṭhiṁ",
  "atk-s0504a2:207_20": "bhāveti vivekanissita”ntiādinā bhāvanāvidhito. “Tattha katamo aṭṭhaṅgiko maggo? Idha,",
  "atk-s0504a2:207_21": "bhikkhu, yasmiṁ samaye lokuttaraṁ jhānaṁ bhāveti…pe… dukkhapaṭipadaṁ dandhābhiññaṁ,",
  "atk-s0504a2:207_22": "tasmiṁ samaye aṭṭhaṅgiko maggo hoti – sammādiṭṭhi sammāsaṅkappo”tiādinā caturāsītiyā",
  "atk-s0504a2:207_23": "nayasahassavibhāgehīti evaṁ anekākārato pavattāni bhagavato ariyamaggavibhāvanañāṇāni",
  "atk-s0504a2:207_24": "atthassa avisaṁvādanato sabbānipi tathāni avitathāni anaññathāni evampi bhagavā tathāni āgatoti tathāgato.",
  "atk-s0504a2:208_0": "Tathā paṭhamajjhānasamāpattiyā ca nirodhasamāpattīti etāsu anupaṭipāṭiyā viharitabbaṭṭhena",
  "atk-s0504a2:208_1": "samāpajjitabbaṭṭhena ca anupubbavihārasamāpattīsu sampādanapaccavekkhaṇādivasena",
  "atk-s0504a2:208_2": "yathārahaṁ sampayogavasena ca pavattāni bhagavato ñāṇāni tadatthasiddhiyā tathāni",
  "atk-s0504a2:208_3": "avitathāni anaññathāni. Evampi bhagavā tathāni āgatoti tathāgato. Tathā “idaṁ imassa",
  "atk-s0504a2:208_4": "ṭhānaṁ, idaṁ aṭṭhāna”nti aviparītaṁ tassa tassa phalassa kāraṇākāraṇajānanaṁ, tesaṁ",
  "atk-s0504a2:208_5": "tesaṁ sattānaṁ atītādibhedabhinnassa kammasamādānassa anavasesato yathābhūtaṁ vipākantarajānanaṁ,",
  "atk-s0504a2:208_6": "āyūhanakkhaṇeyeva tassa tassa sattassa “ayaṁ nirayagāminī paṭipadā…pe… ayaṁ nibbānagāminī",
  "atk-s0504a2:208_7": "paṭipadā”ti yāthāvato sāsavānāsavakammavibhāgajānanaṁ, khandhāyatanānaṁ upādinnānupādinnādianekasabhāvaṁ",
  "atk-s0504a2:208_8": "nānāsabhāvañca tassa lokassa “imāya nāma dhātuyā ussannattā imasmiṁ dhammappabandhe",
  "atk-s0504a2:208_9": "ayaṁ viseso jāyatī”tiādinā nayena yathābhūtaṁ dhātunānattajānanaṁ, saddhādiindriyānaṁ",
  "atk-s0504a2:208_10": "tikkhamudutājānanaṁ saṁkilesādīhi saddhiṁ jhānavimokkhādijānanaṁ, sattānaṁ aparimāṇāsu",
  "atk-s0504a2:208_11": "jātīsu tappaṭibandhena saddhiṁ anavasesato pubbenivutthakkhandhasantatijānanaṁ hīnādivibhāgehi",
  "atk-s0504a2:208_12": "saddhiṁ cutipaṭisandhijānanaṁ, “idaṁ dukkha”ntiādinā heṭṭhā vuttanayeneva catusaccajānananti",
  "atk-s0504a2:208_13": "imāni bhagavato dasabalañāṇāni avirajjhitvā yathāsakaṁvisayāvagāhanato yathādhippetatthasādhanato",
  "atk-s0504a2:208_14": "ca yathābhūtavuttiyā tathāni avitathāni anaññathāni. Vuttañhetaṁ –",
  "atk-s0504a2:209": "“Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānātī”tiādi.",
  "atk-s0504a2:210": "Evampi bhagavā tathāni āgatoti tathāgato.",
  "atk-s0504a2:211_0": "Yathā cetesampi ñāṇānaṁ vasena, evaṁ yathāvuttānaṁ satipaṭṭhānasammappadhānādivibhāvanañāṇādianantāparimeyyabhedānaṁ",
  "atk-s0504a2:211_1": "anaññasādhāraṇānaṁ paññāvisesānaṁ vasena bhagavā tathāni ñāṇāni āgato adhigatoti",
  "atk-s0504a2:211_2": "tathāgato, evampi tathāni āgatoti tathāgato.",
  "atk-s0504a2:212_0": "Kathaṁ tathā gatoti tathāgato? Yā tā bhagavato abhijātiabhisambodhidhammavinayapaññāpanaanupādisesanibbānadhātuyo,",
  "atk-s0504a2:212_1": "tā tathā. Kiṁ vuttaṁ hoti? Yadatthaṁ tā lokanāthena abhipatthitā pavattitā ca, tadatthassa",
  "atk-s0504a2:212_2": "ekantasiddhiyā avisaṁvādanato aviparītatthavuttiyā tathā avitathā anaññathā. Tathā",
  "atk-s0504a2:212_3": "hi ayaṁ bhagavā bodhisattabhūto samatiṁsapāramiparipūraṇādikaṁ vuttappakāraṁ sabbabuddhattahetuṁ",
  "atk-s0504a2:212_4": "sampādetvā tusitapure ṭhito buddhakolāhalaṁ sutvā dasasahassacakkavāḷadevatāhi ekato",
  "atk-s0504a2:212_5": "sannipatitāhi upasaṅkamitvā –",
  "atk-s0504a2:213": "“Kālo kho te mahāvīra, uppajja mātukucchiyaṁ;",
  "atk-s0504a2:214": "Sadevakaṁ tārayanto, bujjhassu amataṁ pada”nti. –",
  "atk-s0504a2:215_0": "Āyācito uppannapubbanimitto pañca mahāvilokanāni viloketvā “idāni ahaṁ manussayoniyaṁ",
  "atk-s0504a2:215_1": "uppajjitvā abhisambujjhissāmī”ti āsāḷhipuṇṇamāyaṁ sakyarājakule mahāmāyāya deviyā",
  "atk-s0504a2:215_2": "kucchiyaṁ paṭisandhiṁ gahetvā dasa māse devamanussehi mahatā parihārena parihariyamāno",
  "atk-s0504a2:215_3": "visākhapuṇṇamāyaṁ paccūsasamaye abhijātiṁ pāpuṇi.",
  "atk-s0504a2:216_0": "Abhijātikkhaṇe panassa paṭisandhiggahaṇakkhaṇe viya dvattiṁsa pubbanimittāni pāturahesuṁ,",
  "atk-s0504a2:216_1": "ayaṁ dasasahassilokadhātu saṁkampi sampakampi sampavedhi, dasasu cakkavāḷasahassesu",
  "atk-s0504a2:216_2": "aparimāṇo obhāso phari, tassa, taṁ siriṁ daṭṭhukāmā viya andhā cakkhūni paṭilabhiṁsu,",
  "atk-s0504a2:216_3": "badhirā saddaṁ suṇiṁsu, mūgā samālapiṁsu, khujjā ujugattā ahesuṁ, paṅgulā padasā",
  "atk-s0504a2:216_4": "gamanaṁ paṭilabhiṁsu, bandhanagatā sabbasattā andubandhanādīhi mucciṁsu, sabbanarakesu",
  "atk-s0504a2:216_5": "aggi nibbāyi, pettivisaye khuppipāsā vūpasami, tiracchānānaṁ bhayaṁ nāhosi, sabbasattānaṁ",
  "atk-s0504a2:216_6": "rogo vūpasami, sabbasattā piyaṁvadā ahesuṁ, madhurenākārena assā hasiṁsu, vāraṇā",
  "atk-s0504a2:216_7": "gajjiṁsu, sabbatūriyāni sakasakaninnādaṁ muñciṁsu, aghaṭṭitāni eva manussānaṁ hatthūpagādīni",
  "atk-s0504a2:216_8": "ābharaṇāni madhurenākārena saddaṁ muñciṁsu, sabbadisā vippasannā ahesuṁ, sattānaṁ",
  "atk-s0504a2:216_9": "sukhaṁ uppādayamāno mudusītalavāto vāyi, akālamegho vassi, pathavitopi udakaṁ ubbhijjitvā",
  "atk-s0504a2:216_10": "vissandi, pakkhino ākāsagamanaṁ vijahiṁsu, nadiyo asandamānā aṭṭhaṁsu, mahāsamudde",
  "atk-s0504a2:216_11": "madhuraṁ udakaṁ ahosi, upakkilesavinimutte sūriye dippamāne eva ākāsagatā sabbā jotiyo",
  "atk-s0504a2:216_12": "jotiṁsu, ṭhapetvā arūpāvacare deve avasesā sabbe devā sabbe ca nerayikā dissamānarūpā",
  "atk-s0504a2:216_13": "ahesuṁ, tarukuṭṭakavāṭaselādayo anāvaraṇabhūtā ahesuṁ, sattānaṁ cutūpapātā nāhesuṁ,",
  "atk-s0504a2:216_14": "sabbaṁ aniṭṭhagandhaṁ abhibhavitvā dibbagandho pavāyi, sabbe phalūpagā rukkhā phaladharā",
  "atk-s0504a2:216_15": "sampajjiṁsu, mahāsamuddo sabbatthakameva pañcavaṇṇehi padumehi sañchannatalo ahosi,",
  "atk-s0504a2:216_16": "thalajajalajādīni sabbapupphāni pupphiṁsu, rukkhānaṁ khandhesu khandhapadumāni, sākhāsu",
  "atk-s0504a2:216_17": "sākhāpadumāni, latāsu latāpadumāni, pupphiṁsu, mahītalasilātalāni bhinditvā uparūpari",
  "atk-s0504a2:216_18": "satta satta hutvā daṇḍapadumāni nāma nikkhamiṁsu, ākāse olambakapadumāni nibbattiṁsu,",
  "atk-s0504a2:216_19": "samantato pupphavassaṁ vassi ākāse dibbatūriyāni vajjiṁsu, sakaladasasahassilokadhātu",
  "atk-s0504a2:216_20": "vaṭṭetvā vissaṭṭhamālāguḷaṁ viya, uppīḷetvā pavattamālākalāpo viya, alaṅkatapaṭiyattaṁ",
  "atk-s0504a2:216_21": "mālāsanaṁ viya ca ekamālāmālinī vipphurantavāḷabījanī pupphadhūpagandhaparivāsitā",
  "atk-s0504a2:216_22": "paramasobhaggappattā ahosi, tāni ca pubbanimittāni upari adhigatānaṁ anekesaṁ visesādhigamānaṁ",
  "atk-s0504a2:216_23": "nimittabhūtāni eva ahesuṁ. Evaṁ anekacchariyapātubhāvā ayaṁ abhijāti yadatthaṁ tena",
  "atk-s0504a2:216_24": "abhipatthitā, tassā abhisambodhiyā ekantasiddhiyā tathāva ahosi avitathā anaññathā.",
  "atk-s0504a2:217_0": "Tathā ye buddhaveneyyā bodhaneyyabandhavā, te sabbepi anavasesato sayameva bhagavatā",
  "atk-s0504a2:217_1": "vinītā. Ye ca sāvakaveneyyā dhammaveneyyā ca, tepi sāvakādīhi vinītā vinayaṁ gacchanti",
  "atk-s0504a2:217_2": "gamissanti cāti yadatthaṁ bhagavatā abhisambodhi abhipatthitā, tadatthassa ekantasiddhiyā",
  "atk-s0504a2:217_3": "abhisambodhi tathā avitathā anaññathā.",
  "atk-s0504a2:218_0": "Apica yassa yassa ñeyyadhammassa yo yo sabhāvo bujjhitabbo, so so hatthatale ṭhapitaāmalakaṁ",
  "atk-s0504a2:218_1": "viya āvajjanamattapaṭibaddhena attano ñāṇena aviparītaṁ anavasesato bhagavatā abhisambuddhoti",
  "atk-s0504a2:218_2": "evampi abhisambodhi tathā avitathā anaññathā.",
  "atk-s0504a2:219_0": "Tathā tesaṁ tesaṁ dhammānaṁ tathā tathā desetabbappakāraṁ, tesaṁ tesañca sattānaṁ",
  "atk-s0504a2:219_1": "āsayānusayacariyādhimuttiṁ sammadeva oloketvā dhammataṁ avijahanteneva paññattinayaṁ",
  "atk-s0504a2:219_2": "vohāramattaṁ anatidhāvanteneva ca dhammataṁ vibhāventena yathāparādhaṁ yathājjhāsayaṁ",
  "atk-s0504a2:219_3": "yathādhammañca anusāsantena bhagavatā veneyyā vinītā ariyabhūmiṁ sampāpitāti dhammavinayapaññāpanāpissa",
  "atk-s0504a2:219_4": "tadatthasiddhiyā yathābhūtavuttiyā ca tathā avitathā anaññathā.",
  "atk-s0504a2:220_0": "Tathā yā sā bhagavatā anuppattā pathaviyādiphassavedanādirūpārūpasabhāvanimuttā lujjanapalujjanabhāvābhāvato",
  "atk-s0504a2:220_1": "lokasabhāvātītā tamasā visaṁsaṭṭhattā kenaci anobhāsanīyā lokasabhāvābhāvato eva",
  "atk-s0504a2:220_2": "gatiādibhāvarahitā appatiṭṭhā anārammaṇā amatamahānibbānadhātu khandhasaṅkhātānaṁ",
  "atk-s0504a2:220_3": "upādīnaṁ lesamattassāpi abhāvato “anupādisesā”tipi vuccati. Yaṁ sandhāya vuttaṁ –",
  "atk-s0504a2:221_0": "“Atthi, bhikkhave, tadāyatanaṁ, yattha neva pathavī na āpo na tejo na vāyo na ākāsānañcāyatanaṁ",
  "atk-s0504a2:221_1": "na viññāṇañcāyatanaṁ na ākiñcaññāyatanaṁ na nevasaññānāsaññāyatanaṁ nāyaṁ loko na",
  "atk-s0504a2:221_2": "paro loko na ca ubho candimasūriyā. Tamahaṁ, bhikkhave, neva āgatiṁ vadāmi na gatiṁ",
  "atk-s0504a2:221_3": "na ṭhitiṁ na cutiṁ na upapattiṁ; appatiṭṭhaṁ appavattaṁ anārammaṇamevetaṁ esevanto dukkhassā”ti.",
  "atk-s0504a2:222_0": "Sā sabbesampi upādānakkhandhānaṁ atthaṅgamo sabbasaṅkhārānaṁ samatho, sabbūpadhīnaṁ",
  "atk-s0504a2:222_1": "paṭinissaggo, sabbadukkhānaṁ vūpasamo, sabbālayānaṁ samugghāto, sabbavaṭṭānaṁ upacchedo,",
  "atk-s0504a2:222_2": "accantasantilakkhaṇāti yathāvuttasabhāvassa kadācipi avisaṁvādanato tathā avitathā",
  "atk-s0504a2:222_3": "anaññathā. Evametā abhijātiādikā tathā gato upagato adhigato paṭipanno pattoti tathāgato.",
  "atk-s0504a2:222_4": "Evaṁ bhagavā tathā gatoti tathāgato.",
  "atk-s0504a2:223_0": "Kathaṁ tathāvidhoti tathāgato? Yathāvidhā purimakā sammāsambuddhā, ayampi bhagavā",
  "atk-s0504a2:223_1": "tathāvidho. Kiṁ vuttaṁ hoti? Yathāvidhā te bhagavanto maggasīlena, phalasīlena, sabbenapi",
  "atk-s0504a2:223_2": "lokiyalokuttarasīlena, maggasamādhinā, phalasamādhinā, sabbenapi lokiyalokuttarasamādhinā,",
  "atk-s0504a2:223_3": "maggapaññāya, phalapaññāya, sabbāyapi lokiyalokuttarapaññāya, devasikaṁ vaḷañjitabbehi",
  "atk-s0504a2:223_4": "catuvīsatikoṭisatasahassasamāpattivihārehi, tadaṅgavimuttiyā vikkhambhanavimuttiyā",
  "atk-s0504a2:223_5": "samucchedavimuttiyā paṭippassaddhivimuttiyā nissaraṇavimuttiyāti saṅkhepato, vitthārato",
  "atk-s0504a2:223_6": "pana anantāparimāṇabhedehi acinteyyānubhāvehi sakalasabbaññuguṇehi, ayampi amhākaṁ",
  "atk-s0504a2:223_7": "bhagavā tathāvidho. Sabbesañhi sammāsambuddhānaṁ āyuvemattaṁ, sarīrappamāṇavemattaṁ,",
  "atk-s0504a2:223_8": "kulavemattaṁ, dukkaracariyāvemattaṁ, rasmivemattanti imehi pañcahi vemattehi siyā",
  "atk-s0504a2:223_9": "vemattaṁ, na pana sīlavisuddhiādīsu visuddhīsu samathavipassanāpaṭipattiyaṁ attanā",
  "atk-s0504a2:223_10": "paṭividdhaguṇesu ca kiñci nānākaraṇaṁ atthi, atha kho majjhe bhinnasuvaṇṇaṁ viya",
  "atk-s0504a2:223_11": "aññaṁmaññaṁ nibbisesā te buddhā bhagavanto. Tasmā yathāvidhā purimakā sammāsambuddhā,",
  "atk-s0504a2:223_12": "ayampi bhagavā tathāvidho. Evaṁ tathāvidhoti tathāgato. Vidhattho cettha gatasaddo.",
  "atk-s0504a2:223_13": "Tathā hi lokiyā vidhayuttagatasadde pakāratthe vadanti.",
  "atk-s0504a2:224_0": "Kathaṁ tathāpavattikoti tathāgato? Anaññasādhāraṇena iddhānubhāvena samannāgatattā",
  "atk-s0504a2:224_1": "atthapaṭisambhidādīnaṁ ukkaṁsapāramippattiyā anāvaraṇañāṇapaṭilābhena ca bhagavato",
  "atk-s0504a2:224_2": "kāyappavattiyādīnaṁ katthaci paṭighātābhāvato yathāruci tathā gataṁ gati gamanaṁ",
  "atk-s0504a2:224_3": "kāyavacīcittappavatti etassāti tathāgato. Evaṁ tathāpavattikoti tathāgato.",
  "atk-s0504a2:225_0": "Kathaṁ tathehi agatoti tathāgato? Bodhisambhārasambharaṇe tappaṭipakkhappavattisaṅkhātaṁ",
  "atk-s0504a2:225_1": "natthi etassa gatanti agato. So panassa agatabhāvo maccheradānapāramiādīsu aviparītaṁ",
  "atk-s0504a2:225_2": "ādīnavānisaṁsapaccavekkhaṇādinayappavattehi ñāṇehīti tathehi ñāṇehi agatoti tathāgato.",
  "atk-s0504a2:226_0": "Atha vā kilesābhisaṅkhārappavattisaṅkhātaṁ khandhappavattisaṅkhātameva vā pañcasupi",
  "atk-s0504a2:226_1": "gatīsu gataṁ gamanaṁ etassa natthīti agato. Saupādisesaanupādisesanibbānappattiyā",
  "atk-s0504a2:226_2": "svāyamassa agatabhāvo tathehi ariyamaggañāṇehīti evampi bhagavā tathehi āgatoti tathāgato.",
  "atk-s0504a2:227_0": "Kathaṁ tathāgatabhāvena tathāgato? Tathāgatabhāvenāti ca tathāgatassa sabbhāvena,",
  "atk-s0504a2:227_1": "atthitāyāti attho. Ko panesa tathāgato, yassa atthitāya bhagavā tathāgatoti vuccatīti?",
  "atk-s0504a2:227_2": "Saddhammo. Saddhammo hi ariyamaggo tāva yathā yuganaddhasamathavipassanābalena anavasesakilesapakkhaṁ",
  "atk-s0504a2:227_3": "samūhanantena samucchedappahānavasena gantabbaṁ, tathā gato. Phaladhammo yathā attano",
  "atk-s0504a2:227_4": "maggānurūpaṁ paṭippassaddhippahānavasena gantabbaṁ, tathā gato pavatto. Nibbānadhammo",
  "atk-s0504a2:227_5": "pana yathā gato paññāya paṭividdho sakalavaṭṭadukkhavūpasamāya sampajjati, buddhādīhi",
  "atk-s0504a2:227_6": "tathā gato sacchikatoti tathāgato. Pariyattidhammopi yathā purimabuddhehi suttageyyādivasena",
  "atk-s0504a2:227_7": "pavattiādippakāsanavasena ca veneyyānaṁ āsayādianurūpaṁ pavattito, amhākampi bhagavatā",
  "atk-s0504a2:227_8": "tathā gato gadito pavattitoti vā tathāgato. Yathā bhagavatā desito, tathā bhagavato",
  "atk-s0504a2:227_9": "sāvakehi gato avagatoti tathāgato. Evaṁ sabbopi saddhammo tathāgato. Tenāha sakko",
  "atk-s0504a2:227_10": "devānamindo “tathāgataṁ devamanussapūjitaṁ, dhammaṁ namassāma suvatthi hotū”ti. Svāssa",
  "atk-s0504a2:227_11": "atthīti bhagavā tathāgato.",
  "atk-s0504a2:228_0": "Yathā ca dhammo, evaṁ ariyasaṅghopi, yathā attahitāya parahitāya ca paṭipannehi suvisuddhaṁ",
  "atk-s0504a2:228_1": "pubbabhāgasamathavipassanāpaṭipadaṁ purakkhatvā tena tena maggena gantabbaṁ, taṁ",
  "atk-s0504a2:228_2": "taṁ tathā gatoti tathāgato. Yathā vā bhagavatā saccapaṭiccasamuppādādinayo desito,",
  "atk-s0504a2:228_3": "tathā ca buddhattā tathā gadanato ca tathāgato. Tenāha sakko devarājā – “tathāgataṁ",
  "atk-s0504a2:228_4": "devamanussapūjitaṁ, saṅghaṁ namassāma suvatthi hotū”ti, svāssa sāvakabhūto atthīti",
  "atk-s0504a2:228_5": "bhagavā tathāgato. Evaṁ tathāgatabhāvena tathāgato.",
  "atk-s0504a2:229_0": "Idampi tathāgatassa tathāgatabhāvadīpane mukhamattakameva, sabbākārena pana tathāgatova",
  "atk-s0504a2:229_1": "tathāgatassa tathāgatabhāvaṁ vaṇṇeyya. Idañhi tathāgatapadaṁ mahatthaṁ, mahāgatikaṁ,",
  "atk-s0504a2:229_2": "mahāvisayaṁ, tassa appamādapadassa viya tepiṭakampi buddhavacanaṁ yuttito atthabhāvena",
  "atk-s0504a2:229_3": "āharanto “atitthena dhammakathiko pakkhando”ti na vattabboti.",
  "atk-s0504a2:230": "Tatthetaṁ vuccati –",
  "atk-s0504a2:231": "“Yatheva loke purimā mahesino,",
  "atk-s0504a2:232": "Sabbaññubhāvaṁ munayo idhāgatā;",
  "atk-s0504a2:233": "Tathā ayaṁ sakyamunīpi āgato,",
  "atk-s0504a2:234": "Tathāgato vuccati tena cakkhumā.",
  "atk-s0504a2:235": "“Pahāya kāmādimale asesato,",
  "atk-s0504a2:236": "Samādhiñāṇehi yathā gatā jinā;",
  "atk-s0504a2:237": "Purātanā sakyamunī jutindharo,",
  "atk-s0504a2:238": "Tathā gato tena tathāgato mato.",
  "atk-s0504a2:239": "“Tathañca dhātāyatanādilakkhaṇaṁ,",
  "atk-s0504a2:240": "Sabhāvasāmaññavibhāgabhedato;",
  "atk-s0504a2:241": "Sayambhuñāṇena jinoyamāgato,",
  "atk-s0504a2:242": "Tathāgato vuccati sakyapuṅgavo.",
  "atk-s0504a2:243": "“Tathāni saccāni samantacakkhunā,",
  "atk-s0504a2:244": "Tathā idappaccayatā ca sabbaso;",
  "atk-s0504a2:245": "Anaññaneyyā nayato vibhāvitā,",
  "atk-s0504a2:246": "Tathā gato tena jino tathāgato.",
  "atk-s0504a2:247": "“Anekabhedāsupi lokadhātusu,",
  "atk-s0504a2:248": "Jinassa rūpāyatanādigocare;",
  "atk-s0504a2:249": "Vicittabhede tathameva dassanaṁ,",
  "atk-s0504a2:250": "Tathāgato tena samantalocano.",
  "atk-s0504a2:251": "“Yato ca dhammaṁ tathameva bhāsati,",
  "atk-s0504a2:252": "Karoti vācāyanurūpamattano;",
  "atk-s0504a2:253": "Guṇehi lokaṁ abhibhuyyirīyati,",
  "atk-s0504a2:254": "Tathāgato tenapi lokanāyako.",
  "atk-s0504a2:255": "“Tathā pariññāya tathāya sabbaso,",
  "atk-s0504a2:256": "Avedi lokaṁ pabhavaṁ atikkami;",
  "atk-s0504a2:257": "Gato ca paccakkhakiriyāya nibbutiṁ,",
  "atk-s0504a2:258": "Ariyamaggañca gato tathāgato.",
  "atk-s0504a2:259": "“Tathā paṭiññāya tathāya sabbaso,",
  "atk-s0504a2:260": "Hitāya lokassa yatoyamāgato;",
  "atk-s0504a2:261": "Tathāya nātho karuṇāya sabbadā,",
  "atk-s0504a2:262": "Gato ca tenāpi jino tathāgato.",
  "atk-s0504a2:263": "“Tathāni ñāṇāni yatoyamāgato,",
  "atk-s0504a2:264": "Yathāsabhāvaṁ visayāvabodhato;",
  "atk-s0504a2:265": "Tathābhijātippabhutī tathāgato,",
  "atk-s0504a2:266": "Tadatthasampādanato tathāgato.",
  "atk-s0504a2:267": "“Yathāvidhā te purimā mahesino,",
  "atk-s0504a2:268": "Tathāvidhoyampi tathā yathāruci;",
  "atk-s0504a2:269": "Pavattavācā tanucittabhāvato,",
  "atk-s0504a2:270": "Tathāgato vuccati aggapuggalo.",
  "atk-s0504a2:271": "“Sambodhisambhāravipakkhato pure,",
  "atk-s0504a2:272": "Gataṁ na saṁsāragatampi tassa vā;",
  "atk-s0504a2:273": "Na catthi nāthassa bhavantadassino,",
  "atk-s0504a2:274": "Tathehi tasmā agato tathāgato.",
  "atk-s0504a2:275": "“Tathāgato dhammavaro mahesinā,",
  "atk-s0504a2:276": "Yathā pahātabbamalaṁ pahīyati;",
  "atk-s0504a2:277": "Tathāgato ariyagaṇo vināyako,",
  "atk-s0504a2:278": "Tathāgato tena samaṅgibhāvato”ti.",
  "atk-s0504a2:279_0": "Arahantaṁ sammāsambuddhanti ettha arahāti padassa attho heṭṭhā vuttoyeva. Sammā sāmañca",
  "atk-s0504a2:279_1": "sabbadhammānaṁ buddhattā sammāsambuddhaṁ. Yaṁkiñci ñeyyaṁ nāma, tassa sabbassapi",
  "atk-s0504a2:279_2": "sabbākārato aviparītato sayameva abhisambuddhattāti vuttaṁ hoti. Imināssa paropadesarahitassa",
  "atk-s0504a2:279_3": "sabbākārena sabbadhammāvabodhanasamatthassa ākaṅkhāpaṭibaddhavuttino anāvaraṇañāṇasaṅkhātassa",
  "atk-s0504a2:279_4": "sabbaññutaññāṇassa adhigamo dassito.",
  "atk-s0504a2:280_0": "Nanu ca sabbaññutaññāṇato aññaṁ anāvaraṇaṁ, aññathā cha asādhāraṇāni ñāṇāni buddhañāṇānīti",
  "atk-s0504a2:280_1": "vacanaṁ virujjheyyāti? Na virujjhati, visayappavattibhedavasena aññehi asādhāraṇabhāvadassanatthaṁ",
  "atk-s0504a2:280_2": "ekasseva ñāṇassa dvidhā vuttattā. Ekameva hi taṁ ñāṇaṁ anavasesasaṅkhatāsaṅkhatasammutidhammavisayatāya",
  "atk-s0504a2:280_3": "sabbaññutaññāṇaṁ, tattha ca āvaraṇābhāvato nissaṅgacāramupādāya anāvaraṇañāṇanti",
  "atk-s0504a2:280_4": "vuttaṁ. Yathāha paṭisambhidāyaṁ –",
  "atk-s0504a2:281": "“Sabbaṁ saṅkhatāsaṅkhataṁ anavasesaṁ jānātīti sabbaññutaññāṇaṁ. Tattha āvaraṇaṁ natthīti anāvaraṇañāṇa”ntiādi.",
  "atk-s0504a2:282_0": "Tasmā natthi nesaṁ atthato bhedo, ekantenevetaṁ evamicchitabbaṁ. Aññathā sabbaññutānāvaraṇañāṇānaṁ",
  "atk-s0504a2:282_1": "sādhāraṇatā asabbadhammārammaṇatā ca āpajjeyya. Na hi bhagavato ñāṇassa aṇumattampi",
  "atk-s0504a2:282_2": "āvaraṇaṁ atthi, anāvaraṇañāṇassa ca asabbadhammārammaṇabhāve yattha taṁ na pavattati",
  "atk-s0504a2:282_3": "tatthāvaraṇasabbhāvato anāvaraṇabhāvoyeva na siyā. Atha vā pana hotu aññameva anāvaraṇaṁ",
  "atk-s0504a2:282_4": "sabbaññutaññāṇato, idha pana sabbattha appaṭihatavuttitāya anāvaraṇañāṇanti sabbaññutaññāṇameva",
  "atk-s0504a2:282_5": "adhippetaṁ, tassevādhigamena bhagavā sabbaññū sabbavidū sammāsambuddhoti vuccati,",
  "atk-s0504a2:282_6": "na sakiṁyeva sabbadhammāvabodhato. Tathā ca vuttaṁ paṭisambhidāyaṁ –",
  "atk-s0504a2:283": "“Vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ buddho”ti.",
  "atk-s0504a2:284": "Sabbadhammāvabodhanasamatthañāṇasamadhigamena hi bhagavato santāne anavasesadhamme paṭivijjhituṁ samatthatā ahosīti.",
  "atk-s0504a2:285_0": "Etthāha – kiṁ panidaṁ ñāṇaṁ pavattamānaṁ sakiṁyeva sabbasmiṁ visaye pavattati, udāhu",
  "atk-s0504a2:285_1": "kamenāti? Kiñcettha – yadi tāva sakiṁyeva sabbasmiṁ visaye pavattati, atītānāgatappaccupannaajjhattabahiddhādibhedabhinnānaṁ",
  "atk-s0504a2:285_2": "saṅkhatadhammānaṁ asaṅkhatasammutidhammānañca ekajjhaṁ upaṭṭhāne dūrato cittapaṭaṁ",
  "atk-s0504a2:285_3": "pekkhantassa viya visayavibhāgenāvabodho na siyā, tathā ca sati “sabbe dhammā anattā”ti",
  "atk-s0504a2:285_4": "vipassantānaṁ anattākārena viya sabbadhammā anirūpitarūpena bhagavato ñāṇassa visayā",
  "atk-s0504a2:285_5": "hontīti āpajjati. Yepi “sabbañeyyadhammānaṁ ṭhitalakkhaṇavisayaṁ vikapparahitaṁ sabbakālaṁ",
  "atk-s0504a2:285_6": "buddhānaṁ ñāṇaṁ pavattati, tena te sabbavidūti vuccanti. Evañca katvā –",
  "atk-s0504a2:286": "“Caraṁ samāhito nāgo, tiṭṭhantopi samāhito”ti. –",
  "atk-s0504a2:287_0": "“Idampi vacanaṁ suvuttaṁ hotī”ti vadanti, tesampi vuttadosānātivatti, ṭhitalakkhaṇārammaṇatāya",
  "atk-s0504a2:287_1": "ca atītānāgatasammutidhammānaṁ tadabhāvato, ekadesavisayameva bhagavato ñāṇaṁ siyā.",
  "atk-s0504a2:287_2": "Tasmā sakiṁyeva ñāṇaṁ pavattatīti na yujjati.",
  "atk-s0504a2:288_0": "Atha kamena sabbasmiṁ visaye ñāṇaṁ pavattatīti? Evampi na yujjati. Na hi jātibhūmisabhāvādivasena",
  "atk-s0504a2:288_1": "disādesakālādivasena ca anekabhedabhinne ñeyye kamena gayhamāne tassa anavasesapaṭivedho",
  "atk-s0504a2:288_2": "sambhavati apariyantabhāvato ñeyyassa. Ye pana “atthassa avisaṁvādanato ñeyyassa",
  "atk-s0504a2:288_3": "ekadesaṁ paccakkhaṁ katvā sesepi evanti adhimuccitvā vavatthāpanena sabbaññū bhagavā,",
  "atk-s0504a2:288_4": "tañca ñāṇaṁ na anumānikaṁ saṁsayābhāvato. Saṁsayānubaddhañhi loke anumānañāṇa”nti",
  "atk-s0504a2:288_5": "vadanti, tesampi na yuttaṁ. Sabbassa hi apaccakkhabhāve atthassa avisaṁvādanena ñeyyassa",
  "atk-s0504a2:288_6": "ekadesaṁ paccakkhaṁ katvā sesepi evanti adhimuccitvā vavatthāpanassa asambhavato.",
  "atk-s0504a2:288_7": "Yañhi taṁ sesaṁ, taṁ apaccakkhanti. Atha tampi paccakkhaṁ, tassa sesabhāvo pana na",
  "atk-s0504a2:288_8": "siyāti sabbametaṁ akāraṇaṁ. Kasmā? Avisayavicārabhāvato. Vuttañhetaṁ bhagavatā –",
  "atk-s0504a2:289": "“Buddhavisayo, bhikkhave, acinteyyo, na cintetabbo; yo cinteyya, ummādassa vighātassa bhāgī assā”ti.",
  "atk-s0504a2:290_0": "Idaṁ panettha sanniṭṭhānaṁ – yaṁkiñci bhagavatā ñātuṁ icchitaṁ sakalamekadeso vā,",
  "atk-s0504a2:290_1": "tattha appaṭihatavuttitāya paccakkhato ñāṇaṁ pavattati, niccasamādhānañca vikkhepābhāvato,",
  "atk-s0504a2:290_2": "ñātuṁ icchitassa sakalassa avisayabhāvato tassa ākaṅkhāpaṭibaddhavuttitā na siyā,",
  "atk-s0504a2:290_3": "ekanteneva sā icchitabbā “sabbe dhammā buddhassa bhagavato āvajjanapaṭibaddhā, ākaṅkhāpaṭibaddhā,",
  "atk-s0504a2:290_4": "manasikārapaṭibaddhā, cittuppādapaṭibaddhā”ti vacanato. Atītānāgatavisayampi bhagavato",
  "atk-s0504a2:290_5": "ñāṇaṁ anumānāgamanatakkaggahaṇavirahitattā paccakkhameva.",
  "atk-s0504a2:291_0": "Nanu ca etasmimpi pakkhe yadā sakalaṁ ñātuṁ icchitaṁ, tadā sakimeva sakalavisayatāya",
  "atk-s0504a2:291_1": "anirūpitarūpena bhagavato ñāṇaṁ pavatteyyāti vuttadosānātivattiyevāti? Na, tassa",
  "atk-s0504a2:291_2": "visodhitattā. Visodhito hi so buddhavisayo acinteyyoti. Aññathā pacurajanañāṇasamavuttitāya",
  "atk-s0504a2:291_3": "buddhānaṁ bhagavantānaṁ ñāṇassa acinteyyatā na siyā, tasmā sakaladhammārammaṇampi",
  "atk-s0504a2:291_4": "taṁ ekadhammārammaṇaṁ viya suvavatthāpiteyeva te dhamme katvā pavattatīti idamettha",
  "atk-s0504a2:291_5": "acinteyyaṁ. Yāvatakaṁ ñeyyaṁ, tāvatakaṁ ñāṇaṁ, yāvatakaṁ ñāṇaṁ, tāvatakaṁ ñeyyaṁ,",
  "atk-s0504a2:291_6": "ñeyyapariyantikaṁ ñāṇaṁ, ñāṇapariyantikaṁ ñeyyanti evamekajjhaṁ visuṁ visuṁ sakiṁ",
  "atk-s0504a2:291_7": "kamena ca icchānurūpaṁ sammā sāmañca sabbadhammānaṁ buddhattā sammāsambuddho bhagavā.",
  "atk-s0504a2:291_8": "Taṁ sammāsambuddhaṁ.",
  "atk-s0504a2:292_0": "Dve vitakkāti dve sammā vitakkā. Tattha vitakkenti etena, sayaṁ vā vitakketi, vitakkanamattameva",
  "atk-s0504a2:292_1": "vāti vitakko. Svāyaṁ ārammaṇābhiniropanalakkhaṇo, āhananapariyāhananaraso, ārammaṇe",
  "atk-s0504a2:292_2": "cittassa ānayanapaccupaṭṭhāno. Visayabhedena pana taṁ dvidhā katvā vuttaṁ “dve vitakkā”ti.",
  "atk-s0504a2:292_3": "Samudācarantīti samaṁ sammā ca uddhamuddhaṁ mariyādāya caranti. Mariyādattho hi ayamākāro,",
  "atk-s0504a2:292_4": "tena ca yogena “tathāgataṁ arahantaṁ sammāsambuddha”nti idaṁ sāmiatthe upayogavacanaṁ.",
  "atk-s0504a2:292_5": "Idaṁ vuttaṁ hoti – tathāgatassa arahato sammāsambuddhassa attano visaye samaṁ sammā",
  "atk-s0504a2:292_6": "ca aññamaññaṁ mariyādaṁ anatikkamantā uddhamuddhaṁ bahulaṁ abhiṇhaṁ caranti pavattantīti.",
  "atk-s0504a2:293_0": "Ko pana nesaṁ visayo, kā vā mariyādā, kathañca taṁ anatikkamitvā te uddhamuddhaṁ",
  "atk-s0504a2:293_1": "bahulaṁ abhiṇhaṁ niccaṁ pavattantīti? Vuccate – khemavitakko, pavivekavitakkoti ime",
  "atk-s0504a2:293_2": "dve vitakkāyeva. Tesu khemavitakko tāva bhagavato visesena karuṇāsampayutto, mettāmuditāsampayuttopi",
  "atk-s0504a2:293_3": "labbhateva, tasmā so mahākaruṇāsamāpattiyā mettādisamāpattiyā ca pubbaṅgamo sampayutto",
  "atk-s0504a2:293_4": "ca veditabbo. Pavivekavitakko pana phalasamāpattiyā pubbaṅgamo sampayutto ca, dibbavihārādivasenāpi",
  "atk-s0504a2:293_5": "labbhateva. Iti nesaṁ vitakko visayo, tasmā ekasmiṁ santāne bahulaṁ pavattamānānampi",
  "atk-s0504a2:293_6": "kālena kālaṁ savisayasmiṁyeva caraṇato natthi mariyādā, na saṅkarena vutti.",
  "atk-s0504a2:294_0": "Tattha khemavitakko bhagavato karuṇokkamanādinā vibhāvetabbo, pavivekavitakko samāpattīhi.",
  "atk-s0504a2:294_1": "Tatrāyaṁ vibhāvanā – “ayaṁ loko santāpajāto dukkhapareto”tiādinā rāgaggiādīhi lokasannivāsassa",
  "atk-s0504a2:294_2": "ādittatādiākāradassanehi mahākaruṇāsamāpattiyā pubbabhāge, samāpattiyampi paṭhamajjhānavasena",
  "atk-s0504a2:294_3": "vattabbo. Vuttañhetaṁ –",
  "atk-s0504a2:295_0": "“Bahūhi ākārehi passantānaṁ buddhānaṁ bhagavantānaṁ sattesu mahākaruṇā okkamati,",
  "atk-s0504a2:295_1": "āditto lokasannivāsoti passantānaṁ buddhānaṁ bhagavantānaṁ sattesu mahākaruṇā okkamati.",
  "atk-s0504a2:295_2": "Uyyutto, payāto, kummaggapaṭipanno, upanīyati loko addhuvo, atāṇo loko anabhissaro,",
  "atk-s0504a2:295_3": "assako loko, sabbaṁ pahāya gamanīyaṁ, ūno loko atitto taṇhādāso.",
  "atk-s0504a2:296_0": "“Atāyano lokasannivāso, aleṇo, asaraṇo, asaraṇībhūto, uddhato loko avūpasanto, sasallo",
  "atk-s0504a2:296_1": "lokasannivāso viddho puthusallehi, avijjandhakārāvaraṇo kilesapañjaraparikkhitto,",
  "atk-s0504a2:296_2": "avijjāgato lokasannivāso aṇḍabhūto pariyonaddho tantākulakajāto kulāguṇṭhikajāto",
  "atk-s0504a2:296_3": "muñjapabbajabhūto apāyaṁ duggatiṁ vinipātaṁ saṁsāraṁ nātivattatīti passantānaṁ, avijjāvisadosasaṁlitto",
  "atk-s0504a2:296_4": "kilesakalalībhūto, rāgadosamohajaṭājaṭito.",
  "atk-s0504a2:297": "“Taṇhāsaṅghāṭapaṭimukko, taṇhājālena otthaṭo, taṇhāsotena vuyhati, taṇhāsaṁyojanena saṁyutto, taṇhānusayena anusaṭo, taṇhāsantāpena santappati, taṇhāpariḷāhena pariḍayhati.",
  "atk-s0504a2:298": "“Diṭṭhisaṅghāṭapaṭimukko, diṭṭhijālena otthaṭo, diṭṭhisotena vuyhati, diṭṭhisaṁyojanena saṁyutto, diṭṭhānusayena anusaṭo, diṭṭhisantāpena santappati, diṭṭhipariḷāhena pariḍayhati.",
  "atk-s0504a2:299": "“Jātiyā anugato, jarāya anusaṭo, byādhinā abhibhūto, maraṇena abbhāhato, dukkhe patiṭṭhito.",
  "atk-s0504a2:300_0": "“Taṇhāya oḍḍito, jarāpākāraparikkhitto, maccupāsaparikkhitto, mahābandhanabaddho,",
  "atk-s0504a2:300_1": "lokasannivāso, rāgabandhanena, dosamohabandhanena, mānadiṭṭhikilesaduccaritabandhanena",
  "atk-s0504a2:300_2": "baddho, mahāsambādhapaṭipanno, mahāpalibodhena palibuddho, mahāpapāte patito, mahākantārapaṭipanno,",
  "atk-s0504a2:300_3": "mahāsaṁsārapaṭipanno, mahāvidugge samparivattati, mahāpalipe palipanno.",
  "atk-s0504a2:301_0": "“Abbhāhato lokasannivāso, āditto lokasannivāso rāgagginā, dosagginā, mohagginā jātiyā…pe…",
  "atk-s0504a2:301_1": "upāyāsehi, unnītako lokasannivāso haññati niccamatāṇo pattadaṇḍo takkaro, vajjabandhanabaddho",
  "atk-s0504a2:301_2": "āghātanapaccupaṭṭhito, anātho lokasannivāso paramakāruññataṁ patto, dukkhābhitunno",
  "atk-s0504a2:301_3": "cirarattapīḷito, niccagadhito niccapipāsito.",
  "atk-s0504a2:302": "“Andho, acakkhuko, hatanetto, apariṇāyako, vipathapakkhando, añjasāparaddho, mahoghapakkhando.",
  "atk-s0504a2:303_0": "“Dvīhi diṭṭhigatehi pariyuṭṭhito, tīhi duccaritehi vippaṭipanno, catūhi yogehi yojito,",
  "atk-s0504a2:303_1": "catūhi ganthehi ganthito, catūhi upādānehi upādīyati, pañcagatisamāruḷho, pañcahi",
  "atk-s0504a2:303_2": "kāmaguṇehi rajjati, pañcahi nīvaraṇehi otthaṭo, chahi vivādamūlehi vivadati, chahi",
  "atk-s0504a2:303_3": "taṇhākāyehi rajjati, chahi diṭṭhigatehi pariyuṭṭhito, sattahi anusayehi anusaṭo,",
  "atk-s0504a2:303_4": "sattahi saṁyojanehi saṁyutto, sattahi mānehi unnato, aṭṭhahi lokadhammehi samparivattati,",
  "atk-s0504a2:303_5": "aṭṭhahi micchattehi niyato, aṭṭhahi purisadosehi dussati, navahi āghātavatthūhi āghātito,",
  "atk-s0504a2:303_6": "navahi mānehi unnato, navahi taṇhāmūlakehi dhammehi rajjati, dasahi kilesavatthūhi",
  "atk-s0504a2:303_7": "kilissati, dasahi āghātavatthūhi āghātito, dasahi akusalakammapathehi samannāgato,",
  "atk-s0504a2:303_8": "dasahi saṁyojanehi saṁyutto, dasahi micchattehi niyato, dasavatthukāya diṭṭhiyā samannāgato,",
  "atk-s0504a2:303_9": "dasavatthukāya antaggāhikāya diṭṭhiyā samannāgato, aṭṭhasatataṇhāpapañcehi papañcito,",
  "atk-s0504a2:303_10": "dvāsaṭṭhiyā diṭṭhigatehi pariyuṭṭhito lokasannivāsoti sampassantānaṁ buddhānaṁ bhagavantānaṁ",
  "atk-s0504a2:303_11": "sattesu mahākaruṇā okkamati.",
  "atk-s0504a2:304_0": "“Ahañcamhi tiṇṇo, loko ca atiṇṇo. Ahañcamhi mutto, loko ca amutto. Ahañcamhi danto,",
  "atk-s0504a2:304_1": "loko ca adanto. Ahañcamhi santo, loko ca asanto. Ahañcamhi assattho, loko ca anassattho.",
  "atk-s0504a2:304_2": "Ahañcamhi parinibbuto, loko ca aparinibbuto. Pahomi khvāhaṁ tiṇṇo tāretuṁ, mutto",
  "atk-s0504a2:304_3": "mocetuṁ, danto dametuṁ, santo sametuṁ, assattho assāsetuṁ, parinibbuto pare ca parinibbāpetunti",
  "atk-s0504a2:304_4": "passantānaṁ buddhānaṁ bhagavantānaṁ sattesu mahākaruṇā okkamatī”ti.",
  "atk-s0504a2:305_0": "Imināva nayena bhagavato sattesu mettāokkamanañca vibhāvetabbaṁ. Karuṇāvisayassa",
  "atk-s0504a2:305_1": "hi dukkhassa paṭipakkhabhūtaṁ sukhaṁ sattesu upasaṁharantī mettāpi pavattatīti idha",
  "atk-s0504a2:305_2": "abyāpādaavihiṁsāvitakkā khemavitakko. Pavivekavitakko pana nekkhammavitakkoyeva,",
  "atk-s0504a2:305_3": "tassa dibbavihāraariyavihāresu pubbabhāgassa paṭhamajjhānassa paccavekkhaṇāya ca",
  "atk-s0504a2:305_4": "vasena pavatti veditabbā. Tattha ye te bhagavato devasikaṁ vaḷañjanakavasena catuvīsatikoṭisatasahassasaṅkhā",
  "atk-s0504a2:305_5": "samāpattivihārā, yesaṁ purecaraṇabhāvena pavattaṁ samādhicariyānugataṁ ñāṇacariyānugataṁ",
  "atk-s0504a2:305_6": "ñāṇaṁ catuvīsatikoṭisatasahassasamāpattisañcārimahāvajirañāṇanti vuccati, tesaṁ vasena",
  "atk-s0504a2:305_7": "bhagavato pavivekavitakkassa bahulaṁ pavatti veditabbā. Ayañca attho mahāsaccakasuttenapi",
  "atk-s0504a2:305_8": "veditabbo. Vuttañhi tattha bhagavatā –",
  "atk-s0504a2:306": "“So kho ahaṁ, aggivessana, tasmiṁyeva purimasmiṁ samādhinimitte ajjhattameva cittaṁ saṇṭhapemi, sannisādemi, yena sudaṁ niccakappaṁ viharāmī”ti.",
  "atk-s0504a2:307_0": "Idañhi bhagavā “samaṇo gotamo abhirūpo pāsādiko suphusitaṁ dantāvaraṇaṁ, jivhā tanukā,",
  "atk-s0504a2:307_1": "madhuraṁ vacanaṁ, tena parisaṁ rañjento maññe vicarati, citte panassa ekaggatā natthi,",
  "atk-s0504a2:307_2": "yo evaṁ saññattibahulo caratī”ti saccakena nigaṇṭhaputtena vitakkite avassaṁ sahoḍhaṁ",
  "atk-s0504a2:307_3": "coraṁ gaṇhanto viya “na aggivessana tathāgato parisaṁ rañjento saññattibahulo vicarati,",
  "atk-s0504a2:307_4": "cakkavāḷapariyantāyapi parisāya dhammaṁ deseti, asallīno anupalitto ekattaṁ ekavihārisuññatāphalasamāpattiphalaṁ",
  "atk-s0504a2:307_5": "anuyutto”ti dassetuṁ āhari.",
  "atk-s0504a2:308_0": "Bhagavā hi yasmiṁ khaṇe parisā sādhukāraṁ deti, dhammaṁ vā paccavekkhati, tasmiṁ",
  "atk-s0504a2:308_1": "khaṇe pubbabhāgena kālaṁ paricchinditvā phalasamāpattiṁ assāsavāre passāsavāre samāpajjati,",
  "atk-s0504a2:308_2": "sādhukārasaddanigghose avicchinneyeva dhammapaccavekkhaṇāya ca pariyosāne samāpattito",
  "atk-s0504a2:308_3": "vuṭṭhāya ṭhitaṭṭhānato paṭṭhāya dhammaṁ deseti. Buddhānañhi bhavaṅgaparivāso lahuko,",
  "atk-s0504a2:308_4": "assāsavāre passāsavāre samāpattiyo samāpajjanti. Evaṁ yathāvuttasamāpattīnaṁ sapubbabhāgānaṁ",
  "atk-s0504a2:308_5": "vasena bhagavato khemavitakkassa pavivekavitakkassa ca bahulappavatti veditabbā.",
  "atk-s0504a2:309_0": "Tattha yassa byāpādavihiṁsāvitakkādisaṁkilesappahānassa abyāpādavitakkassa avihiṁsāvitakkassa",
  "atk-s0504a2:309_1": "ca ānubhāvena kutocipi bhayābhāvato taṁsamaṅgī khemappatto ca viharati, tato ca sabbassapi",
  "atk-s0504a2:309_2": "sabbadāpi khemameva hoti abhayameva. Tasmā duvidhopi ubhayesaṁ khemaṅkaroti khemavitakko.",
  "atk-s0504a2:309_3": "Yassa pana kāmavitakkādisaṁkilesapahānassa nekkhammavitakkassa ānubhāvena kāyaviveko,",
  "atk-s0504a2:309_4": "cittaviveko, upadhivivekoti tividho; tadaṅgaviveko, vikkhambhanaviveko, samucchedaviveko,",
  "atk-s0504a2:309_5": "paṭippassaddhiviveko, nissaraṇavivekoti pañcavidho ca viveko pāripūriṁ gacchati.",
  "atk-s0504a2:309_6": "So yathārahaṁ ārammaṇato sampayogato ca pavivekasahagato vitakkoti pavivekavitakko.",
  "atk-s0504a2:309_7": "Ete ca dve vitakkā evaṁ vibhattavisayāpi samānā ādikammikānaṁ aññamaññūpakārāya sambhavanti.",
  "atk-s0504a2:309_8": "Yathā hi khemavitakkassa pavivekavitakko anuppannassa uppādāya uppannassa bhiyyobhāvāya",
  "atk-s0504a2:309_9": "vepullāya hoti, evaṁ pavivekavitakkassapi khemavitakko. Na hi vūpakaṭṭhakāyacittānamantarena",
  "atk-s0504a2:309_10": "mettāvihārādayo sambhavanti byāpādādippahānena ca vinā cittavivekādīnaṁ asambhavoyevāti",
  "atk-s0504a2:309_11": "aññamaññassa bahūpakārā ete dhammā daṭṭhabbā. Bhagavato pana sabbaso pahīnasaṁkilesassa",
  "atk-s0504a2:309_12": "lokahitatthāya evaṁ khemavitakko ca pavivekavitakko ca assāsavāramattepi hitasukhamāvahantiyevāti.",
  "atk-s0504a2:309_13": "Khemo ca vitakko paviveko ca vitakkoti sambandhitabbaṁ.",
  "atk-s0504a2:310_0": "Evaṁ uddiṭṭhe dve vitakke niddisituṁ “abyāpajjhārāmo”tiādimāha. Tattha abyāpajjhanaṁ",
  "atk-s0504a2:310_1": "kassaci adukkhanaṁ abyāpajjho, so āramitabbato ārāmo etassāti abyāpajjhārāmo. Abyāpajjhe",
  "atk-s0504a2:310_2": "rato sevanavasena niratoti abyāpajjharato. Esevāti eso eva. Iriyāyāti kiriyāya, kāyavacīpayogenāti",
  "atk-s0504a2:310_3": "attho. Na kañci byābādhemīti hīnādīsu kañcipi sattaṁ taṇhātasādiyogato tasaṁ vā tadabhāvato",
  "atk-s0504a2:310_4": "pahīnasabbakilesavipphanditattā thāvaraṁ vā na bādhemi na dukkhāpemi. Karuṇajjhāsayo",
  "atk-s0504a2:310_5": "bhagavā mahākaruṇāsamāpattibahulo attano paramarucitakaruṇajjhāsayānurūpamevamāha.",
  "atk-s0504a2:310_6": "Tena avihiṁsāvitakkaṁ abyāpādavitakkañca dasseti. Idaṁ vuttaṁ hoti – ‘ahaṁ imāya",
  "atk-s0504a2:310_7": "iriyāya imāya paṭipattiyā evaṁ sammā paṭipajjanto evaṁ samāpattivihārehi viharanto",
  "atk-s0504a2:310_8": "evaṁ puññatthikehi katāni sakkāragarukāramānanavandanapūjanāni adhivāsento sattesu",
  "atk-s0504a2:310_9": "na kañci byābādhemi, apica kho diṭṭhadhammikasamparāyikaparamatthappabhedaṁ hitasukhameva",
  "atk-s0504a2:310_10": "nesaṁ paribrūhemī’ti.",
  "atk-s0504a2:311_0": "Yaṁ akusalaṁ, taṁ pahīnanti yaṁ diyaḍḍhakilesasahassabhedaṁ aññañca taṁsampayuttaṁ",
  "atk-s0504a2:311_1": "anantappabhedaṁ akusalaṁ, taṁ sabbaṁ bodhimūleyeva mayhaṁ pahīnaṁ samūhatanti. Iminā",
  "atk-s0504a2:311_2": "pavivekesu muddhabhūtena saddhiṁ nissaraṇavivekena samucchedappaṭippassaddhiviveke",
  "atk-s0504a2:311_3": "dasseti. Keci panettha tadaṅgavikkhambhanavivekepi uddharanti. Āgamanīyapaṭipadāya",
  "atk-s0504a2:311_4": "hi saddhiṁ bhagavatā attano kilesakkhayo idha vuttoti.",
  "atk-s0504a2:312_0": "Iti bhagavā aparimitakappaparicittaṁ attano pavivekajjhāsayaṁ saddhiṁ nissaraṇajjhāsayena",
  "atk-s0504a2:312_1": "idāni matthakaṁ pāpetvā ṭhito tamajjhāsayaṁ phalasamāpattiṁ samāpajjitvā attano kilesappahānapaccavekkhaṇamukhena",
  "atk-s0504a2:312_2": "vibhāveti. Yadatthaṁ panettha satthā ime dve vitakke uddhari, idāni tamatthaṁ dassento",
  "atk-s0504a2:312_3": "“tasmātiha, bhikkhave”tiādimāha. Bhagavā hi imassa vitakkadvayassa attano bahulasamudācāradassanamukheneva",
  "atk-s0504a2:312_4": "tattha bhikkhū nivesetuṁ imaṁ desanaṁ ārabhi.",
  "atk-s0504a2:313_0": "Tattha tasmāti yasmā abyāpajjhapavivekābhiratassa me khemapavivekavitakkāyeva bahulaṁ",
  "atk-s0504a2:313_1": "pavattanti, tasmā. Tihāti nipātamattaṁ. Abyāpajjhārāmāviharathāti sabbasattesu mettāvihārena",
  "atk-s0504a2:313_2": "karuṇāvihāre na ca abhiramantā viharatha. Tena byāpādassa tadekaṭṭhakilesānañca dūrīkaraṇamāha.",
  "atk-s0504a2:313_3": "Tesaṁ voti ettha voti nipātamattaṁ. Pavivekārāmā viharathāti kāyādivivekañceva tadaṅgādivivekañcāti",
  "atk-s0504a2:313_4": "sabbaviveke āramitabbaṭṭhānaṁ katvā viharatha. Imāya mayantiādi yathā nesaṁ khemavitakkassa",
  "atk-s0504a2:313_5": "pavattanākāradassanaṁ, evaṁ kiṁ akusalantiādi pavivekavitakkassa pavattanākāradassanaṁ.",
  "atk-s0504a2:313_6": "Tattha yathā anavajjadhamme paripūretukāmena kiṁkusalagavesinā hutvā kusaladhammapariyesanā",
  "atk-s0504a2:313_7": "kātabbāva, sāvajjadhamme pajahitukāmenāpi akusalapariyesanā kātabbāti āha “kiṁ akusala”ntiādi.",
  "atk-s0504a2:313_8": "Abhiññāpubbikā hi pariññāpahānasacchikiriyābhāvanā. Tattha kiṁ akusalanti akusalaṁ",
  "atk-s0504a2:313_9": "nāma kiṁ, sabhāvato kimassa lakkhaṇaṁ, kāni vā rasapaccupaṭṭhānapadaṭṭhānānīti akusalassa",
  "atk-s0504a2:313_10": "sabhāvakiccādito paccavekkhaṇavidhiṁ dasseti. Ādikammikavasena cesa vitakko āgato,",
  "atk-s0504a2:313_11": "kiṁ appahīnaṁ kiṁ pajahāmāti idaṁ padadvayaṁ sekkhavasena. Tasmā kiṁ appahīnanti",
  "atk-s0504a2:313_12": "kāmarāgasaṁyojanādīsu akusalesu kiṁ akusalaṁ amhākaṁ maggena asamucchinnaṁ? Kiṁpajahāmāti",
  "atk-s0504a2:313_13": "kiṁ akusalaṁ samugghātema? Atha vā kiṁ pajahāmāti vītikkamapariyuṭṭhānānusayesu kiṁ",
  "atk-s0504a2:313_14": "vibhāgaṁ akusalaṁ idāni mayaṁ pajahāmāti attho. Keci pana “kiṁ appahīna”nti paṭhanti.",
  "atk-s0504a2:313_15": "Tesaṁ diṭṭhisaṁyojanādivasena anekabhedesu akusalesu kiṁ katamaṁ akusalaṁ, kena katamena",
  "atk-s0504a2:313_16": "pakārena, katamena vā maggena amhākaṁ appahīnanti vuttaṁ hoti. Sesaṁ vuttanayameva.",
  "atk-s0504a2:314": "Gāthāsu buddhanti catunnaṁ ariyasaccānaṁ aviparītaṁ sayambhuñāṇena buddhattā paṭividdhattā buddhaṁ saccavinimuttassa ñeyyassa abhāvato. Tathā hi vuttaṁ –",
  "atk-s0504a2:315": "“Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0504a2:316": "Pahātabbaṁ pahīnaṁ me, tasmā buddhosmi brāhmaṇā”ti. ;",
  "atk-s0504a2:317_0": "Ṭhapetvā mahābodhisattaṁ aññehi sahituṁ vahituṁ asakkuṇeyyattā asayhassa sakalassa",
  "atk-s0504a2:317_1": "bodhisambhārassa mahākaruṇādhikārassa ca sahanato vahanato, tathā aññehi sahituṁ",
  "atk-s0504a2:317_2": "abhibhavituṁ dukkarattā asayhānaṁ pañcannaṁ mārānaṁ sahanato abhibhavanato, āsayānusayacariyādhimuttiādivibhāgāvabodhena",
  "atk-s0504a2:317_3": "yathārahaṁ veneyyānaṁ diṭṭhadhammikasamparāyikaparamatthehi anusāsanasaṅkhātassa",
  "atk-s0504a2:317_4": "aññehi asayhassa buddhakiccassa sahanato vahanato, tattha vā sādhukāribhāvato asayhasāhinaṁ.",
  "atk-s0504a2:317_5": "Samudācaranti nanti ettha nanti nipātamattaṁ, naṁ tathāgatanti vā attho.",
  "atk-s0504a2:318_0": "Sakaparasantānesu tamasaṅkhātaṁ mohandhakāraṁ nudi khipīti tamonudo. Pāraṁ nibbānaṁ",
  "atk-s0504a2:318_1": "gatoti pāragato. Atha vā “mutto moceyya”ntiādinā nayena pavattitassa mahābhinīhārassa",
  "atk-s0504a2:318_2": "sakalassa vā saṁsāradukkhassa sabbaññuguṇānaṁ pāraṁ pariyantaṁ gatoti pāragato, taṁ",
  "atk-s0504a2:318_3": "tamonudaṁ pāragataṁ. Tato eva pattipattaṁ buddhaṁ, sīlādiṁ dasabalañāṇādiñca sammāsambuddhehi",
  "atk-s0504a2:318_4": "pattabbaṁ sabbaṁ pattanti attho. Vasimanti jhānādīsu ākaṅkhāpaṭibaddho paramo āvajjanādivasibhāvo,",
  "atk-s0504a2:318_5": "ariyiddhisaṅkhāto anaññasādhāraṇo cittavasibhāvo ca assa atthīti vasimā, taṁ vasimaṁ,",
  "atk-s0504a2:318_6": "vasinanti attho. Sabbesaṁ kāmāsavādīnaṁ abhāvena anāsavaṁ. Kāyavisamādikassa visamassa",
  "atk-s0504a2:318_7": "vantattā vā visasaṅkhātaṁ sabbaṁ kilesamalaṁ taritvā vā visaṁ sakalavaṭṭadukkhaṁ",
  "atk-s0504a2:318_8": "sayaṁ taritvā tāraṇato visantaro taṁ visantaraṁ. Taṇhakkhaye arahattaphale nibbāne",
  "atk-s0504a2:318_9": "vā vimuttaṁ, ubhayamhi gamanato monasaṅkhātena ñāṇena kāyamoneyyādīhi vā sātisayaṁ",
  "atk-s0504a2:318_10": "samannāgatattā muniṁ. Munīti hi agāriyamuni, anagāriyamuni, sekkhamuni, asekkhamuni,",
  "atk-s0504a2:318_11": "paccekamuni, munimunīti anekavidhā munayo. Tattha gihī āgataphalo viññātasāsano agāriyamuni,",
  "atk-s0504a2:318_12": "tathārūpo pabbajito anagāriyamuni, satta sekkhā sekkhamuni, khīṇāsavo asekkhamuni,",
  "atk-s0504a2:318_13": "paccekabuddho paccekamuni, sammāsambuddho munimunīti. Ayameva idhādhippeto. Āyatiṁ",
  "atk-s0504a2:318_14": "punabbhavābhāvato antimaṁ, pacchimaṁ dehaṁ kāyaṁ dhāretīti antimadehadhārī, taṁ antimadehadhāriṁ.",
  "atk-s0504a2:318_15": "Kilesamārādīnaṁ sammadeva pariccattattā mārañjahaṁ. Tato eva jarāhetusamucchedato",
  "atk-s0504a2:318_16": "anupādisesanibbānappattivasena pākaṭajarādisabbajarāya pāraguṁ. Jarāsīsena cettha",
  "atk-s0504a2:318_17": "jātimaraṇasokādīnaṁ pāragamanaṁ vuttanti daṭṭhabbaṁ. Taṁ evaṁbhūtaṁ tathāgataṁ duve",
  "atk-s0504a2:318_18": "vitakkā samudācarantīti brūmīti sambandho.",
  "atk-s0504a2:319_0": "Iti bhagavā paṭhamagāthāya vitakkadvayaṁ uddisitvā tato dutiyagāthāya pavivekavitakkaṁ",
  "atk-s0504a2:319_1": "dassetvā idāni khemavitakkaṁ dassetuṁ “sele yathā”ti tatiyagāthamāha. Tattha sele",
  "atk-s0504a2:319_2": "yathā pabbatamuddhaniṭṭhitoti sele silāmaye ekagghanapabbatamuddhani yathā ṭhito.",
  "atk-s0504a2:319_3": "Na hi tattha ṭhitassa uddhaṁ gīvukkhipanapasāraṇādikiccaṁ atthi. Tathūpamanti tappaṭibhāgaṁ",
  "atk-s0504a2:319_4": "selapabbatūpamaṁ. Ayaṁ panettha saṅkhepattho – yathā selapabbatamuddhani ṭhito cakkhumā",
  "atk-s0504a2:319_5": "puriso samantato janataṁ passeyya, evameva sumedho, sundarapañño sabbaññutaññāṇena",
  "atk-s0504a2:319_6": "samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ",
  "atk-s0504a2:319_7": "jātijarābhibhūtañca janataṁ sattakāyaṁ avekkhati upadhārayati upaparikkhati. Ayaṁ",
  "atk-s0504a2:319_8": "panettha adhippāyo – yathā hi pabbatapāde samantā mahantaṁ khettaṁ katvā tattha kedārapāḷīsu",
  "atk-s0504a2:319_9": "kuṭiyo katvā rattiṁ aggiṁ jāleyya, caturaṅgasamannāgatañca andhakāraṁ bhaveyya, athassa",
  "atk-s0504a2:319_10": "pabbatassa matthake ṭhatvā cakkhumato purisassa bhūmippadesaṁ olokayato neva khettaṁ,",
  "atk-s0504a2:319_11": "na kedārapāḷiyo, na kuṭiyo, na tattha sayitamanussā paññāyeyyuṁ, kuṭīsu pana aggijālamattameva",
  "atk-s0504a2:319_12": "paññāyeyya, evaṁ dhammamayaṁ pāsādamāruyha sattakāyaṁ olokayato tathāgatassa ye te",
  "atk-s0504a2:319_13": "akatakalyāṇā sattā, te ekavihāre dakkhiṇapasse nisinnāpi buddhañāṇassa āpāthaṁ nāgacchanti,",
  "atk-s0504a2:319_14": "rattiṁ khittasarā viya honti. Ye pana katakalyāṇā veneyyapuggalā, te evassa dūrepi",
  "atk-s0504a2:319_15": "ṭhitā āpāthaṁ āgacchanti, so aggi viya himavantapabbato viya ca vuttampi cetaṁ –",
  "atk-s0504a2:320": "“Dūre santo pakāsenti, himavantova pabbato;",
  "atk-s0504a2:321": "Asantettha na dissanti, rattiṁ khittā yathā sarā”ti. ;",
  "atk-s0504a2:322": "Evametasmiṁ sutte gāthāsu ca bhagavā attānaṁ paraṁ viya katvā dassesi.",
  "atk-s0504a2:323": "Paṭhamasuttavaṇṇanā niṭṭhitā.",
  "atk-s0504a2:324": "2. Desanāsuttavaṇṇanā",
  "atk-s0504a2:325_0": "39. Dutiye pariyāyenāti ettha pariyāya-saddo “madhupiṇḍikapariyāyotveva naṁ dhārehī”tiādīsu",
  "atk-s0504a2:325_1": "desanāyaṁ āgato. “Atthi khvesa, brāhmaṇa, pariyāyo, yena maṁ pariyāyena sammā vadamāno",
  "atk-s0504a2:325_2": "vadeyya – akiriyavādo samaṇo gotamo”tiādīsu kāraṇe. “Kassa nu kho, ānanda, ajja pariyāyo",
  "atk-s0504a2:325_3": "bhikkhuniyo ovaditu”ntiādīsu vāre. Idha pana vārepi kāraṇepi vaṭṭati, tasmā, bhikkhave,",
  "atk-s0504a2:325_4": "tathāgatassa dve dhammadesanā yathārahaṁ kāraṇena bhavanti, vārena vāti ayamettha",
  "atk-s0504a2:325_5": "attho. Bhagavā hi veneyyajjhāsayānurūpaṁ kadāci “ime dhammā kusalā, ime, dhammā akusalā.",
  "atk-s0504a2:325_6": "Ime dhammā sāvajjā, ime dhammā anavajjā. Ime sevitabbā, ime na sevitabbā”tiādinā",
  "atk-s0504a2:325_7": "kusalākusaladhamme vibhajanto kusaladhammehi akusaladhamme asaṅkarato paññāpento",
  "atk-s0504a2:325_8": "“pāpaṁ pāpakato passathā”ti dhammaṁ deseti. Kadāci “pāṇātipāto, bhikkhave, āsevito",
  "atk-s0504a2:325_9": "bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko,",
  "atk-s0504a2:325_10": "yo sabbalahuko pāṇātipāto, so appāyukasaṁvattaniko”tiādinā ādīnavaṁ pakāsento pāpato",
  "atk-s0504a2:325_11": "nibbidādīhi niyojento “nibbindatha virajjathā”ti dhammaṁ deseti.",
  "atk-s0504a2:326_0": "Bhavantīti honti pavattanti. Pāpaṁ pāpakato passathāti sabbaṁ pāpadhammaṁ diṭṭheva",
  "atk-s0504a2:326_1": "dhamme āyatiñca ahitadukkhāvahato lāmakato passatha. Tattha nibbindathāti tasmiṁ",
  "atk-s0504a2:326_2": "pāpadhamme “accantahīnabhāvato lāmakaṭṭhena pāpaṁ, akosallasambhūtaṭṭhena akusalaṁ,",
  "atk-s0504a2:326_3": "pakatipabhassarassa pasannassa ca cittassa pabhassarādibhāvavināsanato saṁkilesikaṁ,",
  "atk-s0504a2:326_4": "punappunaṁ bhavadukkhanibbattanato ponobbhavikaṁ, saheva darathehi pariḷāhehi vattanato",
  "atk-s0504a2:326_5": "sadarathaṁ, dukkhasseva vipaccanato dukkhavipākaṁ, aparimāṇampi kālaṁ anāgate jātijarāmaraṇanibbattanato",
  "atk-s0504a2:326_6": "āyatiṁ jātijarāmaraṇiyaṁ, sabbahitasukhaviddhaṁsanasamattha”ntiādinā nayena nānāvidhe",
  "atk-s0504a2:326_7": "ādīnave, tassa ca pahāne ānisaṁse sammapaññāya passantā nibbindatha nibbedaṁ āpajjatha.",
  "atk-s0504a2:326_8": "Nibbindantā ca vipassanaṁ vaḍḍhetvā ariyamaggādhigamena pāpato virajjatha ceva vimuccatha",
  "atk-s0504a2:326_9": "ca. Maggena vā samucchedavirāgavasena virajjatha, tato phalena paṭippassaddhivimuttivasena",
  "atk-s0504a2:326_10": "vimuccatha. Atha vā pāpanti lāmakato pāpaṁ. Kiṁ vuttaṁ hoti? Yaṁ aniccadukkhādibhāvena",
  "atk-s0504a2:326_11": "kucchitaṁ ariyehi jigucchanīyaṁ vaṭṭadukkhaṁ pāpetīti pāpaṁ. Kiṁ pana taṁ? Tebhūmakadhammajātaṁ.",
  "atk-s0504a2:326_12": "Yathāvuttena atthena pāpakato disvā tattha aniccato, dukkhato, rogato, gaṇḍato, sallato,",
  "atk-s0504a2:326_13": "aghato, ābādhatotiādinā vipassanaṁ vaḍḍhentā nibbindatha. Ayaṁ dutiyāti yāthāvato",
  "atk-s0504a2:326_14": "ahitānatthavibhāvanaṁ paṭhamaṁ upādāya tato vivecanaṁ ayaṁ dutiyā dhammadesanā.",
  "atk-s0504a2:327_0": "Gāthāsu buddhassāti sabbaññubuddhassa. Sabbabhūtānukampinoti sabbepi satte mahākaruṇāya",
  "atk-s0504a2:327_1": "anukampanasabhāvassa. Pariyāyavacananti pariyāyena kathanaṁ desanaṁ. Passāti parisaṁ",
  "atk-s0504a2:327_2": "ālapati, parisajeṭṭhakaṁ vā sandhāya vuttaṁ. Keci panāhu “attānameva sandhāya bhagavā",
  "atk-s0504a2:327_3": "‘passā’ti avocā”ti. Tatthāti tasmiṁ pāpake virajjatha rāgaṁ pajahathāti attho. Sesaṁ vuttanayameva.",
  "atk-s0504a2:328": "Dutiyasuttavaṇṇanā niṭṭhitā.",
  "atk-s0504a2:329": "3. Vijjāsuttavaṇṇanā",
  "atk-s0504a2:330_0": "40. Tatiye pubbaṅgamāti sahajātavasena, upanissayavasena cāti dvīhi ākārehi pubbaṅgamā",
  "atk-s0504a2:330_1": "purassarā padhānakāraṇaṁ. Na hi avijjāya vinā akusaluppatti atthi. Samāpattiyāti",
  "atk-s0504a2:330_2": "samāpajjanāya sabhāvapaṭilābhāya, pavattiyāti attho. Tattha akusalappavattiyā ādīnavappaṭicchādanena",
  "atk-s0504a2:330_3": "ayonisomanasikārassa paccayabhāvena appahīnabhāvena ca akusaladhammānaṁ upanissayabhāvo dissati.",
  "atk-s0504a2:331_0": "Evaṁ byādhimaraṇādidukkhassa adhiṭṭhānabhāvato sabbāpi gatiyo idha duggatiyo. Atha",
  "atk-s0504a2:331_1": "vā rāgādikilesehi dūsitā gatiyo kāyavacīcittānaṁ pavattiyoti duggatiyo, kāyavacīmanoduccaritāni.",
  "atk-s0504a2:331_2": "Asmiṁ loketi idha loke manussagatiyaṁ vā. Paramhi cāti tato aññāsu gatīsu. Avijjāmūlikā",
  "atk-s0504a2:331_3": "sabbāti tā sabbāpi duccaritassa vipattiyo vuttanayena avijjāpubbaṅgamattā avijjāmūlikā",
  "atk-s0504a2:331_4": "eva. Icchālobhasamussayāti asampattavisayapariyesanalakkhaṇāya icchāya, sampattavisayalubbhanalakkhaṇena",
  "atk-s0504a2:331_5": "lobhena ca samussitā upacitāti icchālobhasamussayā.",
  "atk-s0504a2:332_0": "Yatoti yasmā avijjāhetu avijjāya nivuto hutvā. Pāpicchoti avijjāya paṭicchāditattā",
  "atk-s0504a2:332_1": "pāpicchatāya ādīnave apassanto asantaguṇasambhāvanavasena kohaññādīni karonto pāpiccho,",
  "atk-s0504a2:332_2": "lobheneva atricchatāpi gahitāti daṭṭhabbā. Anādaroti lokādhipatino ottappassa abhāvena",
  "atk-s0504a2:332_3": "sabrahmacārīsu ādararahito. Tatoti tasmā avijjāpāpicchatāahirikānottappahetu. Pasavatīti",
  "atk-s0504a2:332_4": "kāyaduccaritādibhedaṁ pāpaṁ upacinati. Apāyaṁ tena gacchatīti tena tathā pasutena",
  "atk-s0504a2:332_5": "pāpena nirayādibhedaṁ apāyaṁ gacchati upapajjati.",
  "atk-s0504a2:333_0": "Tasmāti yasmā ete evaṁ sabbaduccaritamūlabhūtā sabbaduggatiparikkilesahetubhūtā ca",
  "atk-s0504a2:333_1": "avijjādayo, tasmā icchañca, lobhañca, avijjañca, casaddena ahirikānottappañca virājayaṁ",
  "atk-s0504a2:333_2": "samucchedavasena pajahaṁ. Kathaṁ virājetīti āha? Vijjaṁ uppādayanti, vipassanāpaṭipāṭiyā",
  "atk-s0504a2:333_3": "ca, maggapaṭipāṭiyā ca, ussakkitvā arahattamaggavijjaṁ attano santāne uppādayanto.",
  "atk-s0504a2:333_4": "Sabbā duggatiyoti sabbāpi duccaritasaṅkhātā duggatiyo, vaṭṭadukkhassa vā adhiṭṭhānabhāvato",
  "atk-s0504a2:333_5": "dukkhā, sabbā pañcapi gatiyo jahe pajaheyya samatikkameyya. Kilesavaṭṭappahāneneva",
  "atk-s0504a2:333_6": "hi kammavaṭṭaṁ vipākavaṭṭañca pahīnaṁ hotīti.",
  "atk-s0504a2:334": "Tatiyasuttavaṇṇanā niṭṭhitā.",
  "atk-s0504a2:335": "Paṭhamabhāṇavāravaṇṇanā niṭṭhitā.",
  "atk-s0504a2:336": "4. Paññāparihīnasuttavaṇṇanā",
  "atk-s0504a2:337_0": "41. Catutthe suparihīnāti suṭṭhu parihīnā. Ye ariyāya paññāya parihīnāti ye sattā",
  "atk-s0504a2:337_1": "pañcannaṁ khandhānaṁ udayabbayapaṭivijjhanena catusaccapaṭivijjhanena ca kilesehi",
  "atk-s0504a2:337_2": "ārakā ṭhitattā ariyāya parisuddhāya vipassanāpaññāya ca maggapaññāya ca parihīnā,",
  "atk-s0504a2:337_3": "te lokiyalokuttarāhi sampattīhi ativiya parihīnā mahājānikā. Ke pana teti? Ye kammāvaraṇena",
  "atk-s0504a2:337_4": "samannāgatā. Te hi micchattaniyatabhāvato ekantena parihīnā aparipuṇṇā mahājānikā.",
  "atk-s0504a2:337_5": "Tenāha “duggati pāṭikaṅkhā”ti. Vipākāvaraṇasamaṅginopi parihīnā. Atha vā sukkapakkhe",
  "atk-s0504a2:337_6": "aparihīnā nāma tividhāvaraṇavirahitā sammādiṭṭhikā kammassakatañāṇena ca samannāgatā.",
  "atk-s0504a2:337_7": "Sesaṁ vuttanayānusārena veditabbaṁ.",
  "atk-s0504a2:338_0": "Gāthāsu paññāyāti nissakkavacanaṁ, vipassanāñāṇato maggañāṇato ca parihānenāti. Sāmivacanaṁ",
  "atk-s0504a2:338_1": "vā etaṁ, yathāvuttañāṇassa parihānenāti, uppādetabbassa anuppādanameva cettha parihānaṁ.",
  "atk-s0504a2:338_2": "Niviṭṭhaṁ nāmarūpasminti nāmarūpe upādānakkhandhapañcake “etaṁ mamā”tiādinā taṇhādiṭṭhivasena",
  "atk-s0504a2:338_3": "abhiniviṭṭhaṁ ajjhositaṁ, tato eva idaṁ saccanti maññatīti “idameva saccaṁ moghamañña”nti",
  "atk-s0504a2:338_4": "maññati. “Sadevake loke”ti vibhatti pariṇāmetabbā.",
  "atk-s0504a2:339_0": "Evaṁ paṭhamagāthāya saṁkilesapakkhaṁ dassetvā idāni yassā anuppattiyā nāmarūpasmiṁ",
  "atk-s0504a2:339_1": "maññanābhinivesehi kilesavaṭṭaṁ vattati, tassā uppattiyā vaṭṭassa upacchedoti paññāya",
  "atk-s0504a2:339_2": "ānubhāvaṁ pakāsento “paññā hi seṭṭhā lokasmi”nti gāthamāha.",
  "atk-s0504a2:340_0": "Tattha lokasminti saṅkhāralokasmiṁ. Sammāsambuddho viya sattesu, saṅkhāresu paññāsadiso",
  "atk-s0504a2:340_1": "dhammo natthi. Paññuttarā hi kusalā dhammā, paññāya ca siddhāya sabbe anavajjadhammā",
  "atk-s0504a2:340_2": "siddhā eva honti. Tathā hi vuttaṁ “sammādiṭṭhissa sammāsaṅkappo pahotī”tiādi. Yā",
  "atk-s0504a2:340_3": "panettha paññā adhippetā, sā seṭṭhāti thomitā. Yathā ca sā pavattati, taṁ dassetuṁ",
  "atk-s0504a2:340_4": "“yāyaṁ nibbedhagāminī”tiādi vuttaṁ. Tassattho – yā ayaṁ paññā anibbiddhapubbaṁ apadālitapubbaṁ",
  "atk-s0504a2:340_5": "lobhakkhandhādiṁ nibbijjhantī padālentī gacchati pavattatīti nibbedhagāminī, yāya",
  "atk-s0504a2:340_6": "ca tasmiṁ tasmiṁ bhavayonigativiññāṇaṭṭhitisattāvāsesu sattanikāyesu khandhānaṁ paṭhamābhinibbattisaṅkhātāya",
  "atk-s0504a2:340_7": "jātiyā taṁnimittassa ca kammabhavassa parikkhayaṁ pariyosānaṁ nibbānaṁ arahattañca",
  "atk-s0504a2:340_8": "sammā aviparītaṁ jānāti sacchikaroti, ayaṁ sahavipassanā maggapaññā seṭṭhā lokasminti.",
  "atk-s0504a2:341_0": "Idāni yathāvuttapaññānubhāvasampanne khīṇāsave abhitthavanto “tesaṁ devā manussā",
  "atk-s0504a2:341_1": "cā”ti osānagāthamāha. Tassattho – tesaṁ catūsu ariyasaccesu pariññādīnaṁ soḷasannaṁ",
  "atk-s0504a2:341_2": "kiccānaṁ niṭṭhitattā catusaccasambodhena sambuddhānaṁ, sativepullappattiyā satimataṁ,",
  "atk-s0504a2:341_3": "vuttanayena samugghātitasammohattā paññāvepullappattiyā hāsapaññānaṁ, pubbabhāge",
  "atk-s0504a2:341_4": "vā sīlādipāripūrito paṭṭhāya yāva nibbānasacchikiriyāya hāsavedatuṭṭhipāmojjabahulatāya",
  "atk-s0504a2:341_5": "hāsapaññānaṁ, sabbaso parikkhīṇabhavasaṁyojanattā antimasarīradhārīnaṁ khīṇāsavānaṁ",
  "atk-s0504a2:341_6": "devā manussā ca pihayanti piyā honti, tabbhāvaṁ adhigantuṁ icchanti “aho paññānubhāvo,",
  "atk-s0504a2:341_7": "aho vata mayampi edisā evaṁ nittiṇṇasabbadukkhā bhaveyyāmā”ti.",
  "atk-s0504a2:342": "Catutthasuttavaṇṇanā niṭṭhitā.",
  "atk-s0504a2:343": "5. Sukkadhammasuttavaṇṇanā",
  "atk-s0504a2:344_0": "42. Pañcame sukkāti na vaṇṇasukkatāya sukkā, sukkabhāvāya pana paramavodānāya saṁvattantīti",
  "atk-s0504a2:344_1": "nipphattisukkatāya sukkā. Sarasenapi sabbe kusalā dhammā sukkā eva kaṇhabhāvapaṭipakkhato.",
  "atk-s0504a2:344_2": "Tesañhi uppattiyā cittaṁ pabhassaraṁ hoti parisuddhaṁ. Dhammāti kusalā dhammā. Lokanti",
  "atk-s0504a2:344_3": "sattalokaṁ. Pālentīti ādhārasandhāraṇena mariyādaṁ ṭhapentā rakkhanti. Hirī ca ottappañcāti",
  "atk-s0504a2:344_4": "ettha hiriyati hiriyitabbena, hiriyanti etenāti vā hirī. Vuttampi cetaṁ “yaṁ hiriyati",
  "atk-s0504a2:344_5": "hiriyitabbena, hiriyati pāpakānaṁ akusalānaṁ dhammānaṁ samāpattiyā, ayaṁ vuccati",
  "atk-s0504a2:344_6": "hirī”ti. Ottappati ottappitabbena, ottappanti etenāti vā ottappaṁ. Vuttampicetaṁ",
  "atk-s0504a2:344_7": "“yaṁ ottappati ottappitabbena, ottappati pāpakānaṁ akusalānaṁ dhammānaṁ samāpattiyā,",
  "atk-s0504a2:344_8": "idaṁ vuccati ottappa”nti.",
  "atk-s0504a2:345_0": "Tattha ajjhattasamuṭṭhānā hirī, bahiddhāsamuṭṭhānaṁ ottappaṁ. Attādhipateyyā hirī,",
  "atk-s0504a2:345_1": "lokādhipateyyaṁ ottappaṁ. Lajjāsabhāvasaṇṭhitā hirī, bhayasabhāvasaṇṭhitaṁ ottappaṁ.",
  "atk-s0504a2:345_2": "Sappatissavalakkhaṇā hirī, vajjabhīrukabhayadassāvilakkhaṇaṁ ottappaṁ.",
  "atk-s0504a2:346_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti – jātiṁ paccavekkhitvā,",
  "atk-s0504a2:346_1": "vayaṁ paccavekkhitvā, sūrabhāvaṁ paccavekkhitvā, bāhusaccaṁ paccavekkhitvā. Kathaṁ?",
  "atk-s0504a2:346_2": "“Pāpakaraṇaṁ nāmetaṁ na jātisampannānaṁ kammaṁ, hīnajaccānaṁ kevaṭṭādīnaṁ kammaṁ,",
  "atk-s0504a2:346_3": "mādisassa jātisampannassa idaṁ kammaṁ kātuṁ na yutta”nti evaṁ tāva jātiṁ paccavekkhitvā",
  "atk-s0504a2:346_4": "pāṇātipātādipāpakammaṁ akaronto hiriṁ samuṭṭhāpeti. Tathā “pāpakaraṇaṁ nāmetaṁ daharehi",
  "atk-s0504a2:346_5": "kattabbakammaṁ, mādisassa vaye ṭhitassa idaṁ kammaṁ kātuṁ na yutta”nti evaṁ vayaṁ",
  "atk-s0504a2:346_6": "paccavekkhitvā pāṇātipātādipāpakammaṁ akaronto hiriṁ samuṭṭhāpeti. Tathā “pāpakaraṇaṁ",
  "atk-s0504a2:346_7": "nāmetaṁ dubbalajātikānaṁ kammaṁ, mādisassa sūrabhāvasampannassa idaṁ kammaṁ kātuṁ",
  "atk-s0504a2:346_8": "na yutta”nti evaṁ sūrabhāvaṁ paccavekkhitvā pāṇātipātādipāpakammaṁ akaronto hiriṁ",
  "atk-s0504a2:346_9": "samuṭṭhāpeti. Tathā “pāpakaraṇaṁ nāmetaṁ andhabālānaṁ kammaṁ, na paṇḍitānaṁ, mādisassa",
  "atk-s0504a2:346_10": "paṇḍitassa bahussutassa idaṁ kammaṁ kātuṁ na yutta”nti evaṁ bāhusaccaṁ paccavekkhitvā",
  "atk-s0504a2:346_11": "pāṇātipātādipāpakammaṁ akaronto hiriṁ samuṭṭhāpeti. Evaṁ ajjhattasamuṭṭhānaṁ hiriṁ",
  "atk-s0504a2:346_12": "catūhi kāraṇehi samuṭṭhāpeti. Samuṭṭhāpetvā ca pana attano citte hiriṁ pavesetvā",
  "atk-s0504a2:346_13": "pāpakammaṁ na karoti. Evaṁ hirī ajjhattasamuṭṭhānā nāma hoti.",
  "atk-s0504a2:347": "Kathaṁ ottappaṁ bahiddhāsamuṭṭhānaṁ nāma? “Sace tvaṁ pāpakammaṁ karissasi, catūsu parisāsu garahappatto bhavissasi.",
  "atk-s0504a2:348": "“Garahissanti taṁ viññū, asuciṁ nāgariko yathā;",
  "atk-s0504a2:349": "Vajjito sīlavantehi, kathaṁ bhikkhu karissasī”ti. –",
  "atk-s0504a2:350": "Paccavekkhanto hi bahiddhāsamuṭṭhitena ottappena pāpakammaṁ na karoti. Evaṁ ottappaṁ bahiddhāsamuṭṭhānaṁ nāma hoti.",
  "atk-s0504a2:351_0": "Kathaṁ hirī attādhipateyyā nāma? Idhekacco kulaputto attānaṁ adhipatiṁ jeṭṭhakaṁ",
  "atk-s0504a2:351_1": "katvā “mādisassa saddhāpabbajitassa bahussutassa dhutavādissa na yuttaṁ pāpakammaṁ",
  "atk-s0504a2:351_2": "kātu”nti pāpakammaṁ na karoti. Evaṁ hirī attādhipateyyā nāma hoti. Tenāha bhagavā –",
  "atk-s0504a2:352": "“So attānaṁyeva adhipatiṁ karitvā akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī”ti.",
  "atk-s0504a2:353": "Kathaṁ ottappaṁ lokādhipateyyaṁ nāma? Idhekacco kulaputto lokaṁ adhipatiṁ jeṭṭhakaṁ katvā pāpakammaṁ na karoti. Yathāha –",
  "atk-s0504a2:354_0": "“Mahā kho panāyaṁ lokasannivāso. Mahantasmiṁ kho pana lokasannivāse santi samaṇabrāhmaṇā",
  "atk-s0504a2:354_1": "iddhimanto dibbacakkhukā paracittaviduno, te dūratopi passanti, āsannāpi na dissanti,",
  "atk-s0504a2:354_2": "cetasāpi cittaṁ pajānanti, tepi maṁ evaṁ jānissanti ‘passatha bho imaṁ kulaputtaṁ,",
  "atk-s0504a2:354_3": "saddhā agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-s0504a2:354_4": "Santi devatā iddhimantiniyo dibbacakkhukā paracittaviduniyo, tā dūratopi passanti,",
  "atk-s0504a2:354_5": "āsannāpi na dissanti, cetasāpi cittaṁ pajānanti, tāpi maṁ evaṁ jānissanti ‘passatha",
  "atk-s0504a2:354_6": "bho imaṁ, kulaputtaṁ, saddhā agārasmā anagāriyaṁ pabbajito samāno vokiṇṇo viharati",
  "atk-s0504a2:354_7": "pāpakehi akusalehi dhammehī’ti. So lokaṁyeva adhipatiṁ katvā akusalaṁ pajahatī”ti.",
  "atk-s0504a2:355": "Evaṁ lokādhipateyyaṁ ottappaṁ.",
  "atk-s0504a2:356_0": "Lajjāsabhāvasaṇṭhitāti ettha lajjāti lajjanākāro, tena sabhāvena saṇṭhitā hirī. Bhayanti",
  "atk-s0504a2:356_1": "apāyabhayaṁ, tena sabhāvena saṇṭhitaṁ ottappaṁ. Tadubhayaṁ pāpaparivajjane pākaṭaṁ",
  "atk-s0504a2:356_2": "hoti. Tattha yathā dvīsu ayoguḷesu eko sītalo bhaveyya gūthamakkhito, eko uṇho āditto.",
  "atk-s0504a2:356_3": "Tesu yathā sītalaṁ gūthamakkhitattā jigucchanto viññujātiko na gaṇhāti, itaraṁ dāhabhayena,",
  "atk-s0504a2:356_4": "evaṁ paṇḍito lajjāya jigucchanto pāpaṁ na karoti, ottappena apāyabhīto pāpaṁ na karoti.",
  "atk-s0504a2:356_5": "Evaṁ lajjāsabhāvasaṇṭhitā hirī, bhayasabhāvasaṇṭhitaṁ ottappaṁ.",
  "atk-s0504a2:357_0": "Kathaṁ sappatissavalakkhaṇā hirī, vajjabhīrukabhayadassāvilakkhaṇaṁ ottappaṁ? Ekacco",
  "atk-s0504a2:357_1": "hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā,",
  "atk-s0504a2:357_2": "sabrahmacārimahattapaccavekkhaṇāti catūhi kāraṇehi tattha gāravena sappatissavalakkhaṇaṁ",
  "atk-s0504a2:357_3": "hiriṁ samuṭṭhāpetvā pāpaṁ na karoti, ekacco attānuvādabhayaṁ, parānuvādabhayaṁ, daṇḍabhayaṁ,",
  "atk-s0504a2:357_4": "duggatibhayanti catūhi kāraṇehi vajjato bhāyanto vajjabhīrukabhayadassāvilakkhaṇaṁ",
  "atk-s0504a2:357_5": "ottappaṁ samuṭṭhāpetvā pāpaṁ na karoti. Ettha ca ajjhattasamuṭṭhānāditā hirottappānaṁ",
  "atk-s0504a2:357_6": "tattha tattha pākaṭabhāvena vuttā, na pana nesaṁ kadāci aññamaññavippayogo. Na hi",
  "atk-s0504a2:357_7": "lajjanaṁ nibbhayaṁ, pāpabhayaṁ vā alajjanaṁ atthīti.",
  "atk-s0504a2:358_0": "Imece, bhikkhave, dve sukkā dhammā lokaṁ na pāleyyunti bhikkhave, ime dve anavajjadhammā",
  "atk-s0504a2:358_1": "yadi lokaṁ na rakkheyyuṁ, lokapālakā yadi na bhaveyyuṁ. Nayidha paññāyetha mātāti",
  "atk-s0504a2:358_2": "idha imasmiṁ loke janikā mātā “ayaṁ me mātā”ti garucittīkāravasena na paññāyetha,",
  "atk-s0504a2:358_3": "“ayaṁ mātā”ti na labbheyya. Sesapadesupi eseva nayo. Mātucchāti mātubhaginī. Mātulānīti",
  "atk-s0504a2:358_4": "mātulabhariyā. Garūnanti mahāpitucūḷapitujeṭṭhabhātuādīnaṁ garuṭṭhāniyānaṁ. Sambhedanti",
  "atk-s0504a2:358_5": "saṅkaraṁ, mariyādabhedaṁ vā. Yathā ajeḷakātiādīhi upamaṁ dasseti. Ete hi sattā “ayaṁ",
  "atk-s0504a2:358_6": "me mātā”ti vā “mātucchā”ti vā garucittīkāravasena na jānanti, yaṁ vatthuṁ nissāya",
  "atk-s0504a2:358_7": "uppannā, tatthapi vippaṭipajjanti. Tasmā upamaṁ āharanto ajeḷakādayo āhari. Ayañhettha",
  "atk-s0504a2:358_8": "saṅkhepattho – yathā ajeḷakādayo tiracchānā hirottapparahitā mātādisaññaṁ akatvā",
  "atk-s0504a2:358_9": "bhinnamariyādā sabbattha sambhedena vattanti, evamayaṁ manussaloko yadi lokapālakadhammā",
  "atk-s0504a2:358_10": "na bhaveyyuṁ, sabbattha sambhedena vatteyya. Yasmā panime lokapālakadhammā lokaṁ",
  "atk-s0504a2:358_11": "pālenti, tasmā natthi sambhedoti.",
  "atk-s0504a2:359_0": "Gāthāsu yesaṁ ce hiriottappanti ceti nipātamattaṁ. Yesaṁ sattānaṁ hirī ca ottappañca",
  "atk-s0504a2:359_1": "sabbadāva sabbakālameva na vijjati na upalabbhati. Vokkantā sukkamūlā teti te sattā",
  "atk-s0504a2:359_2": "kusalamūlapacchedāvahassāpi kammassa karaṇato kusalakammānaṁ patiṭṭhānabhūtānaṁ hirottappānameva",
  "atk-s0504a2:359_3": "vā abhāvato kusalato vokkamitvā, apasakkitvā, ṭhitattā vokkantā sukkamūlā, punappunaṁ",
  "atk-s0504a2:359_4": "jāyanamīyanasabhāvattā jātimaraṇagāmino saṁsāraṁ nātivattantīti attho.",
  "atk-s0504a2:360_0": "Yesañca hiriottappanti yesaṁ pana parisuddhamatīnaṁ sattānaṁ hirī ca ottappañcāti",
  "atk-s0504a2:360_1": "ime dhammā sadā sabbakālaṁ rattindivaṁ navamajjhimattherakālesu sammā upagamma ṭhitā",
  "atk-s0504a2:360_2": "pāpā jigucchantā bhāyantā tadaṅgādivasena pāpaṁ pajahantā. Virūḷhabrahmacariyāti",
  "atk-s0504a2:360_3": "sāsanabrahmacariye maggabrahmacariye ca virūḷhaṁ āpannā, aggamaggādhigamena sabbaso",
  "atk-s0504a2:360_4": "santakilesatāya santaguṇatāya vā santo, punabbhavassa khepitattā khīṇapunabbhavā hontīti.",
  "atk-s0504a2:361": "Pañcamasuttavaṇṇanā niṭṭhitā.",
  "atk-s0504a2:362": "6. Ajātasuttavaṇṇanā",
  "atk-s0504a2:363_0": "43. Chaṭṭhe atthi, bhikkhaveti kā uppatti? Ekadivasaṁ kira bhagavatā anekapariyāyena",
  "atk-s0504a2:363_1": "saṁsāre ādīnavaṁ pakāsetvā tadupasamanādivasena nibbānapaṭisaṁyuttāya dhammadesanāya",
  "atk-s0504a2:363_2": "katāya bhikkhūnaṁ etadahosi “ayaṁ saṁsāro bhagavatā avijjādīhi kāraṇehi sahetuko",
  "atk-s0504a2:363_3": "vutto, nibbānassa pana tadupasamassa na kiñci kāraṇaṁ vuttaṁ, tayidaṁ ahetukaṁ kathaṁ",
  "atk-s0504a2:363_4": "saccikaṭṭhaparamatthena upalabbhatī”ti. Atha bhagavā tesaṁ bhikkhūnaṁ vimatividhamanatthañceva,",
  "atk-s0504a2:363_5": "“idha samaṇabrāhmaṇānaṁ ‘nibbānaṁ nibbāna’nti vācāvatthumattameva, natthi hi paramatthato",
  "atk-s0504a2:363_6": "nibbānaṁ nāma anupalabbhamānasabhāvattā”ti lokāyatikādayo viya vippaṭipannānaṁ bahiddhā",
  "atk-s0504a2:363_7": "ca puthudiṭṭhigatikānaṁ micchāvādabhañjanatthañca, amatamahānibbānassa paramatthato",
  "atk-s0504a2:363_8": "atthibhāvadīpanatthaṁ tassa ca nissaraṇabhāvādiānubhāvavantatādīpanatthaṁ pītivegena",
  "atk-s0504a2:363_9": "udānavasena idaṁ suttaṁ abhāsi. Tathā hi idaṁ suttaṁ udānepi saṅgītaṁ.",
  "atk-s0504a2:364_0": "Tattha atthīti vijjati paramatthato upalabbhati. Ajātaṁ abhūtaṁ akataṁ asaṅkhatanti",
  "atk-s0504a2:364_1": "sabbānipi padāni aññamaññavevacanāni. Atha vā vedanādayo viya hetupaccayasamavāyasaṅkhātāya",
  "atk-s0504a2:364_2": "kāraṇasāmaggiyā na jātaṁ na nibbattanti ajātaṁ. Kāraṇena vinā sayameva na bhūtaṁ",
  "atk-s0504a2:364_3": "na pātubhūtaṁ na uppannanti abhūtaṁ. Evaṁ ajātattā abhūtattā ca yena kenaci kāraṇena",
  "atk-s0504a2:364_4": "na katanti akataṁ. Jātabhūtakatasabhāvo ca nāmarūpādīnaṁ saṅkhatadhammānaṁ hoti,",
  "atk-s0504a2:364_5": "na asaṅkhatasabhāvassa nibbānassāti dassanatthaṁ asaṅkhatanti vuttaṁ. Paṭilomato",
  "atk-s0504a2:364_6": "vā samecca sambhuyya paccayehi katanti saṅkhataṁ, tathā na saṅkhataṁ, saṅkhatalakkhaṇarahitanti",
  "atk-s0504a2:364_7": "ca asaṅkhatanti evaṁ anekehi kāraṇehi nibbattitabhāve paṭisiddhe “siyā nu kho ekeneva",
  "atk-s0504a2:364_8": "kāraṇena kata”nti āsaṅkāyaṁ “na kenaci kata”nti dassanatthaṁ “akata”nti vuttaṁ. Evaṁ",
  "atk-s0504a2:364_9": "appaccayampi samānaṁ “sayameva nu kho idaṁ bhūtaṁ pātubhūta”nti āsaṅkāyaṁ tannivattanatthaṁ",
  "atk-s0504a2:364_10": "“abhūta”nti vuttaṁ. Ayañca etassa asaṅkhatākatābhūtabhāvo sabbena sabbaṁ ajātidhammattāti",
  "atk-s0504a2:364_11": "dassetuṁ “ajāta”nti vuttanti. Evametesaṁ catunnampi padānaṁ sātthakabhāvo veditabbo.",
  "atk-s0504a2:365_0": "Iti bhagavā “atthi, bhikkhave, ajātaṁ abhūtaṁ akataṁ asaṅkhata”nti paramatthato nibbānassa",
  "atk-s0504a2:365_1": "atthibhāvaṁ vatvā tattha hetuṁ dassento “no cetaṁ, bhikkhave”tiādimāha. Tassāyaṁ",
  "atk-s0504a2:365_2": "saṅkhepo – bhikkhave, yadi ajātādisabhāvā asaṅkhatā dhātu na abhavissa na siyā, idha",
  "atk-s0504a2:365_3": "loke jātādisabhāvassa rūpādikkhandhapañcakasaṅkhātassa saṅkhāragatassa nissaraṇaṁ",
  "atk-s0504a2:365_4": "anavasesavaṭṭupasamo na paññāyeyya na upalabbheyya na sambhaveyya. Nibbānañhi ārammaṇaṁ",
  "atk-s0504a2:365_5": "katvā pavattamānā sammādiṭṭhiādayo ariyamaggadhammā anavasesato kilese samucchindanti,",
  "atk-s0504a2:365_6": "tenettha sabbassapi vaṭṭadukkhassa appavatti apagamo nissaraṇaṁ paññāyati.",
  "atk-s0504a2:366_0": "Evaṁ byatirekavasena nibbānassa atthibhāvaṁ dassetvā idāni anvayavasenapi taṁ dassetuṁ",
  "atk-s0504a2:366_1": "“yasmā ca kho”tiādi vuttaṁ, taṁ vuttatthameva. Ettha ca yasmā “apaccayā dhammā, asaṅkhatā",
  "atk-s0504a2:366_2": "dhammā. Atthi, bhikkhave, tadāyatanaṁ, yattha neva pathavī. Idampi kho ṭhānaṁ duddasaṁ",
  "atk-s0504a2:366_3": "yadidaṁ sabbasaṅkhārasamatho sabbūpadhipaṭinissaggo. Asaṅkhatañca vo, bhikkhave,",
  "atk-s0504a2:366_4": "dhammaṁ desessāmi asaṅkhatagāminiñca paṭipada”ntiādīhi anekehi suttapadehi “atthi,",
  "atk-s0504a2:366_5": "bhikkhave, ajāta”nti imināpi suttena nibbānadhātuyā paramatthato sabbhāvo sabbalokaṁ",
  "atk-s0504a2:366_6": "anukampamānena sammāsambuddhena desito, tasmā na paṭikkhipitabbaṁ. Tattha appaccakkhakārīnampi",
  "atk-s0504a2:366_7": "viññūnaṁ kaṅkhā vā vimati vā natthi eva. Ye pana abuddhipuggalā, tesaṁ vimativinodanatthaṁ",
  "atk-s0504a2:366_8": "ayamettha adhippāyaniddhāraṇamukhena yuttivicāraṇā – yathā pariññeyyatāya sauttarānaṁ",
  "atk-s0504a2:366_9": "kāmānaṁ rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati, evaṁ",
  "atk-s0504a2:366_10": "taṁsabhāvānaṁ sabbesaṁ saṅkhatadhammānaṁ paṭipakkhabhūtena tabbidhurasabhāvena nissaraṇena",
  "atk-s0504a2:366_11": "bhavitabbaṁ. Yañcetaṁ nissaraṇaṁ, sā asaṅkhatā dhātu. Kiñca bhiyyo, saṅkhatadhammārammaṇaṁ",
  "atk-s0504a2:366_12": "vipassanāñāṇaṁ api anulomañāṇaṁ kilese samucchedavasena pajahituṁ na sakkoti, tathā",
  "atk-s0504a2:366_13": "sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati,",
  "atk-s0504a2:366_14": "na samucchedavasena. Iti saṅkhatadhammārammaṇassa sammutisaccārammaṇassa ca ñāṇassa",
  "atk-s0504a2:366_15": "kilesānaṁ samucchedappahāne asamatthabhāvato tesaṁ samucchedappahānakarassa ariyamaggañāṇassa",
  "atk-s0504a2:366_16": "tadubhayaviparītasabhāvena ārammaṇena bhavitabbaṁ, sā asaṅkhatā dhātu. Tathā “atthi,",
  "atk-s0504a2:366_17": "bhikkhave, ajātaṁ abhūtaṁ akataṁ asaṅkhata”nti idaṁ nibbānassa paramatthato atthibhāvajotakavacanaṁ",
  "atk-s0504a2:366_18": "aviparītatthaṁ bhagavatā bhāsitattā. Yañhi bhagavatā bhāsitaṁ, taṁ aviparītatthaṁ",
  "atk-s0504a2:366_19": "paramatthanti yathā taṁ “sabbe saṅkhārā aniccā, sabbe saṅkhārā dukkhā, sabbe dhammā",
  "atk-s0504a2:366_20": "anattā”ti. Tathā nibbānasaddo katthaci visaye yathābhūtaparamatthavisayo upacāravuttisabbhāvato",
  "atk-s0504a2:366_21": "seyyathāpi sīhasaddo. Atha vā attheva paramatthato asaṅkhatādhātu itaratabbiparītavinimuttasabhāvattā",
  "atk-s0504a2:366_22": "seyyathāpi pathavīdhātu vedanāti. Evamādīhi nayehi yuttitopi asaṅkhatāya dhātuyā",
  "atk-s0504a2:366_23": "paramatthato atthibhāvo veditabbo.",
  "atk-s0504a2:367_0": "Gāthāsu jātanti jāyanaṭṭhena jātaṁ, jātilakkhaṇappattanti attho. Bhūtanti bhavanaṭṭhena",
  "atk-s0504a2:367_1": "bhūtaṁ, ahutvā sambhūtanti attho. Samuppannanti sahitabhāvena uppannaṁ, sahitehi",
  "atk-s0504a2:367_2": "dhammehi ca uppannanti attho. Katanti kāraṇabhūtehi paccayehi nibbattitaṁ. Saṅkhatanti",
  "atk-s0504a2:367_3": "tehiyeva samecca sambhuyya katanti saṅkhataṁ, sabbametaṁ paccayanibbattassa adhivacanaṁ.",
  "atk-s0504a2:367_4": "Niccasārādivirahitato addhuvaṁ. Jarāya maraṇena ca ekanteneva saṅghaṭitaṁ saṁsaṭṭhanti",
  "atk-s0504a2:367_5": "jarāmaraṇasaṅghātaṁ. “Jarāmaraṇasaṅghaṭṭa”ntipi paṭhanti, jarāya maraṇena ca upaddutaṁ",
  "atk-s0504a2:367_6": "pīḷitanti attho. Akkhirogādīnaṁ anekesaṁ rogānaṁ nīḷaṁ kulāvakanti roganīḷaṁ. Sarasato",
  "atk-s0504a2:367_7": "upakkamato ca pabhaṅguparamasīlatāya pabhaṅguraṁ.",
  "atk-s0504a2:368_0": "Catubbidho āhāro ca taṇhāsaṅkhātā netti ca pabhavo samuṭṭhānaṁ etassāti āhāranettippabhavaṁ.",
  "atk-s0504a2:368_1": "Sabbopi vā paccayo āhāro. Idha pana taṇhāya nettiggahaṇena gahitattā taṇhāvajjā veditabbā.",
  "atk-s0504a2:368_2": "Tasmā āhāro ca netti ca pabhavo etassāti āhāranettippabhavaṁ. Āhāro eva vā nayanaṭṭhena",
  "atk-s0504a2:368_3": "pavattanaṭṭhena nettīti evampi āhāranettippabhavaṁ. Nālaṁ tadabhinanditunti taṁ upādānakkhandhapañcakaṁ",
  "atk-s0504a2:368_4": "evaṁ paccayādhīnavuttikaṁ, tato eva aniccaṁ, dukkhañca taṇhādiṭṭhīhi abhinandituṁ",
  "atk-s0504a2:368_5": "assādetuṁ na yuttaṁ.",
  "atk-s0504a2:369_0": "Tassanissaraṇanti “jātaṁ bhūta”ntiādinā vuttassa tassa sakkāyassa nissaraṇaṁ nikkamo",
  "atk-s0504a2:369_1": "anupasantasabhāvassa rāgādikilesassa sabbasaṅkhārassa ca abhāvena tadupasamabhāvena",
  "atk-s0504a2:369_2": "pasatthabhāvena ca santaṁ, takkañāṇassa agocarabhāvato atakkāvacaraṁ, niccaṭṭhena",
  "atk-s0504a2:369_3": "dhuvaṁ, tato eva ajātaṁ asamuppannaṁ, sokahetūnaṁ abhāvato asokaṁ, vigatarāgādirajattā",
  "atk-s0504a2:369_4": "virajaṁ, saṁsāradukkhaṭṭitehi paṭipajjitabbattā padaṁ, jātiādidukkhadhammānaṁ nirodhahetutāya",
  "atk-s0504a2:369_5": "nirodho dukkhadhammānaṁ, sabbasaṅkhārānaṁ upasamahetutāya saṅkhārūpasamo, tato eva",
  "atk-s0504a2:369_6": "accantasukhatāya sukhoti sabbapadehi amatamahānibbānameva thometi. Evaṁ bhagavā paṭhamagāthāya",
  "atk-s0504a2:369_7": "byatirekavasena, dutiyagāthāya anvayavasena ca nibbānaṁ vibhāvesi.",
  "atk-s0504a2:370": "Chaṭṭhasuttavaṇṇanā niṭṭhitā.",
  "atk-s0504a2:371": "7. Nibbānadhātusuttavaṇṇanā",
  "atk-s0504a2:372_0": "44. Sattame dvemāti dve imā. Vānaṁ vuccati taṇhā, nikkhantaṁ vānato, natthi vā ettha",
  "atk-s0504a2:372_1": "vānaṁ, imasmiṁ vā adhigate vānassa abhāvoti nibbānaṁ, tadeva nissattanijjīvaṭṭhena",
  "atk-s0504a2:372_2": "sabhāvadhāraṇaṭṭhena ca dhātūti nibbānadhātu. Yadipi tassā paramatthato bhedo natthi,",
  "atk-s0504a2:372_3": "pariyāyena pana paññāyatīti taṁ pariyāyabhedaṁ sandhāya “dvemā, bhikkhave, nibbānadhātuyo”ti",
  "atk-s0504a2:372_4": "vatvā yathādhippetappabhedaṁ dassetuṁ “saupādisesā”tiādi vuttaṁ. Tattha taṇhādīhi",
  "atk-s0504a2:372_5": "phalabhāvena upādīyatīti upādi, khandhapañcakaṁ. Upādiyeva sesoti upādiseso, saha",
  "atk-s0504a2:372_6": "upādisesenāti saupādisesā, tadabhāvato anupādisesā.",
  "atk-s0504a2:373": "Arahanti ārakakileso, dūrakilesoti attho. Vuttañhetaṁ bhagavatā –",
  "atk-s0504a2:374_0": "“Kathañca, bhikkhave, bhikkhu arahaṁ hoti, ārakāssa honti pāpakā akusalā dhammā,",
  "atk-s0504a2:374_1": "saṁkilesikā ponobbhavikā, sadarā dukkhavipākā, āyatiṁ jātijarāmaraṇiyā. Evaṁ kho,",
  "atk-s0504a2:374_2": "bhikkhave, bhikkhu arahaṁ hotī”ti.",
  "atk-s0504a2:375_0": "Khīṇāsavoti kāmāsavādayo cattāropi āsavā arahato khīṇā samucchinnā pahīnā paṭippassaddhā",
  "atk-s0504a2:375_1": "abhabbuppattikā ñāṇagginā daḍḍhāti khīṇāsavo. Vusitavāti garusaṁvāsepi ariyamaggepi",
  "atk-s0504a2:375_2": "dasasu ariyavāsesupi vasi parivasi parivuṭṭho vuṭṭhavāso ciṇṇacaraṇoti vusitavā.",
  "atk-s0504a2:375_3": "Katakaraṇīyoti puthujjanakalyāṇakaṁ upādāya satta sekhā catūhi maggehi karaṇīyaṁ",
  "atk-s0504a2:375_4": "karonti nāma, khīṇāsavassa sabbakaraṇīyāni katāni pariyositāni, natthi uttariṁ karaṇīyaṁ",
  "atk-s0504a2:375_5": "dukkhakkhayādhigamāyāti katakaraṇīyo. Vuttampi cetaṁ –",
  "atk-s0504a2:376": "“Tassa sammā vimuttassa, santacittassa bhikkhuno;",
  "atk-s0504a2:377": "Katassa paṭicayo natthi, karaṇīyaṁ na vijjatī”ti. ;",
  "atk-s0504a2:378_0": "Ohitabhāroti tayo bhārā – khandhabhāro, kilesabhāro, abhisaṅkhārabhāroti. Tassime",
  "atk-s0504a2:378_1": "tayopi bhārā ohitā oropitā nikkhittā pātitāti ohitabhāro. Anuppattasadatthoti anuppatto",
  "atk-s0504a2:378_2": "sadatthaṁ, sakatthanti vuttaṁ hoti, kakārassa dakāro kato. Anuppatto sadattho etenāti",
  "atk-s0504a2:378_3": "anuppattasadattho, sadatthoti ca arahattaṁ veditabbaṁ. Tañhi attupanibandhaṭṭhena",
  "atk-s0504a2:378_4": "attano avijahanaṭṭhena attano paramatthena ca attano atthattā sakattho hoti. Parikkhīṇabhavasaṁyojanoti",
  "atk-s0504a2:378_5": "kāmarāgasaṁyojanaṁ, paṭighasaṁyojanaṁ, mānadiṭṭhivicikicchāsīlabbataparāmāsabhavarāgaissāmacchariyaavijjāsaṁyojananti",
  "atk-s0504a2:378_6": "imāni satte bhavesu. Bhavaṁ vā bhavena saṁyojenti upanibandhantīti bhavasaṁyojanāni",
  "atk-s0504a2:378_7": "nāma. Tāni arahato parikkhīṇāni, pahīnāni, ñāṇagginā, daḍḍhānīti parikkhīṇabhavasaṁyojano.",
  "atk-s0504a2:378_8": "Sammadaññā vimuttoti ettha sammadaññāti sammā aññāya, idaṁ vuttaṁ hoti – khandhānaṁ",
  "atk-s0504a2:378_9": "khandhaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ, dukkhassa pīḷanaṭṭhaṁ,",
  "atk-s0504a2:378_10": "samudayassa pabhavaṭṭhaṁ, nirodhassa santaṭṭhaṁ, maggassa dassanaṭṭhaṁ “sabbe saṅkhārā",
  "atk-s0504a2:378_11": "aniccā”ti evamādibhedaṁ vā sammā yathābhūtaṁ aññāya jānitvā tīrayitvā tulayitvā vibhāvetvā",
  "atk-s0504a2:378_12": "vibhūtaṁ katvā. Vimuttoti dve vimuttiyo cittassa ca vimutti nibbānañca. Arahā hi",
  "atk-s0504a2:378_13": "sabbakilesehi vimuttattā cittavimuttiyāpi vimutto, nibbānepi vimuttoti. Tena vuttaṁ",
  "atk-s0504a2:378_14": "“sammadaññā vimutto”ti.",
  "atk-s0504a2:379_0": "Tassa tiṭṭhanteva pañcindriyānīti tassa arahato carimabhavahetubhūtaṁ kammaṁ yāva",
  "atk-s0504a2:379_1": "na khīyati, tāva tiṭṭhantiyeva cakkhādīni pañcindriyāni. Avighātattāti anuppādanirodhavasena",
  "atk-s0504a2:379_2": "aniruddhattā. Manāpāmanāpanti iṭṭhāniṭṭhaṁ rūpādigocaraṁ. Paccanubhotīti vindati",
  "atk-s0504a2:379_3": "paṭilabhati. Sukhadukkhaṁ paṭisaṁvedetīti vipākabhūtaṁ sukhañca dukkhañca paṭisaṁvedeti",
  "atk-s0504a2:379_4": "tehi dvārehi paṭilabhati.",
  "atk-s0504a2:380_0": "Ettāvatā upādisesaṁ dassetvā idāni saupādisesaṁ nibbānadhātuṁ dassetuṁ “tassa yo”tiādi",
  "atk-s0504a2:380_1": "vuttaṁ. Tattha tassāti tassa saupādisesassa sato arahato. Yo rāgakkhayoti rāgassa",
  "atk-s0504a2:380_2": "khayo khīṇākāro abhāvo accantamanuppādo. Esa nayo sesesupi. Ettāvatā rāgādikkhayo",
  "atk-s0504a2:380_3": "saupādisesā nibbānadhātūti dassitaṁ hoti.",
  "atk-s0504a2:381_0": "Idhevāti imasmiṁyeva attabhāve. Sabbavedayitānīti sukhādayo sabbā abyākatavedanā,",
  "atk-s0504a2:381_1": "kusalākusalavedanā pana pubbeyeva pahīnāti. Anabhinanditānīti taṇhādīhi na abhinanditāni.",
  "atk-s0504a2:381_2": "Sītibhavissantīti accantavūpasamena saṅkhāradarathapaṭippassaddhiyā sītalī bhavissanti,",
  "atk-s0504a2:381_3": "appaṭisandhikanirodhena nirujjhissantīti attho. Na kevalaṁ vedayitāniyeva, sabbepi",
  "atk-s0504a2:381_4": "pana khīṇāsavasantāne pañcakkhandhā nirujjhissanti, vedayitasīsena desanā katā.",
  "atk-s0504a2:382_0": "Gāthāsu cakkhumatāti buddhacakkhu, dhammacakkhu, dibbacakkhu, paññācakkhu, samantacakkhūti",
  "atk-s0504a2:382_1": "pañcahi cakkhūhi cakkhumatā. Anissitenāti taṇhādiṭṭhinissayavasena kañci dhammaṁ",
  "atk-s0504a2:382_2": "anissitena, rāgabandhanādīhi vā abandhena. Tādināti chaḷaṅgupekkhāvasena sabbattha",
  "atk-s0504a2:382_3": "iṭṭhādīsu ekasabhāvatāsaṅkhātena tādilakkhaṇena tādinā. Diṭṭhadhammikāti imasmiṁ",
  "atk-s0504a2:382_4": "attabhāve bhavā vattamānā. Bhavanettisaṅkhayāti bhavanettiyā taṇhāya parikkhayā.",
  "atk-s0504a2:382_5": "Samparāyikāti samparāye khandhabhedato parabhāge bhavā. Yamhīti yasmiṁ anupādisesanibbāne.",
  "atk-s0504a2:382_6": "Bhavānīti liṅgavipallāsena vuttaṁ, upapattibhavā sabbaso anavasesā nirujjhanti, na pavattanti.",
  "atk-s0504a2:383_0": "Teti te evaṁ vimuttacittā. Dhammasārādhigamāti vimuttisārattā imassa dhammavinayassa,",
  "atk-s0504a2:383_1": "dhammesu sārabhūtassa arahattassa adhigamanato. Khayeti rāgādikkhayabhūte nibbāne",
  "atk-s0504a2:383_2": "ratā abhiratā. Atha vā niccabhāvato seṭṭhabhāvato ca dhammesu sāranti dhammasāraṁ,",
  "atk-s0504a2:383_3": "nibbānaṁ. Vuttañhetaṁ “virāgo seṭṭho dhammānaṁ, virāgo tesaṁ aggamakkhāyatī”ti ca.",
  "atk-s0504a2:383_4": "Tassa dhammasārassa adhigamahetu khaye sabbasaṅkhāraparikkhaye anupādisesanibbāne",
  "atk-s0504a2:383_5": "ratā. Pahaṁsūti pajahiṁsu. Teti nipātamattaṁ. Sesaṁ vuttanayameva.",
  "atk-s0504a2:384": "Sattamasuttavaṇṇanā niṭṭhitā.",
  "atk-s0504a2:385": "8. Paṭisallānasuttavaṇṇanā",
  "atk-s0504a2:386_0": "45. Aṭṭhame paṭisallānarāmāti tehi tehi sattasaṅkhārehi paṭinivattitvā sallānaṁ paṭisallānaṁ,",
  "atk-s0504a2:386_1": "ekavihāro ekamantasevitā, kāyavivekoti attho. Taṁ paṭisallānaṁ ramanti rocantīti",
  "atk-s0504a2:386_2": "paṭisallānarāmā. “Paṭisallānārāmā”tipi pāṭho. Yathā vuttaṁ paṭisallānaṁ āramitabbato",
  "atk-s0504a2:386_3": "ārāmo etesanti paṭisallānārāmā. Viharathāti evaṁbhūtā hutvā viharathāti attho. Paṭisallāne",
  "atk-s0504a2:386_4": "ratā niratā sammuditāti paṭisallānaratā. Ettāvatā jāgariyānuyogo, tassa nimittabhūtā",
  "atk-s0504a2:386_5": "vūpakaṭṭhakāyatā ca dassitā. Jāgariyānuyogo, sīlasaṁvaro, indriyesu, guttadvāratā,",
  "atk-s0504a2:386_6": "bhojane mattaññutā, satisampajaññanti imehi dhammehi vinā na vattatīti tepi idha",
  "atk-s0504a2:386_7": "atthato vuttā evāti veditabbā.",
  "atk-s0504a2:387_0": "Ajjhattaṁ cetosamathamanuyuttāti attano cittasamathe anuyuttā. Ajjhattaṁ attanoti",
  "atk-s0504a2:387_1": "ca etaṁ ekatthaṁ, byañjanameva nānaṁ. Bhummatthe cetaṁ samathanti anusaddayogena",
  "atk-s0504a2:387_2": "upayogavacanaṁ. Anirākatajjhānāti bahi anīhatajjhānā avināsitajjhānā vā. Nīharaṇaṁ",
  "atk-s0504a2:387_3": "vināso vāti idaṁ nirākataṁ nāma “thambhaṁ niraṁkatvā nivātavuttī”tiādīsu viya. Vipassanāya",
  "atk-s0504a2:387_4": "samannāgatāti sattavidhāya anupassanāya yuttā. Sattavidhā anupassanā nāma aniccānupassanā,",
  "atk-s0504a2:387_5": "dukkhānupassanā, anattānupassanā, nibbidānupassanā, virāgānupassanā, nirodhānupassanā,",
  "atk-s0504a2:387_6": "paṭinissaggānupassanā ca, tā visuddhimagge vitthāritāva.",
  "atk-s0504a2:388_0": "Brūhetāro suññāgārānanti vaḍḍhetāro suññāgārānaṁ. Ettha ca “suññāgārāna”nti yaṁkiñci",
  "atk-s0504a2:388_1": "vivittaṁ bhāvanānuyogassa anucchavikaṭṭhānaṁ. Samathavipassanāvasena kammaṭṭhānaṁ",
  "atk-s0504a2:388_2": "gahetvā rattindivaṁ suññāgāraṁ pavisitvā bhāvanānuyogavasena nisīdamānā bhikkhū “brūhetāro",
  "atk-s0504a2:388_3": "suññāgārāna”nti veditabbā. Ekabhūmikādipāsādepi pana vāsaṁ kurumānā jhāyino suññāgārānaṁ",
  "atk-s0504a2:388_4": "brūhetārotveva veditabbā.",
  "atk-s0504a2:389_0": "Ettha ca yā “paṭisallānarāmā, bhikkhave, viharatha paṭisallānaratā”ti vūpakaṭṭhakāyatā",
  "atk-s0504a2:389_1": "vihitā, sā parisuddhasīlassa, na asīlassa avisuddhasīlassa vā tassa rūpārammaṇādito",
  "atk-s0504a2:389_2": "cittavinivattanasseva abhāvatoti atthato sīlavisuddhi dassitāti vuttovāyamattho.",
  "atk-s0504a2:389_3": "“Ajjhattaṁ cetosamathamanuyuttā anirākatajjhānā”ti padadvayena samādhibhāvanā, “vipassanāya",
  "atk-s0504a2:389_4": "samannāgatā”ti iminā paññābhāvanā vihitāti lokiyā tisso sikkhā dassitā.",
  "atk-s0504a2:390_0": "Idāni tāsu patiṭṭhitassa avassaṁbhāviphalaṁ dassetuṁ “paṭisallānarāmāna”ntiādi vuttaṁ.",
  "atk-s0504a2:390_1": "Tattha brūhetānanti vaḍḍhetānaṁ. Dvinnaṁ phalānanti tatiyacatutthaphalānaṁ. Pāṭikaṅkhanti",
  "atk-s0504a2:390_2": "icchitabbaṁ avassaṁbhāvī. Aññāti arahattaṁ. Tañhi heṭṭhimamaggañāṇehi ñātamariyādaṁ",
  "atk-s0504a2:390_3": "anatikkamitvā jānanato paripuṇṇajānanattā upari jānanakiccābhāvato ca “aññā”ti vuccati.",
  "atk-s0504a2:390_4": "Sati vā upādiseseti sati vā kilesūpādisese, pahātuṁ asakkuṇeyye sati. Ñāṇe hi aparipakke",
  "atk-s0504a2:390_5": "ye tena paripakkena pahātabbakilesā, te na pahīyanti. Taṁ sandhāyāha “sati vā upādisese”ti.",
  "atk-s0504a2:390_6": "Sati ca kilese khandhābhisaṅkhārā tiṭṭhanti eva. Iti imasmiṁ sutte anāgāmiphalaṁ",
  "atk-s0504a2:390_7": "arahattanti dve dhammā dassitā. Yathā cettha, evaṁ ito paresu dvīsu suttesu.",
  "atk-s0504a2:391_0": "Gāthāsu ye santacittāti ye yogāvacarā tadaṅgavasena vikkhambhanavaseva ca samitakilesatāya",
  "atk-s0504a2:391_1": "santacittā. Nepakkaṁ vuccati paññā, tāya samannāgatattā nipakā. Iminā tesaṁ kammaṭṭhānapariharaṇañāṇaṁ",
  "atk-s0504a2:391_2": "dasseti. Satimantoca jhāyinoti ṭhānanisajjādīsu kammaṭṭhānāvijahanahetubhūtāya satiyā",
  "atk-s0504a2:391_3": "satimanto, ārammaṇūpanijjhānalakkhaṇena jhānena jhāyino. Sammā dhammaṁ vipassanti,",
  "atk-s0504a2:391_4": "kāmesu anapekkhinoti pubbeyeva “aṭṭhikaṅkalūpamā kāmā”tiādinā vatthukāmesu kilesakāmesu",
  "atk-s0504a2:391_5": "ca ādīnavapaccavekkhaṇena anapekkhino anatthikā te pahāya adhigataṁ upacārasamādhiṁ",
  "atk-s0504a2:391_6": "appanāsamādhiṁ vā pādakaṁ katvā nāmarūpaṁ tassa paccaye ca pariggahetvā kalāpasammasanādikkamena",
  "atk-s0504a2:391_7": "sammā aviparītaṁ pañcakkhandhadhammaṁ aniccādito vipassanti.",
  "atk-s0504a2:392_0": "Appamādaratāti vuttappakārāya samathavipassanābhāvanāya appamajjane ratā abhiratā",
  "atk-s0504a2:392_1": "tattha appamādeneva rattindivaṁ vītināmentā. Santāti samānā. “Sattā”tipi pāṭho, puggalāti",
  "atk-s0504a2:392_2": "attho. Pamāde bhayadassinoti nirayūpapattiādikaṁ pamāde bhayaṁ passantā. Abhabbā",
  "atk-s0504a2:392_3": "parihānāyāti te evarūpā samathavipassanādhammehi maggaphalehi vā parihānāya abhabbā.",
  "atk-s0504a2:392_4": "Samathavipassanāto hi sampattato na parihāyanti, itarāni ca appattāni pāpuṇanti.",
  "atk-s0504a2:392_5": "Nibbānasseva santiketi nibbānassa ca anupādāparinibbānassa ca santike eva, na cirasseva",
  "atk-s0504a2:392_6": "naṁ adhigamissantīti.",
  "atk-s0504a2:393": "Aṭṭhamasuttavaṇṇanā niṭṭhitā.",
  "atk-s0504a2:394": "9. Sikkhānisaṁsasuttavaṇṇanā",
  "atk-s0504a2:395_0": "46. Navame sikkhānisaṁsāti ettha sikkhitabbāti sikkhā, sā tividhā adhisīlasikkhā,",
  "atk-s0504a2:395_1": "adhicittasikkhā, adhipaññāsikkhāti. Tividhāpi cesā sikkhā ānisaṁsā etesaṁ, na lābhasakkārasilokāti",
  "atk-s0504a2:395_2": "sikkhānisaṁsā. Viharathāti sikkhānisaṁsā hutvā viharatha, tīsu sikkhāsu ānisaṁsadassāvino",
  "atk-s0504a2:395_3": "hutvā tāhi sikkhāhi laddhabbaṁ ānisaṁsameva sampassantā viharathāti attho. Paññuttarāti",
  "atk-s0504a2:395_4": "tāsu sikkhāsu yā adhipaññāsikkhāsaṅkhātā paññā, sā uttarā padhānā visiṭṭhā etesanti",
  "atk-s0504a2:395_5": "paññuttarā. Ye hi sikkhānisaṁsā viharanti, te paññuttarā bhavantīti. Vimuttisārāti",
  "atk-s0504a2:395_6": "arahattaphalasaṅkhātā vimutti sāraṁ etesanti vimuttisārā, yathāvuttaṁ vimuttiṁyeva",
  "atk-s0504a2:395_7": "sārato gahetvā ṭhitāti attho. Ye hi sikkhānisaṁsā paññuttarā ca, na te bhavavisesaṁ",
  "atk-s0504a2:395_8": "patthenti, apica kho vibhavaṁ ākaṅkhantā vimuttiṁyeva sārato paccenti. Satādhipateyyāti",
  "atk-s0504a2:395_9": "jeṭṭhakakaraṇaṭṭhena sati adhipateyyaṁ etesanti satādhipateyyā adhipati eva adhipateyyanti",
  "atk-s0504a2:395_10": "katvā, catūsu satipaṭṭhānesu suppatiṭṭhitacittā kāyānupassanādimukhena samathavipassanābhāvanānuyuttāti attho.",
  "atk-s0504a2:396_0": "Atha vā sikkhānisaṁsāti bhikkhave, evarūpe dullabhakkhaṇapaṭilābhe tividhasikkhāsikkhanameva",
  "atk-s0504a2:396_1": "ānisaṁsaṁ katvā viharatha, evaṁ viharantā ca paññuttarā paññāya uttarā lokuttarapaññāya",
  "atk-s0504a2:396_2": "samannāgatā hutvā viharatha, evaṁbhūtā ca vimuttisārā nibbānasārā anaññasārā viharatha.",
  "atk-s0504a2:396_3": "Tathābhāvassa cāyaṁ upāyo, yaṁ satādhipateyyā viharatha, satipaṭṭhānabhāvanāya yuttappayuttā",
  "atk-s0504a2:396_4": "hotha, sabbattha vā satārakkhena cetasā viharathāti evamettha attho veditabbo. Iti",
  "atk-s0504a2:396_5": "bhagavā tīsu sikkhāsu bhikkhū niyojento yathā tā sikkhitabbā, yena ca pāripūriṁ gacchanti,",
  "atk-s0504a2:396_6": "taṁ saṅkhepeneva dassetvā idāni yathānusiṭṭhaṁ paṭipajjamānānaṁ phalavisesadassanena",
  "atk-s0504a2:396_7": "tassā paṭipattiyā amoghabhāvaṁ pakāsento “sikkhānisaṁsāna”ntiādimāha. Taṁ vuttatthameva.",
  "atk-s0504a2:397_0": "Gāthāsu paripuṇṇasikkhanti aggaphalappattiyā parisuddhasikkhaṁ, asekkhanti attho.",
  "atk-s0504a2:397_1": "Apahānadhammanti ettha pahānadhammā vuccanti kuppā vimuttiyo. Pahānadhammoti hi hānadhammo",
  "atk-s0504a2:397_2": "kuppadhammo. Na pahānadhammoti apahānadhammo, akuppadhammo. “Appahānadhammo”tipi",
  "atk-s0504a2:397_3": "pāḷi, so eva attho. Khayo eva antoti khayanto, jātiyā khayanto jātikhayanto, nibbānaṁ.",
  "atk-s0504a2:397_4": "Khayo vā maraṇaṁ, jātikhayanto nibbānameva, tassa diṭṭhattā jātikhayantadassī.",
  "atk-s0504a2:398_0": "Tasmāti yasmā sikkhāpāripūriyā ayaṁ jarāpāraṅgamanapariyosāno ānisaṁso, tasmā. Sadāti",
  "atk-s0504a2:398_1": "sabbakālaṁ. Jhānaratāti lakkhaṇūpanijjhāne, ārammaṇūpanijjhāneti duvidhepi jhāne",
  "atk-s0504a2:398_2": "ratā, tato eva samāhitā. Māraṁ sasenaṁ abhibhuyyāti kilesasenāya anaṭṭhasenāya ca",
  "atk-s0504a2:398_3": "sasenaṁ anavasiṭṭhaṁ catubbidhampi māraṁ abhibhavitvā. Devaputtamārassapi hi guṇamāraṇe",
  "atk-s0504a2:398_4": "sahāyabhāvūpagamanato kilesā “senā”ti vuccanti. Tathā rogādayo anaṭṭhā maccumārassa. Yathāha –",
  "atk-s0504a2:399": "“Kāmā te paṭhamā senā, dutiyā arati vuccati;",
  "atk-s0504a2:400": "Tatiyā khuppipāsā te, catutthī taṇhā pavuccati.",
  "atk-s0504a2:401": "“Pañcamī thinamiddhaṁ te, chaṭṭhā bhīrū pavuccati;",
  "atk-s0504a2:402": "Sattamī vicikicchā te, makkho thambho ca aṭṭhamo.",
  "atk-s0504a2:403": "“Lābho siloko sakkāro, micchāladdho ca yo yaso;",
  "atk-s0504a2:404": "Yo cattānaṁ samukkaṁse, pare ca avajānati.",
  "atk-s0504a2:405": "“Esā namuci te senā, kaṇhassābhippahārinī;",
  "atk-s0504a2:406": "Na naṁ asūro jināti, jetvā ca labhate sukha”nti. ;",
  "atk-s0504a2:407": "Yathā cāha –",
  "atk-s0504a2:408": "“Ajjeva kiccamātappaṁ, ko jaññā maraṇaṁ suve;",
  "atk-s0504a2:409": "Na hi no saṅgaraṁ tena, mahāsenena maccunā”ti. ;",
  "atk-s0504a2:410": "Bhavatha jātimaraṇassa pāragāti jātiyā maraṇassa ca pāragāmino nibbānagāmino bhavathāti.",
  "atk-s0504a2:411": "Navamasuttavaṇṇanā niṭṭhitā.",
  "atk-s0504a2:412": "10. Jāgariyasuttavaṇṇanā",
  "atk-s0504a2:413": "47. Dasame jāgaroti jāgarako vigataniddo jāgariyaṁ anuyutto, rattindivaṁ kammaṭṭhānamanasikāre yuttappayuttoti attho. Vuttañhetaṁ –",
  "atk-s0504a2:414_0": "“Kathañca, bhikkhave, bhikkhu pubbarattāpararattaṁ jāgariyānuyogamanuyutto hoti?",
  "atk-s0504a2:414_1": "Idha bhikkhu divasaṁ caṅkamena nisajjāya āvaraṇīyehi dhammehi cittaṁ parisodheti,",
  "atk-s0504a2:414_2": "rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodheti,",
  "atk-s0504a2:414_3": "rattiyā majjhimaṁ yāmaṁ dakkhiṇena passena sīhaseyyaṁ kappeti pāde pādaṁ accādhāya",
  "atk-s0504a2:414_4": "sato sampajāno uṭṭhānasaññaṁ manasi karitvā, rattiyā pacchimaṁ yāmaṁ paccuṭṭhāya",
  "atk-s0504a2:414_5": "caṅkamena nisajjāya āvaraṇīyehi dhammehi cittaṁ parisodheti. Evaṁ bhikkhu pubbarattāpararattaṁ",
  "atk-s0504a2:414_6": "jāgariyānuyogamanuyutto hotī”ti.",
  "atk-s0504a2:415_0": "Casaddo sampiṇḍanattho, tena vakkhamāne satādibhāve sampiṇḍeti. Assāti siyā, bhaveyyāti",
  "atk-s0504a2:415_1": "attho. “Jāgaro ca bhikkhu vihareyyā”ti ca paṭhanti. Sabbattha sabbadā ca kammaṭṭhānāvijahanavasena",
  "atk-s0504a2:415_2": "satiavippavāsena sato sampajānoti sattaṭṭhāniyassa catubbidhassapi sampajaññassa",
  "atk-s0504a2:415_3": "vasena sampajāno. Samāhitoti upacārasamādhinā appanāsamādhinā ca samāhito ekaggacitto.",
  "atk-s0504a2:415_4": "Pamuditoti paṭipattiyā ānisaṁsadassanena uttaruttari visesādhigamena vīriyārambhassa",
  "atk-s0504a2:415_5": "ca amoghabhāvadassanena pamudito pāmojjabahulo. Vippasannoti tato eva paṭipattibhūtāsu",
  "atk-s0504a2:415_6": "tīsu sikkhāsu paṭipattidesake ca satthari saddhābahulatāya suṭṭhu pasanno. Sabbattha",
  "atk-s0504a2:415_7": "assāti sambandho vihareyyāti vā.",
  "atk-s0504a2:416_0": "Tattha kālavipassī ca kusalesu dhammesūti tasmiṁ kāle vipassako, tattha vā kammaṭṭhānānuyoge",
  "atk-s0504a2:416_1": "kālavipassī kālānurūpaṁ vipassako. Kiṁ vuttaṁ hoti? Vipassanaṁ paṭṭhapetvā kalāpasammasanādivasena",
  "atk-s0504a2:416_2": "sammasanto āvāsādike satta asappāye vajjetvā sappāye sevanto antarā vosānaṁ anāpajjitvā",
  "atk-s0504a2:416_3": "pahitatto cittassa samāhitākāraṁ sallakkhento sakkaccaṁ nirantaraṁ aniccānupassanādiṁ",
  "atk-s0504a2:416_4": "pavattento yasmiṁ kāle vipassanācittaṁ līnaṁ hoti, tasmiṁ dhammavicayavīriyapītisaṅkhātesu,",
  "atk-s0504a2:416_5": "yasmiṁ pana kāle cittaṁ uddhataṁ hoti, tasmiṁ passaddhisamādhiupekkhāsaṅkhātesu kusalesu",
  "atk-s0504a2:416_6": "anavajjesu bojjhaṅgadhammesūti evaṁ tattha tasmiṁ tasmiṁ kāle, tasmiṁ vā kammaṭṭhānānuyoge",
  "atk-s0504a2:416_7": "kālānurūpaṁ vipassako assāti. Satisambojjhaṅgo pana sabbattheva icchitabbo. Vuttañhetaṁ",
  "atk-s0504a2:416_8": "“satiñca khvāhaṁ, bhikkhave, sabbatthikaṁ vadāmī”ti. Ettāvatā puggalādhiṭṭhānāya",
  "atk-s0504a2:416_9": "desanāya jāgariyaṁ dassetvā yehi dhammehi jāgariyānuyogo sampajjati, te pakāseti.",
  "atk-s0504a2:417_0": "Evaṁ bhagavā āraddhavipassakassa bhikkhuno saṅkhepeneva saddhiṁ upakārakadhammehi",
  "atk-s0504a2:417_1": "sammasanacāraṁ dassetvā idāni tathā paṭipajjantassa paṭipattiyā avañjhabhāvaṁ dassento",
  "atk-s0504a2:417_2": "“jāgarassa, bhikkhave, bhikkhuno”tiādimāha. Tattha jāgariyānuyoge satisampajaññasamādānāni",
  "atk-s0504a2:417_3": "sabbatthakāni sammodapasādāvahāni, tattha kālavipassanā nāma vipassanāya gabbhaggahaṇaṁ",
  "atk-s0504a2:417_4": "paripākagataṁ. Upakkilesavimutte hi vīthipaṭipanne vipassanāñāṇe tikkhe sūre vahante",
  "atk-s0504a2:417_5": "yogino uḷāraṁ pāmojjaṁ pasādo ca hoti, tehi ca visesādhigamassa santikeyeva. Vuttañhetaṁ –",
  "atk-s0504a2:418": "“Yato yato sammasati, khandhānaṁ udayabbayaṁ;",
  "atk-s0504a2:419": "Labhatī pītipāmojjaṁ, amataṁ taṁ vijānataṁ.",
  "atk-s0504a2:420": "“Pāmojjabahulo bhikkhu, pasanno buddhasāsane;",
  "atk-s0504a2:421": "Adhigacche padaṁ santaṁ, saṅkhārūpasamaṁ sukha”nti. ;",
  "atk-s0504a2:422_0": "Gāthāsu jāgarantā suṇāthetanti etaṁ mama vacanaṁ ekanteneva pamādaniddāya avijjāniddāya",
  "atk-s0504a2:422_1": "pabodhanatthaṁ jāgarantā satisampajaññādidhammasamāyogena jāgariyaṁ anuyuttā suṇātha.",
  "atk-s0504a2:422_2": "Ye suttā te pabujjhathāti ye yathāvuttaniddāya suttā supanaṁ upagatā, te tumhe jāgariyānuyogavasena",
  "atk-s0504a2:422_3": "indriyabalabojjhaṅge saṅkaḍḍhitvā vipassanaṁ ussukkāpentā appamādapaṭipattiyā tato",
  "atk-s0504a2:422_4": "pabujjhatha atha vā jāgarantāti jāgaranimittā. “Suṇātheta”nti ettha “eta”nti vuttaṁ,",
  "atk-s0504a2:422_5": "kiṁ taṁ vacananti āha “ye suttā te pabujjhathā”tiādi. Tattha ye suttāti ye kilesaniddāya",
  "atk-s0504a2:422_6": "suttā, te tumhe ariyamaggapaṭibodhena pabujjhatha. Suttā jāgaritaṁ seyyoti idaṁ pabodhassa",
  "atk-s0504a2:422_7": "kāraṇavacanaṁ. Yasmā yathāvuttasupato vuttappakāraṁ jāgaritaṁ jāgaraṇaṁ atthakāmassa",
  "atk-s0504a2:422_8": "kulaputtassa seyyo pāsaṁsataro hitasukhāvaho, tasmā pabujjhatha. Natthi jāgarato",
  "atk-s0504a2:422_9": "bhayanti idaṁ tattha ānisaṁsadassanaṁ. Yo hi saddhādīhi jāgaraṇadhammehi samannāgamena",
  "atk-s0504a2:422_10": "jāgaro jaggati, pamādaniddaṁ na upagacchati, tassa attānuvādabhayaṁ parānuvādabhayaṁ",
  "atk-s0504a2:422_11": "daṇḍabhayaṁ duggatibhayaṁ jātiādinimittaṁ sabbampi vaṭṭabhayaṁ natthi.",
  "atk-s0504a2:423_0": "Kālenāti āvāsasappāyādīnaṁ laddhakālena. Soti nipātamattaṁ. Sammādhammaṁ parivīmaṁsamānoti",
  "atk-s0504a2:423_1": "vipassanāya ārammaṇabhūtaṁ tebhūmakadhammaṁ sammā ñāyena yathā nibbindanavirajjanādayo",
  "atk-s0504a2:423_2": "sambhavanti, evaṁ parito vīmaṁsanto, sabbākārena vipassantoti attho. Ekodibhūtoti",
  "atk-s0504a2:423_3": "eko seṭṭho hutvā udetīti ekodi, samādhi. So ekodi bhūto jāto uppanno etassāti ekodibhūto.",
  "atk-s0504a2:423_4": "Aggiāhitādisaddānaṁ viya ettha bhūtasaddassa paravacanaṁ daṭṭhabbaṁ. Ekodiṁ vā bhūto",
  "atk-s0504a2:423_5": "pattoti ekodibhūto. Ettha ca ekodīti maggasamādhi adhippeto, “samāhito”ti ettha pana",
  "atk-s0504a2:423_6": "pādakajjhānasamādhinā saddhiṁ vipassanāsamādhi. Atha vā kālenāti maggapaṭivedhakālena.",
  "atk-s0504a2:423_7": "Sammā dhammaṁ parivīmaṁsamānoti sammadeva catusaccadhammaṁ pariññābhisamayādivasena",
  "atk-s0504a2:423_8": "vīmaṁsanto, ekābhisamayena abhisamento. Ekodibhūtoti eko seṭṭho asahāyo vā hutvā",
  "atk-s0504a2:423_9": "udetīti ekodi, catukiccasādhako sammappadhāno. So ekodi bhūto jātoti sabbaṁ purimasadisameva.",
  "atk-s0504a2:423_10": "Vihane tamaṁ soti so evaṁbhūto ariyasāvako arahattamaggena avijjātamaṁ anavasesato",
  "atk-s0504a2:423_11": "vihaneyya samucchindeyya.",
  "atk-s0504a2:424_0": "Iti bhagavā paṭipattiyā amoghabhāvaṁ dassetvā idāni tattha daḷhaṁ niyojento “tasmā",
  "atk-s0504a2:424_1": "have”ti osānagāthamāha. Tattha tasmāti yasmā jāgarato satiavippavāsādinā samathavipassanābhāvanā",
  "atk-s0504a2:424_2": "pāripūriṁ gacchati, anukkamena ariyamaggo pātubhavati, tato cassa sabbaṁ vaṭṭabhayaṁ",
  "atk-s0504a2:424_3": "natthi, tasmā. Haveti ekaṁsena daḷhaṁ vā. Bhajethāti bhajeyya. Evaṁ jāgariyaṁ bhajanto",
  "atk-s0504a2:424_4": "ca ātāpibhāvādiguṇayutto bhikkhu saṁyojanāni bhinditvā aggaphalañāṇasaṅkhātaṁ anuttaraṁ",
  "atk-s0504a2:424_5": "uttararahitaṁ sambodhiṁ phuse pāpuṇeyya. Sesaṁ vuttanayameva.",
  "atk-s0504a2:425": "Dasamasuttavaṇṇanā niṭṭhitā.",
  "atk-s0504a2:426": "11. Āpāyikasuttavaṇṇanā",
  "atk-s0504a2:427_0": "48. Ekādasame āpāyikāti apāye nibbattissantīti āpāyikā. Tatthāpi niraye nibbattissantīti",
  "atk-s0504a2:427_1": "nerayikā. Idamappahāyāti idaṁ idāni vakkhamānaṁ duvidhaṁ pāpasamācāraṁ appajahitvā,",
  "atk-s0504a2:427_2": "tathāpaṭipattitathāpaggahaṇavasena pavattaṁ vācaṁ cittaṁ diṭṭhiñca appaṭinissajjitvāti",
  "atk-s0504a2:427_3": "attho. Abrahmacārīti brahmaseṭṭhaṁ caratīti brahmacārī, brahmā vā seṭṭho ācāro etassa",
  "atk-s0504a2:427_4": "atthīti brahmacārī, na brahmacārīti abrahmacārī, brahmacāripaṭirūpako dussīloti attho.",
  "atk-s0504a2:427_5": "Brahmacāripaṭiññoti “brahmacārī aha”nti evaṁpaṭiñño. Paripuṇṇanti akhaṇḍādibhāvena",
  "atk-s0504a2:427_6": "avikalaṁ. Parisuddhanti upakkilesābhāvena parisuddhaṁ. Amūlakenāti diṭṭhādimūlavirahitena,",
  "atk-s0504a2:427_7": "diṭṭhaṁ sutaṁ parisaṅkitanti imehi codanāmūlehi vajjitena. Abrahmacariyena aseṭṭhacariyena.",
  "atk-s0504a2:427_8": "Anuddhaṁsetīti “parisuddho aya”nti jānantova pārājikavatthunā dhaṁseti padhaṁseti, codeti akkosati vā.",
  "atk-s0504a2:428_0": "Gāthāsu abhūtavādīti parassa dosaṁ adisvāva abhūtena tucchena musāvādaṁ katvā paraṁ",
  "atk-s0504a2:428_1": "abbhācikkhanto. Katvāti yo vā pana pāpakammaṁ katvā “nāhaṁ etaṁ karomī”ti āha. Ubhopi",
  "atk-s0504a2:428_2": "te pecca samā bhavantīti te ubhopi janā ito paralokaṁ gantvā nirayaṁ upagamanato",
  "atk-s0504a2:428_3": "gatiyā samānā bhavanti. Tattha gatiyeva nesaṁ paricchinnā, na pana āyu. Bahuñhi pāpaṁ",
  "atk-s0504a2:428_4": "katvā ciraṁ niraye paccati, parittaṁ katvā appamattakameva kālaṁ. Yasmā pana tesaṁ",
  "atk-s0504a2:428_5": "ubhinnampi kammaṁ lāmakameva. Tena vuttaṁ “nihīnakammā manujā paratthā”ti. “Paratthā”ti",
  "atk-s0504a2:428_6": "pana padassa purato “peccā”ti padena sambandho – parattha pecca ito gantvā te nihīnakammā samā bhavantīti.",
  "atk-s0504a2:429_0": "Evaṁ bhagavā abhūtabbhakkhānavasena bhūtadosapaṭicchādanavasena ca pavattassa musāvādassa",
  "atk-s0504a2:429_1": "vipākaṁ dassetvā idāni tasmiṁ ṭhāne nisinnānaṁ bahūnaṁ pāpabhikkhūnaṁ duccaritakammassa",
  "atk-s0504a2:429_2": "vipākadassanena saṁvejanatthaṁ dve gāthā abhāsi. Tattha kāsāvakaṇṭhāti kasāvarasapītattā",
  "atk-s0504a2:429_3": "kāsāvena vatthena paliveṭhitakaṇṭhā. Pāpadhammāti lāmakadhammā. Asaññatāti kāyādīhi",
  "atk-s0504a2:429_4": "saññamarahitā. Pāpāti tathārūpā pāpapuggalā, pāpehi kammehi upapajjitvā “tassa kāyopi",
  "atk-s0504a2:429_5": "āditto sampajjalito sajotibhūto, saṅghāṭipi ādittā”tiādinā lakkhaṇasaṁyutte vuttanayena",
  "atk-s0504a2:429_6": "mahādukkhaṁ anubhavantiyeva.",
  "atk-s0504a2:430_0": "Tatiyagāthāya ayaṁ saṅkhepattho – yañce bhuñjeyya dussīlo nissīlapuggalo kāyādīhi",
  "atk-s0504a2:430_1": "asaññato raṭṭhavāsīhi saddhāya dinnaṁ yaṁ raṭṭhapiṇḍaṁ “samaṇomhī”ti paṭijānanto",
  "atk-s0504a2:430_2": "gahetvā bhuñjeyya, tato āditto aggivaṇṇo ayoguḷova bhutto seyyo sundarataro. Kiṁkāraṇā?",
  "atk-s0504a2:430_3": "Tappaccayā hissa ekova attabhāvo jhāyeyya, dussīlo pana hutvā saddhādeyyaṁ bhuñjitvā",
  "atk-s0504a2:430_4": "anekānipi jātisatāni niraye uppajjeyyāti.",
  "atk-s0504a2:431": "Ekādasamasuttavaṇṇanā niṭṭhitā.",
  "atk-s0504a2:432": "12. Diṭṭhigatasuttavaṇṇanā",
  "atk-s0504a2:433_0": "49. Dvādasame dvīhi diṭṭhigatehīti ettha diṭṭhiyova diṭṭhigatāni “gūthagataṁ muttagata”ntiādīsu",
  "atk-s0504a2:433_1": "viya. Gahitākārasuññatāya vā diṭṭhīnaṁ gatamattānīti diṭṭhigatāni, tehi diṭṭhigatehi.",
  "atk-s0504a2:433_2": "Pariyuṭṭhitāti abhibhūtā palibuddhā vā. Palibodhattho vāpi hi pariyuṭṭhānasaddo “corā",
  "atk-s0504a2:433_3": "magge pariyuṭṭhiṁsū”tiādīsu viya. Devāti upapattidevā. Te hi dibbanti uḷāratamehi",
  "atk-s0504a2:433_4": "kāmaguṇehi jhānādīhi ca kīḷanti, iddhānubhāvena vā yathicchitamatthaṁ gacchanti adhigacchantīti",
  "atk-s0504a2:433_5": "ca devāti vuccanti. Manassa ussannattā manussā, ukkaṭṭhaniddesavasena cetaṁ vuttaṁ",
  "atk-s0504a2:433_6": "yathā “satthā devamanussāna”nti. Olīyanti eketi “sassato attā ca loko cā”ti bhavesu",
  "atk-s0504a2:433_7": "olīyanābhinivesabhūtena sassatabhāvena ekacce devā manussā ca avalīyanti allīyanti",
  "atk-s0504a2:433_8": "saṅkocaṁ āpajjanti, na tato nissaranti. Atidhāvantīti paramatthato bhinnasabhāvānampi",
  "atk-s0504a2:433_9": "sabhāvadhammānaṁ yvāyaṁ hetuphalabhāvena sambandho, taṁ aggahetvā nānattanayassapi",
  "atk-s0504a2:433_10": "gahaṇena tattha tattheva dhāvanti, tasmā “ucchijjati attā ca loko ca, na hoti paraṁ",
  "atk-s0504a2:433_11": "maraṇā”ti ucchede vā bhavanirodhapaṭipattiyā paṭikkhepadhammataṁ atidhāvanti atikkamanti.",
  "atk-s0504a2:433_12": "Cakkhumanto ca passantīti casaddo byatireke. Pubbayogasampattiyā ñāṇaparipākena paññācakkhumanto",
  "atk-s0504a2:433_13": "pana devamanussā teneva paññācakkhunā sassataṁ ucchedañca antadvayaṁ anupagamma majjhimapaṭipattidassanena",
  "atk-s0504a2:433_14": "paccakkhaṁ karonti. Te hi “nāmarūpamattamidaṁ paṭiccasamuppannaṁ, tasmā na sassataṁ,",
  "atk-s0504a2:433_15": "nāpi ucchijjatī”ti aviparītato passanti.",
  "atk-s0504a2:434_0": "Evaṁ olīyanādike puggalādhiṭṭhānena uddisituṁ “kathañca, bhikkhave”tiādi vuttaṁ.",
  "atk-s0504a2:434_1": "Tattha bhavāti kāmabhavo, rūpabhavo, arūpabhavo. Aparepi tayo bhavā saññībhavo, asaññībhavo,",
  "atk-s0504a2:434_2": "nevasaññīnāsaññībhavo. Aparepi tayo bhavā ekavokārabhavo, catuvokārabhavo, pañcavokārabhavoti.",
  "atk-s0504a2:434_3": "Etehi bhavehi āramanti abhinandantīti bhavārāmā. Bhavesu ratā abhiratāti bhavaratā.",
  "atk-s0504a2:434_4": "Bhavesu suṭṭhu muditāti bhavasammuditā. Bhavanirodhāyāti tesaṁ bhavānaṁ accantanirodhāya",
  "atk-s0504a2:434_5": "anuppādanatthāya. Dhamme desiyamāneti tathāgatappavedite niyyānikadhamme vuccamāne.",
  "atk-s0504a2:434_6": "Na pakkhandatīti sassatābhiniviṭṭhattā saṁkhittadhammattā na pavisati na ogāhati.",
  "atk-s0504a2:434_7": "Na pasīdatīti pasādaṁ nāpajjati na taṁ saddahati. Na santiṭṭhatīti tassaṁ desanāyaṁ",
  "atk-s0504a2:434_8": "na tiṭṭhati nādhimuccati. Evaṁ sassatato abhinivisanena bhavesu olīyanti.",
  "atk-s0504a2:435_0": "Aṭṭīyamānāti bhave jarārogamaraṇādīni vadhabandhanacchedanādīni ca disvā saṁvijjanena",
  "atk-s0504a2:435_1": "tehi samaṅgibhāvena bhavena pīḷiyamānā dukkhāpiyamānā. Harāyamānāti lajjamānā jigucchamānāti",
  "atk-s0504a2:435_2": "paṭikūlato dahantā. Vibhavanti ucchedaṁ. Abhinandantīti taṇhādiṭṭhābhinandanāhi ajjhosāya",
  "atk-s0504a2:435_3": "nandanti. Yatokirabhotiādi tesaṁ abhinandanākāradassanaṁ. Tattha yatoti yadā. Bhoti",
  "atk-s0504a2:435_4": "ālapanaṁ. Ayaṁ attāti kārakādibhāvena attanā parikappitaṁ sandhāya vadati. Ucchijjatīti",
  "atk-s0504a2:435_5": "upacchijjati. Vinassatīti na dissati, vināsaṁ abhāvaṁ gacchati. Na hoti paraṁ maraṇāti",
  "atk-s0504a2:435_6": "maraṇena uddhaṁ na bhavati. Etaṁ santanti yadetaṁ attano ucchedādi, etaṁ sabbabhavavūpasamato",
  "atk-s0504a2:435_7": "sabbasantāpavūpasamato ca santaṁ, santattā eva paṇītaṁ, tacchāviparītabhāvato yāthāvaṁ.",
  "atk-s0504a2:435_8": "Tattha “santaṁ paṇīta”nti idaṁ dvayaṁ taṇhābhinandanāya vadanti, “yāthāva”nti diṭṭhābhinandanāya.",
  "atk-s0504a2:435_9": "Evanti evaṁ yathāvuttaucchedābhinivesanena.",
  "atk-s0504a2:436_0": "Bhūtanti khandhapañcakaṁ. Tañhi paccayasambhūtattā paramatthato vijjamānattā ca bhūtanti",
  "atk-s0504a2:436_1": "vuccati. Tenāha “bhūtamidaṁ, bhikkhave, samanupassathā”ti. Bhūtato aviparītasabhāvato",
  "atk-s0504a2:436_2": "salakkhaṇato sāmaññalakkhaṇato ca passati. Idañhi khandhapañcakaṁ nāmarūpamattaṁ.",
  "atk-s0504a2:436_3": "Tattha “ime pathavīādayo dhammā rūpaṁ, ime phassādayo dhammā nāmaṁ, imāni nesaṁ lakkhaṇādīni,",
  "atk-s0504a2:436_4": "ime nesaṁ avijjādayo paccayā”ti evaṁ sapaccayanāmarūpadassanavasena ceva, “sabbepime",
  "atk-s0504a2:436_5": "dhammā ahutvā sambhonti, hutvā paṭiventi, tasmā aniccā, aniccattā dukkhā, dukkhattā",
  "atk-s0504a2:436_6": "anattā”ti evaṁ aniccānupassanādivasena ca passatīti attho. Ettāvatā taruṇavipassanāpariyosānā",
  "atk-s0504a2:436_7": "vipassanābhūmi dassitā. Nibbidāyāti bhūtasaṅkhātassa tebhūmakadhammajātassa nibbindanatthāya,",
  "atk-s0504a2:436_8": "etena balavavipassanaṁ dasseti. Virāgāyāti virāgatthaṁ virajjanatthaṁ, iminā maggaṁ",
  "atk-s0504a2:436_9": "dasseti. Nirodhāyāti nirujjhanatthaṁ, imināpi maggameva dasseti. Nirodhāyāti vā paṭippassaddhinirodhena",
  "atk-s0504a2:436_10": "saddhiṁ anupādisesanibbānaṁ dasseti. Evaṁ kho, bhikkhave, cakkhumanto passantīti",
  "atk-s0504a2:436_11": "evaṁ paññācakkhumanto sapubbabhāgena maggapaññācakkhunā catusaccadhammaṁ passanti.",
  "atk-s0504a2:437_0": "Gāthāsu ye bhūtaṁ bhūtato disvāti ye ariyasāvakā bhūtaṁ khandhapañcakaṁ bhūtato aviparītasabhāvato",
  "atk-s0504a2:437_1": "vipassanāpaññāsahitāya maggapaññāya disvā. Etena pariññābhisamayaṁ dasseti. Bhūtassa",
  "atk-s0504a2:437_2": "ca atikkamanti bhāvanābhisamayaṁ. Ariyamaggo hi bhūtaṁ atikkamati etenāti “bhūtassa",
  "atk-s0504a2:437_3": "atikkamo”ti vutto. Yathābhūteti aviparītasaccasabhāve nibbāne. Vimuccanti adhimuccanti,",
  "atk-s0504a2:437_4": "etena sacchikiriyābhisamayaṁ dasseti. Bhavataṇhāparikkhayāti bhavataṇhāya sabbaso",
  "atk-s0504a2:437_5": "khepanā samucchindanato, etena samudayappahānaṁ dasseti.",
  "atk-s0504a2:438_0": "Save bhūtapariñño soti ettha pana saveti nipātamattaṁ. So bhūtapariñño bhūtassa atikkamanūpāyena",
  "atk-s0504a2:438_1": "maggena bhavataṇhāparikkhayā pariññātakkhandho tato eva yathābhūte nibbāne adhimutto.",
  "atk-s0504a2:438_2": "Bhavābhaveti khuddake ceva mahante ca, ucchedādidassane vā vītataṇho bhinnakileso.",
  "atk-s0504a2:438_3": "Bhikkhu bhūtassa upādānakkhandhasaṅkhātassa attabhāvassa vibhavā, āyatiṁ anuppādā",
  "atk-s0504a2:438_4": "punabbhavaṁ nāgacchati, apaññattikabhāvameva gacchatīti anupādisesāya nibbānadhātuyā desanaṁ niṭṭhāpesi.",
  "atk-s0504a2:439": "Iti imasmiṁ vagge ekādasame vaṭṭaṁ kathitaṁ, tatiyacatutthapañcamesu pariyosānasutte ca vaṭṭavivaṭṭaṁ kathitaṁ, sesesu vivaṭṭamevāti veditabbaṁ.",
  "atk-s0504a2:440": "Dvādasamasuttavaṇṇanā niṭṭhitā.",
  "atk-s0504a2:441": "Paramatthadīpaniyā khuddakanikāya-aṭṭhakathāya",
  "atk-s0504a2:442": "Itivuttakassa dukanipātavaṇṇanā niṭṭhitā."
}