{
  "tika-abh08t41:0": "17. Sattarasamo paricchedo",
  "tika-abh08t41:1": "Abhiññārammaṇaniddesavaṇṇanā",
  "tika-abh08t41:2": "1104-5.Pañcaiddhividhādīnīti –",
  "tika-abh08t41:3": "“Iddhividhaṁ dibbasotaṁ, paracittavijānanā;",
  "tika-abh08t41:4": "Pubbenivāsānussati, dibbacakkhūti pañcadhā”ti. –",
  "tika-abh08t41:5_0": "Evamāgatā pañca. Sattābhiññā imā panāti atītaṁsañāṇassa pubbenivāsānussatiñāṇe, manomayañāṇassa",
  "tika-abh08t41:5_1": "ca iddhividhañāṇe antogadhattā vuttaṁ. Atītaṁsañāṇaṁ nāma paresaṁ paccuppannabhave",
  "tika-abh08t41:5_2": "yāva paṭisandhipariyosānaṁ pavattacittārammaṇaṁ ñāṇaṁ. Manomayañāṇampi nāma manomayakāyābhinimmānādivasappavattaṁ iddhividhañāṇaṁ.",
  "tika-abh08t41:6_0": "1106. Idāni imesaṁ abhiññāñāṇānaṁ ārammaṇavinicchaye asammohatthaṁ taṁ dassetumārabhanto",
  "tika-abh08t41:6_1": "āha “sattanna”ntiādi. Cattāro ārammaṇattikāti parittārammaṇattiko maggārammaṇattiko",
  "tika-abh08t41:6_2": "atītārammaṇattiko ajjhattārammaṇattikoti ime cattāro ārammaṇattikā. Etthāti idaṁ",
  "tika-abh08t41:6_3": "paccāmasanaṁ kiṁ tikānaṁ, udāhu ārammaṇānanti, kiñcettha – yadi tikānaṁ, tadayuttaṁ.",
  "tika-abh08t41:6_4": "Na hi tikesu abhiññāñāṇāni pavattanti. Atha ārammaṇānaṁ, tampi ayuttaṁ. Na hi aññaṁ",
  "tika-abh08t41:6_5": "uddisitvā aññassa paccāmasanaṁ yuttanti. Yathā icchasi, tathā hotu. Bhavatu tāva",
  "tika-abh08t41:6_6": "tikānaṁ, nanu vuttaṁ “tikesu abhiññāñāṇāni nappavattantī”ti? Nāyaṁ virodho tikavohārena",
  "tika-abh08t41:6_7": "ārammaṇānaṁyeva gayhamānattā. Atha vā pana hotu ārammaṇānaṁ, nanu vuttaṁ “aññaṁ uddisitvā",
  "tika-abh08t41:6_8": "aññassa paccāmasanaṁ ayutta”nti. Ayampi na doso yathāvuttakāraṇenevāti.",
  "tika-abh08t41:7_0": "1107-10.Parittādīsu sattasūti asatipi vatthubhede bhūmikālasantānabhedavasena bhinnesu",
  "tika-abh08t41:7_1": "parittamahaggataatītānāgatapaccuppannaajjhattabahiddhārammaṇavasena sattasu parittādiārammaṇavibhāgesu.",
  "tika-abh08t41:7_2": "Iddhividhañāṇassa maggārammaṇatāya abhāvato idha maggārammaṇattiko na labbhati. Kāyaṁ",
  "tika-abh08t41:7_3": "cittasannissitaṁ katvā adissamānena kāyena gantukāmoti sambandho. Cittasannissitakaraṇañca",
  "tika-abh08t41:7_4": "taṁ viya kāyassa adissamānasīghagatikatāvasena taggatikatāpādanaṁ. Yathā cittaṁ na",
  "tika-abh08t41:7_5": "dissati sīghagamanañca, evaṁ kāyampi adissamānaṁ, sīghagamanañca katvā yathicchitaṭṭhānaṁ",
  "tika-abh08t41:7_6": "gantukāmoti ayañhettha attho. Cittavasenāti mahaggatacittavasena pariṇāmetīti pāṭhaseso.",
  "tika-abh08t41:7_7": "Tenāha “taṁ mahaggate ca cittasmiṁ samāropetī”ti. Pādakajjhānañhi samāpajjitvā vuṭṭhāya",
  "tika-abh08t41:7_8": "“ayaṁ kāyo idaṁ cittaṁ viya adissamāno, sīghagamano ca hotū”ti parikammaṁ karoti,",
  "tika-abh08t41:7_9": "parikammaṁ pana katvā puna samāpajjitvā vuṭṭhāya tatheva parikammaṁ karonto kāyaṁ",
  "tika-abh08t41:7_10": "gahetvā mahaggate pādakacitte samāropeti, taggatikaṁ karoti viya, adissamānaṁ, sīghagamanañca",
  "tika-abh08t41:7_11": "karoti. Taṁ pana sīghagamanatthaṁ abhāvitiddhipādānaṁ viya dandhaṁ appavattitvā katipayacittavāreheva",
  "tika-abh08t41:7_12": "icchitaṭṭhānappattivasena daṭṭhabbaṁ, na ekacittakkhaṇeneva. “Nāhaṁ, bhikkhave, aññaṁ",
  "tika-abh08t41:7_13": "ekadhammampi samanupassāmi, yaṁ evaṁ lahuparivattaṁ, yathayidaṁ, bhikkhave, citta”nti",
  "tika-abh08t41:7_14": "hi ettha añña-ggahaṇeneva rūpadhammānaṁ gahitattā cittakkhaṇavasena rūpappavatti",
  "tika-abh08t41:7_15": "na yuttā. Yattha yattha ca dhammā uppajjanti, tattha tattheva bhijjanti ca, na ca",
  "tika-abh08t41:7_16": "iddhibalena dhammānaṁ kenaci lakkhaṇaññathattaṁ sakkā kātunti. Cittavasena rūpakāyaṁ",
  "tika-abh08t41:7_17": "pādakajjhāne samāropentassa kāyameva ārammaṇanti āha “kāyārammaṇato”ti, kāye vaṇṇārammaṇatoti",
  "tika-abh08t41:7_18": "vuttaṁ hoti. Kāyasannissitaṁ katvā cittanti ettha na cittaṁ kāyaṁ viya dandhaṁ dissamānaṁ",
  "tika-abh08t41:7_19": "karoti, kintu dandhadissamānagatikaraṇamattamevāti daṭṭhabbaṁ.",
  "tika-abh08t41:8_0": "1112-3.Anāgatamatītañca karoti visayaṁ yadāti mahādhātunidhāne mahākassapattherādīnaṁ",
  "tika-abh08t41:8_1": "viya anāgataṁ adhiṭṭhahantānaṁ anāgataṁ ārammaṇaṁ karoti, kāyavasena cittapariṇāmanakāle",
  "tika-abh08t41:8_2": "tadeva ciraniruddhaṁ pādakajjhānaṁ ārammaṇaṁ karontānaṁ atītaṁ ārammaṇaṁ karoti,",
  "tika-abh08t41:8_3": "tadā atītārammaṇaṁ, anāgatagocarañca hoti, paccuppanno gocaro paccuppannassa rūpakāyassa",
  "tika-abh08t41:8_4": "ārammaṇakaraṇato. Hatthiādayo abhinimminantassāpi hi kiñcāpi parikammaṁ anāgatārammaṇaṁ",
  "tika-abh08t41:8_5": "hoti, adhiṭṭhānacittaṁ pana paccuppannārammaṇameva. Upacārārammaṇaṁ viya hi paṭibhāganimittaṁ",
  "tika-abh08t41:8_6": "tena saha pātubhūtameva tassārammaṇaṁ hoti.",
  "tika-abh08t41:9_0": "1114-5.Kāyaṁ…pe…siyāti attano kāyaṁ cittavasena pariṇāmanakāle ajjhattassa kāyassa",
  "tika-abh08t41:9_1": "ārammaṇakaraṇato, attano cittaṁ kāyavasena pariṇāmanakāle cittassa ārammaṇakaraṇato.",
  "tika-abh08t41:9_2": "Vā-saddena avuttasamuccayatthena gahite attano kumāravaṇṇādiabhinimmānakāle kāyassa",
  "tika-abh08t41:9_3": "ārammaṇakaraṇato ca ajjhattārammaṇaṁ siyā. Bahiddhā rūpadassaneti bahiddhā hatthiassādirūpadassanakāle.",
  "tika-abh08t41:10_0": "1116-8.Paccuppanne paritte cāti sarūpavibhāvanametaṁ. Dibbasotassa hi paccuppannova",
  "tika-abh08t41:10_1": "saddo ārammaṇaṁ hoti, so ca sabhāvato parittova. Kucchisaddassāti kucchiyaṁ vātasaddassa.",
  "tika-abh08t41:10_2": "Tattha pāṇakasaddassa pana savane bahiddhārammaṇameva. Vasitāpattassa attano vitakkavipphārasaddasavanepi",
  "tika-abh08t41:10_3": "ajjhattārammaṇanti vadanti, taṁ pana ekādasabhavaṅgacittato upari bhavaṅgaṁ pavattitumadatvā",
  "tika-abh08t41:10_4": "bhavaṅgato vuṭṭhāya āvajjanasamatthatāvasena vasitāpattasseva yujjati. “Parassa ca",
  "tika-abh08t41:10_5": "saddassā”ti sambandhitabbaṁ. Na hi parassa kucchisaddasavaneyeva bahiddhārammaṇaṁ",
  "tika-abh08t41:10_6": "hoti, atha kho parassa cittasamuṭṭhānasaddasavanepīti.",
  "tika-abh08t41:11_0": "1119-22.Parittādīsūti parittamahaggataappamāṇamaggaatītānāgatapaccuppannabahiddhārammaṇesu.",
  "tika-abh08t41:11_1": "Parittānanti kāmāvacaracittānaṁ. Majjhimānanti parittaappamāṇānaṁ majjhe bhavattā",
  "tika-abh08t41:11_2": "majjhimasaṅkhātānaṁ rūpārūpāvacaracittānaṁ. Majjhebhavatā ca desanāvasena, na sabhāvavasena.",
  "tika-abh08t41:11_3": "Cetopariyañāṇaṁ parassa cittameva jānāti, avasesakkhandhattayaṁ pana na jānātīti",
  "tika-abh08t41:11_4": "imaṁ mahāaṭṭhakathāvādaṁ sandhāyāha “maggacittassa jānane”tiādi. Ayañhettha adhippāyo",
  "tika-abh08t41:11_5": "– yasmā cetopariyañāṇaṁ cittameva jānāti, tasmā taṁ maggārammaṇaṁ na hoti, maggasampayuttacittajānanato",
  "tika-abh08t41:11_6": "pana pariyāyena maggārammaṇatā aṭṭhakathāyaṁ anuññātāti. Paṭṭhāne pana –",
  "tika-abh08t41:12": "“Kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammūpagañāṇassa anāgataṁsañāṇassa ārammaṇapaccayena paccayo”ti –",
  "tika-abh08t41:13": "Vuttattā cattāropi khandhā cetopariyañāṇassa ārammaṇaṁ honti, tasmā nippariyāyeneva maggārammaṇatā labbhatīti idamettha saṅgahakārānaṁ sanniṭṭhānaṁ.",
  "tika-abh08t41:14_0": "1123-5. Atītasattadivasabbhantare, anāgatasattadivasabbhantareyeva ca pavattaṁ paracittaṁ",
  "tika-abh08t41:14_1": "cetopariyañāṇaṁ jānāti, tato paṭṭhāya pana paṭisandhipariyosānaṁ, cutipariyosānañca",
  "tika-abh08t41:14_2": "pavattaṁ atītaṁsañāṇassa, anāgataṁsañāṇassa ca gocaranti adhippāyenāha “atīte”tiādi.",
  "tika-abh08t41:14_3": "Atītassa, anāgatassa ca paracittassa jānanaṁ sambhavati, paccuppannassa pana na sambhavatīti",
  "tika-abh08t41:14_4": "pucchati “kathañca panā”tiādi. Itaro yattha sambhavati, taṁ dassetuṁ paccuppannaṁ",
  "tika-abh08t41:14_5": "tāva vibhajitvā dassento “paccuppannaṁ tidhā vutta”ntiādimāha. Khaṇasantatiaddhatoti",
  "tika-abh08t41:14_6": "khaṇapaccuppannaṁ santatipaccuppannaṁ addhāpaccuppannanti evaṁ khaṇasantatiaddhāvasena tidhā vuttaṁ.",
  "tika-abh08t41:15_0": "1126.Tikkhaṇasampattanti uppādaṭṭhitibhaṅgavasena khaṇattayapariyāpannaṁ. Paccuppannakhaṇādikanti",
  "tika-abh08t41:15_1": "khaṇa-saddādikaṁ paccuppannaṁ khaṇapaccuppannanti vuttaṁ hoti. Ekadvesantativārapariyāpannanti",
  "tika-abh08t41:15_2": "ettha andhakāre nisīditvā ālokaṭṭhānaṁ gatassa na ca tāva ārammaṇaṁ pākaṭaṁ hoti,",
  "tika-abh08t41:15_3": "yāva pana taṁ pākaṭaṁ hoti, etthantare pavattā rūpasantati, arūpasantati vā “ekadvesantativārā”ti",
  "tika-abh08t41:15_4": "veditabbā. “Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ",
  "tika-abh08t41:15_5": "hoti, yāva taṁ pākaṭaṁ hoti, pubbeva tattha nisinnassa viya etthantare ekadvesantativārā",
  "tika-abh08t41:15_6": "veditabbā. Dūre ṭhatvā pana rajakādīnaṁ hatthavikāraṁ, ghaṇṭibherīādiākoṭanahatthavikārañca",
  "tika-abh08t41:15_7": "disvā na pana tāva saddaṁ suṇāti, yāva pana taṁ suṇāti, etthantare ekadvesantativārā",
  "tika-abh08t41:15_8": "veditabbā”ti evaṁ tāva majjhimabhāṇakattherā vadanti.",
  "tika-abh08t41:16_0": "Saṁyuttabhāṇakā pana “rūpasantati arūpasantatīti dve santatiyo vatvā udakaṁ akkamitvā",
  "tika-abh08t41:16_1": "gatassa yāva tīre akkantaudakalekhā na vippasīdati, addhānato āgatassa yāva kāye",
  "tika-abh08t41:16_2": "usumabhāvo na vūpasammati, ātapā āgantvā gabbhaṁ paviṭṭhassa yāva andhakārabhāvo",
  "tika-abh08t41:16_3": "na vigacchati, antogabbhe kammaṭṭhānaṁ manasikatvā divā vātapānaṁ vivaritvā olokentassa",
  "tika-abh08t41:16_4": "yāva akkhīnaṁ phandanabhāvo na vūpasammati, ayaṁ rūpasantati nāma. Dve tayo javanavārā",
  "tika-abh08t41:16_5": "arūpasantati nāmāti vatvā tadubhayampi santatipaccuppannaṁ nāmā”ti evaṁ ekameva santativāraṁ",
  "tika-abh08t41:16_6": "vadanti. Tattha majjhimabhāṇakavāde ekaccassa sīghampi pākaṭaṁ hotīti ekadvesantativārāti",
  "tika-abh08t41:16_7": "eka-ggahaṇampi kataṁ. Ācariyadhammapālatthero pana “atiparittasabhāvautuādisamuṭṭhānā",
  "tika-abh08t41:16_8": "vā ekadvesantativārā veditabbā”tipi āha.",
  "tika-abh08t41:17_0": "1127-8.Ekabbhavaparicchinnanti ekasmiṁ bhave paṭisandhicutivasena paricchinnaṁ ekabhavapariyāpannaṁ",
  "tika-abh08t41:17_1": "dhammajātaṁ. Yaṁ sandhāya vuttaṁ “yo cāvuso mano, ye ca dhammā, ubhayametaṁ paccuppannaṁ,",
  "tika-abh08t41:17_2": "tasmiṁ ce paccuppanne chandarāgapaṭibaddhaṁ hoti viññāṇa”ntiādi, santatipaccuppannañcettha",
  "tika-abh08t41:17_3": "abhidhammaṭṭhakathāsu āgataṁ, addhāpaccuppannaṁ sutte. Kecīti abhayagirivāsino.",
  "tika-abh08t41:18_0": "1129-30.Yathācātiādi ettha tesaṁ opammadassanaṁ. Ekapupphaṁ attano vaṇṭena ekassa",
  "tika-abh08t41:18_1": "vaṇṭaṁ vijjhatīti sambandho. Mahājanassāpi…pe… vijjhatīti “atītaṁ cittaṁ, anāgataṁ",
  "tika-abh08t41:18_2": "cittaṁ, imassa cittaṁ, asukassa citta”nti evaṁ vibhāgaṁ akatvā parassa cittaṁ jānāmicceva",
  "tika-abh08t41:18_3": "rāsivasena mahājanassa citte āvajjite ekassa cittaṁ ekena cittena uppādakkhaṇe vā",
  "tika-abh08t41:18_4": "ṭhitikkhaṇe vā bhaṅgakkhaṇe vā ekantena paṭivijjhatīti attho.",
  "tika-abh08t41:19_0": "1131-2. Taṁ pana tesaṁ vacanaṁ ayuttanti dassetuṁ “yenāvajjatī”tiādi vuttaṁ. Vassasahassampi",
  "tika-abh08t41:19_1": "hi evaṁ āvajjayato āvajjanajavanānaṁ ekasmiṁ ārammaṇe ṭhānaṁ natthi, abhiññācittañca",
  "tika-abh08t41:19_2": "sace khaṇapaccuppannaṁ jānāti, āvajjanena saha ekārammaṇe vattamānameva jānāti, no",
  "tika-abh08t41:19_3": "aññathā, tasmā tesaṁ āvajjanajavanānaṁ dvinnaṁ saha ekasmiṁ ārammaṇe aṭṭhānābhāvato",
  "tika-abh08t41:19_4": "taṁ na yujjati. Bhavatu tāva ko ettha dosoti ce āha “āvajjanajavanāna”ntiādi. Tattha",
  "tika-abh08t41:19_5": "maggaphalavīthito aññaṁ aniṭṭhaṭṭhānaṁ. Maggaphalavīthiyañhi āvajjanādīnaṁ saṅkhārārammaṇattā,",
  "tika-abh08t41:19_6": "gotrabhuādīnañca nibbānārammaṇattā nānārammaṇatā iṭṭhā, aññattha pana aniṭṭhā, tasmā",
  "tika-abh08t41:19_7": "aniṭṭhe ṭhāne javanāvajjanānaṁ nānārammaṇatāpattidoso ayuttoti taṁ tesaṁ vacanaṁ",
  "tika-abh08t41:19_8": "ayuttanti pakāsitaṁ aṭṭhakathāsūti adhippāyo.",
  "tika-abh08t41:20_0": "1133-4. Yadi evaṁ, kathaṁ cetopariyañāṇaṁ paccuppannārammaṇaṁ hotīti āha “tasmā”tiādi.",
  "tika-abh08t41:20_1": "Yasmā evaṁ ayuttanti pakāsitaṁ, tasmā. Javanavāratoti ekajavanavāravasena. Idaṁ pana",
  "tika-abh08t41:20_2": "khaṇapaccuppannānantaraṁ lahukaṁ katvā paccuppannadassanatthaṁ vuttaṁ, yaṁ pana vattamānajavanavīthito",
  "tika-abh08t41:20_3": "atītānāgatavasena dvitijavanavīthiparimāṇakāle pavattaṁ paracittaṁ, taṁ sabbampi",
  "tika-abh08t41:20_4": "“santatipaccuppannaṁ nāmā”ti aṭṭhakathāyaṁ vuttaṁ, tasmā javanavāratoti dvitijavanavāravasena",
  "tika-abh08t41:20_5": "dīpetabbaṁ, na sakalena paccuppannaddhunāti adhippāyo. Niddiṭṭhaṁ saṁyuttaṭṭhakathāyaṁ.",
  "tika-abh08t41:20_6": "Tatrāyaṁ dīpanātiādi javanavārassa addhāpaccuppannabhāvadīpanamukhena iddhicittassa",
  "tika-abh08t41:20_7": "pavattiākāradīpanaṁ.",
  "tika-abh08t41:21_0": "1139-41. Santatipaccuppannampi addhāpaccuppanneneva saṅgahetvā āha “addhāvasā…pe…",
  "tika-abh08t41:21_1": "panā”ti. Ānandācariyo panettha abhidhammamātikāya āgatassa paccuppannapadassa addhāsantatipaccuppannapadatthatā",
  "tika-abh08t41:21_2": "na katthaci pāḷiyaṁ vuttā, tasmā cittasāmaññena cittaṁ āvajjayamānaṁ abhimukhībhūtaṁ",
  "tika-abh08t41:21_3": "vijjamānacittaṁ āvajjeti, parikammāni ca taṁ taṁ vijjamānacittaṁ cittasāmaññeneva",
  "tika-abh08t41:21_4": "ārammaṇaṁ katvā cittajānanaparikammāni hutvā pavattanti. Cetopariyañāṇaṁ pana vijjamānacittaṁ",
  "tika-abh08t41:21_5": "paṭivijjhantaṁ tena saha ekakkhaṇe uppajjati. Tattha yasmā santānaggahaṇato ekattavasena",
  "tika-abh08t41:21_6": "āvajjanādīni cittanteva pavattāni, tañca cittameva, yaṁ cetopariyañāṇena vibhāvitaṁ,",
  "tika-abh08t41:21_7": "tasmā samānākārappavattito na aniṭṭhe ṭhāne nānārammaṇatā hotīti khaṇapaccuppannavaseneva",
  "tika-abh08t41:21_8": "imassa paccuppannārammaṇataṁ icchati. Itarānīti āvajjanaparikammacittāni. Cakkhudvāre",
  "tika-abh08t41:21_9": "viññāṇanti cakkhuviññāṇaṁ.",
  "tika-abh08t41:22_0": "1143-7.Parittādīsu aṭṭhasūti cetopariyañāṇassa vuttesu paccuppannārammaṇaṁ hitvā",
  "tika-abh08t41:22_1": "navattabbārammaṇañca pakkhipitvā aṭṭhasu parittādīsu. Atīte…pe… phalampi vāti ettha",
  "tika-abh08t41:22_2": "attanāti nidassanamattaṁ. Parehipi bhāvitamaggaṁ, sacchikataphalañca pubbenivāsānussatiñāṇena",
  "tika-abh08t41:22_3": "samanussarati. Vā-saddena vā avuttasamuccayatthena attanā bhāvitaṁ maggaṁ, phalampi",
  "tika-abh08t41:22_4": "vā parehi bhāvitaṁ maggaṁ, phalampi vāti evamattho gahetabbo. Tathā ca vuttaṁ aṭṭhakathāyaṁ",
  "tika-abh08t41:22_5": "“attanā, parehi bhāvitamaggaṁ, sacchikataphalañca anussaraṇakāle”ti. Eva-kāraṁ pana",
  "tika-abh08t41:22_6": "padapūraṇamattameva. Phalampi vāti ettha “bhāvita”nti na sambandhitabbaṁ. Na hi phalaṁ",
  "tika-abh08t41:22_7": "bhāvetabbaṁ hoti, atha kho sacchikātabbamevāti. Samanussarato magganti etthāpi “attanā,",
  "tika-abh08t41:22_8": "parehi vā bhāvita”nti sambandhitabbaṁ. Ekantatoti niyamato.",
  "tika-abh08t41:23_0": "1148-50. Nanu ca cetopariyañāṇayathākammūpagañāṇānipi atītārammaṇāneva, kiṁ pana",
  "tika-abh08t41:23_1": "tesaṁ, imassa ca ārammaṇe nānākaraṇanti āha “cetopariyañāṇampī”tiādi. Kiñcāpīti ayaṁ",
  "tika-abh08t41:23_2": "nipātasamudāyo, eko vā nipāto visesānabhidhānanimitte upagamane daṭṭhabbo. Atha khoti",
  "tika-abh08t41:23_3": "visesābhidhānasamārambhe. Cittamevāti idaṁ pubbe vicāritameva. Atīte cetanāmattanti",
  "tika-abh08t41:23_4": "idampi pubbe viya mahāaṭṭhakathāvādaṁ sandhāyeva vuttaṁ. Tattha hi yathākammūpagañāṇassa",
  "tika-abh08t41:23_5": "cetanāmattameva ārammaṇaṁ hoti, na cittaṁ, nāpi itare dhammā, yato taṁ yathākammūpaganti",
  "tika-abh08t41:23_6": "vuccatīti iminā adhippāyena yathākammūpagañāṇaṁ atītacetanāmattameva ārammaṇaṁ karotīti",
  "tika-abh08t41:23_7": "vuttaṁ, heṭṭhā dassitapāḷivasena sabbe cattāropi khandhā yathākammūpagañāṇassa ārammaṇanti",
  "tika-abh08t41:23_8": "saṅgahakārānaṁ sanniṭṭhānaṁ. Natthi kiñci agocaranti kiñci khandhaṁ vā khandhapaṭibaddhaṁ",
  "tika-abh08t41:23_9": "nāmagottādiṁ vā agocaraṁ nāma natthi. Tañhi atītakkhandhakhandhapaṭibaddhesu dhammesu",
  "tika-abh08t41:23_10": "sabbaññutaññāṇasamānagatikamevāti adhippāyo.",
  "tika-abh08t41:24_0": "1151-2.Attakkhandhānussaraṇeti attano khandhānussaraṇakāle. Saraṇe…pe… gocaranti",
  "tika-abh08t41:24_1": "“atīte vipassī bhagavā ahosi, tassa mātā bandhumatī, pitā bandhumā”tiādinā nayena",
  "tika-abh08t41:24_2": "nāmagottādiṁ, pathavīnimittādiñca anussaraṇakāle navattabbārammaṇaṁ hoti. Navattabbagocaranti",
  "tika-abh08t41:24_3": "hi parittārammaṇaatītārammaṇattikavasena vuttaṁ, ajjhattārammaṇattikavasena pana",
  "tika-abh08t41:24_4": "ākiñcaññāyatanajjhānassa ārammaṇabhūtadhammārammaṇakāle navattabbārammaṇaṁ hoti,",
  "tika-abh08t41:24_5": "avasesapaññattārammaṇakāle bahiddhārammaṇaṁ hoti. Nāmagottanti cettha khandhapaṭibaddho",
  "tika-abh08t41:24_6": "sammutisiddho byañjanattho, na byañjanaṁ. Byañjanañhi saddāyatanasaṅgahitattā parittaṁ",
  "tika-abh08t41:24_7": "hoti. Yathāha “niruttipaṭisambhidā parittārammaṇā”ti.",
  "tika-abh08t41:25_0": "1154.Dibbasotasamanti yasmā paccuppannaṁ, parittañca rūpaṁ ārammaṇaṁ karoti, tasmā",
  "tika-abh08t41:25_1": "paccuppannārammaṇaṁ, parittārammaṇañca hoti, attano kucchigatarūpadassane, parassa",
  "tika-abh08t41:25_2": "hadayanissitalohitadassanādīsu ca ajjhattārammaṇaṁ, bahiddhārammaṇañca hoti.",
  "tika-abh08t41:26_0": "1155-6.Parittādīsu aṭṭhasūti pubbenivāsānussatiñāṇassa vuttesu atītārammaṇaṁ vajjetvā",
  "tika-abh08t41:26_1": "anāgatārammaṇaṁ pakkhipitvā aṭṭhasu. Nibbattissati…pe… pajānatoti iminā nibbattakkhandhajānanamāha.",
  "tika-abh08t41:26_2": "Anāgataṁsañāṇassa anāgatamagocaraṁ natthi. Tampi hi anāgatakkhandhakhandhapaṭibaddhesu",
  "tika-abh08t41:26_3": "dhammesu sabbaññutaññāṇasamānagatikameva.",
  "tika-abh08t41:27": "1163.Jānane nāmagottassāti “anāgate metteyyo nāma sammāsambuddho uppajjissati, tassa subrahmā nāma pitā bhavissati, brahmavatī nāma mātā”tiādinā nayena nāmagottādijānanakāle.",
  "tika-abh08t41:28": "1164-5.Parittādīsu pañcasūti parittamahaggataatītaajjhattabahiddhārammaṇavasena pañcasu. Kāmakammassāti kāmāvacarakammassa.",
  "tika-abh08t41:29": "1169.Vividhatthavaṇṇapadanti nānappakāraatthapadehi, byañjanapadehi ca sampannaṁ. Madhuratthamatinīharanti madhuratthaṁ atinīharañcāti padacchedo.",
  "tika-abh08t41:30": "Iti abhidhammatthavikāsiniyā nāma",
  "tika-abh08t41:31": "Abhidhammāvatārasaṁvaṇṇanāya",
  "tika-abh08t41:32": "Abhiññārammaṇaniddesavaṇṇanā niṭṭhitā."
}