{
  "ja540:0.1": "Jātaka ",
  "ja540:0.2": "Mahānipāta ",
  "ja540:0.3": "Mūgapakkhavagga ",
  "ja540:0.4": "3 Suvaṇṇasāmajātaka ",
  "ja540:1.1": "“Ko nu maṁ usunā vijjhi, ",
  "ja540:1.2": "pamattaṁ udahārakaṁ; ",
  "ja540:1.3": "Khattiyo brāhmaṇo vesso, ",
  "ja540:1.4": "ko maṁ viddhā nilīyasi. ",
  "ja540:2.1": "Na me maṁsāni khajjāni, ",
  "ja540:2.2": "Cammenattho na vijjati; ",
  "ja540:2.3": "Atha kena nu vaṇṇena, ",
  "ja540:2.4": "Viddheyyaṁ maṁ amaññatha. ",
  "ja540:3.1": "Ko vā tvaṁ kassa vā putto, ",
  "ja540:3.2": "kathaṁ jānemu taṁ mayaṁ; ",
  "ja540:3.3": "Puṭṭho me samma akkhāhi, ",
  "ja540:3.4": "kiṁ maṁ viddhā nilīyasi”. ",
  "ja540:4.1": "“Rājāhamasmi kāsīnaṁ, ",
  "ja540:4.2": "pīḷiyakkhoti maṁ vidū; ",
  "ja540:4.3": "Lobhā raṭṭhaṁ pahitvāna, ",
  "ja540:4.4": "migamesaṁ carāmahaṁ. ",
  "ja540:5.1": "Issatthe casmi kusalo, ",
  "ja540:5.2": "daḷhadhammoti vissuto; ",
  "ja540:5.3": "Nāgopi me na mucceyya, ",
  "ja540:5.4": "āgato usupātanaṁ. ",
  "ja540:6.1": "Ko vā tvaṁ kassa vā putto, ",
  "ja540:6.2": "kathaṁ jānemu taṁ mayaṁ; ",
  "ja540:6.3": "Pituno attano cāpi, ",
  "ja540:6.4": "nāmagottaṁ pavedaya”. ",
  "ja540:7.1": "“Nesādaputto bhaddante, ",
  "ja540:7.2": "sāmo iti maṁ ñātayo; ",
  "ja540:7.3": "Āmantayiṁsu jīvantaṁ, ",
  "ja540:7.4": "svajjevāhaṁ gato saye. ",
  "ja540:8.1": "Viddhosmi puthusallena, ",
  "ja540:8.2": "savisena yathā migo; ",
  "ja540:8.3": "Sakamhi lohite rāja, ",
  "ja540:8.4": "passa semi paripluto. ",
  "ja540:9.1": "Paṭivāmagataṁ sallaṁ, ",
  "ja540:9.2": "passa dhimhāmi lohitaṁ; ",
  "ja540:9.3": "Āturo tyānupucchāmi, ",
  "ja540:9.4": "kiṁ maṁ viddhā nilīyasi. ",
  "ja540:10.1": "Ajinamhi haññate dīpi, ",
  "ja540:10.2": "nāgo dantehi haññate; ",
  "ja540:10.3": "Atha kena nu vaṇṇena, ",
  "ja540:10.4": "viddheyyaṁ maṁ amaññatha”. ",
  "ja540:11.1": "“Migo upaṭṭhito āsi, ",
  "ja540:11.2": "āgato usupātanaṁ; ",
  "ja540:11.3": "Taṁ disvā ubbijī sāma, ",
  "ja540:11.4": "tena kodho mamāvisi”. ",
  "ja540:12.1": "“Yato sarāmi attānaṁ, ",
  "ja540:12.2": "yato pattosmi viññutaṁ; ",
  "ja540:12.3": "Na maṁ migā uttasanti, ",
  "ja540:12.4": "araññe sāpadānipi. ",
  "ja540:13.1": "Yato nidhiṁ parihariṁ, ",
  "ja540:13.2": "yato pattosmi yobbanaṁ; ",
  "ja540:13.3": "Na maṁ migā uttasanti, ",
  "ja540:13.4": "araññe sāpadānipi. ",
  "ja540:14.1": "Bhīrū kimpurisā rāja, ",
  "ja540:14.2": "pabbate gandhamādane; ",
  "ja540:14.3": "Sammodamānā gacchāma, ",
  "ja540:14.4": "pabbatāni vanāni ca. ",
  "ja540:15.1": "Na maṁ migā uttasanti, ",
  "ja540:15.2": "araññe sāpadānipi; ",
  "ja540:15.3": "Atha kena nu vaṇṇena, ",
  "ja540:15.4": "utrāsanti migā mamaṁ”. ",
  "ja540:16.1": "“Na taṁ tasa migo sāma, ",
  "ja540:16.2": "kiṁ tāhaṁ alikaṁ bhaṇe; ",
  "ja540:16.3": "Kodhalobhābhibhūtāhaṁ, ",
  "ja540:16.4": "usuṁ te taṁ avassajiṁ. ",
  "ja540:17.1": "Kuto nu sāma āgamma, ",
  "ja540:17.2": "kassa vā pahito tuvaṁ; ",
  "ja540:17.3": "Udahāro nadiṁ gaccha, ",
  "ja540:17.4": "āgato migasammataṁ”. ",
  "ja540:18.1": "“Andhā mātāpitā mayhaṁ, ",
  "ja540:18.2": "te bharāmi brahāvane; ",
  "ja540:18.3": "Tesāhaṁ udakāhāro, ",
  "ja540:18.4": "āgato migasammataṁ. ",
  "ja540:19.1": "Atthi nesaṁ usāmattaṁ, ",
  "ja540:19.2": "atha sāhassa jīvitaṁ; ",
  "ja540:19.3": "Udakassa alābhena, ",
  "ja540:19.4": "maññe andhā marissare. ",
  "ja540:20.1": "Na me idaṁ tathā dukkhaṁ, ",
  "ja540:20.2": "labbhā hi pumunā idaṁ; ",
  "ja540:20.3": "Yañca ammaṁ na passāmi, ",
  "ja540:20.4": "taṁ me dukkhataraṁ ito. ",
  "ja540:21.1": "Na me idaṁ tathā dukkhaṁ, ",
  "ja540:21.2": "labbhā hi pumunā idaṁ; ",
  "ja540:21.3": "Yañca tātaṁ na passāmi, ",
  "ja540:21.4": "taṁ me dukkhataraṁ ito. ",
  "ja540:22.1": "Sā nūna kapaṇā ammā, ",
  "ja540:22.2": "cirarattāya rucchati; ",
  "ja540:22.3": "Aḍḍharatte va ratte vā, ",
  "ja540:22.4": "nadīva avasucchati. ",
  "ja540:23.1": "So nūna kapaṇo tāto, ",
  "ja540:23.2": "cirarattāya rucchati; ",
  "ja540:23.3": "Aḍḍharatte va ratte vā, ",
  "ja540:23.4": "nadīva avasucchati. ",
  "ja540:24.1": "Uṭṭhānapādacariyāya, ",
  "ja540:24.2": "pādasambāhanassa ca; ",
  "ja540:24.3": "Sāma tāta vilapantā, ",
  "ja540:24.4": "hiṇḍissanti brahāvane. ",
  "ja540:25.1": "Idampi dutiyaṁ sallaṁ, ",
  "ja540:25.2": "kampeti hadayaṁ mamaṁ; ",
  "ja540:25.3": "Yañca andhe na passāmi, ",
  "ja540:25.4": "maññe hissāmi jīvitaṁ”. ",
  "ja540:26.1": "“Mā bāḷhaṁ paridevesi, ",
  "ja540:26.2": "sāma kalyāṇadassana; ",
  "ja540:26.3": "Ahaṁ kammakaro hutvā, ",
  "ja540:26.4": "bharissaṁ te brahāvane. ",
  "ja540:27.1": "Issatthe casmi kusalo, ",
  "ja540:27.2": "daḷhadhammoti vissuto; ",
  "ja540:27.3": "Ahaṁ kammakaro hutvā, ",
  "ja540:27.4": "bharissaṁ te brahāvane. ",
  "ja540:28.1": "Migānaṁ vighāsamanvesaṁ, ",
  "ja540:28.2": "Vanamūlaphalāni ca; ",
  "ja540:28.3": "Ahaṁ kammakaro hutvā, ",
  "ja540:28.4": "Bharissaṁ te brahāvane. ",
  "ja540:29.1": "Katamaṁ taṁ vanaṁ sāma, ",
  "ja540:29.2": "yattha mātāpitā tava; ",
  "ja540:29.3": "Ahaṁ te tathā bharissaṁ, ",
  "ja540:29.4": "yathā te abharī tuvaṁ”. ",
  "ja540:30.1": "“Ayaṁ ekapadī rāja, ",
  "ja540:30.2": "yoyaṁ ussīsake mama; ",
  "ja540:30.3": "Ito gantvā aḍḍhakosaṁ, ",
  "ja540:30.4": "tattha nesaṁ agārakaṁ; ",
  "ja540:30.5": "Yattha mātāpitā mayhaṁ, ",
  "ja540:30.6": "te bharassu ito gato. ",
  "ja540:31.1": "Namo te kāsirājatthu, ",
  "ja540:31.2": "namo te kāsivaḍḍhana; ",
  "ja540:31.3": "Andhā mātāpitā mayhaṁ, ",
  "ja540:31.4": "te bharassu brahāvane. ",
  "ja540:32.1": "Añjaliṁ te paggaṇhāmi, ",
  "ja540:32.2": "kāsirāja namatthu te; ",
  "ja540:32.3": "Mātaraṁ pitaraṁ mayhaṁ, ",
  "ja540:32.4": "vutto vajjāsi vandanaṁ”. ",
  "ja540:33.1": "Idaṁ vatvāna so sāmo, ",
  "ja540:33.2": "yuvā kalyāṇadassano; ",
  "ja540:33.3": "Mucchito visavegena, ",
  "ja540:33.4": "visaññī samapajjatha. ",
  "ja540:34.1": "Sa rājā paridevesi, ",
  "ja540:34.2": "bahuṁ kāruññasañhitaṁ; ",
  "ja540:34.3": "“Ajarāmarohaṁ āsiṁ, ",
  "ja540:34.4": "ajjetaṁ ñāmi no pure; ",
  "ja540:34.5": "Sāmaṁ kālaṅkataṁ disvā, ",
  "ja540:34.6": "natthi maccussa nāgamo. ",
  "ja540:35.1": "Yassu maṁ paṭimanteti, ",
  "ja540:35.2": "savisena samappito; ",
  "ja540:35.3": "Svajja evaṁ gate kāle, ",
  "ja540:35.4": "na kiñci mabhibhāsati. ",
  "ja540:36.1": "Nirayaṁ nūna gacchāmi, ",
  "ja540:36.2": "ettha me natthi saṁsayo; ",
  "ja540:36.3": "Tadā hi pakataṁ pāpaṁ, ",
  "ja540:36.4": "cirarattāya kibbisaṁ. ",
  "ja540:37.1": "Bhavanti tassa vattāro, ",
  "ja540:37.2": "gāme kibbisakārako; ",
  "ja540:37.3": "Araññe nimmanussamhi, ",
  "ja540:37.4": "ko maṁ vattumarahati. ",
  "ja540:38.1": "Sārayanti hi kammāni, ",
  "ja540:38.2": "gāme saṅgaccha māṇavā; ",
  "ja540:38.3": "Araññe nimmanussamhi, ",
  "ja540:38.4": "ko nu maṁ sārayissati”. ",
  "ja540:39.1": "Sā devatā antarahitā, ",
  "ja540:39.2": "pabbate gandhamādane; ",
  "ja540:39.3": "Raññova anukampāya, ",
  "ja540:39.4": "imā gāthā abhāsatha. ",
  "ja540:40.1": "“Āguṁ kira mahārāja, ",
  "ja540:40.2": "akari kamma dukkaṭaṁ; ",
  "ja540:40.3": "Adūsakā pitāputtā, ",
  "ja540:40.4": "tayo ekūsunā hatā. ",
  "ja540:41.1": "Ehi taṁ anusikkhāmi, ",
  "ja540:41.2": "yathā te sugatī siyā; ",
  "ja540:41.3": "Dhammenandhe vane posa, ",
  "ja540:41.4": "maññehaṁ sugatī tayā”. ",
  "ja540:42.1": "Sa rājā paridevitvā, ",
  "ja540:42.2": "bahuṁ kāruññasañhitaṁ; ",
  "ja540:42.3": "Udakakumbhamādāya, ",
  "ja540:42.4": "pakkāmi dakkhiṇāmukho. ",
  "ja540:43.1": "“Kassa nu eso padasaddo, ",
  "ja540:43.2": "manussasseva āgato; ",
  "ja540:43.3": "Neso sāmassa nigghoso, ",
  "ja540:43.4": "ko nu tvamasi mārisa. ",
  "ja540:44.1": "Santañhi sāmo vajati, ",
  "ja540:44.2": "santaṁ pādāni neyati; ",
  "ja540:44.3": "Neso sāmassa nigghoso, ",
  "ja540:44.4": "ko nu tvamasi mārisa”. ",
  "ja540:45.1": "“Rājāhamasmi kāsīnaṁ, ",
  "ja540:45.2": "pīḷiyakkhoti maṁ vidū; ",
  "ja540:45.3": "Lobhā raṭṭhaṁ pahitvāna, ",
  "ja540:45.4": "migamesaṁ carāmahaṁ. ",
  "ja540:46.1": "Issatthe casmi kusalo, ",
  "ja540:46.2": "daḷhadhammoti vissuto; ",
  "ja540:46.3": "Nāgopi me na mucceyya, ",
  "ja540:46.4": "āgato usupātanaṁ”. ",
  "ja540:47.1": "“Svāgataṁ te mahārāja, ",
  "ja540:47.2": "atho te adurāgataṁ; ",
  "ja540:47.3": "Issarosi anuppatto, ",
  "ja540:47.4": "yaṁ idhatthi pavedaya. ",
  "ja540:48.1": "Tindukāni piyālāni, ",
  "ja540:48.2": "madhuke kāsumāriyo; ",
  "ja540:48.3": "Phalāni khuddakappāni, ",
  "ja540:48.4": "bhuñja rāja varaṁ varaṁ. ",
  "ja540:49.1": "Idampi pānīyaṁ sītaṁ, ",
  "ja540:49.2": "ābhataṁ girigabbharā; ",
  "ja540:49.3": "Tato piva mahārāja, ",
  "ja540:49.4": "sace tvaṁ abhikaṅkhasi”. ",
  "ja540:50.1": "“Nālaṁ andhā vane daṭṭhuṁ, ",
  "ja540:50.2": "ko nu vo phalamāhari; ",
  "ja540:50.3": "Anandhassevayaṁ sammā, ",
  "ja540:50.4": "nivāpo mayha khāyati”. ",
  "ja540:51.1": "“Daharo yuvā nātibrahā, ",
  "ja540:51.2": "sāmo kalyāṇadassano; ",
  "ja540:51.3": "Dīghassa kesā asitā, ",
  "ja540:51.4": "atho sūnaggavellitā. ",
  "ja540:52.1": "So have phalamāharitvā, ",
  "ja540:52.2": "ito ādāya kamaṇḍaluṁ; ",
  "ja540:52.3": "Nadiṁ gato udahāro, ",
  "ja540:52.4": "maññe na dūramāgato”. ",
  "ja540:53.1": "“Ahaṁ taṁ avadhiṁ sāmaṁ, ",
  "ja540:53.2": "yo tuyhaṁ paricārako; ",
  "ja540:53.3": "Yaṁ kumāraṁ pavedetha, ",
  "ja540:53.4": "sāmaṁ kalyāṇadassanaṁ. ",
  "ja540:54.1": "Dīghassa kesā asitā, ",
  "ja540:54.2": "atho sūnaggavellitā; ",
  "ja540:54.3": "Tesu lohitalittesu, ",
  "ja540:54.4": "seti sāmo mayā hato”. ",
  "ja540:55.1": "“Kena dukūla mantesi, ",
  "ja540:55.2": "hato sāmoti vādinā; ",
  "ja540:55.3": "Hato sāmoti sutvāna, ",
  "ja540:55.4": "hadayaṁ me pavedhati. ",
  "ja540:56.1": "Assatthasseva taruṇaṁ, ",
  "ja540:56.2": "pavāḷaṁ māluteritaṁ; ",
  "ja540:56.3": "Hato sāmoti sutvāna, ",
  "ja540:56.4": "hadayaṁ me pavedhati”. ",
  "ja540:57.1": "“Pārike kāsirājāyaṁ, ",
  "ja540:57.2": "so sāmaṁ migasammate; ",
  "ja540:57.3": "Kodhasā usunā vijjhi, ",
  "ja540:57.4": "tassa mā pāpamicchimhā”. ",
  "ja540:58.1": "“Kicchā laddho piyo putto, ",
  "ja540:58.2": "yo andhe abharī vane; ",
  "ja540:58.3": "Taṁ ekaputtaṁ ghātimhi, ",
  "ja540:58.4": "kathaṁ cittaṁ na kopaye”. ",
  "ja540:59.1": "“Kicchā laddho piyo putto, ",
  "ja540:59.2": "yo andhe abharī vane; ",
  "ja540:59.3": "Taṁ ekaputtaṁ ghātimhi, ",
  "ja540:59.4": "akkodhaṁ āhu paṇḍitā”. ",
  "ja540:60.1": "“Mā bāḷhaṁ paridevetha, ",
  "ja540:60.2": "hato sāmoti vādinā; ",
  "ja540:60.3": "Ahaṁ kammakaro hutvā, ",
  "ja540:60.4": "bharissāmi brahāvane. ",
  "ja540:61.1": "Issatthe casmi kusalo, ",
  "ja540:61.2": "daḷhadhammoti vissuto; ",
  "ja540:61.3": "Ahaṁ kammakaro hutvā, ",
  "ja540:61.4": "bharissāmi brahāvane. ",
  "ja540:62.1": "Migānaṁ vighāsamanvesaṁ, ",
  "ja540:62.2": "vanamūlaphalāni ca; ",
  "ja540:62.3": "Ahaṁ kammakaro hutvā, ",
  "ja540:62.4": "bharissāmi brahāvane”. ",
  "ja540:63.1": "“Nesa dhammo mahārāja, ",
  "ja540:63.2": "netaṁ amhesu kappati; ",
  "ja540:63.3": "Rājā tvamasi amhākaṁ, ",
  "ja540:63.4": "pāde vandāma te mayaṁ”. ",
  "ja540:64.1": "“Dhammaṁ nesādā bhaṇatha, ",
  "ja540:64.2": "katā apacitī tayā; ",
  "ja540:64.3": "Pitā tvamasi amhākaṁ, ",
  "ja540:64.4": "mātā tvamasi pārike”. ",
  "ja540:65.1": "“Namo te kāsirājatthu, ",
  "ja540:65.2": "namo te kāsivaḍḍhana; ",
  "ja540:65.3": "Añjaliṁ te paggaṇhāma, ",
  "ja540:65.4": "yāva sāmānupāpaya. ",
  "ja540:66.1": "Tassa pāde samajjantā, ",
  "ja540:66.2": "mukhañca bhujadassanaṁ; ",
  "ja540:66.3": "Saṁsumbhamānā attānaṁ, ",
  "ja540:66.4": "kālamāgamayāmase”. ",
  "ja540:67.1": "“Brahā vāḷamigākiṇṇaṁ, ",
  "ja540:67.2": "ākāsantaṁva dissati; ",
  "ja540:67.3": "Yattha sāmo hato seti, ",
  "ja540:67.4": "candova patito chamā. ",
  "ja540:68.1": "Brahā vāḷamigākiṇṇaṁ, ",
  "ja540:68.2": "ākāsantaṁva dissati; ",
  "ja540:68.3": "Yattha sāmo hato seti, ",
  "ja540:68.4": "sūriyova patito chamā. ",
  "ja540:69.1": "Brahā vāḷamigākiṇṇaṁ, ",
  "ja540:69.2": "ākāsantaṁva dissati; ",
  "ja540:69.3": "Yattha sāmo hato seti, ",
  "ja540:69.4": "paṁsunā patikunthito. ",
  "ja540:70.1": "Brahā vāḷamigākiṇṇaṁ, ",
  "ja540:70.2": "ākāsantaṁva dissati; ",
  "ja540:70.3": "Yattha sāmo hato seti, ",
  "ja540:70.4": "idheva vasathassame”. ",
  "ja540:71.1": "“Yadi tattha sahassāni, ",
  "ja540:71.2": "satāni niyutāni ca; ",
  "ja540:71.3": "Nevamhākaṁ bhayaṁ koci, ",
  "ja540:71.4": "vane vāḷesu vijjati”. ",
  "ja540:72.1": "Tato andhānamādāya, ",
  "ja540:72.2": "kāsirājā brahāvane; ",
  "ja540:72.3": "Hatthe gahetvā pakkāmi, ",
  "ja540:72.4": "yattha sāmo hato ahu. ",
  "ja540:73.1": "Disvāna patitaṁ sāmaṁ, ",
  "ja540:73.2": "puttakaṁ paṁsukunthitaṁ; ",
  "ja540:73.3": "Apaviddhaṁ brahāraññe, ",
  "ja540:73.4": "candaṁva patitaṁ chamā. ",
  "ja540:74.1": "Disvāna patitaṁ sāmaṁ, ",
  "ja540:74.2": "puttakaṁ paṁsukunthitaṁ; ",
  "ja540:74.3": "Apaviddhaṁ brahāraññe, ",
  "ja540:74.4": "sūriyaṁva patitaṁ chamā. ",
  "ja540:75.1": "Disvāna patitaṁ sāmaṁ, ",
  "ja540:75.2": "puttakaṁ paṁsukunthitaṁ; ",
  "ja540:75.3": "Apaviddhaṁ brahāraññe, ",
  "ja540:75.4": "kalūnaṁ paridevayuṁ. ",
  "ja540:76.1": "Disvāna patitaṁ sāmaṁ, ",
  "ja540:76.2": "puttakaṁ paṁsukunthitaṁ; ",
  "ja540:76.3": "Bāhā paggayha pakkanduṁ, ",
  "ja540:76.4": "“adhammo kira bho iti. ",
  "ja540:77.1": "Bāḷhaṁ kho tvaṁ pamattosi, ",
  "ja540:77.2": "sāma kalyāṇadassana; ",
  "ja540:77.3": "Yo ajjevaṁ gate kāle, ",
  "ja540:77.4": "na kiñci mabhibhāsasi. ",
  "ja540:78.1": "Bāḷhaṁ kho tvaṁ padittosi, ",
  "ja540:78.2": "sāma kalyāṇadassana; ",
  "ja540:78.3": "Yo ajjevaṁ gate kāle, ",
  "ja540:78.4": "na kiñci mabhibhāsasi. ",
  "ja540:79.1": "Bāḷhaṁ kho tvaṁ pakuddhosi, ",
  "ja540:79.2": "sāma kalyāṇadassana; ",
  "ja540:79.3": "Yo ajjevaṁ gate kāle, ",
  "ja540:79.4": "na kiñci mabhibhāsasi. ",
  "ja540:80.1": "Bāḷhaṁ kho tvaṁ pasuttosi, ",
  "ja540:80.2": "sāma kalyāṇadassana; ",
  "ja540:80.3": "Yo ajjevaṁ gate kāle, ",
  "ja540:80.4": "na kiñci mabhibhāsasi. ",
  "ja540:81.1": "Bāḷhaṁ kho tvaṁ vimanosi, ",
  "ja540:81.2": "sāma kalyāṇadassana; ",
  "ja540:81.3": "Yo ajjevaṁ gate kāle, ",
  "ja540:81.4": "na kiñci mabhibhāsasi. ",
  "ja540:82.1": "Jaṭaṁ valinaṁ paṁsugataṁ, ",
  "ja540:82.2": "ko dāni saṇṭhapessati; ",
  "ja540:82.3": "Sāmo ayaṁ kālaṅkato, ",
  "ja540:82.4": "andhānaṁ paricārako. ",
  "ja540:83.1": "Ko me sammajjamādāya, ",
  "ja540:83.2": "sammajjissati assamaṁ; ",
  "ja540:83.3": "Sāmo ayaṁ kālaṅkato, ",
  "ja540:83.4": "andhānaṁ paricārako. ",
  "ja540:84.1": "Ko dāni nhāpayissati, ",
  "ja540:84.2": "sītenuṇhodakena ca; ",
  "ja540:84.3": "Sāmo ayaṁ kālaṅkato, ",
  "ja540:84.4": "andhānaṁ paricārako. ",
  "ja540:85.1": "Ko dāni bhojayissati, ",
  "ja540:85.2": "vanamūlaphalāni ca; ",
  "ja540:85.3": "Sāmo ayaṁ kālaṅkato, ",
  "ja540:85.4": "andhānaṁ paricārako”. ",
  "ja540:86.1": "Disvāna patitaṁ sāmaṁ, ",
  "ja540:86.2": "puttakaṁ paṁsukunthitaṁ; ",
  "ja540:86.3": "Aṭṭitā puttasokena, ",
  "ja540:86.4": "mātā saccaṁ abhāsatha. ",
  "ja540:87.1": "“Yena saccenayaṁ sāmo, ",
  "ja540:87.2": "dhammacārī pure ahu; ",
  "ja540:87.3": "Etena saccavajjena, ",
  "ja540:87.4": "visaṁ sāmassa haññatu. ",
  "ja540:88.1": "Yena saccenayaṁ sāmo, ",
  "ja540:88.2": "brahmacārī pure ahu; ",
  "ja540:88.3": "Etena saccavajjena, ",
  "ja540:88.4": "visaṁ sāmassa haññatu. ",
  "ja540:89.1": "Yena saccenayaṁ sāmo, ",
  "ja540:89.2": "saccavādī pure ahu; ",
  "ja540:89.3": "Etena saccavajjena, ",
  "ja540:89.4": "visaṁ sāmassa haññatu. ",
  "ja540:90.1": "Yena saccenayaṁ sāmo, ",
  "ja540:90.2": "mātāpettibharo ahu; ",
  "ja540:90.3": "Etena saccavajjena, ",
  "ja540:90.4": "visaṁ sāmassa haññatu. ",
  "ja540:91.1": "Yena saccenayaṁ sāmo, ",
  "ja540:91.2": "kule jeṭṭhāpacāyiko; ",
  "ja540:91.3": "Etena saccavajjena, ",
  "ja540:91.4": "visaṁ sāmassa haññatu. ",
  "ja540:92.1": "Yena saccenayaṁ sāmo, ",
  "ja540:92.2": "pāṇā piyataro mama; ",
  "ja540:92.3": "Etena saccavajjena, ",
  "ja540:92.4": "visaṁ sāmassa haññatu. ",
  "ja540:93.1": "Yaṁ kiñcitthi kataṁ puññaṁ, ",
  "ja540:93.2": "Mayhañceva pitucca te; ",
  "ja540:93.3": "Sabbena tena kusalena, ",
  "ja540:93.4": "Visaṁ sāmassa haññatu”. ",
  "ja540:94.1": "Disvāna patitaṁ sāmaṁ, ",
  "ja540:94.2": "puttakaṁ paṁsukunthitaṁ; ",
  "ja540:94.3": "Aṭṭito puttasokena, ",
  "ja540:94.4": "pitā saccaṁ abhāsatha. ",
  "ja540:95.1": "“Yena saccenayaṁ sāmo, ",
  "ja540:95.2": "dhammacārī pure ahu; ",
  "ja540:95.3": "Etena saccavajjena, ",
  "ja540:95.4": "visaṁ sāmassa haññatu. ",
  "ja540:96.1": "Yena saccenayaṁ sāmo, ",
  "ja540:96.2": "brahmacārī pure ahu; ",
  "ja540:96.3": "Etena saccavajjena, ",
  "ja540:96.4": "visaṁ sāmassa haññatu. ",
  "ja540:97.1": "Yena saccenayaṁ sāmo, ",
  "ja540:97.2": "saccavādī pure ahu; ",
  "ja540:97.3": "Etena saccavajjena, ",
  "ja540:97.4": "visaṁ sāmassa haññatu. ",
  "ja540:98.1": "Yena saccenayaṁ sāmo, ",
  "ja540:98.2": "mātāpettibharo ahu; ",
  "ja540:98.3": "Etena saccavajjena, ",
  "ja540:98.4": "visaṁ sāmassa haññatu. ",
  "ja540:99.1": "Yena saccenayaṁ sāmo, ",
  "ja540:99.2": "kule jeṭṭhāpacāyiko; ",
  "ja540:99.3": "Etena saccavajjena, ",
  "ja540:99.4": "visaṁ sāmassa haññatu. ",
  "ja540:100.1": "Yena saccenayaṁ sāmo, ",
  "ja540:100.2": "pāṇā piyataro mama; ",
  "ja540:100.3": "Etena saccavajjena, ",
  "ja540:100.4": "visaṁ sāmassa haññatu. ",
  "ja540:101.1": "Yaṁ kiñcitthi kataṁ puññaṁ, ",
  "ja540:101.2": "Mayhañceva mātucca te; ",
  "ja540:101.3": "Sabbena tena kusalena, ",
  "ja540:101.4": "Visaṁ sāmassa haññatu. ",
  "ja540:102.1": "Sā devatā antarahitā, ",
  "ja540:102.2": "pabbate gandhamādane; ",
  "ja540:102.3": "Sāmassa anukampāya, ",
  "ja540:102.4": "imaṁ saccaṁ abhāsatha. ",
  "ja540:103.1": "Pabbatyāhaṁ gandhamādane, ",
  "ja540:103.2": "cirarattanivāsinī; ",
  "ja540:103.3": "Na me piyataro koci, ",
  "ja540:103.4": "añño sāmena vijjati; ",
  "ja540:103.5": "Etena saccavajjena, ",
  "ja540:103.6": "visaṁ sāmassa haññatu. ",
  "ja540:104.1": "Sabbe vanā gandhamayā, ",
  "ja540:104.2": "pabbate gandhamādane; ",
  "ja540:104.3": "Etena saccavajjena, ",
  "ja540:104.4": "visaṁ sāmassa haññatu”. ",
  "ja540:105.1": "Tesaṁ lālappamānānaṁ, ",
  "ja540:105.2": "bahuṁ kāruññasañhitaṁ; ",
  "ja540:105.3": "Khippaṁ sāmo samuṭṭhāsi, ",
  "ja540:105.4": "yuvā kalyāṇadassano. ",
  "ja540:106.1": "“Sāmohamasmi bhaddaṁ vo, ",
  "ja540:106.2": "Sotthināmhi samuṭṭhito; ",
  "ja540:106.3": "Mā bāḷhaṁ paridevetha, ",
  "ja540:106.4": "Mañjunābhivadetha maṁ”. ",
  "ja540:107.1": "“Svāgataṁ te mahārāja, ",
  "ja540:107.2": "atho te adurāgataṁ; ",
  "ja540:107.3": "Issarosi anuppatto, ",
  "ja540:107.4": "yaṁ idhatthi pavedaya. ",
  "ja540:108.1": "Tindukāni piyālāni, ",
  "ja540:108.2": "madhuke kāsumāriyo; ",
  "ja540:108.3": "Phalāni khuddakappāni, ",
  "ja540:108.4": "bhuñja rāja varaṁ varaṁ. ",
  "ja540:109.1": "Atthi me pānīyaṁ sītaṁ, ",
  "ja540:109.2": "ābhataṁ girigabbharā; ",
  "ja540:109.3": "Tato piva mahārāja, ",
  "ja540:109.4": "sace tvaṁ abhikaṅkhasi”. ",
  "ja540:110.1": "“Sammuyhāmi pamuyhāmi, ",
  "ja540:110.2": "sabbā muyhanti me disā; ",
  "ja540:110.3": "Petaṁ taṁ sāma maddakkhiṁ, ",
  "ja540:110.4": "ko nu tvaṁ sāma jīvasi”. ",
  "ja540:111.1": "“Api jīvaṁ mahārāja, ",
  "ja540:111.2": "purisaṁ gāḷhavedanaṁ; ",
  "ja540:111.3": "Upanītamanasaṅkappaṁ, ",
  "ja540:111.4": "jīvantaṁ maññate mataṁ. ",
  "ja540:112.1": "Api jīvaṁ mahārāja, ",
  "ja540:112.2": "purisaṁ gāḷhavedanaṁ; ",
  "ja540:112.3": "Taṁ nirodhagataṁ santaṁ, ",
  "ja540:112.4": "jīvantaṁ maññate mataṁ. ",
  "ja540:113.1": "Yo mātaraṁ pitaraṁ vā, ",
  "ja540:113.2": "macco dhammena posati; ",
  "ja540:113.3": "Devāpi naṁ tikicchanti, ",
  "ja540:113.4": "mātāpettibharaṁ naraṁ. ",
  "ja540:114.1": "Yo mātaraṁ pitaraṁ vā, ",
  "ja540:114.2": "macco dhammena posati; ",
  "ja540:114.3": "Idheva naṁ pasaṁsanti, ",
  "ja540:114.4": "pecca sagge pamodati”. ",
  "ja540:115.1": "“Esa bhiyyo pamuyhāmi, ",
  "ja540:115.2": "Sabbā muyhanti me disā; ",
  "ja540:115.3": "Saraṇaṁ taṁ sāma gacchāmi, ",
  "ja540:115.4": "Tvañca me saraṇaṁ bhava”. ",
  "ja540:116.1": "“Dhammaṁ cara mahārāja, ",
  "ja540:116.2": "mātāpitūsu khattiya; ",
  "ja540:116.3": "Idha dhammaṁ caritvāna, ",
  "ja540:116.4": "rāja saggaṁ gamissasi. ",
  "ja540:117.1": "Dhammaṁ cara mahārāja, ",
  "ja540:117.2": "puttadāresu khattiya; ",
  "ja540:117.3": "Idha dhammaṁ caritvāna, ",
  "ja540:117.4": "rāja saggaṁ gamissasi. ",
  "ja540:118.1": "Dhammaṁ cara mahārāja, ",
  "ja540:118.2": "mittāmaccesu khattiya; ",
  "ja540:118.3": "Idha dhammaṁ caritvāna, ",
  "ja540:118.4": "rāja saggaṁ gamissasi. ",
  "ja540:119.1": "Dhammaṁ cara mahārāja, ",
  "ja540:119.2": "vāhanesu balesu ca; ",
  "ja540:119.3": "Idha dhammaṁ caritvāna, ",
  "ja540:119.4": "rāja saggaṁ gamissasi. ",
  "ja540:120.1": "Dhammaṁ cara mahārāja, ",
  "ja540:120.2": "gāmesu nigamesu ca; ",
  "ja540:120.3": "Idha dhammaṁ caritvāna, ",
  "ja540:120.4": "rāja saggaṁ gamissasi. ",
  "ja540:121.1": "Dhammaṁ cara mahārāja, ",
  "ja540:121.2": "raṭṭhesu janapadesu ca; ",
  "ja540:121.3": "Idha dhammaṁ caritvāna, ",
  "ja540:121.4": "rāja saggaṁ gamissasi. ",
  "ja540:122.1": "Dhammaṁ cara mahārāja, ",
  "ja540:122.2": "samaṇabrāhmaṇesu ca; ",
  "ja540:122.3": "Idha dhammaṁ caritvāna, ",
  "ja540:122.4": "rāja saggaṁ gamissasi. ",
  "ja540:123.1": "Dhammaṁ cara mahārāja, ",
  "ja540:123.2": "migapakkhīsu khattiya; ",
  "ja540:123.3": "Idha dhammaṁ caritvāna, ",
  "ja540:123.4": "rāja saggaṁ gamissasi. ",
  "ja540:124.1": "Dhammaṁ cara mahārāja, ",
  "ja540:124.2": "dhammo ciṇṇo sukhāvaho; ",
  "ja540:124.3": "Idha dhammaṁ caritvāna, ",
  "ja540:124.4": "rāja saggaṁ gamissasi. ",
  "ja540:125.1": "Dhammaṁ cara mahārāja, ",
  "ja540:125.2": "saindā devā sabrahmakā; ",
  "ja540:125.3": "Suciṇṇena divaṁ pattā, ",
  "ja540:125.4": "mā dhammaṁ rāja pāmado”ti. ",
  "ja540:126.1": "Suvaṇṇasāmajātakaṁ tatiyaṁ. "
}