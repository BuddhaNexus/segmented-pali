{
  "tika-vin07t29:0": "3. Samuccayakkhandhako",
  "tika-vin07t29:1": "Sukkavissaṭṭhikathāvaṇṇanā",
  "tika-vin07t29:2_0": "97. Samuccayakkhandhake vedayāmahanti jānāpemi ahaṁ, ārocemītiattho. Anubhavāmītipissa",
  "tika-vin07t29:2_1": "atthaṁ vadanti. Purimaṁ pana pasaṁsanti āropanavacanattā. Ārocetvā nikkhipitabbanti",
  "tika-vin07t29:2_2": "dukkaṭaparimocanatthaṁ vuttaṁ. Keci pana ‘‘tadaheva puna vattaṁ samādiyitvā aruṇaṁ",
  "tika-vin07t29:2_3": "uṭṭhāpetukāmassa ratticchedaparihāratthampī’’ti vadanti.",
  "tika-vin07t29:3_0": "‘‘Sabhāgā bhikkhū vasantī’’ti vuttattā visabhāgānaṁ vasanaṭṭhāne vattaṁ asamādiyitvā",
  "tika-vin07t29:3_1": "bahi eva kātumpi vaṭṭatīti daṭṭhabbaṁ. ‘‘Dve leḍḍupāte atikkamitvā’’ti idaṁ vihāre",
  "tika-vin07t29:3_2": "bhikkhūnaṁ sajjhāyādisaddasavanūpacāravijahanatthaṁ vuttaṁ. ‘‘Mahāmaggato okkammā’’ti",
  "tika-vin07t29:3_3": "idaṁ maggapaṭipannānaṁ bhikkhūnaṁ upacārātikkamanatthaṁ vuttaṁ. Gumbena vātiādi dassanūpacāravijahanatthaṁ.",
  "tika-vin07t29:4_0": "‘‘Sopi kenaci kammena pure aruṇe eva gacchatī’’ti iminā ārocanāya katāya sabbesupi",
  "tika-vin07t29:4_1": "bhikkhūsu vihāragatesu ūne gaṇe caraṇadoso vā vippavāsadoso vā na hoti ārocitattā",
  "tika-vin07t29:4_2": "sahavāsassāti dasseti. Tenāha ‘‘ayañcā’’ tiādi. Abbhānaṁ kātuṁ na vaṭṭatīti katampi",
  "tika-vin07t29:4_3": "akatameva hotīti attho.",
  "tika-vin07t29:5": "Sukkavissaṭṭhikathāvaṇṇanā niṭṭhitā.",
  "tika-vin07t29:6": "Paṭicchannaparivāsakathāvaṇṇanā",
  "tika-vin07t29:7_0": "102.Suddhassāti sabhāgasaṅghādisesaṁ anāpannassa, tato vuṭṭhitassa vā. Aññasminti",
  "tika-vin07t29:7_1": "suddhantaparivāsavasena āpattivuṭṭhānato aññasmiṁ āpattivuṭṭhāne. Pāḷiyaṁ ‘‘paṭikassito",
  "tika-vin07t29:7_2": "saṅghena udāyi bhikkhu antarā ekissā āpattiyā…pe… mūlāyapaṭikassanā’’ti idaṁ karaṇavasena",
  "tika-vin07t29:7_3": "vipariṇāmetvā mūlāyapaṭikassanāya paṭikassitoti yojetabbaṁ. Atha vā ‘‘mūlāya paṭikassanā",
  "tika-vin07t29:7_4": "khamati saṅghassā’’ti uttarapadena saha paccattavaseneva yojetumpi vaṭṭati.",
  "tika-vin07t29:8_0": "‘‘Udāyiṁ bhikkhuṁ antarā ekissā āpattiyā…pe… mūlāya paṭikassitvā’’ti ettha antarā",
  "tika-vin07t29:8_1": "ekissā āpattiyā hetubhūtāya udāyiṁ bhikkhuṁ mūlāya paṭikassitvā mūladivase ākaḍḍhitvā",
  "tika-vin07t29:8_2": "tassā antarāpattiyā samodhānaparivāsaṁ detūti yojanā. Āvikārāpetvā vissajjetabboti",
  "tika-vin07t29:8_3": "tassa atekicchabhāvaṁ teneva saṅghassa pākaṭaṁ kāretvā lajjigaṇato viyojanavasena vissajjetabbo.",
  "tika-vin07t29:9_0": "Sataṁ āpattiyoti kāyasaṁsaggādivasena ekadivase āpannā sataṁ āpattiyo. Dasasatanti",
  "tika-vin07t29:9_1": "sahassā āpattiyo. Rattisataṁ chādayitvānāti yojetabbo. Sabbaparivāsakammavācāvasāneti",
  "tika-vin07t29:9_2": "heṭṭhā dassitānaṁ dvinnaṁ suddhantaparivāsānaṁ, tiṇṇaṁ samodhānaparivāsānañcāti imesaṁ",
  "tika-vin07t29:9_3": "sabbesaṁ parivāsānaṁ kammavācāpariyosāne. Purimanayenevāti paṭicchannaparivāse vuttanayena.",
  "tika-vin07t29:10_0": "Vihārūpacāratopīti bahigāme bhikkhūnaṁ vihārūpacāratopi. ‘‘Dve leḍḍupātā atikkamitabbā’’ti",
  "tika-vin07t29:10_1": "idaṁ bhikkhūnaṁ savanūpacārātikkamanaṁ vuttaṁ. Gāmassāti na vuttanti gāmassa upacāraṁ",
  "tika-vin07t29:10_2": "muñcituṁ vaṭṭatīti na vuttaṁ. Tena gāmūpacāre ṭhitāpi tattha dassanasavanūpacāre",
  "tika-vin07t29:10_3": "atikkamitvā ṭhitā bhikkhū ca bhikkhuniyo ca tassā ratticchedaṁ na karontīti dīpeti.",
  "tika-vin07t29:11_0": "Anikkhittavattabhikkhūnaṁ vuttanayenevāti upacārasīmāya paviṭṭhānaṁ vasena ratticchedaṁ",
  "tika-vin07t29:11_1": "sandhāya vuttaṁ. Tasmiṁ gāmeti bhikkhunīnaṁ nivāsanagāme. Attānaṁ dassetvāti yathā",
  "tika-vin07t29:11_2": "ārocetuṁ sakkā, tathā dassetvā. ‘‘Sammannitvā dātabbā’’ti iminā sammatāya sahavāsepi",
  "tika-vin07t29:11_3": "ratticchedo na hotīti dasseti.",
  "tika-vin07t29:12": "Mūlāyapaṭikassitassāti mūlāyapaṭikassitassa puna parivutthaparivāsassāti attho. Tissannanti mūlāpattiyā saha dvinnaṁ antarāpattīnañca.",
  "tika-vin07t29:13_0": "108.Sacepaṭicchannāti nikkhittavattenāpannāpattiṁ sandhāya vuttaṁ. Pāḷiyaṁ pañcāhappaṭicchannavāre",
  "tika-vin07t29:13_1": "antarāpattikathāyaṁ ‘‘evañca pana, bhikkhave, chārattaṁ mānattaṁ dātabba’’nti idaṁ",
  "tika-vin07t29:13_2": "mūlāyapaṭikassanākammavācānantarameva dātuṁ vuttaṁ na hoti. Mūlāyapaṭikassitassa",
  "tika-vin07t29:13_3": "pana pañcadivasāni parivasitvā yācitassa mānattacaraṇakāle āpannāya tatiyāya antarāpattiyā",
  "tika-vin07t29:13_4": "appaṭicchannāya mānattadānaṁ sandhāya vuttaṁ. Evañca dinnamānattassa ekena chārattena",
  "tika-vin07t29:13_5": "pubbe dinnamānattāhi tīhi āpattīhi saha catassannampi āpattīnaṁ mānattaṁ ciṇṇameva",
  "tika-vin07t29:13_6": "hoti. Iminā pana nayena abbhānārahakāle āpannāya antarāpattiyā, pakkhappaṭicchannavāre",
  "tika-vin07t29:13_7": "antarāpattīsu ca paṭipajjanaṁ veditabbaṁ. ‘‘Ekāhappaṭicchannādivasena pañcā’’ti idaṁ",
  "tika-vin07t29:13_8": "ekāhappaṭicchannādīnaṁ catunnaṁ paccekaparivāsadānamānattadānaabbhānāni ekekaṁ katvā",
  "tika-vin07t29:13_9": "vuttaṁ. ‘‘Antarāpattivasena catasso’’ti idampi mānattadānaabbhānāni tasmiṁ tasmiṁ",
  "tika-vin07t29:13_10": "mūlāyapaṭikassane ekattaṁ āropetvā vuttaṁ.",
  "tika-vin07t29:14": "Paṭicchannaparivāsakathāvaṇṇanā niṭṭhitā.",
  "tika-vin07t29:15": "Samodhānaparivāsakathāvaṇṇanā",
  "tika-vin07t29:16_0": "125.‘‘Yasmā paṭicchannā antarāpattī’’ti idaṁ samodhānaparivāsadānassa kāraṇavacanaṁ,",
  "tika-vin07t29:16_1": "na pana ciṇṇaparivutthadivasānaṁ makkhitabhāvassa, appaṭicchannāya antarāpattiyā",
  "tika-vin07t29:16_2": "mūlāyapaṭikassane katepi tesaṁ makkhitabhāvasambhavato. Tasmā ‘‘mānattaciṇṇadivasāpi",
  "tika-vin07t29:16_3": "parivutthadivasāpi sabbe makkhitāva hontī’’ti imassānantaraṁ ‘‘samodhānaparivāso",
  "tika-vin07t29:16_4": "cassa dātabbo’’ti evamettha yojanā kātabbā. Tenāha ‘‘tenevā’’tiādi.",
  "tika-vin07t29:17": "Samodhānaparivāsakathāvaṇṇanā niṭṭhitā.",
  "tika-vin07t29:18": "Agghasamodhānaparivāsakathāvaṇṇanā",
  "tika-vin07t29:19_0": "134.‘‘Ekāpattimūlakañcā’’ti iminā ‘‘ekā āpatti ekāhappaṭicchannā, ekā āpatti dvīhappaṭicchannā’’tiādinayaṁ",
  "tika-vin07t29:19_1": "dasseti. Appaṭicchannabhāvaṁ dassetunti ajānanādinā paṭicchannāyapi āpattiyā mānattārahatāvacanena",
  "tika-vin07t29:19_2": "appaṭicchannabhāvaṁ dassetuṁ. ‘‘Ekassa, āvuso, māsassa bhikkhu mānattāraho’’ti (cūḷava.",
  "tika-vin07t29:19_3": "153) hi vuttaṁ. Ettha ekassa ajānanapaṭicchannamāsassa parivāsāraho na hoti, kevalaṁ",
  "tika-vin07t29:19_4": "āpattiyā appaṭicchannattā mānattāraho hotīti adhippāyo. Pāḷiyaṁ makkhadhammoti madditukāmatā.",
  "tika-vin07t29:19_5": "Saṅghādisesānaṁ parivāsadānādisabbavinicchayassa samuccayattā panesa samuccayakkhandhakoti vuttoti veditabbo.",
  "tika-vin07t29:20": "Agghasamodhānaparivāsakathāvaṇṇanā niṭṭhitā.",
  "tika-vin07t29:21": "Samuccayakkhandhakavaṇṇanānayo niṭṭhito."
}