{
  "cnd5:0.1": "Cūḷaniddesa",
  "cnd5:0.2": "Pārāyanavagganiddesa",
  "cnd5:0.3": "Pucchāniddesa",
  "cnd5:0.4": "1. Ajitamāṇavapucchāniddesa",
  "cnd5:1.1": "Kenassu nivuto loko,",
  "cnd5:1.2": "(iccāyasmā ajito)",
  "cnd5:1.3": "Kenassu nappakāsati;",
  "cnd5:1.4": "Kissābhilepanaṁ brūsi,",
  "cnd5:1.5": "Kiṁsu tassa mahabbhayaṁ.",
  "cnd5:2.1": "Kenassu nivuto lokoti.",
  "cnd5:2.2": "Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—",
  "cnd5:2.3": "ayaṁ vuccati loko.",
  "cnd5:2.4": "Ayaṁ loko kena āvuto nivuto ovuto pihito paṭicchanno paṭikujjitoti—",
  "cnd5:2.5": "kenassu nivuto loko?",
  "cnd5:3.1": "Iccāyasmā ajitoti.",
  "cnd5:3.2": "Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ iccāti.",
  "cnd5:3.3": "Āyasmāti piyavacanaṁ garuvacanaṁ sagāravasappatissādhivacanametaṁ āyasmāti.",
  "cnd5:3.4": "Ajitoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—",
  "cnd5:3.5": "iccāyasmā ajito.",
  "cnd5:4.1": "Kenassu nappakāsatīti kena loko nappakāsati nappabhāsati na tapati na virocati na ñāyati na paññāyatīti—",
  "cnd5:4.2": "kenassu nappakāsati.",
  "cnd5:5.1": "Kissābhilepanaṁ brūsīti kiṁ lokassa lepanaṁ lagganaṁ bandhanaṁ upakkileso.",
  "cnd5:5.2_0": "Kena loko litto saṁlitto upalitto kiliṭṭho saṅkiliṭṭho makkhito saṁsaṭṭho laggo laggito",
  "cnd5:5.2_1": "palibuddho, brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—",
  "cnd5:5.3": "kissābhilepanaṁ brūsi.",
  "cnd5:6.1": "Kiṁsu tassa mahabbhayanti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti—",
  "cnd5:6.2": "kiṁsu tassa mahabbhayaṁ.",
  "cnd5:6.3": "Tenāha so brāhmaṇo—",
  "cnd5:7.1": "“Kenassu nivuto loko,",
  "cnd5:7.2": "(iccāyasmā ajito)",
  "cnd5:7.3": "Kenassu nappakāsati;",
  "cnd5:7.4": "Kissābhilepanaṁ brūsi,",
  "cnd5:7.5": "Kiṁsu tassa mahabbhayan”ti.",
  "cnd5:8.1": "Avijjāya nivuto loko,",
  "cnd5:8.2": "(ajitāti bhagavā)",
  "cnd5:8.3": "Vevicchā pamādā nappakāsati;",
  "cnd5:8.4": "Jappābhilepanaṁ brūmi,",
  "cnd5:8.5": "Dukkhamassa mahabbhayaṁ.",
  "cnd5:9.1": "Avijjāya nivuto lokoti.",
  "cnd5:9.2_0": "Avijjāti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā",
  "cnd5:9.2_1": "paṭipadāya aññāṇaṁ, pubbante aññāṇaṁ aparante aññāṇaṁ pubbantāparante aññāṇaṁ, idappaccayatāpaṭiccasamuppannesu",
  "cnd5:9.2_2": "dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho",
  "cnd5:9.2_3": "appaṭivedho asaṅgāhanā apariyogāhanā asamapekkhanā apaccavekkhaṇā apaccavekkhaṇakammaṁ",
  "cnd5:9.2_4": "dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo",
  "cnd5:9.2_5": "avijjāpariyuṭṭhānaṁ avijjālaṅgī moho akusalamūlaṁ, ayaṁ vuccati—",
  "cnd5:9.3": "avijjā.",
  "cnd5:10.1": "Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—",
  "cnd5:10.2": "ayaṁ vuccati loko.",
  "cnd5:10.3": "Ayaṁ loko imāya avijjāya āvuto nivuto ovuto pihito paṭicchanno paṭikujjitoti—",
  "cnd5:10.4": "avijjāya nivuto loko.",
  "cnd5:11.1": "Ajitāti bhagavā taṁ brāhmaṇaṁ nāmena ālapati.",
  "cnd5:11.2": "Bhagavāti gāravādhivacanaṁ.",
  "cnd5:11.3": "Api ca, bhaggarāgoti bhagavā;",
  "cnd5:11.4": "bhaggadosoti bhagavā;",
  "cnd5:11.5": "bhaggamohoti bhagavā;",
  "cnd5:11.6": "bhaggamānoti bhagavā;",
  "cnd5:11.7": "bhaggadiṭṭhīti bhagavā;",
  "cnd5:11.8": "bhaggakaṇḍakoti bhagavā;",
  "cnd5:11.9": "bhaggakilesoti bhagavā;",
  "cnd5:11.10": "bhaji vibhaji pavibhaji dhammaratananti bhagavā;",
  "cnd5:11.11": "bhavānaṁ antakaroti bhagavā;",
  "cnd5:11.12": "bhāvitakāyo bhāvitasīlo bhāvitacitto bhāvitapaññoti bhagavā;",
  "cnd5:11.13": "bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā;",
  "cnd5:11.14": "bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā;",
  "cnd5:11.15": "bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā;",
  "cnd5:11.16": "bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā;",
  "cnd5:11.17": "bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā;",
  "cnd5:11.18": "bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā;",
  "cnd5:11.19_0": "bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ",
  "cnd5:11.19_1": "pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā;",
  "cnd5:11.20": "bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā;",
  "cnd5:11.21": "bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ.",
  "cnd5:11.22": "Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ bhagavāti—",
  "cnd5:11.23": "ajitāti bhagavā.",
  "cnd5:12.1": "Vevicchā pamādā nappakāsatīti.",
  "cnd5:12.2": "Vevicchaṁ vuccati pañca macchariyāni—",
  "cnd5:12.3": "āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.",
  "cnd5:12.4": "Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—",
  "cnd5:12.5": "idaṁ vuccati macchariyaṁ.",
  "cnd5:12.6": "Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ, gāho vuccati macchariyaṁ.",
  "cnd5:12.7": "Pamādo vattabbo—",
  "cnd5:12.8_0": "kāyaduccarite vā vacīduccarite vā manoduccarite vā pañcasu kāmaguṇesu vā cittassa",
  "cnd5:12.8_1": "vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā",
  "cnd5:12.8_2": "anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā",
  "cnd5:12.8_3": "abahulīkammaṁ anadhiṭṭhānaṁ ananuyogo pamādo.",
  "cnd5:12.9": "Yo evarūpo pamādo pamajjanā pamajjitattaṁ—",
  "cnd5:12.10": "ayaṁ vuccati pamādo.",
  "cnd5:12.11": "Vevicchā pamādā nappakāsatīti iminā ca macchariyena iminā ca pamādena loko nappakāsati nappabhāsati na tapati na virocati na ñāyati na paññāyatīti—",
  "cnd5:12.12": "vevicchā pamādā nappakāsati.",
  "cnd5:13.1": "Jappābhilepanaṁ brūmīti jappā vuccati taṇhā.",
  "cnd5:13.2_0": "Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ",
  "cnd5:13.2_1": "gedho paligedho saṅgo paṅko ejā māyā janikā sañjananī sibbinī jālinī saritā visattikā",
  "cnd5:13.2_2": "suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā",
  "cnd5:13.2_3": "paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā",
  "cnd5:13.2_4": "dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā",
  "cnd5:13.2_5": "loluppāyitattaṁ pucchañjikatā sādhukamyatā adhammarāgo visamalobho nikanti nikāmanā",
  "cnd5:13.2_6": "patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā",
  "cnd5:13.2_7": "nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā",
  "cnd5:13.2_8": "ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo",
  "cnd5:13.2_9": "pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ",
  "cnd5:13.2_10": "mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ",
  "cnd5:13.2_11": "taṇhāsamuddo abhijjhā lobho akusalamūlaṁ—",
  "cnd5:13.3": "ayaṁ vuccati jappā.",
  "cnd5:13.4_0": "Lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto",
  "cnd5:13.4_1": "kiliṭṭho saṅkiliṭṭho makkhito saṁsaṭṭho laggo laggito palibuddhoti brūmi ācikkhāmi",
  "cnd5:13.4_2": "desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd5:13.5": "jappābhilepanaṁ brūmi.",
  "cnd5:14.1": "Dukkhamassa mahabbhayanti.",
  "cnd5:14.2_0": "Dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ",
  "cnd5:14.2_1": "nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ",
  "cnd5:14.2_2": "gabbhokkantimūlakaṁ dukkhaṁ gabbhaṭṭhitimūlakaṁ dukkhaṁ gabbhavuṭṭhānamūlakaṁ dukkhaṁ",
  "cnd5:14.2_3": "jātassūpanibandhakaṁ dukkhaṁ jātassa parādheyyakaṁ dukkhaṁ attūpakkamaṁ dukkhaṁ parūpakkamaṁ",
  "cnd5:14.2_4": "dukkhaṁ saṅkhāradukkhaṁ vipariṇāmadukkhaṁ cakkhurogo sotarogo ghānarogo jivhārogo",
  "cnd5:14.2_5": "kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo",
  "cnd5:14.2_6": "mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu",
  "cnd5:14.2_7": "rakhasā vitacchikā lohitapittaṁ madhumeho aṁsā piḷakā bhagandalā pittasamuṭṭhānā",
  "cnd5:14.2_8": "ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā",
  "cnd5:14.2_9": "ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ",
  "cnd5:14.2_10": "jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ mātumaraṇaṁ",
  "cnd5:14.2_11": "dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ",
  "cnd5:14.2_12": "dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ",
  "cnd5:14.2_13": "dukkhaṁ sīlabyasanaṁ dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati.",
  "cnd5:14.3": "Atthaṅgamato nirodho paññāyati.",
  "cnd5:14.4_0": "Kammasannissito vipāko, vipākasannissitaṁ kammaṁ, nāmasannissitaṁ rūpaṁ rūpasannissitaṁ",
  "cnd5:14.4_1": "nāmaṁ, jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe",
  "cnd5:14.4_2": "patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ—",
  "cnd5:14.5": "idaṁ vuccati dukkhaṁ.",
  "cnd5:14.6": "Idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti—",
  "cnd5:14.7": "dukkhamassa mahabbhayaṁ.",
  "cnd5:14.8": "Tenāha bhagavā—",
  "cnd5:15.1": "“Avijjāya nivuto loko,",
  "cnd5:15.2": "(ajitāti bhagavā)",
  "cnd5:15.3": "Vevicchā pamādā nappakāsati;",
  "cnd5:15.4": "Jappābhilepanaṁ brūmi,",
  "cnd5:15.5": "Dukkhamassa mahabbhayan”ti.",
  "cnd5:16.1": "Savanti sabbadhi sotā,",
  "cnd5:16.2": "(iccāyasmā ajito)",
  "cnd5:16.3": "Sotānaṁ kiṁ nivāraṇaṁ;",
  "cnd5:16.4": "Sotānaṁ saṁvaraṁ brūhi,",
  "cnd5:16.5": "Kena sotā pidhiyyare.",
  "cnd5:17.1": "Savanti sabbadhi sotāti.",
  "cnd5:17.2": "Sotāti taṇhāsoto diṭṭhisoto kilesasoto duccaritasoto avijjāsoto.",
  "cnd5:17.3": "Sabbadhīti sabbesu āyatanesu.",
  "cnd5:17.4": "Savantīti savanti āsavanti sandanti pavattanti.",
  "cnd5:17.5": "Cakkhuto rūpe savanti āsavanti sandanti pavattanti.",
  "cnd5:17.6": "Sotato sadde savanti …",
  "cnd5:17.7": "ghānato gandhe savanti …",
  "cnd5:17.8": "jivhāto rase savanti …",
  "cnd5:17.9": "kāyato phoṭṭhabbe savanti …",
  "cnd5:17.10": "manato dhamme savanti āsavanti sandanti pavattanti.",
  "cnd5:17.11": "Cakkhuto rūpataṇhā savanti āsavanti sandanti pavattanti.",
  "cnd5:17.12": "Sotato saddataṇhā savanti āsavanti sandanti pavattanti.",
  "cnd5:17.13": "Ghānato gandhataṇhā savanti …",
  "cnd5:17.14": "jivhāto rasataṇhā savanti …",
  "cnd5:17.15": "kāyato phoṭṭhabbataṇhā savanti …",
  "cnd5:17.16": "manato dhammataṇhā savanti āsavanti sandanti pavattantīti—",
  "cnd5:17.17": "savanti sabbadhi sotā.",
  "cnd5:18.1": "Iccāyasmā ajitoti.",
  "cnd5:18.2": "Iccāti padasandhi …pe… padānupubbatāpetaṁ iccāti …pe…",
  "cnd5:18.3": "iccāyasmā ajito.",
  "cnd5:19.1": "Sotānaṁ kiṁ nivāraṇanti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti—",
  "cnd5:19.2": "sotānaṁ kiṁ nivāraṇaṁ.",
  "cnd5:20.1": "Sotānaṁ saṁvaraṁ brūhīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd5:20.2": "sotānaṁ saṁvaraṁ brūhi.",
  "cnd5:21.1": "Kena sotā pidhiyyareti kena sotā pidhīyanti pacchijjanti na savanti na āsavanti na sandanti nappavattantīti—",
  "cnd5:21.2": "kena sotā pidhiyyare.",
  "cnd5:21.3": "Tenāha so brāhmaṇo—",
  "cnd5:22.1": "“Savanti sabbadhi sotā,",
  "cnd5:22.2": "(iccāyasmā ajito)",
  "cnd5:22.3": "Sotānaṁ kiṁ nivāraṇaṁ;",
  "cnd5:22.4": "Sotānaṁ saṁvaraṁ brūhi,",
  "cnd5:22.5": "Kena sotā pidhiyyare”.",
  "cnd5:23.1": "Yāni sotāni lokasmiṁ,",
  "cnd5:23.2": "(ajitāti bhagavā)",
  "cnd5:23.3": "Sati tesaṁ nivāraṇaṁ;",
  "cnd5:23.4": "Sotānaṁ saṁvaraṁ brūmi,",
  "cnd5:23.5": "Paññāyete pidhiyyare.",
  "cnd5:24.1": "Yāni sotāni lokasminti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhajitāni uttānīkatāni pakāsitāni, seyyathidaṁ—",
  "cnd5:24.2": "taṇhāsoto diṭṭhisoto kilesasoto duccaritasoto avijjāsoto.",
  "cnd5:24.3": "Lokasminti apāyaloke manussaloke devaloke khandhaloke dhātuloke āyatanaloketi—",
  "cnd5:24.4": "yāni sotāni lokasmiṁ.",
  "cnd5:24.5": "Ajitāti bhagavā taṁ brāhmaṇaṁ nāmena ālapati.",
  "cnd5:25.1": "Sati tesaṁ nivāraṇanti.",
  "cnd5:25.2": "Satīti yā sati anussati paṭissati sati saraṇatā dhāraṇatā apilāpanatā asammussanatā, sati satindriyaṁ satibalaṁ sammāsati satisambojjhaṅgo ekāyanamaggo—",
  "cnd5:25.3": "ayaṁ vuccati sati.",
  "cnd5:25.4": "Nivāraṇanti āvaraṇaṁ nīvaraṇaṁ saṁvaraṇaṁ rakkhanaṁ gopananti—",
  "cnd5:25.5": "sati tesaṁ nivāraṇaṁ.",
  "cnd5:26.1": "Sotānaṁ saṁvaraṁ brūmīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi …pe… uttānīkaromi pakāsemīti—",
  "cnd5:26.2": "sotānaṁ saṁvaraṁ brūmi.",
  "cnd5:27.1": "Paññāyete pidhiyyareti.",
  "cnd5:27.2": "Paññāti yā paññā pajānanā …pe… amoho dhammavicayo sammādiṭṭhi.",
  "cnd5:27.3": "Paññāyete pidhiyyareti—",
  "cnd5:27.4": "paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.5": "“Sabbe saṅkhārā aniccā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.6": "“Sabbe saṅkhārā dukkhā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.7": "“Sabbe saṅkhārā anattā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.8": "“Avijjāpaccayā saṅkhārā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.9": "“Saṅkhārapaccayā viññāṇan”ti …",
  "cnd5:27.10": "“viññāṇapaccayā nāmarūpan”ti …",
  "cnd5:27.11": "“nāmarūpapaccayā saḷāyatanan”ti …",
  "cnd5:27.12": "“saḷāyatanapaccayā phasso”ti …",
  "cnd5:27.13": "“phassapaccayā vedanā”ti …",
  "cnd5:27.14": "“vedanāpaccayā taṇhā”ti …",
  "cnd5:27.15": "“taṇhāpaccayā upādānan”ti …",
  "cnd5:27.16": "“upādānapaccayā bhavo”ti …",
  "cnd5:27.17": "“bhavapaccayā jātī”ti …",
  "cnd5:27.18": "“jātipaccayā jarāmaraṇan”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.19": "“Avijjānirodhā saṅkhāranirodho”ti …",
  "cnd5:27.20": "“saṅkhāranirodhā viññāṇanirodho”ti …",
  "cnd5:27.21": "“viññāṇanirodhā nāmarūpanirodho”ti …",
  "cnd5:27.22": "“nāmarūpanirodhā saḷāyatananirodho”ti …",
  "cnd5:27.23": "“saḷāyatananirodhā phassanirodho”ti …",
  "cnd5:27.24": "“phassanirodhā vedanānirodho”ti …",
  "cnd5:27.25": "“vedanānirodhā taṇhānirodho”ti …",
  "cnd5:27.26": "“taṇhānirodhā upādānanirodho”ti …",
  "cnd5:27.27": "“upādānanirodhā bhavanirodho”ti …",
  "cnd5:27.28": "“bhavanirodhā jātinirodho”ti …",
  "cnd5:27.29": "“jātinirodhā jarāmaraṇanirodho”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.30": "“Idaṁ dukkhan”ti …",
  "cnd5:27.31": "“ayaṁ dukkhasamudayo”ti …",
  "cnd5:27.32": "“ayaṁ dukkhanirodho”ti …",
  "cnd5:27.33": "“ayaṁ dukkhanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.34": "“Ime dhammā āsavā”ti …",
  "cnd5:27.35": "“ayaṁ āsavasamudayo”ti …",
  "cnd5:27.36": "“ayaṁ āsavanirodho”ti …",
  "cnd5:27.37": "“ayaṁ āsavanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.38": "“Ime dhammā abhiññeyyā”ti …",
  "cnd5:27.39": "“ime dhammā pariññeyyā”ti …",
  "cnd5:27.40": "“ime dhammā pahātabbā”ti …",
  "cnd5:27.41": "“ime dhammā bhāvetabbā”ti …",
  "cnd5:27.42": "“ime dhammā sacchikātabbā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.43_0": "Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca",
  "cnd5:27.43_1": "jānato passato paññāyete sotā pidhīyanti pacchijjanti na savanti na āsavanti na sandanti nappavattanti.",
  "cnd5:27.44": "Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato …",
  "cnd5:27.45": "catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato …",
  "cnd5:27.46": "“yaṁ kiñci samudayadhammaṁ sabbaṁ taṁ nirodhadhamman”ti jānato passato paññāyete sotā pidhīyanti pacchijjanti na savanti na āsavanti na sandanti nappavattantīti—",
  "cnd5:27.47": "paññāyete pidhiyyare.",
  "cnd5:27.48": "Tenāha bhagavā—",
  "cnd5:28.1": "“Yāni sotāni lokasmiṁ,",
  "cnd5:28.2": "(ajitāti bhagavā)",
  "cnd5:28.3": "Sati tesaṁ nivāraṇaṁ;",
  "cnd5:28.4": "Sotānaṁ saṁvaraṁ brūmi,",
  "cnd5:28.5": "Paññāyete pidhiyyare”ti.",
  "cnd5:29.1": "Paññā ceva sati cāpi,",
  "cnd5:29.2": "(iccāyasmā ajito)",
  "cnd5:29.3": "Nāmarūpañca mārisa;",
  "cnd5:29.4": "Etaṁ me puṭṭho pabrūhi,",
  "cnd5:29.5": "Katthetaṁ uparujjhati.",
  "cnd5:30.1": "Paññā ceva sati cāpīti.",
  "cnd5:30.2_0": "Paññāti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā",
  "cnd5:30.2_1": "paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā",
  "cnd5:30.2_2": "sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko",
  "cnd5:30.2_3": "paññāobhāso paññāpajjoto paññāratanaṁ amoho dhammavicayo sammādiṭṭhi.",
  "cnd5:30.3": "Satīti yā sati anussati …pe…",
  "cnd5:30.4": "sammāsatīti—",
  "cnd5:30.5": "paññā ceva sati cāpi, iccāyasmā ajito.",
  "cnd5:31.1": "Nāmarūpañca mārisāti.",
  "cnd5:31.2": "Nāmanti cattāro arūpino khandhā.",
  "cnd5:31.3": "Rūpanti cattāro ca mahābhūtā catunnañca mahābhūtānaṁ upādāyarūpaṁ.",
  "cnd5:31.4": "Mārisāti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd5:31.5": "nāmarūpañca mārisa.",
  "cnd5:32.1": "Etaṁ me puṭṭho pabrūhīti.",
  "cnd5:32.2": "Etaṁ meti yaṁ pucchāmi yaṁ yācāmi yaṁ ajjhesāmi yaṁ pasādemi.",
  "cnd5:32.3": "Puṭṭhoti pucchito yācito ajjhesito pasādito.",
  "cnd5:32.4": "Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd5:32.5": "etaṁ me puṭṭho pabrūhi.",
  "cnd5:33.1": "Katthetaṁ uparujjhatīti.",
  "cnd5:33.2": "Katthetaṁ nirujjhati vūpasammati atthaṁ gacchati paṭippassambhatīti—",
  "cnd5:33.3": "katthetaṁ uparujjhati.",
  "cnd5:33.4": "Tenāha so brāhmaṇo—",
  "cnd5:34.1": "“Paññā ceva sati cāpi,",
  "cnd5:34.2": "(iccāyasmā ajito)",
  "cnd5:34.3": "Nāmarūpañca mārisa;",
  "cnd5:34.4": "Etaṁ me puṭṭho pabrūhi,",
  "cnd5:34.5": "Katthetaṁ uparujjhatī”ti.",
  "cnd5:35.1": "Yametaṁ pañhaṁ apucchi,",
  "cnd5:35.2": "ajita taṁ vadāmi te;",
  "cnd5:35.3": "Yattha nāmañca rūpañca,",
  "cnd5:35.4": "asesaṁ uparujjhati;",
  "cnd5:35.5": "Viññāṇassa nirodhena,",
  "cnd5:35.6": "etthetaṁ uparujjhati.",
  "cnd5:36.1": "Yametaṁ pañhaṁ apucchīti.",
  "cnd5:36.2": "Yametanti paññañca satiñca nāmarūpañca.",
  "cnd5:36.3": "Apucchīti apucchasi yācasi ajjhesasi pasādesīti—",
  "cnd5:36.4": "yametaṁ pañhaṁ apucchi.",
  "cnd5:37.1": "Ajita taṁ vadāmi teti.",
  "cnd5:37.2": "Ajitāti bhagavā taṁ brāhmaṇaṁ nāmena ālapati.",
  "cnd5:37.3": "Tanti paññañca satiñca nāmarūpañca.",
  "cnd5:37.4": "Vadāmīti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd5:37.5": "ajita taṁ vadāmi te.",
  "cnd5:38.1": "Yattha nāmañca rūpañca, asesaṁ uparujjhatīti nāmanti cattāro arūpino khandhā.",
  "cnd5:38.2": "Rūpanti cattāro ca mahābhūtā catunnañca mahābhūtānaṁ upādāyarūpaṁ.",
  "cnd5:38.3": "Asesanti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ asesanti.",
  "cnd5:38.4": "Uparujjhatīti nirujjhati vūpasammati atthaṁ gacchati paṭippassambhatīti.",
  "cnd5:38.5": "Yattha nāmañca rūpañca asesaṁ uparujjhati.",
  "cnd5:39.1_0": "Viññāṇassa nirodhena, etthetaṁ uparujjhatīti sotāpattimaggañāṇena abhisaṅkhāraviññāṇassa",
  "cnd5:39.1_1": "nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca,",
  "cnd5:39.1_2": "etthete nirujjhanti vūpasammanti atthaṁ gacchanti paṭippassambhanti.",
  "cnd5:39.2_0": "Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu",
  "cnd5:39.2_1": "bhavesu ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti.",
  "cnd5:39.3_0": "Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā",
  "cnd5:39.3_1": "vā arūpadhātuyā vā ye uppajjeyyuṁ nāmañca rūpañca, etthete nirujjhanti vūpasammanti",
  "cnd5:39.3_2": "atthaṁ gacchanti paṭippassambhanti.",
  "cnd5:39.4": "Arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti.",
  "cnd5:39.5_0": "Arahato anupādisesāya nibbānadhātuyā parinibbāyantassa carimaviññāṇassa nirodhena",
  "cnd5:39.5_1": "paññā ca sati ca nāmañca rūpañca, etthete nirujjhanti vūpasammanti atthaṁ gacchanti",
  "cnd5:39.5_2": "paṭippassambhantīti—",
  "cnd5:39.6": "viññāṇassa nirodhena, etthetaṁ uparujjhati.",
  "cnd5:39.7": "Tenāha bhagavā—",
  "cnd5:40.1": "“Yametaṁ pañhaṁ apucchi,",
  "cnd5:40.2": "ajita taṁ vadāmi te;",
  "cnd5:40.3": "Yattha nāmañca rūpañca,",
  "cnd5:40.4": "asesaṁ uparujjhati;",
  "cnd5:40.5": "Viññāṇassa nirodhena,",
  "cnd5:40.6": "etthetaṁ uparujjhatī”ti.",
  "cnd5:41.1": "Ye ca saṅkhātadhammāse,",
  "cnd5:41.2": "ye ca sekhā puthū idha;",
  "cnd5:41.3": "Tesaṁ me nipako iriyaṁ,",
  "cnd5:41.4": "puṭṭho pabrūhi mārisa.",
  "cnd5:42.1": "Ye ca saṅkhātadhammāseti saṅkhātadhammā vuccanti arahanto khīṇāsavā.",
  "cnd5:42.2": "Kiṅkāraṇā saṅkhātadhammā vuccanti arahanto khīṇāsavā?",
  "cnd5:42.3": "Te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.4": "“Sabbe saṅkhārā aniccā”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.5": "“Sabbe saṅkhārā dukkhā”ti saṅkhātadhammā …pe…",
  "cnd5:42.6": "“sabbe dhammā anattā”ti saṅkhātadhammā …",
  "cnd5:42.7": "“avijjāpaccayā saṅkhārā”ti saṅkhātadhammā …",
  "cnd5:42.8": "“yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.",
  "cnd5:42.9": "Atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā.",
  "cnd5:42.10_0": "Atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante",
  "cnd5:42.10_1": "ṭhitā upapattipariyante ṭhitā paṭisandhipariyante ṭhitā bhavapariyante ṭhitā saṁsārapariyante",
  "cnd5:42.10_2": "ṭhitā vaṭṭapariyante ṭhitā antime bhave ṭhitā antime samussaye ṭhitā antimadehadharā arahanto.",
  "cnd5:43.1": "Tesaṁ cāyaṁ pacchimako,",
  "cnd5:43.2": "Carimoyaṁ samussayo;",
  "cnd5:43.3": "Jātimaraṇasaṁsāro,",
  "cnd5:43.4": "Natthi nesaṁ punabbhavoti.",
  "cnd5:44.1": "Taṅkāraṇā saṅkhātadhammā vuccanti arahanto khīṇāsavāti.",
  "cnd5:44.2": "Ye ca saṅkhātadhammāse, ye ca sekhā puthū idhāti.",
  "cnd5:44.3": "Sekhāti kiṅkāraṇā vuccanti sekhā?",
  "cnd5:44.4": "Sikkhantīti sekhā.",
  "cnd5:44.5": "Kiñca sikkhanti?",
  "cnd5:44.6": "Adhisīlampi sikkhanti, adhicittampi sikkhanti, adhipaññampi sikkhanti.",
  "cnd5:45.1": "Katamā adhisīlasikkhā?",
  "cnd5:45.2": "Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu.",
  "cnd5:45.3": "Khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—",
  "cnd5:45.4": "ayaṁ adhisīlasikkhā.",
  "cnd5:46.1": "Katamā adhicittasikkhā?",
  "cnd5:46.2": "Idha bhikkhu vivicceva kāmehi …pe… paṭhamaṁ jhānaṁ …",
  "cnd5:46.3": "dutiyaṁ jhānaṁ …",
  "cnd5:46.4": "tatiyaṁ jhānaṁ …",
  "cnd5:46.5": "catutthaṁ jhānaṁ upasampajja viharati—",
  "cnd5:46.6": "ayaṁ adhicittasikkhā.",
  "cnd5:47.1": "Katamā adhipaññāsikkhā?",
  "cnd5:47.2": "Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "cnd5:47.3": "So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti …pe…",
  "cnd5:47.4": "“ayaṁ dukkhanirodho”ti …",
  "cnd5:47.5": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "cnd5:47.6": "“Ime āsavā”ti …pe…",
  "cnd5:47.7": "“ayaṁ āsavasamudayo”ti …",
  "cnd5:47.8": "“ayaṁ āsavanirodho”ti …",
  "cnd5:47.9": "“ayaṁ āsavanirodhagāminī paṭipadā”ti yathābhūtaṁ pajānāti.",
  "cnd5:47.10": "“Ayaṁ adhipaññāsikkhā” …",
  "cnd5:47.11_0": "imā tisso sikkhāyo āvajjantā sikkhanti jānantā sikkhanti passantā sikkhanti cittaṁ",
  "cnd5:47.11_1": "adhiṭṭhahantā sikkhanti saddhāya adhimuccantā sikkhanti vīriyaṁ paggaṇhantā sikkhanti",
  "cnd5:47.11_2": "satiṁ upaṭṭhapentā sikkhanti cittaṁ samādahantā sikkhanti paññāya pajānantā sikkhanti",
  "cnd5:47.11_3": "abhiññeyyaṁ abhijānantā sikkhanti pariññeyyaṁ parijānantā sikkhanti pahātabbaṁ pajahantā",
  "cnd5:47.11_4": "sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti ācaranti",
  "cnd5:47.11_5": "samācaranti samādāya vattanti.",
  "cnd5:47.12": "Taṅkāraṇā vuccanti—",
  "cnd5:47.13": "sekhā.",
  "cnd5:47.14": "Puthūti bahukā.",
  "cnd5:47.15": "Ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca.",
  "cnd5:47.16_0": "Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme",
  "cnd5:47.16_1": "imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ",
  "cnd5:47.16_2": "satthusāsane imasmiṁ attabhāve imasmiṁ manussaloketi—",
  "cnd5:47.17": "ye ca sekhā puthū idha.",
  "cnd5:48.1": "Tesaṁ me nipako iriyaṁ, puṭṭho pabrūhi mārisāti tvampi nipako paṇḍito paññavā buddhimā ñāṇī medhāvī.",
  "cnd5:48.2": "Tesaṁ saṅkhātadhammānañca sekkhānañca iriyaṁ cariyaṁ vuttiṁ pavattiṁ ācaraṁ gocaraṁ vihāraṁ paṭipadaṁ.",
  "cnd5:48.3": "Puṭṭhoti pucchito yācito ajjhesito pasādito.",
  "cnd5:48.4": "Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd5:48.5": "Mārisāti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd5:48.6": "tesaṁ me nipako iriyaṁ, puṭṭho pabrūhi mārisa.",
  "cnd5:48.7": "Tenāha so brāhmaṇo—",
  "cnd5:49.1": "“Ye ca saṅkhātadhammāse,",
  "cnd5:49.2": "ye ca sekhā puthū idha;",
  "cnd5:49.3": "Tesaṁ me nipako iriyaṁ,",
  "cnd5:49.4": "puṭṭho pabrūhi mārisā”ti.",
  "cnd5:50.1": "Kāmesu nābhigijjheyya,",
  "cnd5:50.2": "manasānāvilo siyā;",
  "cnd5:50.3": "Kusalo sabbadhammānaṁ,",
  "cnd5:50.4": "sato bhikkhu paribbaje.",
  "cnd5:51.1": "Kāmesu nābhigijjheyyāti.",
  "cnd5:51.2": "Kāmāti uddānato dve kāmā—",
  "cnd5:51.3": "vatthukāmā ca kilesakāmā ca.",
  "cnd5:51.4": "Katame vatthukāmā?",
  "cnd5:51.5_0": "Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, attharaṇā",
  "cnd5:51.5_1": "pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ",
  "cnd5:51.5_2": "suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca—",
  "cnd5:51.6": "yaṁ kiñci rajanīyavatthu vatthukāmā.",
  "cnd5:52.1_0": "Api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā",
  "cnd5:52.1_1": "kāmā, hīnā kāmā majjhimā kāmā paṇītā kāmā, āpāyikā kāmā mānusikā kāmā dibbā kāmā,",
  "cnd5:52.1_2": "paccupaṭṭhitā kāmā, nimmitā kāmā paranimmitā kāmā, pariggahitā kāmā apariggahitā",
  "cnd5:52.1_3": "kāmā, mamāyitā kāmā amamāyitā kāmā, sabbepi kāmāvacarā dhammā, sabbepi rūpāvacarā",
  "cnd5:52.1_4": "dhammā, sabbepi arūpāvacarā dhammā, taṇhāvatthukā taṇhārammaṇā, kāmanīyaṭṭhena rajanīyaṭṭhena",
  "cnd5:52.1_5": "madanīyaṭṭhena ramaṇīyaṭṭhena kāmā.",
  "cnd5:52.2": "Ime vuccanti vatthukāmā.",
  "cnd5:53.1": "Katame kilesakāmā?",
  "cnd5:53.2_0": "Chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo,",
  "cnd5:53.2_1": "yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho",
  "cnd5:53.2_2": "kāmagedho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ—",
  "cnd5:54.1": "Addasaṁ kāma te mūlaṁ,",
  "cnd5:54.2": "saṅkappā kāma jāyasi;",
  "cnd5:54.3": "Na taṁ saṅkappayissāmi,",
  "cnd5:54.4": "evaṁ kāma na hehisīti.",
  "cnd5:55.1": "Ime vuccanti kilesakāmā.",
  "cnd5:55.2": "Gedho vuccati taṇhā, yo rāgo sārāgo …pe… abhijjhā lobho akusalamūlaṁ.",
  "cnd5:55.3_0": "Kāmesu nābhigijjheyyāti kilesakāmena vatthukāmesu nābhigijjheyya na paligijjheyya",
  "cnd5:55.3_1": "na palibundheyya agiddho assa agadhito amucchito anajjhosanno vītagedho vigatagedho",
  "cnd5:55.3_2": "cattagedho vantagedho muttagedho pahīnagedho paṭinissaṭṭhagedho vītarāgo vigatarāgo",
  "cnd5:55.3_3": "cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto",
  "cnd5:55.3_4": "sukhappaṭisaṁvedī brahmabhūtena attanā vihareyyāti—",
  "cnd5:55.4": "kāmesu nābhigijjheyya.",
  "cnd5:56.1": "Manasānāvilo siyāti.",
  "cnd5:56.2": "Manoti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu.",
  "cnd5:56.3": "Kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.",
  "cnd5:56.4": "Vacīduccaritena …pe…",
  "cnd5:56.5": "manoduccaritena …",
  "cnd5:56.6": "rāgena …",
  "cnd5:56.7": "dosena …",
  "cnd5:56.8": "mohena …",
  "cnd5:56.9": "kodhena …",
  "cnd5:56.10": "upanāhena …",
  "cnd5:56.11": "makkhena …",
  "cnd5:56.12": "paḷāsena …",
  "cnd5:56.13": "issāya …",
  "cnd5:56.14": "macchariyena …",
  "cnd5:56.15": "māyāya …",
  "cnd5:56.16": "sāṭheyyena …",
  "cnd5:56.17": "thambhena …",
  "cnd5:56.18": "sārambhena …",
  "cnd5:56.19": "mānena …",
  "cnd5:56.20": "atimānena …",
  "cnd5:56.21": "madena …",
  "cnd5:56.22": "pamādena …",
  "cnd5:56.23": "sabbakilesehi …",
  "cnd5:56.24": "sabbaduccaritehi …",
  "cnd5:56.25": "sabbaḍāhehi …",
  "cnd5:56.26": "sabbapariḷāhehi …",
  "cnd5:56.27": "sabbasantāpehi …",
  "cnd5:56.28": "sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.",
  "cnd5:56.29": "Manasānāvilo siyāti cittena anāvilo siyā—",
  "cnd5:56.30_0": "aluḷito anerito aghaṭṭito acalito abhanto vūpasanto āvilakare kilese jaheyya pajaheyya",
  "cnd5:56.30_1": "vinodeyya byantīkareyya anabhāvaṁ gameyya, āvilakarehi kilesehi ca ārato virato paṭivirato",
  "cnd5:56.30_2": "nikkhanto nissaṭo vippamutto visaññutto vimariyādikatena cetasā vihareyyāti—",
  "cnd5:56.31": "manasānāvilo siyā.",
  "cnd5:57.1": "Kusalo sabbadhammānanti “sabbe saṅkhārā aniccā”ti kusalo sabbadhammānaṁ,",
  "cnd5:57.2": "“sabbe saṅkhārā dukkhā”ti kusalo sabbadhammānaṁ,",
  "cnd5:57.3": "“sabbe dhammā anattā”ti kusalo sabbadhammānaṁ, “avijjāpaccayā saṅkhārā”ti kusalo sabbadhammānaṁ …pe…",
  "cnd5:57.4": "“yaṁ kiñci samudayadhammaṁ sabbaṁ taṁ nirodhadhamman”ti kusalo sabbadhammānaṁ.",
  "cnd5:57.5": "Evampi kusalo sabbadhammānaṁ.",
  "cnd5:58.1": "Atha vā aniccato kusalo sabbadhammānaṁ, dukkhato …pe…",
  "cnd5:58.2": "rogato …",
  "cnd5:58.3": "gaṇḍato …",
  "cnd5:58.4": "sallato …",
  "cnd5:58.5": "aghato …",
  "cnd5:58.6": "ābādhato …",
  "cnd5:58.7": "parato …",
  "cnd5:58.8": "palokato …",
  "cnd5:58.9": "ītito …",
  "cnd5:58.10": "upaddavato …",
  "cnd5:58.11": "bhayato …",
  "cnd5:58.12": "upasaggato …",
  "cnd5:58.13": "calato …",
  "cnd5:58.14": "pabhaṅguto …",
  "cnd5:58.15": "addhuvato …",
  "cnd5:58.16": "atāṇato …",
  "cnd5:58.17": "aleṇato …",
  "cnd5:58.18": "asaraṇato …",
  "cnd5:58.19": "asaraṇībhūtato …",
  "cnd5:58.20": "rittato …",
  "cnd5:58.21": "tucchato …",
  "cnd5:58.22": "suññato …",
  "cnd5:58.23": "anattato …",
  "cnd5:58.24": "ādīnavato …",
  "cnd5:58.25": "vipariṇāmadhammato …",
  "cnd5:58.26": "asārakato …",
  "cnd5:58.27": "aghamūlato …",
  "cnd5:58.28": "vadhakato …",
  "cnd5:58.29": "vibhavato …",
  "cnd5:58.30": "sāsavato …",
  "cnd5:58.31": "saṅkhatato …",
  "cnd5:58.32": "mārāmisato …",
  "cnd5:58.33": "jātidhammato …",
  "cnd5:58.34": "jarādhammato …",
  "cnd5:58.35": "byādhidhammato …",
  "cnd5:58.36": "maraṇadhammato …",
  "cnd5:58.37": "sokaparidevadukkhadomanassupāyāsadhammato …",
  "cnd5:58.38": "saṅkilesikadhammato …",
  "cnd5:58.39": "samudayato …",
  "cnd5:58.40": "atthaṅgamato …",
  "cnd5:58.41": "assādato …",
  "cnd5:58.42": "ādīnavato …",
  "cnd5:58.43": "nissaraṇato kusalo sabbadhammānaṁ.",
  "cnd5:58.44": "Evampi kusalo sabbadhammānaṁ.",
  "cnd5:59.1_0": "Atha vā khandhakusalo dhātukusalo āyatanakusalo paṭiccasamuppādakusalo satipaṭṭhānakusalo",
  "cnd5:59.1_1": "sammappadhānakusalo iddhipādakusalo indriyakusalo balakusalo bojjhaṅgakusalo maggakusalo",
  "cnd5:59.1_2": "phalakusalo nibbānakusalo.",
  "cnd5:59.2": "Evampi kusalo sabbadhammānaṁ.",
  "cnd5:60.1": "Atha vā sabbadhammā vuccanti dvādasāyatanāni—",
  "cnd5:60.2": "cakkhu ceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca.",
  "cnd5:60.3": "Yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṅkato āyatiṁ anuppādadhammo, ettāvatāpi kusalo sabbadhammānanti—",
  "cnd5:60.4": "kusalo sabbadhammānaṁ.",
  "cnd5:61.1": "Sato bhikkhu paribbajeti.",
  "cnd5:61.2": "Satoti catūhi kāraṇehi sato—",
  "cnd5:61.3": "kāye kāyānupassanāsatipaṭṭhānaṁ bhāvento sato,",
  "cnd5:61.4": "vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato.",
  "cnd5:62.1": "Aparehipi catūhi kāraṇehi sato—",
  "cnd5:62.2": "asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ dhammānaṁ hatattā sato, satinimittānaṁ dhammānaṁ asammuṭṭhattā sato.",
  "cnd5:63.1": "Aparehipi catūhi kāraṇehi sato—",
  "cnd5:63.2": "satiyā samannāgatattā sato, satiyā vasitattā sato, satiyā pāguññena samannāgatattā sato, satiyā apaccorohaṇatāya sato.",
  "cnd5:64.1": "Aparehipi catūhi kāraṇehi sato—",
  "cnd5:64.2": "satiyā samannāgatattā sato, santattā sato, samitattā sato, santadhammasamannāgatattā sato.",
  "cnd5:64.3_0": "Buddhānussatiyā sato, dhammānussatiyā sato, saṅghānussatiyā sato, sīlānussatiyā sato,",
  "cnd5:64.3_1": "cāgānussatiyā sato, devatānussatiyā sato, ānāpānassatiyā sato, maraṇassatiyā sato,",
  "cnd5:64.3_2": "kāyagatāsatiyā sato, upasamānussatiyā sato.",
  "cnd5:64.4": "Yā sati anussati …pe… sammāsati satisambojjhaṅgo ekāyanamaggo, ayaṁ vuccati sati.",
  "cnd5:64.5": "Imāya satiyā upeto hoti samupeto upāgato samupāgato upapanno samupapanno samannāgato, so vuccati sato.",
  "cnd5:64.6": "Bhikkhūti sattannaṁ dhammānaṁ bhinnattā bhikkhu—",
  "cnd5:64.7": "sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti.",
  "cnd5:64.8": "Bhinnā honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā.",
  "cnd5:65.1": "Pajjena katena attanā,",
  "cnd5:65.2": "(sabhiyāti bhagavā)",
  "cnd5:65.3": "Parinibbānagato vitiṇṇakaṅkho;",
  "cnd5:65.4": "Vibhavañca bhavañca vippahāya,",
  "cnd5:65.5": "Vusitavā khīṇapunabbhavo sa bhikkhūti.",
  "cnd5:66.1_0": "Sato bhikkhu paribbajeti sato bhikkhu paribbaje, sato gaccheyya, sato tiṭṭheyya,",
  "cnd5:66.1_1": "sato nisīdeyya, sato seyyaṁ kappeyya, sato abhikkameyya, sato paṭikkameyya, sato",
  "cnd5:66.1_2": "ālokeyya, sato vilokeyya, sato samiñjeyya, sato pasāreyya, sato saṅghāṭipattacīvaraṁ",
  "cnd5:66.1_3": "dhāreyya, sato careyya vihareyya iriyeyya vatteyya pāleyya yapeyya yāpeyyāti—",
  "cnd5:66.2": "sato bhikkhu paribbaje.",
  "cnd5:66.3": "Tenāha bhagavā—",
  "cnd5:67.1": "“Kāmesu nābhigijjheyya,",
  "cnd5:67.2": "manasānāvilo siyā;",
  "cnd5:67.3": "Kusalo sabbadhammānaṁ,",
  "cnd5:67.4": "sato bhikkhu paribbaje”ti.",
  "cnd5:68.1": "Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—",
  "cnd5:68.2": "“yaṁ kiñci samudayadhammaṁ sabbaṁ taṁ nirodhadhamman”ti.",
  "cnd5:68.3": "Tassa brāhmaṇassa anupādāya āsavehi cittaṁ vimucci.",
  "cnd5:68.4_0": "Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā,",
  "cnd5:68.4_1": "bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ",
  "cnd5:68.4_2": "namassamāno nisinno hoti—",
  "cnd5:68.5": "“satthā me bhante bhagavā, sāvakohamasmī”ti.",
  "cnd5:68.6": "Ajitamāṇavapucchāniddeso paṭhamo."
}