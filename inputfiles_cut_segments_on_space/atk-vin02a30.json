{
  "atk-vin02a30:0": " Namo tassa bhagavato arahato sammāsambuddhassa",
  "atk-vin02a30:1": "Vinayapiṭake",
  "atk-vin02a30:2": "Cūḷavagga-aṭṭhakathā",
  "atk-vin02a30:3": "1. Kammakkhandhakaṁ",
  "atk-vin02a30:4": "Tajjanīyakammakathā",
  "atk-vin02a30:5_0": "1. Cūḷavaggassa paṭhame kammakkhandhake tāva paṇḍukalohitakāti paṇḍuko ceva lohitako",
  "atk-vin02a30:5_1": "cāti chabbaggiyesu dve janā; tesaṁ nissitakāpi paṇḍukalohitakātveva paññāyanti. Balavābalavaṁ",
  "atk-vin02a30:5_2": "paṭimantethāti suṭṭhubalavaṁ paṭivadatha. Alamatthatarāti samatthatarā.",
  "atk-vin02a30:6": "Tajjanīyakammakathā niṭṭhitā.",
  "atk-vin02a30:7": "Adhammakammadvādasakakathā",
  "atk-vin02a30:8_0": "4.Asammukhākatantiādīsu saṅghadhammavinayapuggalasammukhānaṁ vinā kataṁ, cuditakaṁ",
  "atk-vin02a30:8_1": "appaṭipucchitvā kataṁ, tasseva appaṭiññāya kataṁ. Adesanāgāminiyāti pārājikāpattiyā",
  "atk-vin02a30:8_2": "vā saṅghādisesāpattiyā vā. Ettha purimakesu tīsu tikesu nava padā adhammenakataṁ",
  "atk-vin02a30:8_3": "vaggenakatanti imehi saddhiṁ ekekaṁ gahetvā nava tikā vuttā. Evaṁ sabbepi dvādasa",
  "atk-vin02a30:8_4": "tikā honti. Paṭipakkhavasena sukkapakkhesupi eteyeva dvādasa tikā vuttā.",
  "atk-vin02a30:9": "6.Ananulomikehigihisaṁsaggehīti pabbajitānaṁ ananucchavikehi sahasokitādīhi gihisaṁsaggehi.",
  "atk-vin02a30:10_0": "Tiṇṇaṁ, bhikkhave, bhikkhūnantiādi ekekenāpi aṅgena tajjanīyakammaṁ kātuṁ vaṭṭatīti",
  "atk-vin02a30:10_1": "dassanatthaṁ vuttaṁ. Tajjanīyassa hi visesena bhaṇḍanakārakattaṁ aṅgaṁ, niyassassa",
  "atk-vin02a30:10_2": "abhiṇhāpattikattaṁ, pabbājanīyassa kuladūsakattaṁ vuttaṁ. Imesu pana tīsu aṅgesu",
  "atk-vin02a30:10_3": "yena kenaci sabbānipi kātuṁ vaṭṭati. Yadi evaṁ yaṁ campeyyakkhandhake vuttaṁ – ‘‘tajjanīyakammārahassa",
  "atk-vin02a30:10_4": "niyassakammaṁ karoti…pe… upasampadārahaṁ abbheti; evaṁ kho upāli adhammakammaṁ hoti",
  "atk-vin02a30:10_5": "avinayakammaṁ, evañca pana saṅgho sātisāro hotī’’ti idaṁ virujjhatīti. Idañca na",
  "atk-vin02a30:10_6": "virujjhati. Kasmā? Vacanatthanānattato, ‘‘tajjanīyakammārahassā’’ti imassa hi vacanassa",
  "atk-vin02a30:10_7": "kammasanniṭṭhānaṁ attho. ‘‘Tiṇṇaṁ, bhikkhave’’tiādivacanassa aṅgasambhavo, tasmā",
  "atk-vin02a30:10_8": "yadā saṅghena sannipatitvā ‘‘idaṁ nāma imassa bhikkhuno kammaṁ karomā’’ti sanniṭṭhānaṁ",
  "atk-vin02a30:10_9": "kataṁ hoti, tadā kammāraho nāma hoti. Tassa iminā lakkhaṇena tajjanīyādikammārahassa",
  "atk-vin02a30:10_10": "niyassakammādikaraṇaṁ adhammakammañceva avinayakammañcāti veditabbaṁ. Yassa pana",
  "atk-vin02a30:10_11": "bhaṇḍanakārakādīsu aṅgesu aññataraṁ aṅgaṁ atthi, tassa ākaṅkhamāno saṅgho yathānuññātesu",
  "atk-vin02a30:10_12": "aṅgesu ca kammesu ca yena kenaci aṅgena yaṁkiñci kammaṁ vavatthapetvā taṁ bhikkhuṁ",
  "atk-vin02a30:10_13": "kammārahaṁ katvā kammaṁ kareyya. Ayamettha vinicchayo. Evaṁ pubbenāparaṁ sameti.",
  "atk-vin02a30:11_0": "Tattha kiñcāpi tajjanīyakamme bhaṇḍanakārakavasena kammavācā vuttā, atha kho bālassa",
  "atk-vin02a30:11_1": "abyattassa āpattibahulassa tajjanīyakammaṁ karontena bālaabyattavaseneva kammavācā",
  "atk-vin02a30:11_2": "kātabbā . Evañhi bhūtena vatthunā kataṁ kammaṁ hoti, na ca aññassa kammassa vatthunā.",
  "atk-vin02a30:11_3": "Kasmā? Yasmā idampi anuññātanti. Esa nayo sabbattha. Aṭṭhārasa sammāvattanavatthūni",
  "atk-vin02a30:11_4": "pārivāsikakkhandhake vaṇṇayissāma.",
  "atk-vin02a30:12": "Adhammakammadvādasakakathā niṭṭhitā.",
  "atk-vin02a30:13": "Nappaṭippassambhetabbaaṭṭhārasakādikathā",
  "atk-vin02a30:14_0": "8.Lomaṁpātentīti pannalomā honti; bhikkhū anuvattantīti attho. Netthāraṁ vattantīti",
  "atk-vin02a30:14_1": "nittharantānaṁ etanti netthāraṁ; yena sakkā nissāraṇā nittharituṁ, taṁ aṭṭhārasavidhaṁ",
  "atk-vin02a30:14_2": "sammāvattanaṁ vattantīti attho. Kittakaṁ kālaṁ vattaṁ pūretabbanti? Dasa vā pañca",
  "atk-vin02a30:14_3": "vā divasāni. Imasmiñhi kammakkhandhake ettakena vattaṁ pūritameva hoti.",
  "atk-vin02a30:15": "Nappaṭippassambhetabbaaṭṭhārasakādikathā niṭṭhitā.",
  "atk-vin02a30:16": "Niyassakammakathā",
  "atk-vin02a30:17": "11. Seyyasakavatthusmiṁ – apissu bhikkhū pakatāti apissu bhikkhū niccaṁ byāvaṭā honti. Sesaṁ tajjanīye vuttasadisameva.",
  "atk-vin02a30:18": "Niyassakammakathā niṭṭhitā.",
  "atk-vin02a30:19": "Pabbājanīyakammakathā",
  "atk-vin02a30:20": "21. Assajipunabbasukavatthu saṅghādisesavaṇṇanāyaṁ vuttaṁ.",
  "atk-vin02a30:21_0": "27.Kāyikena davenātiādīsu panettha kāyiko davo nāma kāyakīḷā vuccati. Sesapadadvayepi",
  "atk-vin02a30:21_1": "eseva nayo. Kāyiko anācāro nāma kāyadvāre paññattasikkhāpadavītikkamo vuccati . Sesadvayepi",
  "atk-vin02a30:21_2": "eseva nayo. Kāyikaṁ upaghātikaṁ nāma kāyadvāre paññattasikkhāpadassa asikkhanabhāvena",
  "atk-vin02a30:21_3": "upahananaṁ vuccati; nāsanaṁ vināsananti attho. Sesadvayepi eseva nayo. Kāyiko micchājīvo",
  "atk-vin02a30:21_4": "nāma paṭikkhittavejjakammādivasena telapacanaariṭṭhapacanādīni. Vācasiko micchājīvo",
  "atk-vin02a30:21_5": "nāma gihīnaṁ sāsanasampaṭicchanārocanādīni. Kāyikavācasiko nāma tadubhayaṁ. Sesaṁ",
  "atk-vin02a30:21_6": "tajjanīye vuttanayameva.",
  "atk-vin02a30:22": "Pabbājanīyakammakathā niṭṭhitā.",
  "atk-vin02a30:23": "Paṭisāraṇīyakammakathā",
  "atk-vin02a30:24_0": "33. Sudhammavatthusmiṁ pana – anapaloketvāti na āpucchitvā. Etadavocāti kiṁ te gahapati",
  "atk-vin02a30:24_1": "therānaṁ paṭiyattanti sabbaṁ vivarāpetvā disvā etaṁ avoca. Ekā ca kho idha natthi",
  "atk-vin02a30:24_2": "yadidaṁ tilasaṁguḷikāti yā ayaṁ tilasakkhalikā nāma vuccati, sā natthīti attho. Tassa",
  "atk-vin02a30:24_3": "kira gahapatino vaṁse ādimhi eko pūviyo ahosi. Tena naṁ thero jātiyā khuṁsetukāmo",
  "atk-vin02a30:24_4": "evamāha. Yadeva kiñcīti evaṁ bahuṁ buddhavacanaṁ ratanaṁ pahāya kiñcideva tilasaṁguḷikāvacanaṁ",
  "atk-vin02a30:24_5": "bhāsitaṁ. Kukkuṭapotakaudāharaṇena idaṁ dasseti ‘‘yathā so neva kākavassitaṁ na kukkuṭavassitaṁ",
  "atk-vin02a30:24_6": "akāsi, evaṁ tayāpi neva bhikkhuvacanaṁ na gihivacanaṁ vutta’’nti.",
  "atk-vin02a30:25": "Paṭisāraṇīyakammakathā niṭṭhitā.",
  "atk-vin02a30:26": "Adhammakammādidvādasakakathā",
  "atk-vin02a30:27": "37.Asammukhā katantiādayo tikā vuttappakārā eva.",
  "atk-vin02a30:28_0": "39. Aṅgasamannāgamo purimehi asadiso. Tattha yathā lābhaṁ na labhanti; evaṁ parisakkanto",
  "atk-vin02a30:28_1": "parakkamanto alābhāya parisakkati nāma. Esa nayo anatthādīsu. Tattha anatthoti atthabhaṅgo.",
  "atk-vin02a30:28_2": "Anāvāsoti tasmiṁ ṭhāne avasanaṁ. Gihīnaṁ buddhassa avaṇṇanti gihīnaṁ santike buddhassa",
  "atk-vin02a30:28_3": "avaṇṇaṁ bhāsati. Dhammikaṁ paṭissavaṁ na saccāpetīti yathā sacco hoti, evaṁ na karoti;",
  "atk-vin02a30:28_4": "vassāvāsaṁ paṭissuṇitvā na gacchati, aññaṁ vā evarūpaṁ karoti. Pañcannaṁ bhikkhavetiādi",
  "atk-vin02a30:28_5": "ekaṅgenapi kammārahabhāvadassanatthaṁ vuttaṁ. Sesamettha uttānatthañceva, tajjanīye ca vuttanayameva.",
  "atk-vin02a30:29": "Adhammakammādidvādasakakathā niṭṭhitā.",
  "atk-vin02a30:30": "Āpattiyā adassane ukkhepanīyakammakathā",
  "atk-vin02a30:31": "46. Channavatthusmiṁ – āvāsaparamparañca bhikkhave saṁsathāti sabbāvāsesu ārocetha.",
  "atk-vin02a30:32": "50.Bhaṇḍanakārakotiādīsu bhaṇḍanādipaccayā āpannaṁ āpattiṁ ropetvā tassā adassaneyeva kammaṁ kātabbaṁ. Tikā vuttappakārā eva.",
  "atk-vin02a30:33_0": "51. Sammāvattanāyaṁ panettha tecattālīsa vattāni. Tattha na anuddhaṁsetabboti na",
  "atk-vin02a30:33_1": "codetabbo. Na bhikkhu bhikkhūhīti añño bhikkhu aññehi bhikkhūhi na bhinditabbo. Na",
  "atk-vin02a30:33_2": "gihiddhajoti odātavatthāni acchinnadasapupphadasāni ca na dhāretabbāni. Na titthiyaddhajoti",
  "atk-vin02a30:33_3": "kusacīrādīni na dhāretabbāni. Na āsādetabboti na apasādetabbo. Anto vā bahi vāti",
  "atk-vin02a30:33_4": "vihārassa anto vā bahi vā. Na titthiyādipadattayaṁ uttānameva . Sesaṁ sabbaṁ pārivāsikakkhandhake",
  "atk-vin02a30:33_5": "vaṇṇayissāma. Sesaṁ tajjanīye vuttanayameva. Āpattiyā appaṭikamme ukkhepanīyakammaṁ iminā sadisameva.",
  "atk-vin02a30:34_0": "65. Ariṭṭhavatthu khuddakavaṇṇanāyaṁ vuttaṁ. ‘‘Bhaṇḍanakārako’’tiādīsu yaṁ diṭṭhiṁ",
  "atk-vin02a30:34_1": "nissāya bhaṇḍanādīni karoti, tassā appaṭinissaggeyeva kammaṁ kātabbaṁ. Sesaṁ tajjanīye",
  "atk-vin02a30:34_2": "vuttanayameva. Sammāvattanāyampi hi idha tecattālīsaṁyeva vattānīti.",
  "atk-vin02a30:35": "Āpattiyā adassane ukkhepanīyakammakathā niṭṭhitā.",
  "atk-vin02a30:36": "Kammakkhandhakavaṇṇanā niṭṭhitā."
}