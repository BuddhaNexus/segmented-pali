{
  "tika-abh02t32:0": "15. Paṭisambhidāvibhaṅgo",
  "tika-abh02t32:1": "1. Suttantabhājanīyaṁ",
  "tika-abh02t32:2": "1. Saṅgahavāravaṇṇanā",
  "tika-abh02t32:3_0": "718. ‘‘Eseva nayo’’ti dhammādīsu kato atideso saṅkhepato tesaṁ dassanaṁ hotīti āha",
  "tika-abh02t32:3_1": "‘‘saṅkhepena dassetvā’’ti. Tesaṁ niruttipaṭibhānānaṁ visayā tabbisayā, tesaṁ, niruttipaṭibhānavisayabhūtānanti",
  "tika-abh02t32:3_2": "attho. Paccayuppannādibhedehīti paccayuppannanibbānabhāsitatthādibhedehi.",
  "tika-abh02t32:4_0": "Dukkhahetuphalajātādidhammajarāmaraṇāni dukkhādīni. Saccahetudhammapaccayākāravāresu",
  "tika-abh02t32:4_1": "dukkhasamudayādipariyāyena āgato phalanibbattako hetu, saccapaccayākāravāresu ariyamaggo,",
  "tika-abh02t32:4_2": "pariyattivāre bhāsitaṁ, abhidhammabhājanīye kusalaṁ, akusalanti evaṁ pāḷiyaṁ vuttānaṁyeva",
  "tika-abh02t32:4_3": "vasena pañca dhammā veditabbāti imamatthamāha ‘‘tathā dhammā cā’’ti iminā.",
  "tika-abh02t32:5": "Nibbattakahetuādīnanti nibbattakasampāpakañāpakānaṁ. Purimoti pavattanattho. Tasminti magge. Pacchimoti pāpanattho daṭṭhabbo.",
  "tika-abh02t32:6_0": "Aviparītaniruttīti buddhādīhi āciṇṇā tassa tassa atthassa vācakabhāve niruḷhā yāthāvanirutti.",
  "tika-abh02t32:6_1": "Yasmā viññattivikārasahito saddo paññattīti attano adhippāyo, tasmā paramatato taṁ",
  "tika-abh02t32:6_2": "dassento ‘‘avacanabhūtāyā’’ti visesetvā ‘‘keci vaṇṇayantī’’ti āha. Evaṁ satīti evaṁ",
  "tika-abh02t32:6_3": "niruttiyā paññattibhāve sati. Paññatti abhilapitabbāti āpajjatīti vutte, hotu, ko",
  "tika-abh02t32:6_4": "doso tassā vacanīyabhāvatoti kadāci vadeyyāti āsaṅkanto āha ‘‘na ca vacanato…pe…",
  "tika-abh02t32:6_5": "uccāretabbaṁ atthī’’ti. Tesaṁ atthadhammānaṁ. Na vacananti avacanaṁ avacanasabhāvaṁ.",
  "tika-abh02t32:6_6": "Evaṁpakāranti evaṁvidhaṁ evaṁ niyataliṅgavisesajotanākāraṁ.",
  "tika-abh02t32:7_0": "Paratoti parabhāge anantaramanodvāre. Saddaggahaṇānusārena gahitāya nāmaniruttiyaṁ",
  "tika-abh02t32:7_1": "niruttipaṭisambhidā pavattatīti vadanti. Yadi evaṁ kasmā pāḷiyaṁ ‘‘niruttipaṭisambhidā",
  "tika-abh02t32:7_2": "paccuppannārammaṇā’’ti vuttāti āha ‘‘nirutti…pe… sandhāya vutta’’nti. Pacchā jānananti",
  "tika-abh02t32:7_3": "saddaggahaṇuttarakālaṁ nāmaniruttiyā jānanaṁ. Evanti evaṁ saddaggahaṇato pacchā nāmaniruttiṁ",
  "tika-abh02t32:7_4": "ārabbha pavattaṁ ñāṇaṁ niruttipaṭisambhidāti gayhamāne. Evaṁ niruttiyā nāmapaññattipakkhe",
  "tika-abh02t32:7_5": "pāḷiyā, aṭṭhakathāya ca virodhaṁ dassetvā saddapakkhe tadabhāvaṁ dassento ‘‘yathā",
  "tika-abh02t32:7_6": "panā’’tiādimāha. Taṁtaṁsaddavibhāvakanti yathā tassa tassa saddappabhedanicchayassa",
  "tika-abh02t32:7_7": "paccayabhūtaṁ dibbasotañāṇaṁ saddārammaṇameva taṁ taṁ saddaṁ vibhūtaṁ karoti, evaṁ",
  "tika-abh02t32:7_8": "niruttippabhedanicchayassa paccayabhūtaṁ niruttisaddārammaṇameva niruttipaṭisambhidāñāṇaṁ",
  "tika-abh02t32:7_9": "taṁ vibhūtaṁ karotīti tassa paccuppannārammaṇatā vuttā. Saddaṁ pana vibhāventaṁ ekantato",
  "tika-abh02t32:7_10": "saddūpanibandhaṁ paññattimpi vibhāvetiyeva, yato sabhāvāsabhāvavisesavibhāvanaṁ sampajjati.",
  "tika-abh02t32:7_11": "Aññathā hi saddamattaggahaṇe visesāvabodho eva na siyāti porāṇā paññattivibhāvanampi",
  "tika-abh02t32:7_12": "tassa icchanti. Taṁvibhāvakanti niruttisaddavibhāvakaṁ. Na pāḷivirodho hotīti yadipi",
  "tika-abh02t32:7_13": "abhidhammabhājanīye ‘‘yāya niruttiyā tesaṁ dhammānaṁ paññatti hotī’’ti (vibha. 727)",
  "tika-abh02t32:7_14": "vuttaṁ, tampi sabhāvaniruttisaddena dhammānaṁ pabodhanameva sandhāya vuttaṁ, na tabbinimuttaṁ",
  "tika-abh02t32:7_15": "paññattinti ‘‘niruttisaddārammaṇā niruttipaṭisambhidā’’ti vuccamāne pāḷiyā virodho",
  "tika-abh02t32:7_16": "na hotīti attho. ‘‘Paccavekkhantassā’’ti vuttattā saddaṁ gahetvā pacchā gahitāya",
  "tika-abh02t32:7_17": "paññattiyā paccavekkhaṇena bhavitabbanti āsaṅkeyyāti tadāsaṅkānivattanatthamāha ‘‘taṁ",
  "tika-abh02t32:7_18": "sabhāvaniruttiṁ saddaṁ ārammaṇaṁ katvā’’tiādi. Sabhāvaniruttiṁ vibhāventaṁyevāti",
  "tika-abh02t32:7_19": "sabhāvaniruttivisayassa sammohassa pageva viddhaṁsitattā atthasādhanavasena abhiññāñāṇaṁ",
  "tika-abh02t32:7_20": "viya taṁ vibhāventameva pavattati. Tenāha ‘‘niruttiṁ bhindantaṁ paṭivijjhantameva",
  "tika-abh02t32:7_21": "uppajjatī’’ti. Pabhedagamanañcettha anavasesato niruttivibhāgajānanaṁ. Tathā sesesu.",
  "tika-abh02t32:7_22": "Sakkaṭanāmādīti sakkaṭavasena vuttanāmākhyātādi. Nipātapadaṁ nāmādipadāni viya atthaṁ",
  "tika-abh02t32:7_23": "na vadati, atha kho byañjeti jotetīti ‘‘byañjana’’nti vuttaṁ nipātapadaṁ.",
  "tika-abh02t32:8": "Bodhi ñāṇaṁ maṇḍabhūtaṁ etthāti bodhimaṇḍo, mahābodhiṭṭhānaṁ. Tenāha ‘‘paṭhamābhisambuddhaṭṭhāne’’ti. Aññena pakārenāti uggahādippakārena.",
  "tika-abh02t32:9_0": "Aññathā hontīti purisayuge purisayuge ekadesena parivattantā kālantare aññākārā bhavanti.",
  "tika-abh02t32:9_1": "Vinassantīti taṁtaṁbhāsānaṁ manussānaṁ vināsena na paññāyanti, manussānaṁ duruggahaṇādinā",
  "tika-abh02t32:9_2": "katthaci kadāci parivattantīpi brahmalokādīsu yathāsabhāveneva avaṭṭhānato na sabbattha,",
  "tika-abh02t32:9_3": "sabbadā, sabbathā ca parivattati. Tenāha ‘‘kappavināsepi tiṭṭhatiyevā’’ti. Etassa",
  "tika-abh02t32:9_4": "niruttipaṭisambhidāñāṇassa.",
  "tika-abh02t32:10_0": "Atthādīsu ñāṇanti atthapaṭisambhidādi. Atthadhammaniruttivasena tīsu. Atthadhammaniruttipaṭibhānavasena",
  "tika-abh02t32:10_1": "catūsupi vā. Atthadhammādinā attanā jotetabbena saha atthenāti sātthakāni. Sabbo",
  "tika-abh02t32:10_2": "atthadhammādiko attho visayabhūto etassa ñāṇassa atthīti sabbatthakaṁ. Sabbasmiṁ",
  "tika-abh02t32:10_3": "atthādike visaye khittaṁ attano paccayehi ṭhapitaṁ pavattitaṁ. Arahattappattiyā visadā",
  "tika-abh02t32:10_4": "honti paṭipakkhadhammānaṁ sabbaso viddhaṁsitattā. Pañcannanti adhigamapariyattisavanaparipucchāpubbayogānaṁ.",
  "tika-abh02t32:10_5": "Yathāyoganti yaṁ yaṁ yassa puggalassa visadatāya yujjati, tathā yojetabbaṁ.",
  "tika-abh02t32:11": "Paripucchāhetu pavattā kathā paripucchāti vuttāti āha ‘‘pucchāya…pe… paripucchāti vuttā’’ti.",
  "tika-abh02t32:12_0": "Tehīti maggehi. Paṭilābho nāma pubbayogasampattiyā atthādivisayassa sammohassa samucchindanaṁ,",
  "tika-abh02t32:12_1": "taṁ pana maggakiccamevāti āha ‘‘so lokuttaro’’ti. Atthādīnaṁ pabhedato sallakkhaṇavibhāvanavavatthāpanā",
  "tika-abh02t32:12_2": "yathārahaṁ parittakusalamahākiriyacittavasena hotīti vuttaṁ ‘‘pabhedo kāmāvacaro’’ti.",
  "tika-abh02t32:12_3": "Yathā pubbayogo adhigamassa balavapaccayo sabhāvahetubhāvato, na tathā pabhedassa",
  "tika-abh02t32:12_4": "asabhāvahetutāya, paramparapaccayatāya cāti adhippāyo. Pariyattiādīnaṁ pabhedassa",
  "tika-abh02t32:12_5": "balavapaccayatāya , adhigamassa ca tadabhāve eseva nayo. Tatthāti nimittatthe bhummaṁ,",
  "tika-abh02t32:12_6": "tāsu pariyattisavanaparipucchāsu nimittabhūtāsūti attho. Yaṁ vuttaṁ hotīti ‘‘etesu",
  "tika-abh02t32:12_7": "panā’’tiādinā aṭṭhakathāvacanena yaṁ atthajātaṁ vuttaṁ hoti. Taṁ dassentoti taṁ niddhāretvā",
  "tika-abh02t32:12_8": "dassento. ‘‘Pubbayogādhigamā’’ti vatvā ‘‘dvepī’’ti vacanaṁ adhigamasahitoyeva pubbayogo",
  "tika-abh02t32:12_9": "pabhedassa balavapaccayo, na kevaloti dassanatthaṁ. Tena vuttaṁ aṭṭhakathāyaṁ ‘‘dvepi",
  "tika-abh02t32:12_10": "ekato hutvā’’ti (vibha. aṭṭha. 718). ‘‘Dvepi visadakāraṇā’’ti vutte pubbayogassāpi",
  "tika-abh02t32:12_11": "visadakāraṇattaṁ labbhatevāti āha ‘‘dvepi visadakāraṇāti…pe… vutta’’nti.",
  "tika-abh02t32:13": "Saṅgahavāravaṇṇanā niṭṭhitā.",
  "tika-abh02t32:14": "2. Saccavārādivaṇṇanā",
  "tika-abh02t32:15_0": "719.Kālattayepīti atītādīsu tīsupi kālesu. Hetuphaladhammā hetūnaṁ phalabhūtā dhammā,",
  "tika-abh02t32:15_1": "paccayanibbattāti attho. Tesañca hetudhammāti tesaṁ hetuphalānaṁ paccayanibbattānaṁ",
  "tika-abh02t32:15_2": "hetubhūtā dhammā ‘‘dhammā’’ti vuttāti yojanā. Vineyyavasenāti tathāvinetabbapuggalajjhāsayavasena.",
  "tika-abh02t32:15_3": "Uppannā samuppannātiādi na vuttanti uppannā samuppannā uṭṭhitā samuṭṭhitā paccuppannātiādi",
  "tika-abh02t32:15_4": "na vuttaṁ ekantapaccuppannasseva saṅgāhakattā. Taṁnibbattakāti tesaṁ atthabhāvena",
  "tika-abh02t32:15_5": "vuttānaṁ nipphādakā. Dhammāti vuttā dhammabhāvena kathitā.",
  "tika-abh02t32:16": "Saccavārādivaṇṇanā niṭṭhitā.",
  "tika-abh02t32:17": "Suttantabhājanīyavaṇṇanā niṭṭhitā.",
  "tika-abh02t32:18": "2. Abhidhammabhājanīyavaṇṇanā",
  "tika-abh02t32:19_0": "725.Sāmaññenavatvā visesena avuttattāti ‘‘tesaṁ vipāke’’ti yathāvuttakusalavipākatādisāmaññena",
  "tika-abh02t32:19_1": "vatvā sahetukāhetukādivisesena avuttattā, sarūpena niddhāretvā avuttattāti attho.",
  "tika-abh02t32:19_2": "Avipākattāti avipākadhammattā. Yadi evanti paccayabhāvato labbhamānopi dhammabhāvo",
  "tika-abh02t32:19_3": "avipākadhammatāya kiriyānaṁ yadi na vutto, evaṁ sati. Satipi paccayuppannabhāve avipākabhāvato",
  "tika-abh02t32:19_4": "atthabhāvopi na vattabbo. Tenāha ‘‘vipākā na hontīti atthabhāvo ca na vattabbo’’ti.",
  "tika-abh02t32:19_5": "Evañceti yadi paccayuppannattā kiriyānaṁ atthabhāvo vutto. Nappaṭisiddho icchitovāti",
  "tika-abh02t32:19_6": "attho. Yadi evaṁ kasmā na vuttoti āha ‘‘vipākassa panā’’tiādi. Tesanti kusalākusalānaṁ,",
  "tika-abh02t32:19_7": "vipākakiriyadhammānañca. Atthadhammatāti vuttanayena labbhamānopi yathākkamaṁ atthabhāvo,",
  "tika-abh02t32:19_8": "dhammabhāvo ca na vutto. Paccayabhāvaṁ sattivisesaṁ sanipphādetabbatanti padattayenāpi",
  "tika-abh02t32:19_9": "vipākadhammatamevāha. Sā hi vipākānaṁ hetubhāvato paccayabhāvo, taduppādanasamatthatāya",
  "tika-abh02t32:19_10": "sattiviseso, tehi sagabbhā viya hotīti ‘‘sanipphādetabbatā’’ti ca vuccati. Taṁ passantī",
  "tika-abh02t32:19_11": "nipphādakavisesāpi nipphādetabbāpekkhā hoti dhammapaṭisambhidā. Taṁsambandhenāti",
  "tika-abh02t32:19_12": "nipphādetabbasambandhena. Dhammapaṭisambhidaṁ vadantena atthapaṭisambhidāpi vuttā.",
  "tika-abh02t32:20": "Sabhāvadhamme paññatti sabhāvapaññattīti āha ‘‘na sattādipaññattiyā’’ti. Sabhāvena, niruttiyeva vā sabhāvapaññattīti vuttāti āha ‘‘aviparītapaññattiyā vā’’ti.",
  "tika-abh02t32:21": "746. Vohārabhūmiṁ, adhigamabhūmiñca ekajjhaṁ katvā āha ‘‘kāmāvacarā, lokuttarā ca bhūmi bhūmī’’ti. Cittuppādā vā pavattiṭṭhānabhāvato bhūmi.",
  "tika-abh02t32:22": "Abhidhammabhājanīyavaṇṇanā niṭṭhitā.",
  "tika-abh02t32:23": "3. Pañhapucchakavaṇṇanā",
  "tika-abh02t32:24_0": "747.Sabbañāṇārammaṇatāyāti paṭisambhidāpaṭisambhidāñāṇārammaṇatāya. ‘‘Suttantabhājanīye",
  "tika-abh02t32:24_1": "pana…pe… siyā’’ti idaṁ abhidhammabhājanīyena virujjhati, tassa vā sāvasesadesanatā",
  "tika-abh02t32:24_2": "āpajjatīti codanaṁ manasi katvā āha ‘‘abhidhammabhājanīye’’tiādi. Niravasesakathananti",
  "tika-abh02t32:24_3": "asesetvā kathanaṁ. Tena cittuppādasaṅgahite atthe asesetvā desanā idha abhidhammabhājanīyassa",
  "tika-abh02t32:24_4": "bhāro, na sabbañeyyadhammeti dasseti. Yathādassitavisayavacanavasenāti dassitappakāravisayassa",
  "tika-abh02t32:24_5": "kathanavasena, dhammatthavasena dassite taṁtaṁcittuppāde tattha dhammaniruttābhilāpena",
  "tika-abh02t32:24_6": "ñāṇassa kathanavasenāti attho. Aññārammaṇataṁ na paṭisedheti atapparabhāvatoti adhippāyo.",
  "tika-abh02t32:24_7": "Na niravasesena kathanaṁ acittuppādapariyāpannassa visayassa akathitattā. Evaṁ paṭibhānapaṭisambhidāvisayassāpi",
  "tika-abh02t32:24_8": "na niravasesena kathananti suttantabhājanīye avisesavacanena sabbañāṇārammaṇataṁyeva",
  "tika-abh02t32:24_9": "paṭibhānapaṭisambhidāya patiṭṭhāpeti. Tathā tisso paṭisambhidātiādipañhapucchakapāḷiyāpi.",
  "tika-abh02t32:24_10": "Tissoti atthadhammapaṭibhānapaṭisambhidā. Niruttipaṭisambhidā hi ‘‘parittārammaṇā’’teva vuttā.",
  "tika-abh02t32:25_0": "Yadipi siyā na tassā mahaggatārammaṇatāti sambandho. ‘‘Na hi maggo paccayuppanno",
  "tika-abh02t32:25_1": "na hotī’’ti iminā ‘‘atthapaṭisambhidā na maggārammaṇā’’ti vacanassa yathāvuttatthasādhakataṁ",
  "tika-abh02t32:25_2": "vibhāveti. Tassāti paṭibhānapaṭisambhidāya na mahaggatārammaṇatā sambhavati nanu",
  "tika-abh02t32:25_3": "nayaṁ anussarantassāti adhippāyo. Dvepīti ‘‘atthapaṭisambhidā na maggārammaṇā, tisso",
  "tika-abh02t32:25_4": "paṭisambhidā siyā parittārammaṇā, siyā mahaggatārammaṇā, siyā appamāṇārammaṇā’’ti",
  "tika-abh02t32:25_5": "ca dvepi etā pāḷiyo. Tāsu balavatarāya ṭhānassa, itarāya adhippāyamagganassa ca upāyadassanamukhena",
  "tika-abh02t32:25_6": "tāsaṁ aññamaññaṁ avirodhaṁ dassetuṁ ‘‘kusalākusalānaṁ panā’’tiādimāha. ‘‘Nippariyāyā",
  "tika-abh02t32:25_7": "tattha dhammapaṭisambhidā’’ti etena tattha atthapaṭisambhidāya pariyāyabhāvamāha.",
  "tika-abh02t32:25_8": "Tathā vipākakiriyānantiādi yathādhippetassa atthassa visadisūdāharaṇadassanaṁ. Ubhayenapi",
  "tika-abh02t32:25_9": "‘‘atthapaṭisambhidā na maggārammaṇā’’ti (vibha. 749) vacanaṁ suttantanayānugataṁ",
  "tika-abh02t32:25_10": "nippariyāyatthassa tattha adhippetattāti dīpeti. Kiñci pana ñāṇantiādi ‘‘tisso paṭisambhidā’’tiādipāḷiyā",
  "tika-abh02t32:25_11": "samatthakaṁ. Yathādhippetassa atthassa paṭibhānaṁ dīpanaṁ paṭibhānaṁ. Tenāha ‘‘ñeyyappakāsanato’’ti.",
  "tika-abh02t32:25_12": "Iti yā ‘‘tisso paṭisambhidā’’ti pāḷi, tassā balavabhāvavibhāvanena itarāya adhippāyamagganaṁ",
  "tika-abh02t32:25_13": "katanti veditabbaṁ. Nippariyāyāti pariyāyarahitā ujukaṁ sarūpeneva pavattā. Nippariyāya…pe…",
  "tika-abh02t32:25_14": "pavattiyanti ekantikaatthārammaṇaṁ ñāṇaṁ atthapaṭisambhidā, ñāṇārammaṇaṁ paṭibhānapaṭisambhidāti gahetvā desanāyaṁ.",
  "tika-abh02t32:26_0": "So evāti parassa abhilāpasaddo eva. Anuvattamānatā cassa niruttipaṭisambhidā paccuppannameva",
  "tika-abh02t32:26_1": "saddaṁ ārammaṇaṁ karontī, saddaṁ sutvā ‘‘ayaṁ sabhāvanirutti, ayaṁ na sabhāvaniruttī’’ti",
  "tika-abh02t32:26_2": "jānantīti ca ādivacanavasena veditabbo.",
  "tika-abh02t32:27": "Pañhapucchakavaṇṇanā niṭṭhitā.",
  "tika-abh02t32:28": "Paṭisambhidāvibhaṅgavaṇṇanā niṭṭhitā."
}