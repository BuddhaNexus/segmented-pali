{
  "atk-s0508a23:0": "7. Sattakanipāto",
  "atk-s0508a23:1": "1. Sundarasamuddattheragāthāvaṇṇanā",
  "atk-s0508a23:2_0": "Sattakanipāte alaṅkatātiādikā āyasmato sundarasamuddattherassa gāthā. Kā uppatti?",
  "atk-s0508a23:2_1": "Ayampi purimabuddhesu katādhikāro tattha tattha bhave puññāni upacinitvā imasmiṁ",
  "atk-s0508a23:2_2": "buddhuppāde rājagahe aññatarassa mahāvibhavassa seṭṭhino putto hutvā nibbatti. Samuddotissa",
  "atk-s0508a23:2_3": "nāmaṁ ahosi. Rūpasampattiyā pana sundarasamuddoti paññāyittha. So paṭhamavaye ṭhito",
  "atk-s0508a23:2_4": "bhagavato rājagahappavese buddhānubhāvaṁ disvā, paṭiladdhasaddho nissaraṇajjhāsayatāya",
  "atk-s0508a23:2_5": "pabbajitvā, laddhūpasampado samādinnadhutadhammo rājagahato sāvatthiṁ gantvā, kalyāṇamittassa",
  "atk-s0508a23:2_6": "santike vipassanācāraṁ uggahetvā, kammaṭṭhānaṁ anuyuñjanto viharati. Tassa mātā rājagahe",
  "atk-s0508a23:2_7": "ussavadivase aññe seṭṭhiputte sapajāpatike alaṅkatapaṭiyatte ussavakīḷaṁ kīḷante",
  "atk-s0508a23:2_8": "disvā, puttaṁ anussaritvā rodati. Taṁ disvā aññatarā gaṇikā rodanakāraṇaṁ pucchi.",
  "atk-s0508a23:2_9": "Sā tassā taṁ kāraṇaṁ kathesi. Taṁ sutvā gaṇikā “ahaṁ taṁ ānessāmi, passa tāva mama",
  "atk-s0508a23:2_10": "itthibhāva”nti vatvā “yadi evaṁ taṁyeva tassa pajāpatiṁ katvā imassa kulassa sāminiṁ",
  "atk-s0508a23:2_11": "karissāmī”ti tāya bahuṁ dhanaṁ datvā, vissajjitā mahatā parivārena sāvatthiṁ gantvā,",
  "atk-s0508a23:2_12": "therassa piṇḍāya vicaraṇaṭṭhāne ekasmiṁ gehe vasamānā divase divase aññehi therassa",
  "atk-s0508a23:2_13": "sakkaccaṁ piṇḍapātaṁ dāpesi. Alaṅkatapaṭiyattā ca hutvā suvaṇṇapādukā āruyha attānaṁ",
  "atk-s0508a23:2_14": "dassesi. Athekadivasaṁ gehadvārena gacchantaṁ theraṁ disvā, suvaṇṇapādukā omuñcitvā,",
  "atk-s0508a23:2_15": "añjaliṁ paggayha purato gacchantī nānappakāraṁ theraṁ kāmanimantanāya nimantesi.",
  "atk-s0508a23:2_16": "Taṁ sutvā thero “puthujjanacittaṁ nāma cañcalaṁ, yaṁnūna mayā idāneva ussāho karaṇīyo”ti",
  "atk-s0508a23:2_17": "tattheva ṭhito bhāvanaṁ ussukkāpetvā chaḷabhiñño ahosi. Taṁ sandhāya vuttaṁ –",
  "atk-s0508a23:3": "459.",
  "atk-s0508a23:4": "“Alaṅkatā suvasanā, māladhārī vibhūsitā;",
  "atk-s0508a23:5": "Alattakakatāpādā, pādukāruyha vesikā.",
  "atk-s0508a23:6": "460.",
  "atk-s0508a23:7": "“Pādukā oruhitvāna, purato pañjalīkatā;",
  "atk-s0508a23:8": "Sā maṁ saṇhena mudunā, mhitapubbaṁ abhāsatha.",
  "atk-s0508a23:9": "461.",
  "atk-s0508a23:10": "“‘Yuvāsi tvaṁ pabbajito, tiṭṭhāhi mama sāsane;",
  "atk-s0508a23:11": "Bhuñja mānusake kāme, ahaṁ vittaṁ dadāmi te;",
  "atk-s0508a23:12": "Saccaṁ te paṭijānāmi, aggiṁ vā te harāmahaṁ.",
  "atk-s0508a23:13": "462.",
  "atk-s0508a23:14": "“‘Yadā jiṇṇā bhavissāma, ubho daṇḍaparāyanā;",
  "atk-s0508a23:15": "Ubhopi pabbajissāma, ubhayattha kaṭaggaho”’.",
  "atk-s0508a23:16": "463.",
  "atk-s0508a23:17": "“Tañca disvāna yācantiṁ, vesikaṁ pañjalīkataṁ;",
  "atk-s0508a23:18": "Alaṅkataṁ suvasanaṁ, maccupāsaṁva oḍḍitaṁ.",
  "atk-s0508a23:19": "464.",
  "atk-s0508a23:20": "“Tato me manasīkāro, yoniso udapajjatha;",
  "atk-s0508a23:21": "Ādīnavo pāturahu, nibbidā samatiṭṭhatha.",
  "atk-s0508a23:22": "465.",
  "atk-s0508a23:23": "“Tato cittaṁ vimucci me, passa dhammasudhammataṁ;",
  "atk-s0508a23:24": "Tisso vijjā anuppattā, kataṁ buddhassa sāsana”nti.",
  "atk-s0508a23:25_0": "Tattha māladhārīti mālādhārinī piḷandhapupphadāmā. Vibhūsitāti ūnaṭṭhānassa pūraṇavasena",
  "atk-s0508a23:25_1": "pupphehi ceva gandhavilepanādīhi ca vibhūsitagattā. “Alaṅkatā”ti iminā hatthūpagagīvūpagādīhi",
  "atk-s0508a23:25_2": "ābharaṇehi alaṅkaraṇaṁ adhippetaṁ. Alattakakatāpādāti pariṇatajayasumanapupphavaṇṇena",
  "atk-s0508a23:25_3": "lākhārasena rañjitacaraṇayugaḷā. Samāsapadañhetaṁ, “alattakakatapādā”ti vattabbe",
  "atk-s0508a23:25_4": "gāthāsukhatthaṁ dīghaṁ katvā vuttaṁ. Asamāsabhāve pana “tassā”ti vacanaseso veditabbo.",
  "atk-s0508a23:25_5": "Pādukāruyha vesikāti ekā rūpūpajīvikā itthī yathāvuttavesā suvaṇṇapādukā paṭimuñcitvā",
  "atk-s0508a23:25_6": "“ṭhitā”ti vacanaseso.",
  "atk-s0508a23:26_0": "Pādukā oruhitvānāti pādukāhi otaritvā, suvaṇṇapādukāyo omuñcitvāti attho. Pañjalīkatāti",
  "atk-s0508a23:26_1": "paggahitaañjalikā sā vesī maṁ. Sāmaṁ vā vacanaparamparaṁ vinā sayameva abhāsatha.",
  "atk-s0508a23:26_2": "Saṇhenāti maṭṭhena. Mudunāti madhurena. “Vacanenā”ti avuttampi vuttameva hoti, abhāsathāti, vuttattā.",
  "atk-s0508a23:27_0": "Yuvāsitvaṁ pabbajitoti tvaṁ pabbajanto yuvā, daharoyeva hutvā pabbajitosi, nanu pabbajantena",
  "atk-s0508a23:27_1": "sattame dasake sampatteva pabbajitabbanti dasseti. Tiṭṭhāhi mama sāsaneti mama vacane tiṭṭha.",
  "atk-s0508a23:28_0": "Kiṁ pana tanti āha “bhuñja mānusake kāme”ti kāme paribhuñjitukāmassa rūpasampatti,",
  "atk-s0508a23:28_1": "vayasampatti, parivārasampatti, bhogasampatti ca icchitabbā. Tattha “kuto me bhogasampattī”ti",
  "atk-s0508a23:28_2": "vadeyyāti, āha “ahaṁ vittaṁ dadāmi te”ti. “Tayidaṁ vacanaṁ kathaṁ saddahātabba”nti",
  "atk-s0508a23:28_3": "maññeyyāti taṁ saddahāpentī āha “saccaṁ te paṭijānāmi, aggiṁ vā te harāmaha”nti.",
  "atk-s0508a23:28_4": "“Bhuñja mānusake kāme, ahaṁ vittaṁ dadāmi te”ti yadidaṁ mayā paṭiññātaṁ, taṁ ekaṁsena",
  "atk-s0508a23:28_5": "saccameva paṭijānāmi, sace me na pattiyāyasi, aggiṁ vā te harāmahaṁ aggiṁ haritvā",
  "atk-s0508a23:28_6": "aggipaccayaṁ sapathaṁ karomīti attho. Ubhayattha kaṭaggahoti amhākaṁ ubhinnaṁ jiṇṇakāle",
  "atk-s0508a23:28_7": "pabbajjanaṁ ubhayattha jayaggāho. Yaṁ mayaṁ yāva daṇḍaparāyanakālā bhoge bhuñjāma,",
  "atk-s0508a23:28_8": "evaṁ idhalokepi bhogehi na jīyāma, mayaṁ pacchā pabbajissāma, evaṁ paralokepi bhogehi",
  "atk-s0508a23:28_9": "na jīyāmāti adhippāyo. Tatoti taṁ nimittaṁ, kāmehi nimantentiyā “yuvāsi tva”ntiādinā",
  "atk-s0508a23:28_10": "“yadā jiṇṇā bhavissāmā”tiādinā ca tassā vesiyā vuttavacanahetu. Tañhi vacanaṁ aṅkusaṁ",
  "atk-s0508a23:28_11": "katvā thero samaṇadhammaṁ karonto sadatthaṁ paripūresi. Sesaṁ heṭṭhā vuttanayameva.",
  "atk-s0508a23:29": "Sundarasamuddattheragāthāvaṇṇanā niṭṭhitā.",
  "atk-s0508a23:30": "2. Lakuṇḍakabhaddiyattheragāthāvaṇṇanā",
  "atk-s0508a23:31_0": "Pare ambāṭakārāmetiādikā āyasmato lakuṇḍakabhaddiyattherassa gāthā. Kā uppatti? Ayaṁ",
  "atk-s0508a23:31_1": "kira padumuttarassa bhagavato kāle haṁsavatīnagare mahābhoge kule nibbattitvā, vayappatto",
  "atk-s0508a23:31_2": "satthu santike dhammaṁ suṇanto nisinno tasmiṁ khaṇe satthāraṁ ekaṁ bhikkhuṁ mañjussarānaṁ",
  "atk-s0508a23:31_3": "aggaṭṭhāne ṭhapentaṁ disvā, sayampi taṁ ṭhānaṁ patthento buddhappamukhassa bhikkhusaṅghassa",
  "atk-s0508a23:31_4": "mahādānaṁ datvā, “aho vatāhampi anāgate ayaṁ bhikkhu viya ekassa buddhassa sāsane",
  "atk-s0508a23:31_5": "mañjussarānaṁ aggo bhaveyya”nti paṇidhānaṁ akāsi. Bhagavā ca tassa anantarāyataṁ",
  "atk-s0508a23:31_6": "disvā byākaritvā pakkāmi.",
  "atk-s0508a23:32_0": "So tattha yāvajīvaṁ puññāni katvā devamanussesu saṁsaranto phussassa bhagavato kāle",
  "atk-s0508a23:32_1": "cittapattakokilo hutvā rājuyyānato madhuraṁ ambaphalaṁ tuṇḍenādāya gacchanto satthāraṁ",
  "atk-s0508a23:32_2": "disvā pasannamānaso “dassāmī”ti cittaṁ uppādesi. Satthā tassa cittaṁ ñatvā pattaṁ",
  "atk-s0508a23:32_3": "gahetvā nisīdi. Kokilo dasabalassa patte ambapakkaṁ patiṭṭhāpesi. Satthā taṁ paribhuñji.",
  "atk-s0508a23:32_4": "So kokilo pasannamānaso teneva pītisukhena sattāhaṁ vītināmesi. Tena ca puññakammena",
  "atk-s0508a23:32_5": "mañjussaro ahosi. Kassapasammāsambuddhakāle pana cetiye āraddhe kiṁ pamāṇaṁ karoma?",
  "atk-s0508a23:32_6": "Sattayojanappamāṇaṁ. Atimahantametaṁ. Chayojanappamāṇaṁ. Etampi atimahantaṁ. Pañcayojanaṁ,",
  "atk-s0508a23:32_7": "catuyojanaṁ, tiyojanaṁ, dviyojananti vutte ayaṁ tadā jeṭṭhavaḍḍhakī hutvā “etha,",
  "atk-s0508a23:32_8": "bho, anāgate sukhapaṭijaggiyaṁ kātuṁ vaṭṭatī”ti vatvā rajjuyā parikkhipanto gāvutamattake",
  "atk-s0508a23:32_9": "ṭhatvā “ekekaṁ mukhaṁ gāvutaṁ gāvutaṁ hotu, cetiyaṁ ekayojanāvaṭṭaṁ yojanubbedhaṁ",
  "atk-s0508a23:32_10": "bhavissatī”ti āha. Te tassa vacane aṭṭhaṁsu. Iti appamāṇassa buddhassa pamāṇaṁ akāsīti.",
  "atk-s0508a23:32_11": "Tena pana kammena nibbattanibbattaṭṭhāne aññehi nīcatarappamāṇo hoti.",
  "atk-s0508a23:33_0": "So amhākaṁ satthu kāle sāvatthiyaṁ mahābhogakule nibbatti, bhaddiyotissa nāmaṁ ahosi.",
  "atk-s0508a23:33_1": "Atirassatāya pana lakuṇḍakabhaddiyoti paññāyittha. So satthu santike dhammaṁ sutvā,",
  "atk-s0508a23:33_2": "paṭiladdhasaddho pabbajitvā, bahussuto dhammakathiko hutvā madhurena sarena paresaṁ",
  "atk-s0508a23:33_3": "dhammaṁ kathesi. Athekasmiṁ ussavadivase ekena brāhmaṇena saddhiṁ rathena gacchantī",
  "atk-s0508a23:33_4": "aññatarā gaṇikā theraṁ disvā dantavidaṁsakaṁ hasi. Thero tassā dantaṭṭhike nimittaṁ",
  "atk-s0508a23:33_5": "gahetvā jhānaṁ uppādetvā, taṁ pādakaṁ katvā, vipassanaṁ paṭṭhapetvā, anāgāmī ahosi.",
  "atk-s0508a23:33_6": "So abhiṇhaṁ kāyagatāya satiyā viharanto ekadivasaṁ āyasmatā dhammasenāpatinā ovadiyamāno",
  "atk-s0508a23:33_7": "arahatte patiṭṭhahi. Tena vuttaṁ apadāne –",
  "atk-s0508a23:34": "“Padumuttaro nāma jino, sabbadhammesu cakkhumā;",
  "atk-s0508a23:35": "Ito satasahassamhi, kappe uppajji nāyako.",
  "atk-s0508a23:36": "“Tadāhaṁ haṁsavatiyaṁ seṭṭhiputto mahaddhano;",
  "atk-s0508a23:37": "Jaṅghāvihāraṁ vicaraṁ, saṅghārāmaṁ agacchahaṁ.",
  "atk-s0508a23:38": "“Tadā so lokapajjoto, dhammaṁ desesi nāyako;",
  "atk-s0508a23:39": "Mañjussarānaṁ pavaraṁ, sāvakaṁ abhikittayi.",
  "atk-s0508a23:40": "“Taṁ sutvā mudito hutvā, kāraṁ katvā mahesino;",
  "atk-s0508a23:41": "Vanditvā satthuno pāde, taṁ ṭhānamabhipatthayiṁ.",
  "atk-s0508a23:42": "“Tadā buddho viyākāsi, saṅghamajjhe vināyako;",
  "atk-s0508a23:43": "Anāgatamhi addhāne, lacchase taṁ manorathaṁ.",
  "atk-s0508a23:44": "“Satasahassito kappe, okkākakulasambhavo;",
  "atk-s0508a23:45": "Gotamo nāma gottena, satthā loke bhavissati.",
  "atk-s0508a23:46": "“Tassa dhammesu dāyādo, oraso dhammanimmito;",
  "atk-s0508a23:47": "Bhaddiyo nāma nāmena, hessati satthu sāvako.",
  "atk-s0508a23:48": "“Tena kammena sukatena, cetanāpaṇidhīhi ca;",
  "atk-s0508a23:49": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:50": "“Dvenavute ito kappe, phusso uppajji nāyako;",
  "atk-s0508a23:51": "Durāsado duppasaho, sabbalokuttamo jino.",
  "atk-s0508a23:52": "“Caraṇena ca sampanno, brahā uju patāpavā;",
  "atk-s0508a23:53": "Hitesī sabbasattānaṁ, bahuṁ mocesi bandhanā.",
  "atk-s0508a23:54": "“Nandārāmavane tassa, ahosiṁ phussakokilo;",
  "atk-s0508a23:55": "Gandhakuṭisamāsanne, ambarukkhe vasāmahaṁ.",
  "atk-s0508a23:56": "“Tadā piṇḍāya gacchantaṁ, dakkhiṇeyyaṁ jinuttamaṁ;",
  "atk-s0508a23:57": "Disvā cittaṁ pasādetvā, mañjunābhinikūjahaṁ.",
  "atk-s0508a23:58": "“Rājuyyānaṁ tadā gantvā, supakkaṁ kanakattacaṁ;",
  "atk-s0508a23:59": "Ambapiṇḍaṁ gahetvāna, sambuddhassopanāmayiṁ.",
  "atk-s0508a23:60": "“Tadā me cittamaññāya, mahākāruṇiko jino;",
  "atk-s0508a23:61": "Upaṭṭhākassa hatthato, pattaṁ paggaṇhi nāyako.",
  "atk-s0508a23:62": "“Adāsiṁ haṭṭhacittohaṁ, ambapiṇḍaṁ mahāmune;",
  "atk-s0508a23:63": "Patte pakkhippa pakkhehi, pañjaliṁ katvāna mañjunā.",
  "atk-s0508a23:64": "“Sarena rajanīyena, savanīyena vaggunā;",
  "atk-s0508a23:65": "Vassanto buddhapūjatthaṁ, nīḷaṁ gantvā nipajjahaṁ.",
  "atk-s0508a23:66": "“Tadā muditacittaṁ maṁ, buddhapemagatāsayaṁ;",
  "atk-s0508a23:67": "Sakuṇagghi upāgantvā, ghātayī duṭṭhamānaso.",
  "atk-s0508a23:68": "“Tato cutohaṁ tusite, anubhotvā mahāsukhaṁ;",
  "atk-s0508a23:69": "Manussayonimāgacchiṁ, tassa kammassa vāhasā.",
  "atk-s0508a23:70": "“Imamhi bhaddake kappe, brahmabandhu mahāyaso;",
  "atk-s0508a23:71": "Kassapo nāma gottena, uppajji vadataṁ varo.",
  "atk-s0508a23:72": "“Sāsanaṁ jotayitvā so, abhibhuyya kutitthiye;",
  "atk-s0508a23:73": "Vinayitvāna veneyye, nibbuto so sasāvako.",
  "atk-s0508a23:74": "“Nibbute tamhi lokagge, pasannā janatā bahū;",
  "atk-s0508a23:75": "Pūjanatthāya buddhassa, thūpaṁ kubbanti satthuno.",
  "atk-s0508a23:76": "“Sattayojanikaṁ thūpaṁ, sattaratanabhūsitaṁ;",
  "atk-s0508a23:77": "Karissāma mahesissa, iccevaṁ mantayanti te.",
  "atk-s0508a23:78": "“Kikino kāsirājassa, tadā senāya nāyako;",
  "atk-s0508a23:79": "Hutvāhaṁ appamāṇassa, pamāṇaṁ cetiye vadiṁ.",
  "atk-s0508a23:80": "“Tadā te mama vākyena, cetiyaṁ yojanuggataṁ;",
  "atk-s0508a23:81": "Akaṁsu naravīrassa, nānāratanabhūsitaṁ.",
  "atk-s0508a23:82": "“Tena kammena sukatena, cetanāpaṇidhīhi ca;",
  "atk-s0508a23:83": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:84": "“Pacchime ca bhave dāni, jāto seṭṭhikule ahaṁ;",
  "atk-s0508a23:85": "Sāvatthiyaṁ puravare, iddhe phīte mahaddhane.",
  "atk-s0508a23:86": "“Purappavese sugataṁ, disvā vimhitamānaso;",
  "atk-s0508a23:87": "Pabbajitvāna na ciraṁ, arahattamapāpuṇiṁ.",
  "atk-s0508a23:88": "“Cetiyassa pamāṇaṁ yaṁ, akariṁ tena kammunā;",
  "atk-s0508a23:89": "Lakuṇḍakasarīrohaṁ, jāto paribhavāraho.",
  "atk-s0508a23:90": "“Sarena madhurenāhaṁ, pūjitvā isisattamaṁ;",
  "atk-s0508a23:91": "Mañjussarānaṁ bhikkhūnaṁ, aggattamanupāpuṇiṁ.",
  "atk-s0508a23:92": "“Phaladānena buddhassa, guṇānussaraṇena ca;",
  "atk-s0508a23:93": "Sāmaññaphalasampanno, viharāmi anāsavo.",
  "atk-s0508a23:94": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a23:95": "Aparabhāge aññaṁ byākaronto –",
  "atk-s0508a23:96": "466.",
  "atk-s0508a23:97": "“Pare ambāṭakārāme, vanasaṇḍamhi bhaddiyo;",
  "atk-s0508a23:98": "Samūlaṁ taṇhamabbuyha, tattha bhaddova jhāyati.",
  "atk-s0508a23:99": "467.",
  "atk-s0508a23:100": "“Ramanteke mudiṅgehi, vīṇāhi paṇavehi ca;",
  "atk-s0508a23:101": "Ahañca rukkhamūlasmiṁ, rato buddhassa sāsane.",
  "atk-s0508a23:102": "468.",
  "atk-s0508a23:103": "“Buddho ce me varaṁ dajjā, so ca labbhetha me varo;",
  "atk-s0508a23:104": "Gaṇhehaṁ sabbalokassa, niccaṁ kāyagataṁ sati”nti. –",
  "atk-s0508a23:105": "Imā tisso gāthā abhāsi.",
  "atk-s0508a23:106_0": "Tattha pareti seṭṭhe adhike, visiṭṭheti attho. Adhikavācī hi ayaṁ parasaddo “paraṁ",
  "atk-s0508a23:106_1": "viya mattāyā”tiādīsu viya. Ambāṭakārāmeti evaṁnāmake ārāme. So kira chāyūdakasampanno",
  "atk-s0508a23:106_2": "vanasaṇḍamaṇḍito ramaṇīyo hoti tena “pare”ti visesetvā vutto. “Ambāṭakavane ambāṭakehi",
  "atk-s0508a23:106_3": "abhilakkhitavane”ti ca vadanti. Vanasaṇḍamhīti vanagahane, ghananicitarukkhagacchalatāsamūhe",
  "atk-s0508a23:106_4": "vaneti attho. Bhaddiyoti evaṁnāmako, attānameva thero aññaṁ viya vadati. Samūlaṁ",
  "atk-s0508a23:106_5": "taṇhamabbuyhāti taṇhāya mūlaṁ nāma avijjā. Tasmā sāvijjaṁ taṇhaṁ aggamaggena samugghāṭetvāti",
  "atk-s0508a23:106_6": "attho. Tattha bhaddova jhāyatīti lokuttarehi sīlādīhi bhaddo sundaro tasmiṁyeva vanasaṇḍe",
  "atk-s0508a23:106_7": "katakiccatāya diṭṭhadhammasukhavihāravasena aggaphalajhānena jhāyati.",
  "atk-s0508a23:107_0": "Phalasukhena ca jhānasamāpattīhi ca vītināmetīti attano vivekaratiṁ dassetvā “ramanteke”ti",
  "atk-s0508a23:107_1": "gāthāyapi byatirekamukhena tamevatthaṁ dasseti. Tattha mudiṅgehīti aṅgikādīhi murajehi.",
  "atk-s0508a23:107_2": "Vīṇāhīti nandinīādīhi vīṇāhi. Paṇavehīti turiyehi ramanti eke kāmabhogino, sā pana",
  "atk-s0508a23:107_3": "tesaṁ rati anariyā anatthasaṁhitā. Ahañcā ti ahaṁ pana, ekako buddhassa bhagavato",
  "atk-s0508a23:107_4": "sāsane rato, tato eva rukkhamūlasmiṁ rato abhirato viharāmīti attho.",
  "atk-s0508a23:108_0": "Evaṁ attano vivekābhiratiṁ kittetvā idāni yaṁ kāyagatāsatikammaṭṭhānaṁ bhāvetvā arahattaṁ",
  "atk-s0508a23:108_1": "patto, tassa pasaṁsanatthaṁ “buddho ce me”ti gāthamāha. Tassattho – sace buddho bhagavā",
  "atk-s0508a23:108_2": "“ekāhaṁ, bhante, bhagavantaṁ varaṁ yācāmī”ti mayā yācito “atikkantavarā kho, bhikkhu,",
  "atk-s0508a23:108_3": "tathāgatā”ti apaṭikkhipitvā mayhaṁ yathāyācitaṁ varaṁ dadeyya, so ca varo mamādhippāyapūrako",
  "atk-s0508a23:108_4": "labbhetha mayhaṁ manorathaṁ matthakaṁ pāpeyyāti thero parikappavasena vadati. “Bhante,",
  "atk-s0508a23:108_5": "sabbo loko sabbakālaṁ kāyagatāsatikammaṭṭhānaṁ bhāvetū”ti “sabbalokassa niccaṁ kāyagatāsati",
  "atk-s0508a23:108_6": "bhāvetabbā”ti katvā varaṁ gaṇhe ahanti dassento āha “gaṇhehaṁ sabbalokassa, niccaṁ",
  "atk-s0508a23:108_7": "kāyagataṁ sati”nti. Idāni aparikkhaṇagarahāmukhena parikkhaṇaṁ pasaṁsanto –",
  "atk-s0508a23:109": "469.",
  "atk-s0508a23:110": "“Ye maṁ rūpena pāmiṁsu, ye ca ghosena anvagū;",
  "atk-s0508a23:111": "Chandarāgavasūpetā, na maṁ jānanti te janā.",
  "atk-s0508a23:112": "470.",
  "atk-s0508a23:113": "“Ajjhattañca na jānāti, bahiddhā ca na passati;",
  "atk-s0508a23:114": "Samantāvaraṇo bālo, sa ve ghosena vuyhati.",
  "atk-s0508a23:115": "471.",
  "atk-s0508a23:116": "“Ajjhattañca na jānāti, bahiddhā ca vipassati;",
  "atk-s0508a23:117": "Bahiddhā phaladassāvī, sopi ghosena vuyhati.",
  "atk-s0508a23:118": "472.",
  "atk-s0508a23:119": "“Ajjhattañca pajānāti, bahiddhā ca vipassati;",
  "atk-s0508a23:120": "Anāvaraṇadassāvī, na so ghosena vuyhatī”ti. –",
  "atk-s0508a23:121": "Imā catasso gāthā abhāsi.",
  "atk-s0508a23:122_0": "Tattha ye maṁ rūpena pāmiṁsūti ye janā aviddasū mama rūpena apasādikena nihīnena",
  "atk-s0508a23:122_1": "“ākārasadisī paññā”ti, dhammasarīrena ca maṁ nihīnaṁ pāmiṁsu, “orako aya”nti hīḷentā",
  "atk-s0508a23:122_2": "paricchindanavasena maññiṁsūti attho. Ye ca ghosena anvagūti ye ca sattā ghosena",
  "atk-s0508a23:122_3": "mañjunā maṁ sambhāvanāvasena anugatā bahu maññiṁsu, taṁ tesaṁ micchā, na hi ahaṁ",
  "atk-s0508a23:122_4": "rūpamattena avamantabbo, ghosamattena vā na bahuṁ mantabbo, tasmā chandarāgavasūpetā,",
  "atk-s0508a23:122_5": "na maṁ jānanti te janāti te duvidhāpi janā chandarāgassa vasaṁ upetā appahīnachandarāgā",
  "atk-s0508a23:122_6": "sabbaso pahīnachandarāgaṁ maṁ na jānanti.",
  "atk-s0508a23:123_0": "Avisayo tesaṁ mādiso ajjhattaṁ bahiddhā ca apariññātavatthutāyāti dassetuṁ “ajjhatta”ntiādi",
  "atk-s0508a23:123_1": "vuttaṁ. Ajjhattanti attano santāne khandhāyatanādidhammaṁ. Bahiddhāti parasantāne.",
  "atk-s0508a23:123_2": "Atha vā ajjhattanti, mama abbhantare asekkhasīlakkhandhādiṁ. Bahiddhāti, mameva ākappasampattiyādiyuttaṁ",
  "atk-s0508a23:123_3": "bahiddhā rūpadhammappavattiṁ cakkhuviññāṇādippavattiñca. Samantāvaraṇoti evaṁ ajjhattañca",
  "atk-s0508a23:123_4": "bahiddhā ca ajānanena samantato āvaraṇayutto āvaṭañāṇagatiko. Sa ve ghosena vuyhatīti",
  "atk-s0508a23:123_5": "so paraneyyabuddhiko bālo ghosena paresaṁ vacanena vuyhati niyyati ākaḍḍhīyati.",
  "atk-s0508a23:124_0": "Bahiddhā ca vipassatīti yo ca vuttanayena ajjhattaṁ na jānāti, bahiddhā pana sutānusārena",
  "atk-s0508a23:124_1": "ākappasampattiādiupadhāraṇena vā visesato passati. “Guṇavisesayutto siyā”ti maññati,",
  "atk-s0508a23:124_2": "sopi bahiddhā phaladassāvī nayaggāhena phalamattaṁ gaṇhanto vuttanayena ghosena vuyhati,",
  "atk-s0508a23:124_3": "sopi mādise na jānātīti attho.",
  "atk-s0508a23:125_0": "Yo pana ajjhattañca khīṇāsavassa abbhantare asekkhasīlakkhandhādiguṇaṁ jānāti, bahiddhā",
  "atk-s0508a23:125_1": "cassa paṭipattisallakkhaṇena visesato guṇavisesayogaṁ passati. Anāvaraṇadassāvī kenaci",
  "atk-s0508a23:125_2": "anāvaṭo hutvā ariyānaṁ guṇe daṭṭhuṁ ñātuṁ samattho, na so ghosamattena vuyhati yāthāvato dassanatoti.",
  "atk-s0508a23:126": "Lakuṇḍakabhaddiyattheragāthāvaṇṇanā niṭṭhitā.",
  "atk-s0508a23:127": "3. Bhaddattheragāthāvaṇṇanā",
  "atk-s0508a23:128_0": "Ekaputtotiādikā āyasmato bhaddattherassa gāthā. Kā uppatti? Ayaṁ kira padumuttaraṁ",
  "atk-s0508a23:128_1": "bhagavantaṁ bhikkhusaṅghañca satasahassaparimāṇaṁ cīvarādīhi catūhi paccayehi pūjesi.",
  "atk-s0508a23:128_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ seṭṭhikule",
  "atk-s0508a23:128_3": "nibbatti. Nibbattamāno ca aputtakesu mātāpitūsu devatāyācanādīni katvāpi alabhantesu",
  "atk-s0508a23:128_4": "satthāraṁ upasaṅkamitvā “sace, bhante, mayaṁ ekaṁ puttaṁ lacchāma, taṁ tumhākaṁ dāsatthāya",
  "atk-s0508a23:128_5": "dassāmā”ti vatvā āyācitvā gatesu satthu adhippāyaṁ ñatvā aññataro devaputto khīṇāyuko",
  "atk-s0508a23:128_6": "hutvā ṭhito sakkena devaraññā “amukasmiṁ kule nibbattāhī”ti āṇatto tattha nibbatti,",
  "atk-s0508a23:128_7": "bhaddotissa nāmaṁ akaṁsu. Taṁ sattavassuddesikaṁ jātaṁ mātāpitaro alaṅkaritvā bhagavato",
  "atk-s0508a23:128_8": "santikaṁ netvā “ayaṁ so, bhante, tumhe āyācitvā laddhadārako, imaṁ tumhākaṁ niyyātemā”ti",
  "atk-s0508a23:128_9": "āhaṁsu. Satthā ānandattheraṁ āṇāpesi – “imaṁ pabbājehī”ti. Āṇāpetvā ca gandhakuṭiṁ",
  "atk-s0508a23:128_10": "pāvisi. Thero taṁ pabbājetvā saṅkhepena vipassanāmukhaṁ ācikkhi. So upanissayasampannattā",
  "atk-s0508a23:128_11": "vipassanāya kammaṁ karonto sūriye anoggateyeva bhāvanaṁ ussukkāpetvā chaḷabhiñño",
  "atk-s0508a23:128_12": "ahosi. Tena vuttaṁ apadāne –",
  "atk-s0508a23:129": "“Padumuttarasambuddhaṁ, mettacittaṁ mahāmuniṁ;",
  "atk-s0508a23:130": "Upeti janatā sabbā, sabbalokagganāyakaṁ.",
  "atk-s0508a23:131": "“Sattukañca baddhakañca, āmisaṁ pānabhojanaṁ;",
  "atk-s0508a23:132": "Dadanti satthuno sabbe, puññakkhette anuttare.",
  "atk-s0508a23:133": "“Ahampi dānaṁ dassāmi, devadevassa tādino;",
  "atk-s0508a23:134": "Buddhaseṭṭhaṁ nimantetvā, saṅghampi ca anuttaraṁ.",
  "atk-s0508a23:135": "“Uyyojitā mayā cete, nimantesuṁ tathāgataṁ;",
  "atk-s0508a23:136": "Kevalaṁ bhikkhusaṅghañca, puññakkhettaṁ anuttaraṁ.",
  "atk-s0508a23:137": "“Satasahassapallaṅkaṁ, sovaṇṇaṁ gonakatthataṁ;",
  "atk-s0508a23:138": "Tūlikāpaṭalikāya, khomakappāsikehi ca;",
  "atk-s0508a23:139": "Mahārahaṁ paññāpayiṁ, āsanaṁ buddhayuttakaṁ.",
  "atk-s0508a23:140": "“Padumuttaro lokavidū, devadevo narāsabho;",
  "atk-s0508a23:141": "Bhikkhusaṅghaparibyūḷho, mama dvāramupāgami.",
  "atk-s0508a23:142": "“Paccuggantvāna sambuddhaṁ, lokanāthaṁ yasassinaṁ;",
  "atk-s0508a23:143": "Pasannacitto sumano, abhināmayiṁ saṅgharaṁ.",
  "atk-s0508a23:144": "“Bhikkhūnaṁ satasahassaṁ, buddhañca lokanāyakaṁ;",
  "atk-s0508a23:145": "Pasannacitto sumano, paramannena tappayiṁ.",
  "atk-s0508a23:146": "“Padumuttaro lokavidū, āhutīnaṁ paṭiggaho;",
  "atk-s0508a23:147": "Bhikkhusaṅghe nisīditvā, imā gāthā abhāsatha.",
  "atk-s0508a23:148": "“Yenidaṁ āsanaṁ dinnaṁ, sovaṇṇaṁ gonakatthataṁ;",
  "atk-s0508a23:149": "Tamahaṁ kittayissāmi, suṇātha mama bhāsato.",
  "atk-s0508a23:150": "“Catusattatikkhattuṁ so, devarajjaṁ karissati;",
  "atk-s0508a23:151": "Anubhossati sampattiṁ, accharāhi purakkhato.",
  "atk-s0508a23:152": "“Padesarajjaṁ sahassaṁ, vasudhaṁ āvasissati;",
  "atk-s0508a23:153": "Ekapaññāsakkhattuñca, cakkavattī bhavissati.",
  "atk-s0508a23:154": "“Sabbāsu bhavayonīsu, uccākulī bhavissati;",
  "atk-s0508a23:155": "So ca pacchā pabbajitvā, sukkamūlena codito;",
  "atk-s0508a23:156": "Bhaddiyo nāma nāmena, hessati satthu sāvako.",
  "atk-s0508a23:157": "“Vivekamanuyuttomhi, pantasenanivāsahaṁ;",
  "atk-s0508a23:158": "Phalañcādhigataṁ sabbaṁ, cattaklesomhi ajjahaṁ.",
  "atk-s0508a23:159": "“Mama sabbaṁ abhiññāya, sabbaññū lokanāyako;",
  "atk-s0508a23:160": "Bhikkhusaṅghe nisīditvā, etadagge ṭhapesi maṁ.",
  "atk-s0508a23:161": "“Paṭisambhidā catasso, vimokkhāpi ca aṭṭhime;",
  "atk-s0508a23:162": "Chaḷabhiññā sacchikatā, kataṁ buddhassa sāsana”nti.",
  "atk-s0508a23:163_0": "Tassa bhagavā chaḷabhiññuppattiṁ ñatvā “ehi, bhaddā”ti āha. So tāvadeva satthāraṁ",
  "atk-s0508a23:163_1": "upasaṅkamitvā vanditvā pañjaliko satthu samīpe aṭṭhāsi, sā eva cassa upasampadā ahosi.",
  "atk-s0508a23:163_2": "Buddhūpasampadā nāma kiresā. Thero jātito paṭṭhāya attano pavattiyā kathanamukhena aññaṁ byākaronto –",
  "atk-s0508a23:164": "473.",
  "atk-s0508a23:165": "“Ekaputto ahaṁ āsiṁ, piyo mātu piyo pitu;",
  "atk-s0508a23:166": "Bahūhi vatacariyāhi, laddho āyācanāhi ca.",
  "atk-s0508a23:167": "474.",
  "atk-s0508a23:168": "“Te ca maṁ anukampāya, atthakāmā hitesino;",
  "atk-s0508a23:169": "Ubho pitā ca mātā ca, buddhassa upanāmayuṁ.",
  "atk-s0508a23:170": "475.",
  "atk-s0508a23:171": "“Kicchā laddho ayaṁ putto, sukhumālo sukhedhito;",
  "atk-s0508a23:172": "Imaṁ dadāma te nātha, jinassa paricārakaṁ.",
  "atk-s0508a23:173": "476.",
  "atk-s0508a23:174": "“Satthā ca maṁ paṭiggayha, ānandaṁ etadabravi;",
  "atk-s0508a23:175": "Pabbājehi imaṁ khippaṁ, hessatyājāniyo ayaṁ.",
  "atk-s0508a23:176": "477.",
  "atk-s0508a23:177": "“Pabbājetvāna maṁ satthā, vihāraṁ pāvisī jino;",
  "atk-s0508a23:178": "Anoggatasmiṁ sūriyasmiṁ, tato cittaṁ vimucci me.",
  "atk-s0508a23:179": "478.",
  "atk-s0508a23:180": "“Tato satthā nirākatvā, paṭisallānavuṭṭhito;",
  "atk-s0508a23:181": "Ehi bhaddāti maṁ āha, sā me āsūpasampadā.",
  "atk-s0508a23:182": "479.",
  "atk-s0508a23:183": "“Jātiyā sattavassena, laddhā me upasampadā;",
  "atk-s0508a23:184": "Tisso vijjā anuppattā, aho dhammasudhammatā”ti. –",
  "atk-s0508a23:185": "Imā gāthā abhāsi.",
  "atk-s0508a23:186_0": "Tattha vatacariyāhīti, “evaṁ katvā puttaṁ labhissathā”ti vuttaṁ samaṇabrāhmaṇānaṁ",
  "atk-s0508a23:186_1": "vacanaṁ sutvā, khīraṁ pāyitvā, anasanādivatacaraṇehi. Āyācanāhīti devatāyācanāhi",
  "atk-s0508a23:186_2": "satthuāyācanāya ca, idameva cettha kāraṇaṁ, itaraṁ thero mātāpitūnaṁ paṭipattidassanatthañceva",
  "atk-s0508a23:186_3": "kicchaladdhabhāvadassanatthañca vadati.",
  "atk-s0508a23:187": "Teti mātāpitaro. Upanāmayunti upanāmesuṁ.",
  "atk-s0508a23:188": "Sukhedhitoti sukhasaṁvaḍḍhito. Teti tuyhaṁ. Paricārakanti kiṁkāraṁ.",
  "atk-s0508a23:189": "Hessatyājāniyo ayanti ayaṁ dārako mama sāsane ājānīyo bhavissati. Tasmā khippaṁ ajjeva pabbājehīti etaṁ abravi, āha.",
  "atk-s0508a23:190_0": "Pabbājetvānāti ānandattherena pabbājetvā. Vihāranti gandhakuṭiṁ. Anoggatasmiṁ sūriyasminti",
  "atk-s0508a23:190_1": "sūriye anatthaṅgateyeva. Tato cittaṁ vimucci meti tato vipassanārambhato paraṁ na",
  "atk-s0508a23:190_2": "cireneva khaṇena sabbāsavehi me cittaṁ vimucci, khīṇāsavo ahosiṁ.",
  "atk-s0508a23:191_0": "Tatoti mama āsavakkhayato pacchā. Nirākatvāti attanā samāpannaṁ phalasamāpattiṁ appetvā",
  "atk-s0508a23:191_1": "tato vuṭṭhāya. Tenāha “paṭisallānavuṭṭhito”ti. Sā me āsūpasampadāti yā maṁ uddissa",
  "atk-s0508a23:191_2": "“ehi, bhaddā”ti satthu vācā pavattā, sā eva me mayhaṁ upasampadā āsi. Evaṁ jātiyā",
  "atk-s0508a23:191_3": "sattavassena, laddhā me upasampadāti sātisayaṁ satthārā attano kataṁ anuggahaṁ sāsanassa",
  "atk-s0508a23:191_4": "ca niyyānikataṁ dasseti. Tenāha “aho dhammasudhammatā”ti.",
  "atk-s0508a23:192_0": "Ettha ca “cittaṁ vimucci me”ti khīṇāsavabhāvaṁ pakāsetvāpi puna “tisso vijjā anuppattā”ti",
  "atk-s0508a23:192_1": "lokiyābhiññekadesadassanaṁ chaḷabhiññabhāvavibhāvanatthaṁ. Tenāha apadāne “chaḷabhiññā sacchikatā”ti.",
  "atk-s0508a23:193": "Bhaddattheragāthāvaṇṇanā niṭṭhitā.",
  "atk-s0508a23:194": "4. Sopākattheragāthāvaṇṇanā",
  "atk-s0508a23:195_0": "Disvāpāsādachāyāyantiādikā āyasmato sopākattherassa gāthā. Kā uppatti? Ayampi purimabuddhesu",
  "atk-s0508a23:195_1": "katādhikāro tattha tattha bhave puññāni upacinanto siddhatthassa bhagavato kāle brāhmaṇakule",
  "atk-s0508a23:195_2": "nibbattitvā viññutaṁ patto brāhmaṇānaṁ vijjāsippesu nipphattiṁ gato kāmesu ādīnavaṁ",
  "atk-s0508a23:195_3": "disvā gharāvāsaṁ pahāya tāpasapabbajjaṁ pabbajitvā ekasmiṁ pabbate viharati. Satthā",
  "atk-s0508a23:195_4": "āsannamaraṇaṁ taṁ ñatvā tassa santikaṁ agamāsi. So bhagavantaṁ disvā pasannacitto",
  "atk-s0508a23:195_5": "uḷāraṁ pītisomanassaṁ pavedento pupphamayaṁ āsanaṁ paññapetvā adāsi. Satthā tattha",
  "atk-s0508a23:195_6": "nisīditvā, aniccatāpaṭisaṁyuttaṁ dhammiṁ kathaṁ kathetvā tassa passantasseva ākāsena",
  "atk-s0508a23:195_7": "agamāsi. So pubbe gahitaṁ niccaggāhaṁ pahāya aniccasaññaṁ hadaye ṭhapetvā, kālaṅkatvā,",
  "atk-s0508a23:195_8": "devaloke uppajitvā, aparāparaṁ devamanussesu saṁsaranto, imasmiṁ buddhuppāde rājagahe",
  "atk-s0508a23:195_9": "sopākayoniyaṁ nibbatti. So jātiāgatena sopākoti nāmena paññāyi. Keci pana “vāṇijakule",
  "atk-s0508a23:195_10": "nibbatto, ‘sopāko’ti pana nāmamatta”nti vadanti. Taṁ apadānapāḷiyā virujjhati “pacchime",
  "atk-s0508a23:195_11": "bhave sampatte, sopākayonupāgami”nti vacanato.",
  "atk-s0508a23:196_0": "Tassa catumāsajātassa pitā kālamakāsi, cūḷapitā posesi. Anukkamena sattavassiko jāto.",
  "atk-s0508a23:196_1": "Ekadivasaṁ cūḷapitā “attano puttena kalahaṁ karotī”ti kujjhitvā, taṁ susānaṁ netvā,",
  "atk-s0508a23:196_2": "dve hatthe rajjuyā ekato bandhitvā, tāya eva rajjuyā matamanussassa sarīre gāḷhaṁ",
  "atk-s0508a23:196_3": "bandhitvā gato “siṅgālādayo khādantū”ti. Pacchimabhavikatāya dārakassa puññaphalena",
  "atk-s0508a23:196_4": "sayaṁ māretuṁ na visahi, siṅgālādayopi na abhibhaviṁsu. Dārako aḍḍharattasamaye evaṁ vippalapati –",
  "atk-s0508a23:197": "“Kā gati me agatissa, ko vā bandhu abandhuno;",
  "atk-s0508a23:198": "Susānamajjhe bandhassa, ko me abhayadāyako”ti.",
  "atk-s0508a23:199": "Satthā tāya velāya veneyyabandhave olokento dārakassa hadayabbhantare pajjalantaṁ arahattūpanissayaṁ disvā obhāsaṁ pharitvā satiṁ janetvā evamāha –",
  "atk-s0508a23:200": "“Ehi sopāka mā bhāyi, olokassu tathāgataṁ;",
  "atk-s0508a23:201": "Ahaṁ taṁ tārayissāmi, rāhumukheva candima”nti.",
  "atk-s0508a23:202_0": "Dārako buddhānubhāvena chinnabandhano gāthāpariyosāne sotāpanno hutvā gandhakuṭisammukhe",
  "atk-s0508a23:202_1": "aṭṭhāsi. Tassa mātā puttaṁ apassantī cūḷapitaraṁ pucchitvā tenassa pavattiyā akathitāya",
  "atk-s0508a23:202_2": "tattha tattha gantvā vicinantī “buddhā kira atītānāgatapaccuppannaṁ jānanti, yaṁnūnāhaṁ",
  "atk-s0508a23:202_3": "bhagavantaṁ upasaṅkamitvā mama puttassa pavattiṁ jāneyya”nti satthu santikaṁ agamāsi.",
  "atk-s0508a23:202_4": "Satthā, iddhiyā taṁ paṭicchādetvā, “bhante, mama puttaṁ na passāmi, apica bhagavā",
  "atk-s0508a23:202_5": "tassa pavattiṁ jānātī”ti tāya puṭṭho –",
  "atk-s0508a23:203": "“Na santi puttā tāṇāya, na pitā nāpi bandhavā;",
  "atk-s0508a23:204": "Antakenādhipannassa, natthi ñātīsu tāṇatā”ti. –",
  "atk-s0508a23:205": "Dhammaṁ kathesi. Taṁ sutvā sā sotāpannā ahosi. Dārako arahattaṁ pāpuṇi. Tena vuttaṁ apadāne –",
  "atk-s0508a23:206": "“Pabbhāraṁ sodhayantassa, vipine pabbatuttame;",
  "atk-s0508a23:207": "Siddhattho nāma bhagavā, āgacchi mama santikaṁ.",
  "atk-s0508a23:208": "“Buddhaṁ upagataṁ disvā, lokajeṭṭhassa tādino;",
  "atk-s0508a23:209": "Santharaṁ santharitvāna, pupphāsanamadāsahaṁ.",
  "atk-s0508a23:210": "“Pupphāsane nisīditvā, siddhattho lokanāyako;",
  "atk-s0508a23:211": "Mamañca gatimaññāya, aniccatamudāhari.",
  "atk-s0508a23:212": "“Aniccā vata saṅkhārā, uppādavayadhammino;",
  "atk-s0508a23:213": "Uppajjitvā nirujjhanti, tesaṁ vūpasamo sukho.",
  "atk-s0508a23:214": "“Idaṁ vatvāna sabbaññū, lokajeṭṭho narāsabho;",
  "atk-s0508a23:215": "Nabhaṁ abbhuggamī vīro, haṁsarājāva ambare.",
  "atk-s0508a23:216": "“Sakaṁ diṭṭhiṁ jahitvāna, bhāvayāniccasaññahaṁ;",
  "atk-s0508a23:217": "Ekāhaṁ bhāvayitvāna, tattha kālaṁ kato ahaṁ.",
  "atk-s0508a23:218": "“Dve sampattī anubhotvā, sukkamūlena codito;",
  "atk-s0508a23:219": "Pacchime bhave sampatte, sapākayonupāgamiṁ.",
  "atk-s0508a23:220": "“Agārā abhinikkhamma, pabbajiṁ anagāriyaṁ;",
  "atk-s0508a23:221": "Jātiyā sattavassohaṁ, arahattamapāpuṇiṁ.",
  "atk-s0508a23:222": "“Āraddhavīriyo pahitatto, sīlesu susamāhito;",
  "atk-s0508a23:223": "Tosetvāna mahānāgaṁ, alatthaṁ upasampadaṁ.",
  "atk-s0508a23:224": "“Catunnavutito kappe, yaṁ kammamakariṁ tadā;",
  "atk-s0508a23:225": "Duggatiṁ nābhijānāmi, pupphadānassidaṁ phalaṁ.",
  "atk-s0508a23:226": "“Catunnavutito kappe, yaṁ saññaṁ bhāvayiṁ tadā;",
  "atk-s0508a23:227": "Taṁ saññaṁ bhāvayantassa, patto me āsavakkhayo.",
  "atk-s0508a23:228": "“Paṭisambhidā catasso…pe… kataṁ buddhassa sāsana”nti.",
  "atk-s0508a23:229_0": "Atha bhagavā iddhiṁ paṭisaṁhari. Sāpi puttaṁ disvā haṭṭhatuṭṭho tassa khīṇāsavabhāvaṁ",
  "atk-s0508a23:229_1": "sutvā pabbājetvā gatā. So satthāraṁ gandhakuṭicchāyāyaṁ caṅkamantaṁ upasaṅkamitvā,",
  "atk-s0508a23:229_2": "vanditvā anucaṅkami. Tassa bhagavā upasampadaṁ anujānitukāmo “ekaṁ nāma ki”ntiādinā",
  "atk-s0508a23:229_3": "dasa pañhe pucchi. Sopi satthu adhippāyaṁ gaṇhanto sabbaññutaññāṇena saṁsandento",
  "atk-s0508a23:229_4": "“sabbe sattā āhāraṭṭhitikā”tiādinā te pañhe vissajjesi. Teneva te kumārapañhā nāma",
  "atk-s0508a23:229_5": "jātā. Satthā tassa pañhabyākaraṇena ārādhitacitto upasampadaṁ anujāni. Tena sā pañhabyākaraṇūpasampadā",
  "atk-s0508a23:229_6": "nāma jātā. Tassimaṁ attano pavattiṁ pakāsetvā thero aññaṁ byākaronto –",
  "atk-s0508a23:230": "480.",
  "atk-s0508a23:231": "“Disvā pāsādachāyāyaṁ, caṅkamantaṁ naruttamaṁ;",
  "atk-s0508a23:232": "Tattha naṁ upasaṅkamma, vandissaṁ purisuttamaṁ.",
  "atk-s0508a23:233": "481.",
  "atk-s0508a23:234": "“Ekaṁsaṁ cīvaraṁ katvā, saṁharitvāna pāṇayo;",
  "atk-s0508a23:235": "Anucaṅkamissaṁ virajaṁ, sabbasattānamuttamaṁ.",
  "atk-s0508a23:236": "482.",
  "atk-s0508a23:237": "“Tato pañhe apucchi maṁ, pañhānaṁ kovido vidū;",
  "atk-s0508a23:238": "Acchambhī ca abhīto ca, byākāsiṁ satthuno ahaṁ.",
  "atk-s0508a23:239": "483.",
  "atk-s0508a23:240": "“Vissajjitesu pañhesu, anumodi tathāgato;",
  "atk-s0508a23:241": "Bhikkhusaṅghaṁ viloketvā, imamatthaṁ abhāsatha.",
  "atk-s0508a23:242": "484.",
  "atk-s0508a23:243": "“‘Lābhā aṅgānaṁ magadhānaṁ, yesāyaṁ paribhuñjati;",
  "atk-s0508a23:244": "Cīvaraṁ piṇḍapātañca, paccayaṁ sayanāsanaṁ;",
  "atk-s0508a23:245": "Paccuṭṭhānañca sāmīciṁ, tesaṁ lābhā’ti cābravi.",
  "atk-s0508a23:246": "485.",
  "atk-s0508a23:247": "“‘Ajjadagge maṁ sopāka, dassanāyopasaṅkama;",
  "atk-s0508a23:248": "Esā ceva te sopāka, bhavatu upasampadā”’.",
  "atk-s0508a23:249": "486.",
  "atk-s0508a23:250": "“Jātiyā sattavassena, laddhāna upasampadaṁ;",
  "atk-s0508a23:251": "Dhāremi antimaṁ dehaṁ, aho dhammasudhammatā”ti. – imā gāthā abhāsi;",
  "atk-s0508a23:252": "Tattha pāsādachāyāyanti gandhakuṭicchāyāyaṁ. Vandissanti, abhivandiṁ.",
  "atk-s0508a23:253_0": "Saṁharitvāna pāṇayoti ubho hatthe kamalamakuḷākārena saṅgate katvā, añjaliṁ paggahetvāti",
  "atk-s0508a23:253_1": "attho. Anucaṅkamissanti caṅkamantassa satthuno anupacchato anugamanavasena caṅkamiṁ.",
  "atk-s0508a23:253_2": "Virajanti vigatarāgādirajaṁ.",
  "atk-s0508a23:254_0": "Pañheti kumārapañhe. Vidūti veditabbaṁ viditavā, sabbaññūti attho. “Satthā maṁ pucchatī”ti",
  "atk-s0508a23:254_1": "uppajjanakassa chambhitattassa bhayassa ca setughātena pahīnattā acchambhī ca abhīto ca byākāsi.",
  "atk-s0508a23:255": "Yesāyanti yesaṁ aṅgamagadhānaṁ ayaṁ sopāko. Paccayanti gilānapaccayaṁ. Sāmīcinti maggadānabījanādisāmīcikiriyaṁ.",
  "atk-s0508a23:256_0": "Ajjadaggeti da-kāro padasandhikaro, ajja agge ādiṁ katvā, ajja paṭṭhāya. “Ajjatagge”tipi",
  "atk-s0508a23:256_1": "pāḷi, ajjataṁ ādiṁ katvāti attho. Dassanāyopasaṅkamāti “hīnajacco, vayasā taruṇataro”ti",
  "atk-s0508a23:256_2": "vā acintetvā dassanāya maṁ upasaṅkama. Esā cevāti yā tassa mama sabbaññutaññāṇena",
  "atk-s0508a23:256_3": "saddhiṁ saṁsandetvā katā pañhavissajjanā. Esāyeva te bhavatu upasampadā iti ca abravīti",
  "atk-s0508a23:256_4": "yojanā. “Laddhā me upasampadā”tipi pāḷi. Ye pana “laddhāna upasampada”ntipi paṭhanti,",
  "atk-s0508a23:256_5": "tesaṁ sattavassenāti sattamena vassenāti attho, sattavassena vā hutvāti vacanaseso.",
  "atk-s0508a23:256_6": "Yaṁ panettha avuttaṁ, taṁ suviññeyyameva.",
  "atk-s0508a23:257": "Sopākattheragāthāvaṇṇanā niṭṭhitā.",
  "atk-s0508a23:258": "5. Sarabhaṅgattheragāthāvaṇṇanā",
  "atk-s0508a23:259_0": "Sarehatthehītiādikā āyasmato sarabhaṅgattherassa gāthā. Kā uppatti? Ayampi purimabuddhesu",
  "atk-s0508a23:259_1": "katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a23:259_2": "rājagahe aññatarassa brāhmaṇassa putto hutvā nibbatti, anabhilakkhitotissa kulavaṁsāgataṁ",
  "atk-s0508a23:259_3": "nāmaṁ ahosi. So vayappatto kāme pahāya tāpasapabbajjaṁ pabbajitvā saratiṇāni sayameva",
  "atk-s0508a23:259_4": "bhañjitvā paṇṇasālaṁ katvā vasati. Tato paṭṭhāya sarabhaṅgotissa samaññā ahosi. Atha",
  "atk-s0508a23:259_5": "bhagavā buddhacakkhunā lokaṁ volokento tassa arahattūpanissayaṁ disvā, tattha gantvā,",
  "atk-s0508a23:259_6": "dhammaṁ desesi. So paṭiladdhasaddho pabbajitvā vipassanāya kammaṁ karonto nacirasseva",
  "atk-s0508a23:259_7": "arahattaṁ patvā tattheva vasati. Athassa tāpasakāle katā paṇṇasālā jiṇṇā paluggā",
  "atk-s0508a23:259_8": "ahosi. Taṁ disvā manussā “kissa, bhante, imaṁ kuṭikaṁ na paṭisaṅkharothā”ti āhaṁsu.",
  "atk-s0508a23:259_9": "Thero “kuṭikā yathā tāpasakāle katā, idāni tathā kātuṁ na sakkā”ti taṁ sabbaṁ pakāsento –",
  "atk-s0508a23:260": "487.",
  "atk-s0508a23:261": "“Sare hatthehi bhañjitvā, katvāna kuṭimacchisaṁ;",
  "atk-s0508a23:262": "Tena me sarabhaṅgoti, nāmaṁ sammutiyā ahu.",
  "atk-s0508a23:263": "488.",
  "atk-s0508a23:264": "“Na mayhaṁ kappate ajja, sare hatthehi bhañjituṁ;",
  "atk-s0508a23:265": "Sikkhāpadā no paññattā, gotamena yasassinā”ti. – dve gāthā abhāsi;",
  "atk-s0508a23:266_0": "Tattha sare hatthehi bhañjitvāti, pubbe tāpasakāle saratiṇāni mama hatthehi chinditvā",
  "atk-s0508a23:266_1": "tiṇakuṭiṁ katvā acchisaṁ vasiṁ, nisīdiñceva nipajjiñca. Tenāti kuṭikaraṇatthaṁ sarānaṁ",
  "atk-s0508a23:266_2": "bhañjanena. Sammutiyāti anvatthasammutiyā sarabhaṅgoti, nāmaṁ ahu ahosi.",
  "atk-s0508a23:267_0": "Na mayhaṁ kappate ajjāti ajja idāni upasampannassa mayhaṁ sare saratiṇe hatthehi",
  "atk-s0508a23:267_1": "bhañjituṁ na kappate na vaṭṭati. Kasmā? Sikkhāpadā no paññattā, gotamena yasassināti.",
  "atk-s0508a23:267_2": "Tena yaṁ amhākaṁ satthārā sikkhāpadaṁ paññattaṁ, taṁ mayaṁ jīvitahetunāpi nātikkamāmāti dasseti.",
  "atk-s0508a23:268": "Evaṁ ekena pakārena tiṇakuṭikāya apaṭisaṅkharaṇe kāraṇaṁ dassetvā idāni aparenapi pariyāyena naṁ dassento –",
  "atk-s0508a23:269": "489.",
  "atk-s0508a23:270": "“Sakalaṁ samattaṁ rogaṁ, sarabhaṅgo nāddasaṁ pubbe;",
  "atk-s0508a23:271": "Soyaṁ rogo diṭṭho, vacanakarenātidevassā”ti. – imaṁ gāthamāha;",
  "atk-s0508a23:272_0": "Tattha sakalanti sabbaṁ. Samattanti sampuṇṇaṁ, sabbabhāgato anavasesanti attho. Roganti",
  "atk-s0508a23:272_1": "dukkhadukkhatādivasena rujanaṭṭhena rogabhūtaṁ upādānakkhandhapañcakaṁ sandhāya vadati.",
  "atk-s0508a23:272_2": "Nāddasaṁ pubbeti satthu ovādapaṭilābhato pubbe na addakkhiṁ. Soyaṁ rogo diṭṭho, vacanakarenātidevassāti",
  "atk-s0508a23:272_3": "sammutidevā upapattidevā visuddhidevāti sabbepi deve attano sīlādiguṇehi atikkamitvā",
  "atk-s0508a23:272_4": "ṭhitattā atidevassa sammāsambuddhassa ovādapaṭikarena sarabhaṅgena so ayaṁ khandhapañcakasaṅkhāto",
  "atk-s0508a23:272_5": "rogo vipassanāpaññāsahitāya maggapaññāya pañcakkhandhato diṭṭho, pariññātoti attho.",
  "atk-s0508a23:272_6": "Etena evaṁ attabhāvakuṭikāyampi anapekkho bāhiraṁ tiṇakuṭikaṁ kathaṁ paṭisaṅkharissatīti dasseti.",
  "atk-s0508a23:273_0": "Idāni yaṁ maggaṁ paṭipajjantena mayā ayaṁ attabhāvarogo yāthāvato diṭṭho, svāyaṁ",
  "atk-s0508a23:273_1": "maggo sabbabuddhasādhāraṇo. Yena nesaṁ ovādadhammopi majjhe bhinnasuvaṇṇasadiso yatthāhaṁ",
  "atk-s0508a23:273_2": "patiṭṭhāya dukkhakkhayaṁ pattoti evaṁ attano arahattapaṭipattiṁ byākaronto –",
  "atk-s0508a23:274": "490.",
  "atk-s0508a23:275": "“Yeneva maggena gato vipassī, yeneva maggena sikhī ca vessabhū;",
  "atk-s0508a23:276": "Kakusandhakoṇāgamano ca kassapo, tenañjasena agamāsi gotamo.",
  "atk-s0508a23:277": "491.",
  "atk-s0508a23:278": "“Vītataṇhā anādānā, satta buddhā khayogadhā;",
  "atk-s0508a23:279": "Yehāyaṁ desito dhammo, dhammabhūtehi tādibhi.",
  "atk-s0508a23:280": "492.",
  "atk-s0508a23:281": "“Cattāri ariyasaccāni, anukampāya pāṇinaṁ;",
  "atk-s0508a23:282": "Dukkhaṁ samudayo maggo, nirodho dukkhasaṅkhayo.",
  "atk-s0508a23:283": "493.",
  "atk-s0508a23:284": "“Yasmiṁ nivattate dukkhaṁ, saṁsārasmiṁ anantakaṁ;",
  "atk-s0508a23:285": "Bhedā imassa kāyassa, jīvitassa ca saṅkhayā;",
  "atk-s0508a23:286": "Añño punabbhavo natthi, suvimuttomhi sabbadhī”ti. –",
  "atk-s0508a23:287": "Imā gāthā abhāsi –",
  "atk-s0508a23:288_0": "Tattha yeneva maggenāti yeneva sapubbabhāgena ariyena aṭṭhaṅgikena maggena. Gatoti",
  "atk-s0508a23:288_1": "paṭipanno nibbānaṁ adhigato. Vipassīti vipassī sammāsambuddho. Kakusandhāti avibhattiko",
  "atk-s0508a23:288_2": "niddeso. “Kakusandhakoṇāgamanā”tipi pāṭho. Tenañjasenāti teneva añjasena ariyamaggena.",
  "atk-s0508a23:289_0": "Anādānāti anupādānā appaṭisandhikā vā. Khayogadhāti nibbānogadhā nibbānapatiṭṭhā.",
  "atk-s0508a23:289_1": "Yehāyaṁ desito dhammoti yehi sattahi sammāsambuddhehi ayaṁ sāsanadhammo desito pavedito.",
  "atk-s0508a23:289_2": "Dhammabhūtehīti dhammakāyatāya dhammasabhāvehi, navalokuttaradhammato vā bhūtehi",
  "atk-s0508a23:289_3": "jātehi, dhammaṁ vā pattehi. Tādibhīti, iṭṭhādīsu tādibhāvappattehi.",
  "atk-s0508a23:290_0": "“Cattāriariyasaccānī”tiādinā tehi desitaṁ dhammaṁ dasseti. Tattha cattārīti gaṇanaparicchedo.",
  "atk-s0508a23:290_1": "Ariyasaccānīti paricchinnadhammadassanaṁ. Vacanatthato pana ariyāni ca avitathaṭṭhena",
  "atk-s0508a23:290_2": "saccāni cāti ariyasaccāni, ariyassa vā bhagavato saccāni tena desitattā, ariyabhāvakarāni",
  "atk-s0508a23:290_3": "vā saccānīti ariyasaccāni. Kucchitabhāvato tucchabhāvato ca dukkhaṁ, upādānakkhandhapañcakaṁ.",
  "atk-s0508a23:290_4": "Taṁ dukkhaṁ samudeti etasmāti samudayo, taṇhā. Kilese mārento gacchati, nibbānatthikehi",
  "atk-s0508a23:290_5": "maggīyatīti vā maggo, sammādiṭṭhiādayo aṭṭha dhammā. Saṁsāracārakasaṅkhāto natthi",
  "atk-s0508a23:290_6": "ettha rodho, etasmiṁ vā adhigate puggalassa rodhābhāvo hoti, nirujjhati dukkhametthāti",
  "atk-s0508a23:290_7": "vā nirodho, nibbānaṁ. Tenāha “dukkhasaṅkhayo”ti. Ayamettha saṅkhepo, vitthāro pana",
  "atk-s0508a23:290_8": "visuddhimagge vuttanayeneva veditabbo.",
  "atk-s0508a23:291_0": "Yasminti yasmiṁ nirodhe nibbāne adhigate. Nivattateti ariyamaggabhāvanāya sati anantakaṁ",
  "atk-s0508a23:291_1": "apariyantaṁ imasmiṁ saṁsāre jātiādidukkhaṁ na pavattati ucchijjati, so nirodhoti",
  "atk-s0508a23:291_2": "ayaṁ dhammabhūtehi sammāsambuddhehi desito dhammoti yojanā. “Bhedā”tiādinā “rogo",
  "atk-s0508a23:291_3": "diṭṭho”ti dukkhapariññāya sūcitaṁ attano arahattappattiṁ sarūpato dasseti. “Yasmiṁ",
  "atk-s0508a23:291_4": "nibbattate dukkha”nti pana pāṭhe sakalagāthāya tatthāyaṁ yojanā – yasmiṁ khandhādipaṭipāṭisaññite",
  "atk-s0508a23:291_5": "saṁsāre idaṁ anantakaṁ jātiādidukkhaṁ nibbattaṁ, so ito dukkhappattito añño punappunaṁ",
  "atk-s0508a23:291_6": "bhavanabhāvato punabbhavo. Imassa jīvitindriyassa saṅkhayā kāyasaṅkhātassa khandhapañcakassa",
  "atk-s0508a23:291_7": "bhedā vināsā uddhaṁ natthi, tasmā sabbadhi sabbehi kilesehi sabbehi bhavehi suṭṭhu",
  "atk-s0508a23:291_8": "vimutto visaṁyutto amhīti.",
  "atk-s0508a23:292": "Sarabhaṅgattheragāthāvaṇṇanā niṭṭhitā.",
  "atk-s0508a23:293": "Sattakanipātavaṇṇanā niṭṭhitā."
}