{
  "atk-vin02a32:0": "3. Samuccayakkhandhakaṁ",
  "atk-vin02a32:1": "Sukkavissaṭṭhikathā",
  "atk-vin02a32:2_0": "97. Samuccayakkhandhake – chārattaṁ mānattanti ettha catubbidhaṁ mānattaṁ – appaṭicchannamānattaṁ,",
  "atk-vin02a32:2_1": "paṭicchannamānattaṁ, pakkhamānattaṁ, samodhānamānattanti. Tattha appaṭicchannamānattaṁ",
  "atk-vin02a32:2_2": "nāma – yaṁ appaṭicchannāya āpattiyā parivāsaṁ adatvā kevalaṁ āpattiṁ āpannabhāveneva",
  "atk-vin02a32:2_3": "mānattārahassa mānattaṁ diyyati. Paṭicchannamānattaṁ nāma – yaṁ paṭicchannāya āpattiyā",
  "atk-vin02a32:2_4": "parivutthaparivāsassa diyyati. Pakkhamānattaṁ nāma – yaṁ paṭicchannāya vā appaṭicchannāya",
  "atk-vin02a32:2_5": "vā āpattiyā addhamāsaṁ bhikkhunīnaṁ diyyati. Samodhānamānattaṁ nāma – yaṁ odhāya",
  "atk-vin02a32:2_6": "ekato katvā diyyati. Tesu idaṁ ‘‘appaṭicchannāya chārattaṁ mānatta’’nti vacanato",
  "atk-vin02a32:2_7": "‘‘appaṭicchannamānatta’’nti veditabbaṁ. Taṁ dentena sace ekaṁ āpattiṁ āpanno hoti,",
  "atk-vin02a32:2_8": "idha vuttanayena dātabbaṁ. Sace dve vā tisso vā tatuttariṁ vā āpanno, yatheva ‘‘ekaṁ",
  "atk-vin02a32:2_9": "āpatti’’nti vuttaṁ; evaṁ ‘‘dve āpattiyo, tisso āpattiyo’’ti vattabbaṁ. Tatuttari",
  "atk-vin02a32:2_10": "pana sacepi sataṁ vā sahassaṁ vā hoti, ‘‘sambahulā’’ti vattabbaṁ. Nānāvatthukāyopi",
  "atk-vin02a32:2_11": "ekato katvā dātabbā, tāsaṁ dānavidhiṁ parivāsadāne kathayissāma.",
  "atk-vin02a32:3_0": "Evaṁ āpattivasena kammavācaṁ katvā dinne mānatte ‘‘evametaṁ dhārayāmī’’ti kammavācāpariyosāne",
  "atk-vin02a32:3_1": "māḷakasīmāyameva ‘‘mānattaṁ samādiyāmi, vattaṁ samādiyāmī’’ti vuttanayena vattaṁ",
  "atk-vin02a32:3_2": "samādātabbaṁ. Vattaṁ samādiyitvā tattheva saṅghassa ārocetabbaṁ, ārocentena ca evaṁ ārocetabbaṁ –",
  "atk-vin02a32:4_0": "‘‘Ahaṁ , bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ,",
  "atk-vin02a32:4_1": "sohaṁ saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ",
  "atk-vin02a32:4_2": "mānattaṁ yāciṁ, tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya",
  "atk-vin02a32:4_3": "chārattaṁ mānattaṁ adāsi. Sohaṁ mānattaṁ carāmi, vedayāmahaṁ, bhante ‘vedayatī’ti",
  "atk-vin02a32:4_4": "maṁ saṅgho dhāretū’’ti.",
  "atk-vin02a32:5_0": "Imañca pana atthaṁ gahetvā yāya kāyaci bhāsāya ārocetuṁ vaṭṭatiyeva. Ārocetvā sace",
  "atk-vin02a32:5_1": "nikkhipitukāmo, vuttanayeneva saṅghamajjhe nikkhipitabbaṁ. Māḷakato bhikkhūsu nikkhantesu",
  "atk-vin02a32:5_2": "ekassapi santike nikkhipituṁ vaṭṭati. Māḷakato nikkhamitvā satiṁ paṭilabhantena sahagacchantassa",
  "atk-vin02a32:5_3": "santike nikkhipitabbaṁ. Sace sopi pakkanto, aññassa yassa māḷake nārocitaṁ, tassa",
  "atk-vin02a32:5_4": "ārocetvā nikkhipitabbaṁ. Ārocentena pana avasāne ‘‘vedayatīti maṁ āyasmā dhāretū’’ti",
  "atk-vin02a32:5_5": "vattabbaṁ. Dvinnaṁ ārocentena ‘‘āyasmantā dhārentū’’ti, tiṇṇaṁ ārocentena ‘‘āyasmanto",
  "atk-vin02a32:5_6": "dhārentū’’ti vattabbaṁ. Nikkhittakālato paṭṭhāya pakatattaṭṭhāne tiṭṭhati.",
  "atk-vin02a32:6_0": "Sace appabhikkhuko vihāro hoti, sabhāgā bhikkhū vasanti, vattaṁ anikkhipitvā antovihāreyeva",
  "atk-vin02a32:6_1": "rattiyo gaṇetabbā. Atha na sakkā sodhetuṁ, vuttanayeneva vattaṁ nikkhipitvā paccūsasamaye",
  "atk-vin02a32:6_2": "catūhi pañcahi vā bhikkhūhi saddhiṁ parikkhittassa vihārassa parikkhepato, aparikkhittassa",
  "atk-vin02a32:6_3": "parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā",
  "atk-vin02a32:6_4": "vā paṭicchannaṭṭhāne nisīditabbaṁ. Antoaruṇeyeva vuttanayena vattaṁ samādiyitvā ārocetabbaṁ.",
  "atk-vin02a32:6_5": "Sace añño koci bhikkhu kenacideva karaṇīyena taṁ ṭhānaṁ āgacchati, sace esa taṁ passati,",
  "atk-vin02a32:6_6": "saddaṁ vāssa suṇāti, ārocetabbaṁ. Anārocentassa ratticchedo ceva vattabhedo ca.",
  "atk-vin02a32:7_0": "Atha dvādasahatthaṁ upacāraṁ okkamitvā ajānantasseva gacchati, ratticchedo hoti eva,",
  "atk-vin02a32:7_1": "vattabhedo pana natthi. Ārocitakālato paṭṭhāya ca ekaṁ bhikkhuṁ ṭhapetvā sesehi sati",
  "atk-vin02a32:7_2": "karaṇīye gantumpi vaṭṭati. Aruṇe uṭṭhite tassa bhikkhussa santike vattaṁ nikkhipitabbaṁ.",
  "atk-vin02a32:7_3": "Sace sopi kenaci kammena purearuṇeyeva gacchati, aññaṁ vihārato nikkhantaṁ vā āgantukaṁ",
  "atk-vin02a32:7_4": "vā yaṁ paṭhamaṁ passati, tassa santike ārocetvā vattaṁ nikkhipitabbaṁ. Ayañca yasmā",
  "atk-vin02a32:7_5": "gaṇassa ārocetvā bhikkhūnañca atthibhāvaṁ sallakkhetvāva vasi, tenassa ūne gaṇe caraṇadoso",
  "atk-vin02a32:7_6": "vā vippavāso vā na hoti. Sace na kañci passati, vihāraṁ gantvā attanā saddhiṁ gatabhikkhūsu",
  "atk-vin02a32:7_7": "ekassa santike nikkhipitabbanti mahāsumatthero āha. Mahāpadumatthero pana ‘‘yaṁ paṭhamaṁ",
  "atk-vin02a32:7_8": "passati, tassa ārocetvā nikkhipitabbaṁ; ayaṁ nikkhittavattassa parihāro’’ti āha.",
  "atk-vin02a32:8_0": "Evaṁ chārattaṁ mānattaṁ akhaṇḍaṁ caritvā yattha siyā vīsatigaṇo bhikkhusaṅgho, tattha",
  "atk-vin02a32:8_1": "so bhikkhu abbhetabbo. Abbhentehi ca paṭhamaṁ abbhānāraho kātabbo. Ayañhi nikkhittavattattā",
  "atk-vin02a32:8_2": "pakatattaṭṭhāne ṭhito, pakatattassa ca abbhānaṁ kātuṁ na vaṭṭati, tasmā vattaṁ samādāpetabbo.",
  "atk-vin02a32:8_3": "Vatte samādinne abbhānāraho hoti. Tenāpi vattaṁ samādiyitvā ārocetvā abbhānaṁ yācitabbaṁ.",
  "atk-vin02a32:8_4": "Anikkhittavattassa puna vattasamādānakiccaṁ natthi. So hi chārattātikkameneva abbhānāraho",
  "atk-vin02a32:8_5": "hoti, tasmā so abbhetabbo. Tatra yvāyaṁ ‘‘evañca pana, bhikkhave, abbhetabbo’’ti",
  "atk-vin02a32:8_6": "pāḷiyaṁyeva abbhānavidhi vutto, ayañca ekāpattivasena vutto. Sace pana dve tisso",
  "atk-vin02a32:8_7": "sambahulā vā ekavatthukā vā nānāvatthukā vā āpattiyo honti, tāsaṁ vasena kammavācā",
  "atk-vin02a32:8_8": "kātabbā. Evaṁ appaṭicchannamānattaṁ dātabbaṁ. Paṭicchannamānattaṁ pana yasmā paṭicchannāya",
  "atk-vin02a32:8_9": "āpattiyā parivutthaparivāsassa dātabbaṁ hoti, tasmā naṁ parivāsakathāyaṁyeva kathayissāma.",
  "atk-vin02a32:9": "Parivāsakathā",
  "atk-vin02a32:10_0": "102. ‘‘Tena hi, bhikkhave, saṅgho udāyissa bhikkhuno ekissā āpattiyā sañcetanikāya",
  "atk-vin02a32:10_1": "sukkavissaṭṭhiyā ekāhapaṭicchannāya ekāhaparivāsaṁ detū’’tiādinā nayena pāḷiyaṁ anekehi",
  "atk-vin02a32:10_2": "ākārehi parivāso ca mānattañca vuttaṁ. Tassa yasmā āgatāgataṭṭhāne vinicchayo vuccamāno",
  "atk-vin02a32:10_3": "pāḷi viya ativitthāraṁ āpajjati, na ca sakkā hoti sukhena pariggahetuṁ, tasmā naṁ",
  "atk-vin02a32:10_4": "samodhānetvā idheva dassayissāma.",
  "atk-vin02a32:11_0": "Ayañhi idha adhippeto parivāso nāma – paṭicchannaparivāso, suddhantaparivāso, samodhānaparivāsoti",
  "atk-vin02a32:11_1": "tividho hoti. Tattha paṭicchannaparivāso tāva yathāpaṭicchannāya āpattiyā dātabbo",
  "atk-vin02a32:11_2": ". Kassaci hi ekāhapaṭicchannā āpatti hoti yathā ayaṁ udāyittherassa, kassaci dvīhādipaṭicchannā",
  "atk-vin02a32:11_3": "yathā parato āgatā udāyittherasseva, kassaci ekā āpatti hoti yathā ayaṁ, kassaci",
  "atk-vin02a32:11_4": "dve tisso tatuttari vā yathā parato āgatā, tasmā paṭicchannaparivāsaṁ dentena paṭhamaṁ",
  "atk-vin02a32:11_5": "tāva paṭicchannabhāvo jānitabbo.",
  "atk-vin02a32:12_0": "Ayañhi āpatti nāma dasahākārehi paṭicchannā hoti. Tatthāyaṁ mātikā – āpatti ca hoti",
  "atk-vin02a32:12_1": "āpattisaññī ca, pakatatto ca hoti pakatattasaññī ca, anantarāyiko ca hoti anantarāyikasaññī",
  "atk-vin02a32:12_2": "ca, pahu ca hoti pahusaññī ca, chādetukāmo ca hoti chādeti cāti.",
  "atk-vin02a32:13_0": "Tattha āpatti ca hoti āpattisaññī cāti yaṁ āpanno, sā āpattiyeva hoti. Sopi ca tattha",
  "atk-vin02a32:13_1": "āpattisaññīyeva. Iti jānanto chādeti, channāva hoti. Atha panāyaṁ tattha anāpattisaññī,",
  "atk-vin02a32:13_2": "acchannā hoti, anāpatti pana āpattisaññāyapi anāpattisaññāyapi chādentenāpi acchāditāva",
  "atk-vin02a32:13_3": "hoti. Lahukaṁ vā garukāti garukaṁ vā lahukāti chādeti, alajjipakkhe tiṭṭhati, āpatti",
  "atk-vin02a32:13_4": "pana acchannā hoti. Garukaṁ lahukāti maññamāno deseti, neva desitā hoti, na channā.",
  "atk-vin02a32:13_5": "Garukaṁ garukāti ñatvā chādeti, channā hoti. Garukalahukabhāvaṁ na jānāti, āpattiṁ",
  "atk-vin02a32:13_6": "chādemīti chādeti, channāva hoti.",
  "atk-vin02a32:14_0": "Pakatattoti tividhaṁ ukkhepanīyakammaṁ akato – so ce pakatattasaññī hutvā chādeti,",
  "atk-vin02a32:14_1": "channā hoti. Atha ‘‘mayhaṁ saṅghena kammaṁ kata’’nti apakatattasaññī hutvā chādeti,",
  "atk-vin02a32:14_2": "acchannā hoti. Apakatattena pakatattasaññinā vā apakatattasaññinā vā chāditāpi acchannāva",
  "atk-vin02a32:14_3": "hoti. Vuttampi cetaṁ –",
  "atk-vin02a32:15": "‘‘Āpajjati garukaṁ sāvasesaṁ,",
  "atk-vin02a32:16": "Chādeti anādariyaṁ paṭicca;",
  "atk-vin02a32:17": "Na bhikkhunī no ca phuseyya vajjaṁ,",
  "atk-vin02a32:18": "Pañhā mesā kusalehi cintitā’’ti. (pari. 481);",
  "atk-vin02a32:19": "Ayañhi pañho ukkhittakena kathito.",
  "atk-vin02a32:20_0": "Anantarāyikoti yassa dasasu antarāyesu ekopi natthi, so ce anantarāyikasaññī hutvā",
  "atk-vin02a32:20_1": "chādeti, channā hoti. Sacepi so bhīrukajātikatāya andhakāre amanussacaṇḍamigabhayena",
  "atk-vin02a32:20_2": "antarāyikasaññī hutvā chādeti, acchannāva hoti. Yassa hi pabbatavihāre vasantassa",
  "atk-vin02a32:20_3": "kandaraṁ vā nadiṁ vā atikkamitvā ārocetabbaṁ hoti, antarāmagge ca caṇḍavāḷaamanussādibhayaṁ",
  "atk-vin02a32:20_4": "atthi, magge ajagarā nipajjanti, nadī pūrā hoti, ekasmiṁ pana satiyeva antarāye antarāyikasaññī",
  "atk-vin02a32:20_5": "hutvā chādeti, acchannāva hoti. Antarāyikassa pana antarāyikasaññāya vā anantarāyikasaññāya",
  "atk-vin02a32:20_6": "vā chādayato acchannāva hoti.",
  "atk-vin02a32:21_0": "Pahūti yo sakkoti bhikkhuno santikaṁ gantuñceva ārocetuñca; so ce pahusaññī hutvā",
  "atk-vin02a32:21_1": "chādeti, channā hoti. Sacassa mukhe appamattako gaṇḍo vā hoti, hanukavāto vā vijjhati,",
  "atk-vin02a32:21_2": "danto vā rujjati, bhikkhā vā mandā laddhā hoti, tāvatakena pana neva vattuṁ na sakkoti",
  "atk-vin02a32:21_3": "na gantuṁ; apica kho na sakkomīti saññī hoti, ayaṁ pahu hutvā appahusaññī nāma. Iminā",
  "atk-vin02a32:21_4": "chāditāpi acchāditā. Appahunā pana vattuṁ vā gantuṁ vā asamatthena pahusaññinā vā",
  "atk-vin02a32:21_5": "appahusaññinā vā chāditā hotu, acchāditāva.",
  "atk-vin02a32:22_0": "Chādetukāmo ca hoti chādeti cāti idaṁ uttānatthameva. Sace pana chādessāmīti dhuranikkhepaṁ",
  "atk-vin02a32:22_1": "katvā purebhatte vā pacchābhatte vā paṭhamayāmādīsu vā lajjidhammaṁ okkamitvā antoaruṇeyeva",
  "atk-vin02a32:22_2": "āroceti, ayaṁ chādetukāmo na chādeti nāma.",
  "atk-vin02a32:23_0": "Yassa pana abhikkhuke ṭhāne vasantassa āpattiṁ āpajjitvā sabhāgassa bhikkhuno āgamanaṁ",
  "atk-vin02a32:23_1": "āgamentassa sabhāgasantikaṁ vā gacchantassa addhamāsopi māsopi atikkamati, ayaṁ na",
  "atk-vin02a32:23_2": "chādetukāmo chādeti nāma, ayampi acchannāva hoti.",
  "atk-vin02a32:24_0": "Yo pana āpannamattova aggiṁ akkantapuriso viya sahasā apakkamitvā sabhāgaṭṭhānaṁ",
  "atk-vin02a32:24_1": "gantvā āvi karoti, ayaṁ na chādetukāmova na chādeti nāma. Sace pana sabhāgaṁ disvāpi",
  "atk-vin02a32:24_2": "‘‘ayaṁ me upajjhāyo vā ācariyo vā’’ti lajjāya nāroceti, channāva hoti āpatti. Upajjhāyādibhāvo",
  "atk-vin02a32:24_3": "hi idha appamāṇaṁ averisabhāgamattameva pamāṇaṁ, tasmā averisabhāgassa santike ārocetabbā.",
  "atk-vin02a32:25_0": "Yo pana visabhāgo hoti sutvā pakāsetukāmo, evarūpassa upajjhāyassāpi santike na ārocetabbā.",
  "atk-vin02a32:25_1": "Tattha purebhattaṁ vā āpattiṁ āpanno hotu pacchābhattaṁ vā, divā vā rattiṁ vā yāva",
  "atk-vin02a32:25_2": "aruṇaṁ na uggacchati tāva ārocetabbaṁ. Uddhaste aruṇe paṭicchannā hoti, paṭicchādanapaccayā",
  "atk-vin02a32:25_3": "ca dukkaṭaṁ āpajjati. Sabhāgasaṅghādisesaṁ āpannassa pana santike āvi kātuṁ na vaṭṭati.",
  "atk-vin02a32:25_4": "Sace āvi karoti, āpatti āvikatā hoti, dukkaṭā pana na muccati, tasmā suddhassa santike",
  "atk-vin02a32:25_5": "āvikātabbā. Āvikaronto ca ‘‘tuyhaṁ santike ekaṁ āpattiṁ āvikaromī’’ti vā ‘‘ācikkhāmī’’ti",
  "atk-vin02a32:25_6": "vā ‘‘ārocemī’’ti vā ‘‘mama ekaṁ āpattiṁ āpannabhāvaṁ jānāhī’’ti vā vadatu, ‘‘ekaṁ",
  "atk-vin02a32:25_7": "garukāpattiṁ āvikaromī’’tiādinā vā nayena vadatu, sabbehipi ākārehi appaṭicchannāva",
  "atk-vin02a32:25_8": "hotīti kurundiyaṁ vuttaṁ. Sace pana lahukāpattiṁ āvikaromītiādinā nayena vadati,",
  "atk-vin02a32:25_9": "paṭicchannā hoti, vatthuṁ āroceti, āpattiṁ āroceti, ubhayaṁ āroceti, tividhenāpi",
  "atk-vin02a32:25_10": "ārocitāva hoti. Iti imāni dasa kāraṇāni upalakkhetvā paṭicchannaparivāsaṁ dentena",
  "atk-vin02a32:25_11": "paṭhamameva paṭicchannabhāvo jānitabbo.",
  "atk-vin02a32:26_0": "Tato paṭicchannadivase ca āpattiyo ca sallakkhetvā sace ekāhapaṭicchannā hoti – ‘‘ahaṁ,",
  "atk-vin02a32:26_1": "bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchanna’’nti evaṁ",
  "atk-vin02a32:26_2": "yācāpetvā idha vuttanayeneva kammavācaṁ vatvā parivāso dātabbo. Atha dvīhatīhādipaṭicchannā",
  "atk-vin02a32:26_3": "hoti, dvīhapaṭicchannaṁ tīhapaṭicchannaṁ catūhapaṭicchannaṁ pañcāhapaṭicchannaṁ chāhapaṭicchannaṁ",
  "atk-vin02a32:26_4": "sattāhapaṭicchannaṁ aṭṭhāhapaṭicchannaṁ navāhapaṭicchannaṁ dasāhapaṭicchannaṁ ekādasāhapaṭicchannaṁ",
  "atk-vin02a32:26_5": "dvādasāhapaacchannaṁ terasāhapaṭicchannaṁ cuddasāhapaṭicchannanti evaṁ yāva cuddasa",
  "atk-vin02a32:26_6": "divasāni divasavasena yojanā kātabbā. Pañcadasa divasāni paṭicchannāya pakkhapaṭicchannanti",
  "atk-vin02a32:26_7": "vatvā yojanā kātabbā. Tato yāva ekūnatiṁsatimo divaso, tāva atirekapakkhapaṭicchannanti.",
  "atk-vin02a32:27_0": "Tato māsapaṭicchannaṁ atirekamāsapaṭicchannaṁ dvemāsapaṭicchannaṁ atirekadvemāsapaṭicchannaṁ",
  "atk-vin02a32:27_1": "temāsapaṭicchannaṁ atirekatemāsapaṭicchannaṁ catumāsapaṭicchannaṁ atirekacatumāsapaṭicchannaṁ",
  "atk-vin02a32:27_2": "pañcamāsapaṭicchannaṁ atirekapañcamāsapaṭicchannaṁ chamāsapaṭicchannaṁ atirekachamāsapaṭicchannaṁ",
  "atk-vin02a32:27_3": "sattamāsapaṭicchannaṁ atirekasattamāsapaṭicchannaṁ aṭṭhamāsapaṭicchannaṁ atirekaaṭṭhamāsapaṭicchannaṁ",
  "atk-vin02a32:27_4": "navamāsapaṭicchannaṁ atirekanavamāsapaṭicchannaṁ dasamāsapaṭicchannaṁ atirekadasamāsapaṭicchannaṁ",
  "atk-vin02a32:27_5": "ekādasamāsapaṭicchannaṁ atirekaekādasamāsapaṭicchannanti evaṁ yojanā kātabbā. Saṁvacchare",
  "atk-vin02a32:27_6": "paripuṇṇe ekasaṁvaccharapaṭicchannanti. Tato paraṁ atirekaekasaṁvacchara… dvesaṁvacchara…",
  "atk-vin02a32:27_7": "atirekadvesaṁvacchara… tisaṁvacchara… atiraketisaṁvacchara… catusaṁvacchara… atirekacatusaṁvacchara…",
  "atk-vin02a32:27_8": "pañcasaṁvacchara… atirekapañcasaṁvaccharapaṭicchannanti evaṁ yāva saṭṭhisaṁvacchara…",
  "atk-vin02a32:27_9": "atirekasaṭṭhisaṁvaccharapaṭicchannanti vā tato vā bhiyyopi vatvā yojanā kātabbā.",
  "atk-vin02a32:28_0": "Sace pana dve tisso tatuttari vā āpattiyo honti, yathā idha ekaṁ āpattinti vuttaṁ;",
  "atk-vin02a32:28_1": "evaṁ dve āpattiyo tisso āpattiyoti vattabbaṁ. Tato paraṁ pana sataṁ vā hotu sahassaṁ",
  "atk-vin02a32:28_2": "vā, sambahulāti vattuṁ vaṭṭati. Nānāvatthukāsupi ‘‘ahaṁ, bhante, sambahulā saṅghādisesā",
  "atk-vin02a32:28_3": "āpattiyo āpajjiṁ – ekaṁ sukkavissaṭṭhiṁ, ekaṁ kāyasaṁsaggaṁ, ekaṁ duṭṭhullavācaṁ,",
  "atk-vin02a32:28_4": "ekaṁ attakāmaṁ, ekaṁ sañcarittaṁ, ekāhapaṭicchannāyo’’ti evaṁ gaṇanavasena vā ‘‘ahaṁ,",
  "atk-vin02a32:28_5": "bhante, sambahulā saṅghādisesā āpattiyo āpajjiṁ nānāvatthukāyo ekāhapaṭicchannāyo’’ti",
  "atk-vin02a32:28_6": "evaṁ vatthukittanavasena vā, ‘‘ahaṁ, bhante, sambahulā saṅghādisesā āpattiyo āpajjiṁ",
  "atk-vin02a32:28_7": "ekāhapaṭicchannāyo’’ti evaṁ nāmamattavasena vā yojanā kātabbā.",
  "atk-vin02a32:29_0": "Tattha nāmaṁ duvidhaṁ – sajātisādhāraṇañca sabbasādhāraṇañca. Tattha saṅghādisesoti",
  "atk-vin02a32:29_1": "sajātisādhāraṇaṁ, āpattīti sabbasādhāraṇaṁ; tasmā ‘‘sambahulā āpattiyo āpajjiṁ ekāhapaṭicchannāyo’’ti",
  "atk-vin02a32:29_2": "evaṁ sabbasādhāraṇanāmavasenapi vattuṁ vaṭṭati. Idañhi sabbampi parivāsādikaṁ vinayakammaṁ",
  "atk-vin02a32:29_3": "vatthuvasena gottavasena nāmavasena āpattivasena ca kātuṁ vaṭṭatiyeva.",
  "atk-vin02a32:30_0": "Tattha ‘‘sukkavissaṭṭhī’’ti vatthu ceva gottañca. ‘‘Saṅghādiseso’’ti nāmañceva āpatti",
  "atk-vin02a32:30_1": "ca. ‘‘Kāyasaṁsaggo’’ti vatthu ceva gottañca. ‘‘Saṅghādiseso’’ti nāmañceva āpatti",
  "atk-vin02a32:30_2": "ca, tattha ‘‘sukkavissaṭṭhiṁ kāyasaṁsagga’’ntiādinā vacanenāpi ‘‘nānāvatthukāyo’’ti",
  "atk-vin02a32:30_3": "vacanenāpi vatthu ceva gottañca gahitaṁ hoti. ‘‘Saṅghādiseso’’ti vacanenāpi ‘‘āpattiyo’’ti",
  "atk-vin02a32:30_4": "vacanenāpi nāmañceva āpatti ca gahitā hoti. Idha pana ekaṁ āpattiṁ āpajjiṁ sañcetanikaṁ",
  "atk-vin02a32:30_5": "‘‘sukkavissaṭṭhi’’nti nāmampi vatthugottānipi gahitāneva. Yathā ca idha ‘‘ayaṁ udāyi",
  "atk-vin02a32:30_6": "bhikkhū’’ti vuttaṁ; evaṁ yo yo āpanno hoti, tassa tassa nāmaṁ gahetvā ‘‘ayaṁ itthannāmo",
  "atk-vin02a32:30_7": "bhikkhū’’ti kammavācā kātabbā.",
  "atk-vin02a32:31_0": "Kammavācāpariyosāne ca tena bhikkhunā māḷakasīmāyameva ‘‘parivāsaṁ samādiyāmi, vattaṁ",
  "atk-vin02a32:31_1": "samādiyāmī’’ti vuttanayeneva vattaṁ samādātabbaṁ . Samādiyitvā tattheva saṅghassa",
  "atk-vin02a32:31_2": "ārocetabbaṁ, ārocentena ca evaṁ ārocetabbaṁ –",
  "atk-vin02a32:32_0": "‘‘Ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchannaṁ,",
  "atk-vin02a32:32_1": "sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ",
  "atk-vin02a32:32_2": "yāciṁ, tassa me saṅgho ekissā āpattiyā sañcetanikāya sukkavissaṭṭhiyā ekāhapaṭicchannāya",
  "atk-vin02a32:32_3": "ekāhaparivāsaṁ adāsi, sohaṁ parivasāmi – ‘vedayāmahaṁ, bhante, vedayatī’ti maṁ saṅgho dhāretū’’ti.",
  "atk-vin02a32:33_0": "Imañca panatthaṁ gahetvā yāya kāyaci bhāsāya ārocetuṁ vaṭṭatiyeva. Ārocetvā sace",
  "atk-vin02a32:33_1": "nikkhipitukāmo, vuttanayeneva saṅghamajjhe nikkhipitabbaṁ. Māḷakato bhikkhūsu nikkhantesu",
  "atk-vin02a32:33_2": "ekassāpi santike nikkhipituṁ vaṭṭati. Māḷakato nikkhamitvā satiṁ paṭilabhantena sahagacchantassa",
  "atk-vin02a32:33_3": "santike nikkhipitabbaṁ. Sace sopi pakkanto, aññassa yassa māḷake nārocitaṁ, tassa",
  "atk-vin02a32:33_4": "ārocetvā nikkhipitabbaṁ. Ārocentena ca avasāne ‘‘vedayatīti maṁ āyasmā dhāretū’’ti",
  "atk-vin02a32:33_5": "vattabbaṁ. Dvinnaṁ ārocentena ‘‘āyasmantā dhārentū’’ti, tiṇṇaṁ ārocentena ‘‘āyasmanto",
  "atk-vin02a32:33_6": "dhārentū’’ti vattabbaṁ. Nikkhittakālato paṭṭhāya pakatattaṭṭhāne tiṭṭhati.",
  "atk-vin02a32:34_0": "Sace appabhikkhuko vihāro hoti, sabhāgā bhikkhū vasanti, vattaṁ anikkhipitvā vihāreyeva",
  "atk-vin02a32:34_1": "rattipariggaho kātabbo. Atha na sakkā sodhetuṁ, vuttanayeneva vattaṁ nikkhipitvā",
  "atk-vin02a32:34_2": "paccūsasamaye ekena bhikkhunā saddhiṁ mānattavaṇṇanāyaṁ vuttanayeneva upacārasīmaṁ",
  "atk-vin02a32:34_3": "atikkamitvā mahāmaggā okkamma paṭicchanne ṭhāne nisīditvā antoaruṇeyeva vuttanayeneva",
  "atk-vin02a32:34_4": "vattaṁ samādiyitvā tassa bhikkhuno parivāso ārocetabbo. Ārocentena sace navakataro",
  "atk-vin02a32:34_5": "hoti, ‘‘āvuso’’ti vattabbaṁ. Sace vuḍḍhataro, ‘‘bhante’’ti vattabbaṁ. Sace añño koci",
  "atk-vin02a32:34_6": "bhikkhu kenacideva karaṇīyena taṁ ṭhānaṁ āgacchati, sace esa taṁ passati, saddaṁ",
  "atk-vin02a32:34_7": "vāssa suṇāti, ārocetabbaṁ; anārocentassa ratticchedo ceva vattabhedo ca. Atha dvādasahatthaṁ",
  "atk-vin02a32:34_8": "upacāraṁ okkamitvā ajānantasseva gacchati, ratticchedoyeva hoti, vattabhedo pana natthi.",
  "atk-vin02a32:35_0": "Uggate aruṇe vattaṁ nikkhipitabbaṁ. Sace so bhikkhu kenacideva karaṇīyena pakkanto",
  "atk-vin02a32:35_1": "hoti, yaṁ aññaṁ sabbapaṭhamaṁ passati, tassa ārocetvā nikkhipitabbaṁ. Sace pana kañci",
  "atk-vin02a32:35_2": "na passati, vihāraṁ gantvā attanā saddhiṁ gatabhikkhussa santike nikkhipitabbanti",
  "atk-vin02a32:35_3": "mahāsumatthero āha. Mahāpadumatthero pana ‘‘yaṁ paṭhamaṁ passati, tassa ārocetvā",
  "atk-vin02a32:35_4": "nikkhipitabbaṁ, ayaṁ nikkhittavattassa parihāro’’ti āha.",
  "atk-vin02a32:36_0": "Evaṁ yattakāni divasāni āpatti paṭicchannā hoti, tattakāni tato adhikatarāni vā kukkuccavinodanatthāya",
  "atk-vin02a32:36_1": "parivasitvā saṅghaṁ upasaṅkamitvā vattaṁ samādiyitvā mānattaṁ yācitabbaṁ. Ayañhi",
  "atk-vin02a32:36_2": "vatte samādinne eva mānattāraho hoti nikkhittavattena parivutthattā. Anikkhittavattassa",
  "atk-vin02a32:36_3": "pana puna samādānakiccaṁ natthi, so hi paṭicchannadivasātikkameneva mānattāraho hoti,",
  "atk-vin02a32:36_4": "tasmā tassa mānattaṁ dātabbameva. Idaṁ paṭicchannamānattaṁ nāma. Taṁ dentena sace",
  "atk-vin02a32:36_5": "ekāpatti hoti , pāḷiyaṁ vuttanayeneva dātabbaṁ. Atha dve vā tisso vā ‘‘sohaṁ parivutthaparivāso",
  "atk-vin02a32:36_6": "saṅghaṁ dvinnaṁ āpattīnaṁ tissannaṁ āpattīnaṁ ekāhapaṭicchannānaṁ chārattaṁ mānattaṁ",
  "atk-vin02a32:36_7": "yācāmī’’ti parivāse vuttanayeneva āpattiyo ca divase ca sallakkhetvā yojanā kātabbā.",
  "atk-vin02a32:37": "Appaṭicchannāpattiṁ paṭicchannāpattiyā samodhānetvāpi dātuṁ vaṭṭati. Kathaṁ? Paṭicchannāya ekāhaparivāsaṁ vasitvā –",
  "atk-vin02a32:38_0": "‘‘Ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhapaṭicchannaṁ,",
  "atk-vin02a32:38_1": "sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ",
  "atk-vin02a32:38_2": "yāciṁ, tassa me saṅgho ekissā āpattiyā sañcetanikāya sukkavissaṭṭhiyā ekāhapaṭicchannāya",
  "atk-vin02a32:38_3": "ekāhaparivāsaṁ adāsi, sohaṁ parivutthaparivāso . Ahaṁ, bhante, ekaṁ āpattiṁ āpajjiṁ",
  "atk-vin02a32:38_4": "sañcetanikaṁ sukkavissaṭṭhiṁ appaṭicchannaṁ. Sohaṁ, bhante, saṅghaṁ tāsaṁ āpattīnaṁ",
  "atk-vin02a32:38_5": "sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ yācāmī’’ti.",
  "atk-vin02a32:39_0": "Athassa tadanurūpaṁ kammavācaṁ katvā mānattaṁ dātabbaṁ. Sace paṭicchannā dve, appaṭicchannā",
  "atk-vin02a32:39_1": "ekā ‘‘paṭicchannānañca appaṭicchannāya cā’’ti vattabbaṁ. Atha paṭicchannā ekā, appaṭicchannā",
  "atk-vin02a32:39_2": "dve, ‘‘paṭicchannāya ca appaṭicchannānañcā’’ti vattabbaṁ. Sace paṭicchannāpi dve,",
  "atk-vin02a32:39_3": "appaṭicchannāpi dve, ‘‘paṭicchannānañca appaṭicchannānañcā’’ti vattabbaṁ. Sabbattha",
  "atk-vin02a32:39_4": "anurūpaṁ kammavācaṁ katvā mānattaṁ dātabbaṁ. Ciṇṇamānattassa ca tadanurūpameva kammavācaṁ",
  "atk-vin02a32:39_5": "katvā abbhānaṁ kātabbaṁ. Idha pana ekāpattivasena vuttaṁ. Iti yaṁ paṭicchannāya āpattiyā",
  "atk-vin02a32:39_6": "parivāsāvasāne mānattaṁ diyyati, idaṁ paṭicchannamānattaṁ nāma. Evamettha ekeneva",
  "atk-vin02a32:39_7": "yojanāmukhena paṭicchannaparivāso ca paṭicchannamānattañca vuttanti veditabbaṁ. Pakkhamānattaṁ",
  "atk-vin02a32:39_8": "samodhānamānattañca avasesaparivāsakathāvasāne kathayissāma.",
  "atk-vin02a32:40_0": "Suddhantaparivāso samodhānaparivāsoti hi dve parivāsā avasesā. Tattha ‘‘suddhantaparivāso’’",
  "atk-vin02a32:40_1": "nāma parato adhammikamānattacārāvasāne ‘‘tena kho pana samayena aññataro bhikkhu",
  "atk-vin02a32:40_2": "sambahulā saṅghādisesā āpattiyo āpanno hoti, āpattipariyantaṁ na jānāti, rattipariyantaṁ",
  "atk-vin02a32:40_3": "na jānātī’’ti imasmiṁ vatthusmiṁ anuññātaparivāso. So duvidho – cūḷasuddhanto, mahāsuddhantoti.",
  "atk-vin02a32:40_4": "Duvidhopi cesa rattiparicchedaṁ sakalaṁ vā ekaccaṁ vā ajānantassa ca assarantassa",
  "atk-vin02a32:40_5": "ca tattha vematikassa ca dātabbo. Āpattipariyantaṁ pana ettakā ahaṁ āpattiyo āpannoti",
  "atk-vin02a32:40_6": "jānātu vā mā vā, akāraṇametaṁ.",
  "atk-vin02a32:41_0": "Tattha yo upasampadato paṭṭhāya anulomakkamena vā ārocitadivasato paṭṭhāya paṭilomakkamena",
  "atk-vin02a32:41_1": "vā ‘‘asukañca asukañca divasaṁ vā pakkhaṁ vā māsaṁ vā saṁvaccharaṁ vā tava suddhabhāvaṁ",
  "atk-vin02a32:41_2": "jānāsī’’ti pucchiyamāno ‘‘āma, bhante, jānāmi, ettakaṁ nāma kālaṁ ahaṁ suddho’’ti",
  "atk-vin02a32:41_3": "vadati, tassa dinno suddhantaparivāso ‘‘cūḷasuddhanto’’ti vuccati.",
  "atk-vin02a32:42_0": "Taṁ gahetvā parivasantena yattakaṁ kālaṁ attano suddhiṁ jānāti, tattakaṁ apanetvā",
  "atk-vin02a32:42_1": "avasesaṁ māsaṁ vā dvemāsaṁ vā parivasitabbaṁ. Sace māsamattaṁ asuddhomhīti sallakkhetvā",
  "atk-vin02a32:42_2": "aggahesi parivasanto ca puna aññaṁ māsaṁ sarati, tampi māsaṁ parivasitabbameva. Puna",
  "atk-vin02a32:42_3": "parivāsadānakiccaṁ natthi. Atha dvemāsaṁ asuddhomhīti sallakkhetvā aggahesi, parivasanto",
  "atk-vin02a32:42_4": "ca māsamattamevāhaṁ asuddhomhīti sanniṭṭhānaṁ karoti, māsameva parivasitabbaṁ. Puna",
  "atk-vin02a32:42_5": "parivāsadānakiccaṁ natthi. Ayañhi suddhantaparivāso nāma uddhampi ārohati, heṭṭhāpi",
  "atk-vin02a32:42_6": "orohati, idamassa lakkhaṇaṁ. Aññasmiṁ pana āpattivuṭṭhāne idaṁ lakkhaṇaṁ – yo appaṭicchannaṁ",
  "atk-vin02a32:42_7": "āpattiṁ paṭicchannāti vinayakammaṁ karoti, tassa āpatti vuṭṭhāti. Yo paṭicchannaṁ",
  "atk-vin02a32:42_8": "appaṭicchannāti vinayakammaṁ karoti, tassa na vuṭṭhāti. Acirapaṭicchannaṁ cirapaṭicchannāti",
  "atk-vin02a32:42_9": "karontassāpi vuṭṭhāti. Cirapaṭicchannaṁ acirapaṭicchannāti karontassa na vuṭṭhāti.",
  "atk-vin02a32:42_10": "Ekaṁ āpattiṁ āpajjitvā sambahulāti karontassāpi vuṭṭhāti, ekaṁ vinā sambahulānaṁ",
  "atk-vin02a32:42_11": "abhāvato. Sambahulā pana āpajjitvā ekaṁ āpajjinti karontassa na vuṭṭhāti.",
  "atk-vin02a32:43_0": "Yo pana yathāvuttena anulomapaṭilomanayena pucchiyamānopi rattipariyantaṁ na jānāti",
  "atk-vin02a32:43_1": "neva sarati vematiko vā hoti, tassa dinno suddhantaparivāso ‘‘mahāsuddhanto’’ti vuccati.",
  "atk-vin02a32:43_2": "Taṁ gahetvā gahitadivasato paṭṭhāya yāva upasampadadivaso, tāva rattiyo gaṇetvā parivasitabbaṁ.",
  "atk-vin02a32:43_3": "Ayaṁ uddhaṁ nārohati, heṭṭhā pana orohati. Tasmā sace parivasanto rattiparicchede",
  "atk-vin02a32:43_4": "sanniṭṭhānaṁ karoti, māso vā saṁvaccharo vā mayhaṁ āpannassāti māsaṁ vā saṁvaccharaṁ",
  "atk-vin02a32:43_5": "vā parivasitabbaṁ. Parivāsayācanadānalakkhaṇaṁ panettha parato pāḷiyaṁ āgatanayeneva",
  "atk-vin02a32:43_6": "veditabbaṁ. Kammavācāpariyosāne vattasamādānamānattaabbhānāni vuttanayāneva. Ayaṁ",
  "atk-vin02a32:43_7": "suddhantaparivāso nāma.",
  "atk-vin02a32:44_0": "‘‘Samodhānaparivāso’’ nāma tividho hoti – odhānasamodhāno, agghasamodhāno, missakasamodhānoti.",
  "atk-vin02a32:44_1": "Tattha ‘‘odhānasamodhāno’’ nāma – antarāpattiṁ āpajjitvā paṭicchādentassa parivutthadivase",
  "atk-vin02a32:44_2": "odhunitvā makkhetvā purimāya āpattiyā mūladivasaparicchede pacchā āpannaṁ āpattiṁ",
  "atk-vin02a32:44_3": "samodahitvā dātabbaparivāso vuccati. So parato ‘‘tena hi bhikkhave saṅgho udāyiṁ",
  "atk-vin02a32:44_4": "bhikkhuṁ antarā ekissā āpattiyā sañcetanikāya sukkavissaṭṭhiyā pañcāhapaṭicchannāya",
  "atk-vin02a32:44_5": "mūlāya paṭikassitvā purimāya āpattiyā samodhānaparivāsaṁ detū’’ti ito paṭṭhāya vitthārato pāḷiyaṁyeva āgato.",
  "atk-vin02a32:45_0": "Ayaṁ panettha vinicchayo – yo paṭicchannāya āpattiyā parivāsaṁ gahetvā parivasanto",
  "atk-vin02a32:45_1": "vā mānattāraho vā mānattaṁ caranto vā abbhānāraho vā aññaṁ āpattiṁ āpajjitvā purimāya",
  "atk-vin02a32:45_2": "āpattiyā samā vā ūnatarā vā rattiyo paṭicchādeti, tassa mūlāyapaṭikassanena te parivutthadivase",
  "atk-vin02a32:45_3": "ca mānattaciṇṇadivase ca sabbe odhunitvā adivase katvā pacchā āpannāpattiṁ mūlāpattiyaṁ",
  "atk-vin02a32:45_4": "samodhāya parivāso dātabbo. Tena sace mūlāpatti pakkhapaṭicchannā, antarāpatti ūnakapakkhapaṭicchannā,",
  "atk-vin02a32:45_5": "puna pakkhameva parivāso parivasitabbo. Athāpi antarāpatti pakkhapaṭicchannāva pakkhameva",
  "atk-vin02a32:45_6": "parivasitabbaṁ. Etenupāyena yāva saṭṭhivassapaṭicchannā mūlāpatti, tāva vinicchayo",
  "atk-vin02a32:45_7": "veditabbo. Saṭṭhivassāni parivasitvā mānattāraho hutvāpi hi ekadivasaṁ antarāpattiṁ",
  "atk-vin02a32:45_8": "paṭicchādetvā punapi saṭṭhivassāni parivāsāraho hoti.",
  "atk-vin02a32:46_0": "Sace pana antarāpatti mūlāpattito atirekapaṭicchannā hoti, tattha ‘‘kiṁ kātabba’’nti",
  "atk-vin02a32:46_1": "vutte mahāsumatthero āha – ‘‘atekiccho ayaṁ puggalo, atekiccho nāma āvikārāpetvā",
  "atk-vin02a32:46_2": "vissajjetabbo’’ti. Mahāpadumatthero panāha – ‘‘kasmā atekiccho nāma, nanu ayaṁ samuccayakkhandhako",
  "atk-vin02a32:46_3": "nāma buddhānaṁ ṭhitakālasadiso, āpatti nāma paṭicchannā vā hotu appaṭicchannā vā",
  "atk-vin02a32:46_4": "samakaūnataraatirekapaṭicchannā vā vinayadharassa kammavācaṁ yojetuṁ samatthabhāvoyevettha",
  "atk-vin02a32:46_5": "pamāṇaṁ, tasmā yā atirekapaṭicchannā hoti, taṁ mūlāpattiṁ katvā tattha itaraṁ samodhāya",
  "atk-vin02a32:46_6": "parivāso dātabbo’’ti. Ayaṁ ‘‘odhānasamodhāno’’ nāma.",
  "atk-vin02a32:47_0": "‘‘Agghasamodhāno’’ nāma sambahulāsu āpattīsu yā ekā vā dve vā tisso vā sambahulā",
  "atk-vin02a32:47_1": "vā āpattiyo sabbacirapaṭicchannāyo, tāsaṁ agghena samodhāya tāsaṁ rattiparicchedavasena",
  "atk-vin02a32:47_2": "avasesānaṁ ūnatarapaṭicchannānaṁ āpattīnaṁ parivāso diyyati. Ayaṁ vuccati agghasamodhāno.",
  "atk-vin02a32:47_3": "Sopi parato ‘‘tena kho pana samayena aññataro bhikkhu sambahulā saṅghādisesā āpattiyo",
  "atk-vin02a32:47_4": "āpanno hoti, ekā āpatti ekāhapaṭicchannā ekā āpatti dvīhapaṭicchannā’’tiādinā nayena pāḷiyaṁ āgatoyeva.",
  "atk-vin02a32:48_0": "Yassa pana sataṁ āpattiyo dasāhapaṭicchannā, aparampi sataṁ āpattiyo dasāhapaṭicchannāti",
  "atk-vin02a32:48_1": "evaṁ dasakkhattuṁ katvā āpattisahassaṁ divasasatapaṭicchannaṁ hoti, tena kiṁ kātabbanti?",
  "atk-vin02a32:48_2": "Sabbaṁ samodahitvā dasa divase parivasitabbaṁ. Evaṁ ekeneva dasāhena divasasatampi",
  "atk-vin02a32:48_3": "parivasitameva hoti. Vuttampi cetaṁ –",
  "atk-vin02a32:49": "‘‘Dasasataṁ rattisataṁ, āpattiyo chādayitvāna;",
  "atk-vin02a32:50": "Dasa rattiyo vasitvāna, mucceyya pārivāsiko’’ti. (pari. 477);",
  "atk-vin02a32:51": "Ayaṁ agghasamodhāno nāma.",
  "atk-vin02a32:52": "‘‘Missakasamodhāno’’ nāma – yo nānāvatthukā āpattiyo ekato katvā diyyati. Tatrāyaṁ nayo –",
  "atk-vin02a32:53_0": "‘‘Ahaṁ, bhante, sambahulā saṅghādisesā āpattiyo āpajjiṁ ekaṁ sukkavissaṭṭhiṁ, ekaṁ",
  "atk-vin02a32:53_1": "kāyasaṁsaggaṁ, ekaṁ duṭṭhullavācaṁ, ekaṁ attakāmaṁ, ekaṁ sañcarittaṁ, ekaṁ kuṭikāraṁ,",
  "atk-vin02a32:53_2": "ekaṁ vihārakāraṁ, ekaṁ duṭṭhadosaṁ, ekaṁ aññabhāgiyaṁ, ekaṁ saṅghabhedaṁ, ekaṁ bhedānuvattakaṁ,",
  "atk-vin02a32:53_3": "ekaṁ dubbacaṁ, ekaṁ kuladūsakaṁ, sohaṁ, bhante, saṅghaṁ tāsaṁ āpattīnaṁ samodhānaparivāsaṁ yācāmī’’ti –",
  "atk-vin02a32:54": "Tikkhattuṁ yācāpetvā tadanurūpāya kammavācāya parivāso dātabbo.",
  "atk-vin02a32:55_0": "Ettha ca saṅghādisesā āpattiyo āpajjiṁ nānāvatthukāyotipi saṅghādisesā āpattiyo āpajjintipi",
  "atk-vin02a32:55_1": "evaṁ pubbe vuttanayena vatthuvasenapi gottavasenapi nāmavasenapi āpattivasenapi yojetvā",
  "atk-vin02a32:55_2": "kammavācaṁ kātuṁ vaṭṭatiyevāti ayaṁ missakasamodhāno. Sabbaparivāsakammavācāvasāne",
  "atk-vin02a32:55_3": "pana nikkhittānikkhittavattādikathā purimanayeneva veditabbāti.",
  "atk-vin02a32:56": "Parivāsakathā niṭṭhitā.",
  "atk-vin02a32:57_0": "Idāni yaṁ vuttaṁ ‘‘pakkhamānattañca samodhānamānattañca avasesaparivāsakathāvasāne",
  "atk-vin02a32:57_1": "kathayissāmā’’ti, tassokāso sampatto, tasmā vuccati – ‘‘pakkhamānatta’’nti bhikkhuniyā",
  "atk-vin02a32:57_2": "dātabbamānattaṁ. Taṁ pana paṭicchannāyapi appaṭicchannāyapi āpattiyā aḍḍhamāsameva",
  "atk-vin02a32:57_3": "dātabbaṁ. Vuttañhetaṁ – ‘‘garudhammaṁ ajjhāpannāya bhikkhuniyā ubhatosaṅghe pakkhamānattaṁ",
  "atk-vin02a32:57_4": "caritabba’’nti (cūḷava. 403). Taṁ pana bhikkhunīhi attano sīmaṁ sodhetvā vihārasīmāya",
  "atk-vin02a32:57_5": "vā vihārasīmaṁ sodhetuṁ asakkontīhi khaṇḍasīmāya vā sabbantimena paricchedena catuvaggagaṇaṁ",
  "atk-vin02a32:57_6": "sannipātāpetvā dātabbaṁ. Sace ekā āpatti hoti ekissā vasena, sace dve vā tisso vā",
  "atk-vin02a32:57_7": "sambahulā vā ekavatthukā vā nānāvatthukā vā tāsaṁ tāsaṁ vasena vatthugottanāmaāpattīsu",
  "atk-vin02a32:57_8": "yaṁ yaṁ icchati taṁ taṁ ādāya yojanā kātabbā.",
  "atk-vin02a32:58_0": "Tatridaṁ ekāpattivasena mukhamattadassanaṁ, tāya āpannāya bhikkhuniyā bhikkhunisaṅghaṁ",
  "atk-vin02a32:58_1": "upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ",
  "atk-vin02a32:58_2": "nisīditvā añjaliṁ paggahetvā evamassa vacanīyo – ‘‘ahaṁ, ayye, ekaṁ āpattiṁ āpajjiṁ",
  "atk-vin02a32:58_3": "gāmantaraṁ, sāhaṁ, ayye, ekissā āpattiyā gāmantarāya pakkhamānattaṁ yācāmī’’ti.",
  "atk-vin02a32:59": "Evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo –",
  "atk-vin02a32:60_0": "‘‘Suṇātu me ayye saṅgho, ayaṁ itthannāmā bhikkhunī ekaṁ āpattiṁ āpajji gāmantaraṁ,",
  "atk-vin02a32:60_1": "sā saṅghaṁ ekissā āpattiyā gāmantarāya pakkhamānattaṁ yācati, yadi saṅghassa pattakallaṁ,",
  "atk-vin02a32:60_2": "saṅgho itthannāmāya bhikkhuniyā ekissā āpattiyā gāmantarāya pakkhamānattaṁ dadeyya, esā ñatti.",
  "atk-vin02a32:61_0": "‘‘Suṇātu me ayye saṅgho, ayaṁ…pe… dutiyampi… tatiyampi etamatthaṁ vadāmi. Suṇātu",
  "atk-vin02a32:61_1": "me ayye saṅgho…pe… deti… dinnaṁ saṅghena itthannāmāya bhikkhuniyā ekissā āpattiyā",
  "atk-vin02a32:61_2": "gāmantarāya pakkhamānattaṁ, khamati saṅghassa, tasmā tuṇhī; evametaṁ dhārayāmī’’ti.",
  "atk-vin02a32:62_0": "Kammavācāpariyosāne vattaṁ samādiyitvā bhikkhumānattakathāya vuttanayeneva saṅghassa",
  "atk-vin02a32:62_1": "ārocetvā nikkhittavattaṁ vasitukāmāya tattheva saṅghamajjhe vā pakkantāsu bhikkhunīsu",
  "atk-vin02a32:62_2": "ekabhikkhuniyā vā dutiyikāya vā santike vuttanayeneva nikkhipitabbaṁ. Aññissā pana",
  "atk-vin02a32:62_3": "āgantukāya santike ārocetvā nikkhipitabbaṁ. Nikkhittakālato paṭṭhāya pakatattaṭṭhāne",
  "atk-vin02a32:62_4": "tiṭṭhati. Puna samādiyitvā aruṇaṁ uṭṭhāpentiyā pana bhikkhunīnaṁyeva santike vasituṁ",
  "atk-vin02a32:62_5": "na labhati. ‘‘Ubhatosaṅghe pakkhamānattaṁ caritabba’’nti hi vuttaṁ. Tasmā assā ācariyupajjhāyāhi",
  "atk-vin02a32:62_6": "vihāraṁ gantvā saṅgāhakapakkhe ṭhito eko mahāthero vā dhammakathiko vā bhikkhu vattabbo",
  "atk-vin02a32:62_7": "– ‘‘ekissā bhikkhuniyā vinayakammaṁ kattabbamatthi, tatra no ayyā, cattāro bhikkhū",
  "atk-vin02a32:62_8": "pesethā’’ti. Saṅgahaṁ akātuṁ na labbhati, pesessāmīti vattabbaṁ. Catūhi pakatattabhikkhunīhi",
  "atk-vin02a32:62_9": "mānattacāriniṁ bhikkhuniṁ gahetvā antoaruṇeyeva nikkhamitvā gāmūpacārato dve leḍḍupāte",
  "atk-vin02a32:62_10": "atikkamitvā maggā okkamma gumbavatiādīhi paṭicchannaṭṭhāne nisīditabbaṁ. Vihārūpacāratopi",
  "atk-vin02a32:62_11": "dve leḍḍupātā atikkamitabbā catūhi pakatattabhikkhūhipi tattha gantabbaṁ. Gantvā",
  "atk-vin02a32:62_12": "pana bhikkhunīhi saddhiṁ na ekaṭṭhāne nisīditabbaṁ, paṭikkamitvā avidūraṭṭhāne nisīditabbaṁ.",
  "atk-vin02a32:62_13": "Kurundimahāpaccarīsu pana ‘‘bhikkhunīhipi byattaṁ ekaṁ vā dve vā upāsikāyo bhikkhūhipi",
  "atk-vin02a32:62_14": "ekaṁ vā dve vā upāsake attarakkhaṇatthāya gahetvā gantabba’’nti vuttaṁ. Kurundiyaṁyeva",
  "atk-vin02a32:62_15": "ca bhikkhunupassayassa ca vihārassa ca upacāraṁ muñcituṁ vaṭṭatī’’ti vuttaṁ, gāmassāti na vuttaṁ.",
  "atk-vin02a32:63": "Evaṁ nisinnesu pana bhikkhūsu ca bhikkhunīsu ca tāya bhikkhuniyā ‘‘mānattaṁ samādiyāmi, vattaṁ samādiyāmī’’ti vattaṁ samādiyitvā bhikkhunīsaṅghassa tāva evaṁ ārocetabbaṁ –",
  "atk-vin02a32:64_0": "‘‘Ahaṁ, ayye, ekaṁ āpattiṁ āpajjiṁ gāmantaraṁ, sāhaṁ saṅghaṁ ekissā āpattiyā gāmantarāya",
  "atk-vin02a32:64_1": "pakkhamānattaṁ yāciṁ, tassa me saṅgho ekissā āpattiyā gāmantarāya pakkhamānattaṁ",
  "atk-vin02a32:64_2": "adāsi, sāhaṁ pakkhamānattaṁ carāmi, ‘vedayāmahaṁ, ayye, vedayatī’ti maṁ saṅgho dhāretū’’ti.",
  "atk-vin02a32:65_0": "Tato bhikkhusaṅghassa santikaṁ gantvā evaṁ ārocetabbaṁ – ‘‘ahaṁ, ayyā, ekaṁ āpattiṁ",
  "atk-vin02a32:65_1": "āpajjiṁ …pe… vedayāmahaṁ, ayyā, vedayatīti maṁ saṅgho dhāretū’’ti. Idhāpi yāya kāyaci",
  "atk-vin02a32:65_2": "bhāsāya ārocetuṁ vaṭṭati.",
  "atk-vin02a32:66_0": "Ārocetvā ca bhikkhunisaṅghasseva santike nisīditabbaṁ, ārocitakālato paṭṭhāya bhikkhūnaṁ",
  "atk-vin02a32:66_1": "gantuṁ vaṭṭati. Sace sāsaṅkaṁ hoti, bhikkhuniyo tattheva ṭhānaṁ paccāsīsanti, ṭhātabbaṁ.",
  "atk-vin02a32:66_2": "Sace añño bhikkhu vā bhikkhunī vā taṁ ṭhānaṁ eti, passantiyā ārocetabbaṁ. No ce āroceti,",
  "atk-vin02a32:66_3": "ratticchedo ceva vattabhedadukkaṭañca. Sace ajānantiyā eva upacāraṁ okkamitvā gacchati,",
  "atk-vin02a32:66_4": "ratticchedova hoti, na vattabhedadukkaṭaṁ. Sace bhikkhuniyo upajjhāyādīnaṁ vattakaraṇatthaṁ",
  "atk-vin02a32:66_5": "pageva gantukāmā honti, rattivippavāsagaṇaohīyanagāmantarāpattirakkhaṇatthaṁ ekaṁ",
  "atk-vin02a32:66_6": "bhikkhuniṁ ṭhapetvā gantabbaṁ. Tāya aruṇe uṭṭhite tassā santike vattaṁ nikkhipitabbaṁ.",
  "atk-vin02a32:66_7": "Etenupāyena akhaṇḍā pañcadasa rattiyo mānattaṁ caritabbaṁ.",
  "atk-vin02a32:67_0": "Anikkhittavattāya pana pārivāsikakkhandhake vuttanayeneva sammā vattitabbaṁ. Ayaṁ",
  "atk-vin02a32:67_1": "pana viseso – ‘‘āgantukassa ārocetabba’’nti ettha yattakā purebhattaṁ vā pacchābhattaṁ",
  "atk-vin02a32:67_2": "vā taṁ gāmaṁ bhikkhū vā bhikkhuniyo vā āgacchanti, sabbesaṁ ārocetabbaṁ. Anārocentiyā",
  "atk-vin02a32:67_3": "ratticchedo ca vattabhedadukkaṭañca. Sacepi rattiṁ koci bhikkhu taṁ gāmūpacāraṁ okkamitvā",
  "atk-vin02a32:67_4": "gacchati, ratticchedo hotiyeva, ajānanapaccayā pana vattabhedato muccati. Kurundiādīsu",
  "atk-vin02a32:67_5": "pana anikkhittavattabhikkhūnaṁ vuttanayeneva kathetabbanti vuttaṁ. Taṁ pārivāsikavattādīnaṁ",
  "atk-vin02a32:67_6": "upacārasīmāya paricchinnattā yuttataraṁ dissati. Uposathe ārocetabbaṁ, pavāraṇāya",
  "atk-vin02a32:67_7": "ārocetabbaṁ, catunnaṁ bhikkhūnañca bhikkhunīnañca devasikaṁ ārocetabbaṁ. Sace bhikkhūnaṁ",
  "atk-vin02a32:67_8": "tasmiṁ gāme bhikkhācāro sampajjati, tattheva gantabbaṁ. No ce sampajjati, aññatra",
  "atk-vin02a32:67_9": "caritvāpi tatra āgantvā attānaṁ dassetvā gantabbaṁ. Bahigāme vā saṅketaṭṭhānaṁ kātabbaṁ",
  "atk-vin02a32:67_10": "– ‘‘asukasmiṁ nāma ṭhāne amhe passissasī’’ti. Tāya saṅketaṭṭhānaṁ gantvā ārocetabbaṁ.",
  "atk-vin02a32:67_11": "Saṅketaṭṭhāne adisvā vihāraṁ gantvā ārocetabbaṁ. Vihāre sabbabhikkhūnaṁ ārocetabbaṁ.",
  "atk-vin02a32:67_12": "Sace sabbesaṁ sakkā na hoti ārocetuṁ, bahiupacārasīmāya ṭhatvā bhikkhuniyo pesetabbā.",
  "atk-vin02a32:67_13": "Tāhi ānītānaṁ catunnaṁ bhikkhūnaṁ ārocetabbaṁ. Sace vihāro dūro hoti sāsaṅko, upāsake",
  "atk-vin02a32:67_14": "ca upāsikāyo ca gahetvā gantabbaṁ. Sace pana ayaṁ ekā vasati, rattivippavāsaṁ āpajjati,",
  "atk-vin02a32:67_15": "tasmāssā ekā pakatattā bhikkhunī sammannitvā dātabbā ekacchanne vasanatthāya.",
  "atk-vin02a32:68_0": "Evaṁ akhaṇḍaṁ mānattaṁ caritvā vīsatigaṇe bhikkhunisaṅghe vuttanayeneva abbhānaṁ",
  "atk-vin02a32:68_1": "kātabbaṁ. Sace mānattaṁ caramānā antarāpattiṁ āpajjati, mūlāya paṭikassitvā tassā",
  "atk-vin02a32:68_2": "āpattiyā mānattaṁ dātabbanti kurundiyaṁ vuttaṁ. Idaṁ ‘‘pakkhamānattaṁ’’ nāma.",
  "atk-vin02a32:69_0": "‘‘Samodhānamānattaṁ’’ pana tividhaṁ hoti – odhānasamodhānaṁ, agghasamodhānaṁ, missakasamodhānanti.",
  "atk-vin02a32:69_1": "Tattha yadetaṁ parato udāyittherassa pañcāhapaṭicchannāya āpattiyā parivāsaṁ parivasantassa",
  "atk-vin02a32:69_2": "parivāse ca mānattārahaṭṭhāne ca antarāpattiṁ āpajjitvā mūlāyapaṭikassitassa ‘‘tena",
  "atk-vin02a32:69_3": "hi, bhikkhave, saṅgho udāyissa bhikkhuno tissannaṁ āpattīnaṁ chārattaṁ mānattaṁ detū’’ti",
  "atk-vin02a32:69_4": "mānattaṁ anuññātaṁ, idaṁ ‘‘odhānasamodhānaṁ’’ nāma. Idañhi punappunaṁ mūlāyapaṭikassanena",
  "atk-vin02a32:69_5": "parivutthadivase odhunitvā purimāpattīhi saddhiṁ samodhāya dinnaṁ, tasmā odhānasamodhānanti",
  "atk-vin02a32:69_6": "vuccati. Kurundiyaṁ pana ‘‘samodhānaparivāsaṁ vutthassa dātabbaṁ mānattaṁ samodhānamānatta’’nti",
  "atk-vin02a32:69_7": "vuttaṁ. Tampi tena pariyāyena yujjati.",
  "atk-vin02a32:70_0": "Agghasamodhānaṁ pana missakasamodhānañca agghasamodhānamissakasamodhānaparivāsāvasāne",
  "atk-vin02a32:70_1": "dātabbamānattameva vuccati, taṁ parivāsakammavācānusārena yojetvā dātabbaṁ. Ettāvatā",
  "atk-vin02a32:70_2": "yaṁ vuttaṁ ‘‘tena hi, bhikkhave, saṅgho udāyissa bhikkhuno ekissā āpattiyā sañcetanikāya",
  "atk-vin02a32:70_3": "sukkavissaṭṭhiyā ekāhapaṭicchannāya ekāhaparivāsaṁ detūtiādinā nayena pāḷiyaṁ anekehi",
  "atk-vin02a32:70_4": "ākārehi parivāso ca mānattañca vuttaṁ, tassa yasmā āgatāgataṭhāne vinicchayo vuccamāno",
  "atk-vin02a32:70_5": "pāḷi viya ativitthāraṁ āpajjati, na ca sakkā hoti sukhena pariggahetuṁ, tasmā naṁ",
  "atk-vin02a32:70_6": "samodhānetvā idheva dassessāmā’’ti, tadidaṁ atthato sampāditaṁ hoti.",
  "atk-vin02a32:71": "Paṭicchannaparivāsakathā",
  "atk-vin02a32:72": "102. Idāni yā tāva ayaṁ paṭicchannāya ekissā āpattiyā vasena pāḷi vuttā, sā uttānatthāva.",
  "atk-vin02a32:73_0": "108. Tato paraṁ dvīhatīhacatūhapañcāhapaṭicchannānaṁ vasena pāḷiṁ vatvā pañcāhapaṭicchannāya",
  "atk-vin02a32:73_1": "parivāsato paṭṭhāya antarāpatti dassitā. Yasmā pana taṁ āpattiṁ āpanno mūlāyapaṭikassanāraho",
  "atk-vin02a32:73_2": "nāma hoti, tasmāssa tattha mūlāyapaṭikassanaṁ anuññātaṁ. Sace pana nikkhittavatto",
  "atk-vin02a32:73_3": "āpajjati, mūlāyapaṭikassanāraho na hoti. Kasmā? Yasmā na so parivasanto āpanno, pakatattaṭṭhāne",
  "atk-vin02a32:73_4": "ṭhito āpanno, tasmā tassā āpattiyā visuṁ mānattaṁ caritabbaṁ. Sace paṭicchannā hoti",
  "atk-vin02a32:73_5": "parivāsopi vasitabbo. Yañcetaṁ mūlāyapaṭikassanaṁ vuttaṁ, tasmimpi kate parivutthadivasā",
  "atk-vin02a32:73_6": "makkhitā honti. Iti parivāse antarāpattiṁ dassetvā puna mānattārahassa antarāpattiṁ",
  "atk-vin02a32:73_7": "dassetvā mūlāyapaṭikassanaṁ vuttaṁ, tasmimpi kate parivutthadivasā makkhitāva honti.",
  "atk-vin02a32:73_8": "Tato parivutthaparivāsassa tāsaṁ tissannampi āpattīnaṁ samodhānamānattaṁ dassitaṁ.",
  "atk-vin02a32:73_9": "Tato mānattacārikassa antarāpattiṁ dassetvā mūlāyapaṭikassanaṁ vuttaṁ. Tasmiṁ pana",
  "atk-vin02a32:73_10": "paṭikassane kate mānattaciṇṇadivasāpi parivutthadivasāpi makkhitāva honti. Tato abbhānārahassa",
  "atk-vin02a32:73_11": "antarāpattiṁ dassetvā mūlāyapaṭikassanaṁ vuttaṁ. Tasmimpi kate sabbe te makkhitāva",
  "atk-vin02a32:73_12": "honti. Tato paraṁ sabbā antarāpattiyo yojetvā abbhānakammaṁ dassitaṁ. Evaṁ paṭicchannavāre",
  "atk-vin02a32:73_13": "ekāhapaṭicchannādivasena pañca, antarāpattivasena catassoti nava kammavācā dassitā honti.",
  "atk-vin02a32:74": "Paṭicchannaparivāsakathā niṭṭhitā.",
  "atk-vin02a32:75": "Samodhānaparivāsakathā",
  "atk-vin02a32:76_0": "125. Tato paraṁ pakkhapaṭicchannāya āpattiyā antoparivāsato paṭṭhāya pañcāhapaṭicchannāya",
  "atk-vin02a32:76_1": "antarāpattiyā vasena samodhānaparivāso ca, samodhānamānattañca dassitaṁ. Ettha ca",
  "atk-vin02a32:76_2": "mānattacārikamānattārahakālepi āpannāya āpattiyā mūlāyapaṭikassane kate mānattaciṇṇadivasāpi",
  "atk-vin02a32:76_3": "parivāsaparivutthadivasāpi sabbe makkhitāva honti. Kasmā? Yasmā paṭicchannā antarāpatti.",
  "atk-vin02a32:76_4": "Teneva vuttaṁ – ‘‘mūlāya paṭikassitvā purimāya āpattiyā samodhānaparivāsaṁ datvā",
  "atk-vin02a32:76_5": "chārattaṁ mānattaṁ detū’’ti. Tato paraṁ sabbā antarāpattiyo yojetvā abbhānakammaṁ",
  "atk-vin02a32:76_6": "dassetvā sukkavissaṭṭhivatthu niṭṭhāpitaṁ.",
  "atk-vin02a32:77": "Samodhānaparivāsakathā niṭṭhitā.",
  "atk-vin02a32:78": "Sukkavissaṭṭhikathā ca niṭṭhitā.",
  "atk-vin02a32:79": "Agghasamodhānaparivāsakathā",
  "atk-vin02a32:80": "134. Tato ekāpattimūlakañca āpattivaḍḍhanakañcāti dve naye dassetvā agghasamodhānaparivāso dassito.",
  "atk-vin02a32:81_0": "Tato sañcicca anārocitāpattivatthuṁ dassetvā sañcicca ajānanaassaraṇavematikabhāvehi",
  "atk-vin02a32:81_1": "anārocitāya āpattiyā pacchā lajjidhamme vā ñāṇasaraṇanibbematikabhāvesu vā uppannesu",
  "atk-vin02a32:81_2": "yaṁ kātabbaṁ, taṁ dassetuṁ ‘‘idha pana bhikkhave’’tiādinā nayena pāḷi ṭhapitā. Tato",
  "atk-vin02a32:81_3": "ajānanaassaraṇavematikapaṭicchannānaṁ appaṭicchannabhāvaṁ dassetuṁ tatheva pāḷi ṭhapitā.",
  "atk-vin02a32:82": "Agghasamodhānaparivāsakathā niṭṭhitā.",
  "atk-vin02a32:83": "Dvemāsaparivāsakathā",
  "atk-vin02a32:84_0": "138. Tato dvinnaṁ āpattīnaṁ dvemāsapaṭicchannānaṁ ekamāsaparivāsayācanavatthuṁ dassetvā",
  "atk-vin02a32:84_1": "asañcicca ajānanaassaraṇavematikabhāvehi anārocite itarasmiṁ māse pacchā lajjidhammādīsu",
  "atk-vin02a32:84_2": "uppannesu yaṁ kātabbaṁ, taṁ dassetuṁ ajānanaassaraṇavematikapaṭicchannassa ca āpannabhāvaṁ",
  "atk-vin02a32:84_3": "dassetuṁ purimanayeneva pāḷi ṭhapitā.",
  "atk-vin02a32:85": "Dvemāsaparivāsakathā niṭṭhitā.",
  "atk-vin02a32:86": "Suddhantaparivāsādikathā",
  "atk-vin02a32:87": "156. Tato ‘‘āpattipariyantaṁ na jānāti, rattipariyantaṁ na jānātī’’tiādinā nayena suddhantaparivāso dassito.",
  "atk-vin02a32:88": "160. Tato paraṁ pārivāsikaṁ ādiṁ katvā vibbhamitvā punaupasampannādīsu paṭipattidassanatthaṁ pāḷi ṭhapitā.",
  "atk-vin02a32:89": "165. Tattha ‘‘antarā sambahulā āpattiyo āpajjati parimāṇā appaṭicchannāyo’’tiādīsu āpattiparicchedavasena parimāṇāyo ceva appaṭicchannāyo cāti attho.",
  "atk-vin02a32:90": "166.Pacchimasmiṁāpattikkhandheti ekova so āpattikkhandho, pacchā chāditattā pana ‘‘pacchimasmiṁ āpattikkhandhe’’ti vuttaṁ. Purimasminti etthāpi eseva nayo.",
  "atk-vin02a32:91": "180.Vavatthitā sambhinnāti sabhāgavisabhāgānamevetaṁ pariyāyavacanaṁ.",
  "atk-vin02a32:92": "Suddhantaparivāsādikathā niṭṭhitā.",
  "atk-vin02a32:93": "Dvebhikkhuvāraekādasakādikathā",
  "atk-vin02a32:94_0": "181. Tato paraṁ yo paṭicchādeti, tasmiṁ paṭipattidassanatthaṁ ‘‘dve bhikkhū’’tiādi",
  "atk-vin02a32:94_1": "vuttaṁ. Tattha missakanti thullaccayādīhi missakaṁ. Suddhakanti saṅghādisesaṁ vinā",
  "atk-vin02a32:94_2": "lahukāpattikkhandhameva.",
  "atk-vin02a32:95_0": "184. Tato paraṁ avisuddhavisuddhabhāvadassanatthaṁ ‘‘idha pana, bhikkhave, bhikkhu",
  "atk-vin02a32:95_1": "sambahulā saṅghādisesā’’tiādi vuttaṁ. Tattha byañjanato vā adhippāyato vā anuttānaṁ",
  "atk-vin02a32:95_2": "nāma kiñci natthi, tasmā tañca ito pubbe avuttañca sabbaṁ pāḷianusāreneva veditabbanti.",
  "atk-vin02a32:96": "Dvebhikkhuvāraekādasakādikathā niṭṭhitā.",
  "atk-vin02a32:97": "Samuccayakkhandhakavaṇṇanā niṭṭhitā."
}