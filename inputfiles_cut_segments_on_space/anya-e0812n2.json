{
  "anya-e0812n2:0": "3. Guṇāvabodhapariccheda",
  "anya-e0812n2:1": "Anusandhivaṇṇanā",
  "anya-e0812n2:2": "116.",
  "anya-e0812n2:3": "Sambhavanti guṇā yasmā,",
  "anya-e0812n2:4": "Dosāne’va’matikkame;",
  "anya-e0812n2:5": "Dassessaṁ te tato dāni,",
  "anya-e0812n2:6": "Sadde sambhūsayanti ye.",
  "anya-e0812n2:7_0": "116. Evaṁ dosaparihāropadesaṁ dassetvā idāni dosaparihārā samupagataguṇaṁ upadassitumadhikāraṁ",
  "anya-e0812n2:7_1": "viracayanto āha “sambhavanti”iccādi. Dosānaṁ yathāvuttānaṁ padadosādīnaṁ evaṁ yathāvuttanayena",
  "anya-e0812n2:7_2": "atikkame sati guṇā dhammā saddālaṅkārasabhāvā pasādādayo yasmā kāraṇā sambhavanti",
  "anya-e0812n2:7_3": "sijjhanti, tañca “pasādo kiliṭṭhādīnaṁ vajjanā sambhavatī”tyādinā yathāyogaṁ viññeyyaṁ,",
  "anya-e0812n2:7_4": "tato tasmā kāraṇā ye guṇā sadde sambhūsayanti alaṅkaronti, te saddālaṅkārasaṅkhāte",
  "anya-e0812n2:7_5": "guṇe idāni dassessaṁ upadisissāmi.",
  "anya-e0812n2:8_0": "116. Evaṁ dosaparihārapavesopāyaṁ dassetvā idāni yathāvuttadosānaṁ parihārena “bandhanissitaguṇā",
  "anya-e0812n2:8_1": "ete”ti dassetuṁ pubbāparaparicchedānaṁ sambandhaṁ ghaṭento “sambhavanti”ccādigāthamāha.",
  "anya-e0812n2:8_2": "Dosānaṁ niddiṭṭhapadadosādīnaṁ evaṁ anantaraparicchede niddiṭṭhakkamena atikkame",
  "anya-e0812n2:8_3": "sati guṇā pasādādisaddālaṅkārasaṅkhātā pasādādayo saddadhammā yasmā sambhavanti,",
  "anya-e0812n2:8_4": "tato ye saddadhammā sadde sambhūsayanti sajjanti, te saddadhamme dassessaṁ pakāsissāmīti.",
  "anya-e0812n2:8_5": "Ettha kiliṭṭhadosabyākiṇṇadosaparihārehi pasādālaṅkāro sijjhati, sesāpi yathālābhato ñātabbā.",
  "anya-e0812n2:9": "Saddālaṅkārauddesavaṇṇanā",
  "anya-e0812n2:10": "117.",
  "anya-e0812n2:11": "Pasādo’jo madhuratā,",
  "anya-e0812n2:12": "Samatā sukhumālatā;",
  "anya-e0812n2:13": "Sileso’dāratā kanti,",
  "anya-e0812n2:14": "Atthabyattisamādhayo.",
  "anya-e0812n2:15_0": "117. Idāni te vibhajati “pasādo”iccādinā pasatthi pasādo pakāsatthatā, ojo samāsavuttibāhullaṁ",
  "anya-e0812n2:15_1": "atthapāriṇatyañca, madhuratā saddānaṁ rasavantatā, samatā pajjāpekkhāya catunnaṁ",
  "anya-e0812n2:15_2": "pādānamekajātiyasambandhatā, gajjāpekkhāya tu padānaṁ, sukhumālatā apharusakkharabāhullaṁ,",
  "anya-e0812n2:15_3": "silesanaṁ sileso bandhagāravaṁ, udāratā ukkaṁsatā kenaci atthena sanāthatā visiṭṭhavisesanayuttatā",
  "anya-e0812n2:15_4": "ca, kanti sabbalokamanoharatā, atthabyatti siddhena ñāyena vā abhidheyyassa gahaṇaṁ,",
  "anya-e0812n2:15_5": "samādhi lokappatītyanusāriamukhyatthatā, tesu ojaudāratā saddatthaguṇā, samādhi atthaguṇo,",
  "anya-e0812n2:15_6": "atthānugāmittā ettha saddānaṁ, aññe tu saddaguṇāva.",
  "anya-e0812n2:16_0": "117. Idāni “pasādojo”iccādinā te saddālaṅkāre kamena vibhajituṁ uddisati. Pasādo",
  "anya-e0812n2:16_1": "pasannaphaḷikāvali attani āvunitarattakambalasuttamiva saddānaṁ atthassa pasādanasaṅkhāto",
  "anya-e0812n2:16_2": "pasādālaṅkāro ca, ojo samāsavuttibāhulyaatthapāriṇatyasaṅkhato saddatthānaṁ guṇo",
  "anya-e0812n2:16_3": "ca, madhuratā saddānaṁ rasavantabhāvasaṅkhātakaṇṇamadhuratā ca, samatā pajje pādassa",
  "anya-e0812n2:16_4": "sutito sadisatā ca, gajje padānaṁ tatheva sadisatāti evaṁ pādānaṁ padānañca tulyaguṇatā",
  "anya-e0812n2:16_5": "ca, sukhumālatā vaṇṇānaṁ atipharusaatisithilabhāvaṁ vinā samappamāṇamuduguṇo ca,",
  "anya-e0812n2:16_6": "sileso ṭhānakaraṇādisambhūtasabhāgavaṇṇasutīhi acchiddaguruguṇo ca, udāratā ukkaṭṭhena",
  "anya-e0812n2:16_7": "kenaci atthena bandhassa sajjitabhāvo ca, visiṭṭhavisesanapadena yuttatā ca, kanti",
  "anya-e0812n2:16_8": "sabbesaṁ piyaguṇatā ca, atthabyatti icchitatthassa siddhena vā nyāyena vā supākaṭabhāvo",
  "anya-e0812n2:16_9": "ca, samādhayo lokappatītianatikkantaaññadhammāropanena amukhyatthatā cāti ime saddatthaguṇā",
  "anya-e0812n2:16_10": "dasa honti. “Samādhayo”ti tasseva bahuttaṁ dīpeti, imesu dasasu ojodāratāti dve saddatthaguṇā,",
  "anya-e0812n2:16_11": "samādhi atthaguṇo pariyāyena tadatthajotakasaddaguṇopi, sesā satta saddaguṇā eva,",
  "anya-e0812n2:16_12": "ete sabbepi alaṅkaronti bandhamanenāti vākyena alaṅkārā nāma.",
  "anya-e0812n2:17": "Saddālaṅkārapayojanavaṇṇanā",
  "anya-e0812n2:18": "118.",
  "anya-e0812n2:19": "Guṇehe’tehi sampanno, bandho kavimanoharo;",
  "anya-e0812n2:20": "Sampādayati kattūnaṁ, kittimaccantanimmalaṁ.",
  "anya-e0812n2:21_0": "118.“Guṇehi”ccādi. Etehiyeva vuttehi dasahi guṇehi dhammehi saddālaṅkārasabbhāvehi",
  "anya-e0812n2:21_1": "sampanno yutto samiddho vā kavīnaṁ mano harati savase vattetīti kavimanoharo kavihadayahilādakārī",
  "anya-e0812n2:21_2": "bandho kattūnaṁ bandhantānaṁ kavīnaṁ accantanimmalaṁ atisayaparisuddhaṁ aguṇalesenāpa’nālimpattā",
  "anya-e0812n2:21_3": "kittiṁ guṇaghosaṁ sampādayati nipphādeti.",
  "anya-e0812n2:22_0": "118.“Guṇe”ccādi. Etehi guṇehi imehi saddālaṅkārasaṅkhātadasavidhasaddadhammehi sampanno",
  "anya-e0812n2:22_1": "samannāgato samiddho vā bandho pajjādibandho kavimanoharo attano niravajjattā kavīnaṁ",
  "anya-e0812n2:22_2": "cittaṁ pīṇento kattūnaṁ racayantānaṁ accantanimmalaṁ appakadosenāpi asammissattā",
  "anya-e0812n2:22_3": "atiparisuddhaṁ kittiṁ bandhanavisayabhūtayasorāsiṁ sampādayati nipphādetīti. Iminā",
  "anya-e0812n2:22_4": "kāraṇena bandhassa yathāvuttadasavidhaguṇapariggaho saussāhaṁ kātabboti adhippāyo.",
  "anya-e0812n2:22_5": "Mano haratīti manoharo, kavīnaṁ manoharo kavimanoharoti viggaho.",
  "anya-e0812n2:23": "Saddālaṅkāraniddesavaṇṇanā",
  "anya-e0812n2:24": "119.",
  "anya-e0812n2:25": "Adūrāhitasambandha-subhagā yā padāvali;",
  "anya-e0812n2:26": "Supasiddhābhidheyyā’yaṁ, pasādaṁ janaye yathā.",
  "anya-e0812n2:27_0": "119. Idāni yathoddesānamesaṁ niddesaṁ sodāharaṇaṁ karonto āha “adūra”iccādi. Adūre",
  "anya-e0812n2:27_1": "āsanne adūrena vā adūrāhitakriyākattukammādipadavasena āhito ṭhapito kato sambandho",
  "anya-e0812n2:27_2": "anvayo, tena subhagā manoharā supasiddho suppakāso sugammo abhidheyyo attho yassā",
  "anya-e0812n2:27_3": "sāti tathā, na tu bhāvattho tassa sabhāvagambhīrattā. Vuttañhi –",
  "anya-e0812n2:28": "“Kavīna’dhippāya’masaddagocaraṁ,",
  "anya-e0812n2:29": "Pade phurantaṁ mudukamhi kevalaṁ;",
  "anya-e0812n2:30": "Visanti bhāvāvagamā katassamā,",
  "anya-e0812n2:31": "Pakāsayantyā’katiyo tu tādisā”ti.",
  "anya-e0812n2:32": "Tādisā yā padāvali padapanti ayaṁ pasādaṁ tannāmakaṁ guṇaṁ janaye uppādayati. Yathāti tamudāharati.",
  "anya-e0812n2:33_0": "119. Idāni uddesakkamena etesaṁ saddālaṅkārādīnaṁ niddesaṁ sodāharaṇaṁ dassento āha",
  "anya-e0812n2:33_1": "“adūrāhite”ccādi. Adūre āsannapadese tadupacārena āsanne vā āhito kriyāya, laddhakriyāyogakattukammādipadānaṁ",
  "anya-e0812n2:33_2": "vasena ca kato, no ce vinyāsavasena ṭhapito vā sambandho icchitatthapatītikkamena",
  "anya-e0812n2:33_3": "aññamaññāpekkhalakkhaṇakriyākārakayogo tena subhagā manoharā, supasiddho pasiddhatthavisaye",
  "anya-e0812n2:33_4": "saddapayogato atipākaṭo abhidheyyo saddattho yassā sā ayaṁ padāvali padapanti pasādaṁ",
  "anya-e0812n2:33_5": "pasādanāmakaṁ guṇaṁ janaye uppādayati. Yathāti lakkhiyaṁ dasseti. Adūre āhitoti vā,",
  "anya-e0812n2:33_6": "upacaritattā adūro ca so āhito cāti vā, so ca so sambandho ceti ca, tena subhagāti",
  "anya-e0812n2:33_7": "ca, su atisayena pasiddhoti ca, so abhidheyyo asseti ca vākyaṁ. Ettha supasiddho",
  "anya-e0812n2:33_8": "nāma saddattho, adhippāyattho pana pakatigambhīro. Vuttañhi –",
  "anya-e0812n2:34": "“Kavīna’dhippāya’masaddagocaraṁ,",
  "anya-e0812n2:35": "Pade phurantaṁ mudukamhi kevalaṁ;",
  "anya-e0812n2:36": "Visanti bhāvāvagamā katassamā,",
  "anya-e0812n2:37": "Pakāsayantyā’katiyo tu tādisā”ti.",
  "anya-e0812n2:38_0": "Tassattho – asaddagocaraṁ saddassa avisayaṁ hutvā mudukamhi pade kevalaṁ visuṁ phurantaṁ",
  "anya-e0812n2:38_1": "cāpentaṁ kavīnadhippāyaṁ kavīnamajjhāsayaṁ katassamā saddatthavisaye kataparicayā",
  "anya-e0812n2:38_2": "paṇḍitā bhāvāvagamā padatthāvabodhena visanti pavisanti, tādisā ākatiyo tu saddasaddatthānaṁ",
  "anya-e0812n2:38_3": "ākārā pakāsayanti adhippāyatthaṁ jotentīti.",
  "anya-e0812n2:39": "120.",
  "anya-e0812n2:40": "Alaṅkarontā vadanaṁ, munino’dhararaṁsiyo;",
  "anya-e0812n2:41": "Sobhante’ruṇaraṁsī’va, sampatantā’mbujodare.",
  "anya-e0812n2:42_0": "120.“Alaṅkarontā”iccādi. Munino sammāsambuddhassa vadanaṁ sabhāvamadhurapakatimukhaṁ",
  "anya-e0812n2:42_1": "alaṅkarontā sajjantā sobhayamānā adharānaṁ raṁsiyo supakkabimbaphalopamaoṭṭhayugaḷavinissaṭabahutarakanticchitābhā",
  "anya-e0812n2:42_2": "muninoti viññāyati sutattā. Ambujodare tā kālopanatapupphakāsaramaṇīye padumabbhantare",
  "anya-e0812n2:42_3": "sampatantā pavattamānā aruṇaraṁsīva bālasūriyaraṁsiyo viya sobhante virājanti.",
  "anya-e0812n2:43_0": "120.“Alaṅkaronte”ccādi. Munino vadanaṁ pakatisundaramukhaṁ alaṅkarontā sajjantā adhararaṁsiyo",
  "anya-e0812n2:43_1": "tasseva munino oṭṭhadvayato nikkhantakantisamūhā ambujodare vikasanānurūpakālābhimukhe",
  "anya-e0812n2:43_2": "padumagabbhe upaḍḍhavikasiteti vuttaṁ hoti. Sampatantā pavattamānā aruṇaraṁsī iva",
  "anya-e0812n2:43_3": "bālasūriyaraṁsīva sobhante dibbantīti. Ettha adūrasambandhaṁ pasiddhatthañca nissāya",
  "anya-e0812n2:43_4": "pasādaguṇo pākaṭo. Adhararaṁsīnaṁ munisambandho sutānumitasambandhesu sutasambandhassa",
  "anya-e0812n2:43_5": "balavattā sutānumitesu sutasambandho balavā (paribhāsendusere 112), kākakkhigoḷakanayena",
  "anya-e0812n2:43_6": "vā labbhatīti. Adhare raṁsīti ca, ambujassa udaranti ca vākyaṁ.",
  "anya-e0812n2:44": "121.",
  "anya-e0812n2:45": "Ojo samāsabāhulya-",
  "anya-e0812n2:46": "Meso gajjassa jīvitaṁ;",
  "anya-e0812n2:47": "Pajjepya’nākulo so’yaṁ,",
  "anya-e0812n2:48": "Kanto kāmīyate yathā.",
  "anya-e0812n2:49_0": "121.“Ojo”iccādi. Samāsassa ekatthavuttiyā bāhulyaṁ bhiyyobhāvo ityanuvaditvā puna",
  "anya-e0812n2:49_1": "ojo vidhīyate, eso ojo samāsabāhullalakkhaṇo gajjassa vuttirūpassa jīvitaṁ hadayaṁ",
  "anya-e0812n2:49_2": "sāraṁ tappadhānattā gajjassa, na pajjassa, soyaṁ ojo anākulo agahano atoyeva kanto",
  "anya-e0812n2:49_3": "hadayaṅgamo, pajjepi na kevalaṁ gajje kāmīyate payujjate. Yathetyudāharati.",
  "anya-e0812n2:50_0": "121. Idāni ojaguṇaṁ dasseti “ojo”ccādinā. Ojo nāma samāsabāhulyaṁ bhinnatthesu pavattasaddānaṁ",
  "anya-e0812n2:50_1": "ekatthapavattilakkhaṇassa samāsassa bahulatā, eso ojo gajjassa gajjabandhassa jīvitaṁ",
  "anya-e0812n2:50_2": "hadayaṁ, jīvitasīsena hadayasaṅkhataṁ cittaṁ vuttanti veditabbaṁ. So ayaṁ ojo anākulo",
  "anya-e0812n2:50_3": "nibyākulo kanto tatoyeva viññūnaṁ piyabhūto pajjepi pajjabandhepi kāmīyate kavīhi",
  "anya-e0812n2:50_4": "payujjateti. Bahulassa bhāvo bāhulyaṁ, samāsassa bāhulyanti viggaho. Gajjabandhādhikārassābhāvā",
  "anya-e0812n2:50_5": "pajjavisayassa ojaguṇassa lakkhiyaṁ dasseti “yathe”ccādinā.",
  "anya-e0812n2:51": "122.",
  "anya-e0812n2:52": "Munindamandasañjāta-hāsacandanalimpitā;",
  "anya-e0812n2:53": "Pallavā dhavalā tasse-vekonā’dharapallavo.",
  "anya-e0812n2:54_0": "122. “Muninda”iccādi. Munindassa mandaṁ īsakaṁ sañjāto pavatto taṁsabhāvattā bhagavato",
  "anya-e0812n2:54_1": "hāsassa yasassa (ka.)hāso hasitaṁ sova candanamiva candanaṁ dhavalattarūpattā, tena",
  "anya-e0812n2:54_2": "limpitā upadehitā pallavā sabbāni kilasayāni “idameve”ti niyamābhāvato, dhavalā pakativaṇṇapariccāgena",
  "anya-e0812n2:54_3": "sukkā ahesuṁ gāhāpitattā saguṇassa tādisavisiṭṭhassa paṭilābhato, evaṁ santepi tassa",
  "anya-e0812n2:54_4": "munindasseva eko aññassa tādisassābhāvā adharapallavo na dhavalo dhavalo nāhosi.",
  "anya-e0812n2:54_5": "Accāsannadesiyopi bahumantabbo’ya’massānubhāvoti.",
  "anya-e0812n2:55": "“Pemāvabandhahadaye sadaye jinasmiṁ,",
  "anya-e0812n2:56": "Tasmiṁ nu kiṁ kumatayo bhavatha’ppasannā;",
  "anya-e0812n2:57": "Kiṁ tena vo na vihitaṁ hita’muggadugga-",
  "anya-e0812n2:58": "Saṁsārasāgarasamuttaraṇāvasānaṁ”.",
  "anya-e0812n2:59_0": "Iccaparamudāharaṇaṁ. Evametādiso anākulo kanto ojo jānitabboti. Nanu ca ya-tasaddānaṁ",
  "anya-e0812n2:59_1": "nicco sambandho, tasmā kathaṁ “tasseveko nādharapallavo”ti ettha yasaddābhāvoti?",
  "anya-e0812n2:59_2": "Saccaṁ, kintu pakkantavisayo, tathā pasiddhavisayo, anubhūtavisayo ca tasaddo yasaddaṁ nāpekkhate. Yathā –",
  "anya-e0812n2:60": "“Savāsane kilese so, eko sabbe nighātiya;",
  "anya-e0812n2:61": "Ahu susuddhasantāno, pūjānañca sadāraho”.",
  "anya-e0812n2:62": "Iccādi. Ettha buddho “buddhānussatimādito”ti pakkanto.",
  "anya-e0812n2:63": "Pasiddhavisayo yathā –",
  "anya-e0812n2:64": "“Aggiṁ pakkhanda’ atha vā, ‘pabbataggā pate’ti vā;",
  "anya-e0812n2:65": "Yadi vakkhati kattabbaṁ, ñātakārīhi so jino”.",
  "anya-e0812n2:66": "Iccādi.",
  "anya-e0812n2:67": "Anubhūtavisayo yathā –",
  "anya-e0812n2:68": "“Atītaṁ nānusocāmi, nappajappāma’nāgataṁ;",
  "anya-e0812n2:69": "Paccuppannena yāpemi, tena vaṇṇo pasīdati”.",
  "anya-e0812n2:70": "Iccādi.",
  "anya-e0812n2:71": "Yasaddo tuttaravākyaṭṭho pubbavākye tasaddameva gamayati. Yathā –",
  "anya-e0812n2:72": "“Bodhiṁ namāmi natibhājanamaccuḷāraṁ,",
  "anya-e0812n2:73": "Puññākaraṁ bhuvanamaṇḍalasotthibhūtaṁ;",
  "anya-e0812n2:74": "Yo cakkhusotasatigocarataṁ sameto,",
  "anya-e0812n2:75": "Dosāridappamathane’karaso budhānaṁ”.",
  "anya-e0812n2:76": "Iccādi.",
  "anya-e0812n2:77": "Pubbavākyopātto tu yasaddo uttaravākyetasaddopādānaṁ vinā sākaṅkhe vākyassa ūnattaṁ janeti. Ettha pakkantavisayo tasaddo.",
  "anya-e0812n2:78_0": "122. Munindassa mandaṁ īsakaṁ sañjāto pavatto hāsoyeva sitaṁ candanacuṇṇamiva tena",
  "anya-e0812n2:78_1": "limpitā ālepitā pallavā rukkhalatādīnaṁ pakatirattāni kisalayāni dhavalā saguṇapariccāgena",
  "anya-e0812n2:78_2": "setā ahesuṁ, tathāpi tasseva tathāgatassa eko atulo asahāyo vā adharapallavo dantāvaraṇasaṅkhātapallavo",
  "anya-e0812n2:78_3": "na raṁsisaṁsaṭṭhopi samīpaṭṭhopi dhavalo seto nāhosi. Evamettha agahanasamāsabāhulyaṁ dīpitaṁ hoti.",
  "anya-e0812n2:79": "“Pemāvabandhahadaye sadaye jinasmiṁ,",
  "anya-e0812n2:80": "Tasmiṁ nu kiṁ kumatayo bhavatha’ppasannā;",
  "anya-e0812n2:81": "Kiṁ tena vo na vihitaṁ hita’muggadugga-",
  "anya-e0812n2:82": "Saṁsārasāgarasamuttaraṇāvasāna”nti.",
  "anya-e0812n2:83_0": "Aparamudāharaṇaṁ. Tassattho – kumatayo he aññāṇā! Pemāvabandhahadaye sabbesu tumhesu",
  "anya-e0812n2:83_1": "niccaṁ pavattitadaḷhapemānubandhacitte sadaye tatoyeva dayāsahite tasmiṁ jinasmiṁ",
  "anya-e0812n2:83_2": "visayabhūte kiṁ nu kasmā appasannā bhavatha, tathā hi vo tumhākaṁ tena jinena uggo",
  "anya-e0812n2:83_3": "dāruṇo ca, duggo gantumasakkuṇeyyo ca, soyeva saṁsārasāgaro tassa samuttaraṇaṁ pariyantappattiyeva",
  "anya-e0812n2:83_4": "avasānaṁ yassa taṁ na vihitaṁ akataṁ hitaṁ vuddhi nāma kiṁ hoti, na hoteva. Etthāpi",
  "anya-e0812n2:83_5": "samāsassa pākaṭattā ojo guṇo kanto hotīti.",
  "anya-e0812n2:84_0": "Nanu ya-tasaddānaṁ niccasambandhoti kathaṁ “tasseveko”ti ca “tasmiṁ nu kiṁ kumatayo”ti",
  "anya-e0812n2:84_1": "ca iccādīsu heṭṭhā vuttayasaddo natthīti? Saccaṁ, tathāpi pakkantatthavisayo, pasiddhatthavisayo,",
  "anya-e0812n2:84_2": "anubhūtatthavisayo vā tasaddo yasaddaṁ nāpekkhati. Tathā hi –",
  "anya-e0812n2:85": "“Savāsane kilese so, eko sabbe nighātiya;",
  "anya-e0812n2:86": "Ahu susuddhasantāno, pūjānañca sadāraho”ti.",
  "anya-e0812n2:87": "Evamādīsu “so”ti niddiṭṭhatasaddo “buddhānussatimādito”ti ettha atītena buddhasaddena vacanīyavisayo hoti.",
  "anya-e0812n2:88": "“Aggiṁ pakkhanda’ athavā, ‘pabbataggā pate’ti vā;",
  "anya-e0812n2:89": "Yadi vakkhati kattabbaṁ, ñātakārīhi so jino”ti.",
  "anya-e0812n2:90": "Evamādīsu tasaddo ñātakārīhi kattabbattā pasiddhabuddhapadatthavisayo.",
  "anya-e0812n2:91": "“Atītaṁ nānusocāmi, nappajappāma’nāgataṁ;",
  "anya-e0812n2:92": "Paccuppannena yāpemi, tena vaṇṇo pasīdatī”ti.",
  "anya-e0812n2:93_0": "Evamādīsu tasaddo ananusocananappajappanayāpanasaṅkhātavijānanavasena anubhūtatthavisayo,",
  "anya-e0812n2:93_1": "tasmā tīsupi ṭhānesu tasaddo yasaddaṁ nāpekkhate. Ettha pana pakkantavisayo tasaddo",
  "anya-e0812n2:93_2": "adhippeto. Apica uttaravākye ṭhito yasaddo pubbavākye tasadde asatipi tameva dīpeti. Tathā hi –",
  "anya-e0812n2:94": "Bodhiṁ namāmi natibhājanamaccuḷāraṁ,",
  "anya-e0812n2:95": "Puññākaraṁ bhuvanamaṇḍalasotthibhūtaṁ;",
  "anya-e0812n2:96": "Yo cakkhusotasatigocarataṁ sameto,",
  "anya-e0812n2:97": "Dosāridappamathane’karaso budhānanti.",
  "anya-e0812n2:98_0": "Yo budhānaṁ cakkhusotasatīnaṁ gocarataṁ visayabhāvaṁ sameto patto, tesaṁyeva dosārīnaṁ",
  "anya-e0812n2:98_1": "kilesapaccatthikānaṁ dappamathane dappamaddane ekaraso padhānakicco samiddhivanto",
  "anya-e0812n2:98_2": "vā hoti, taṁ bodhiṁ namāmīti sambandho. Pubbavākye payojito yasaddo uttaravākye tasaddopādāne",
  "anya-e0812n2:98_3": "asati saṁsayamuppādayamāno vākyassa ūnattaṁ karoti. Udāharaṇaṁ pana pākaṭaṁ.",
  "anya-e0812n2:99": "123.",
  "anya-e0812n2:100": "Padābhidheyyavisayaṁ,",
  "anya-e0812n2:101": "Samāsabyāsasambhavaṁ;",
  "anya-e0812n2:102": "Yaṁ pāriṇatyaṁ hoti’ha,",
  "anya-e0812n2:103": "Sopi ojova taṁ yathā.",
  "anya-e0812n2:104_0": "123.“Padi”ccādi. Padassa abhidheyyo attho so visayo yassa. Yattha pacurasaddābhidheyyo",
  "anya-e0812n2:104_1": "attho saṁkhittapadehi vuccate, so samāso. Yatthappakehi padehi abhidheyyattho pacurapadehi",
  "anya-e0812n2:104_2": "vuccate, so byāso. Tato samāsabyāsato sambhavo yassa. Taṁ tathāvidhaṁ yaṁ pāriṇatyaṁ",
  "anya-e0812n2:104_3": "pariṇatabhāvo hotīti anuvaditvā sopi iha sasatthe ojovāti vidhīyate. Taṁ yathetyubhayampi udāharati.",
  "anya-e0812n2:105_0": "123.“Pade”ccādi. Padānaṁ bahūnaṁ appakānaṁ vā padānaṁ abhidheyyavisayaṁ vitthārasaṁkhittatthavisayavantaṁ",
  "anya-e0812n2:105_1": "samāsabyāsasambhavaṁ yathākkamaṁ saṅkhepavitthāradvayena nipphannaṁ nipphattivantaṁ",
  "anya-e0812n2:105_2": "vā yaṁ pāriṇatyaṁ kattūnaṁ ganthavisaye pariṇatippakāsako yo saddadhammo atthadhammo",
  "anya-e0812n2:105_3": "hoti, saddaguṇo atthaguṇoti vuttaṁ hoti, sopi iha subodhālaṅkāre ojo nāma saddaguṇo",
  "anya-e0812n2:105_4": "atthaguṇo. Taṁ yathāti dvīsu lakkhiyaṁ dasseti, padānaṁ abhidheyyo visayo yassa pāriṇatyasseti",
  "anya-e0812n2:105_5": "ca, samāso ca byāso cāti ca, tato sambhavanti ca, tato sambhavo assāti ca, pariṇatassa",
  "anya-e0812n2:105_6": "kattuno ganthassa eva vā bhāvoti ca viggaho. Kattu pāriṇatyapakkhe tappakāsakaganthassa",
  "anya-e0812n2:105_7": "tadatthena pāriṇatyaṁ siddhaṁ.",
  "anya-e0812n2:106": "124.",
  "anya-e0812n2:107": "Jotayitvāna saddhammaṁ,",
  "anya-e0812n2:108": "Santāretvā sadevake;",
  "anya-e0812n2:109": "Jalitvā aggikhandho’va,",
  "anya-e0812n2:110": "Nibbuto so sasāvako.",
  "anya-e0812n2:111": "124.“Jotayitvāne”ccādi. Iminā heṭṭhā pacurapadābhihito buddhavaṁso saṅkheparūpena vutto.",
  "anya-e0812n2:112_0": "124.“Jotayi”ccādi. So tathāgato saddhammaṁ sapariyattikaṁ navalokuttarasaddhammaṁ",
  "anya-e0812n2:112_1": "jotayitvāna ñāṇālokena obhāsetvā sadevake satte santāretvā saṁsārasāgarapariyantamupanetvā",
  "anya-e0812n2:112_2": "aggikhandhova mahātejena aggikkhandho viya jalitvā anaññasādhāraṇarūpakāyasampattiyā",
  "anya-e0812n2:112_3": "pajjalitvā ante sasāvako sāvakehi saha nibbuto khandhaparinibbānena parinibbutoti.",
  "anya-e0812n2:112_4": "Iminā sakalabuddhavaṁse bahūhi padehi vuttattho saṅkhepakkamena vutto. Sataṁ dhammo,",
  "anya-e0812n2:112_5": "santo saṁvijjamāno vā dhammoti ca, saha devehi vattamānāti ca, saha sāvakehi vattamānoti ca viggaho.",
  "anya-e0812n2:113": "125.",
  "anya-e0812n2:114": "Matthakaṭṭhī matassāpi, rajobhāvaṁ vajantu me;",
  "anya-e0812n2:115": "Yato puññena te senti sentu (ka.), jenapādambujadvaye.",
  "anya-e0812n2:116_0": "125.“Matthakaṭṭhī”iccādi. Matassāpi maraṇamāpannassāpi me matthake muddhani aṭṭhī",
  "anya-e0812n2:116_1": "rajobhāvaṁ dhūlittaṁ vajantu pāpuṇantu. Kasmāti ce? Yato yasmā kāraṇā puññena kusalena",
  "anya-e0812n2:116_2": "kammena hetunā te rajā jinassa ime jenā, pādā, teyeva ambujāniva ambujāni, tesaṁ",
  "anya-e0812n2:116_3": "dvaye senti pavattanti, tathā hotu vā mā vā, paṇatigedheneva vadati. Ettha “kathamahaṁ",
  "anya-e0812n2:116_4": "bhagavato pāde niccaṁ sirasā paṇamāmī”tyadhippāyo vitthārena vutto.",
  "anya-e0812n2:117_0": "125.“Matthaki”ccādi, matassāpi me mayhaṁ matthakaṭṭhī muddhani aṭṭhīni rajobhāvaṁ",
  "anya-e0812n2:117_1": "atisukhumarajattaṁ vajantu pāpuṇantu. Kasmā āsīsanaṁ karotīti ce? Yato yasmā kāraṇā",
  "anya-e0812n2:117_2": "puññena mayhaṁ tathāvidhena kusalakammena hetunā te rajā jenapādambujadvaye jinapaṭibaddhacaraṇapadumayugaḷe",
  "anya-e0812n2:117_3": "senti pavattanti, buddhassa siripāde kiñcipi rajojallaṁ na upalimpateva, tathāpi",
  "anya-e0812n2:117_4": "vandanābhilāsena evaṁ vuttaṁ. Ettha “kathamahaṁ bhagavato siripāde muddhanā niccaṁ",
  "anya-e0812n2:117_5": "paṇamāmī”tyabhilāso vitthārena vutto. Matthake aṭṭhīti ca, rajaso bhāvoti ca, jinassa",
  "anya-e0812n2:117_6": "imeti ca, jenā ca te pādā ceti ca, teyeva ambujānīti ca, tesaṁ dvayanti ca viggaho.",
  "anya-e0812n2:118": "126.",
  "anya-e0812n2:119": "Iccatra niccaṁpaṇati-gedho sādhu padissati;",
  "anya-e0812n2:120": "Jāyate’yaṁ guṇo tikkha-paññāna’mabhiyogato.",
  "anya-e0812n2:121_0": "126. Byāsattamevassa vivarati “iccatri”ccādinā. Iccevaṁ atra gāthāyaṁ paṇatiyaṁ paṇāme",
  "anya-e0812n2:121_1": "gedho adhikacchando sādhu sundaraṁ padissati viññāyate, ayaṁ yathāvutto ojo guṇo",
  "anya-e0812n2:121_2": "pariṇatabhāvasaṅkhāto tikkhapaññānaṁ sātisayamatīnaṁ evaṁ santepi abhiyogato punappunappavattitaparicayabalena jāyate uppajjati.",
  "anya-e0812n2:122_0": "126. Idāni saṁkhittassatthassa vitthārena pakāsitabhāvaṁ “iccatra”iccādinā niddisati.",
  "anya-e0812n2:122_1": "Iti iminā anantaragāthāyaṁ vuttakkamena atra imissaṁ gāthāyaṁ niccaṁpaṇatigedho nirantarapaṇāme",
  "anya-e0812n2:122_2": "adhikakattukāmatākusalacchando sādhu vibhūto vibhūtaṁ vā padissati paññāyati, ayaṁguṇo",
  "anya-e0812n2:122_3": "yathāvutto ayaṁ pariṇatabhāvasaṅkhāto ojo nāma saddatthaguṇo tikkhapaññānaṁ sukhumabuddhimantānaṁ",
  "anya-e0812n2:122_4": "abhiyogato ganthavisayabhūtena nirantarābhyāseneva jāyate sijjhati, vattu pāriṇatyeneva",
  "anya-e0812n2:122_5": "bhavanato yesaṁ kesañci yena kenaci pakārena na sijjhatīti. Niccaṁ pavattā paṇatīti",
  "anya-e0812n2:122_6": "ca, tassaṁ gedhoti ca, tikkhā paññā yesanti ca, abhi punappunaṁ yogo yuñjananti ca viggaho.",
  "anya-e0812n2:123": "127.",
  "anya-e0812n2:124": "Madhurattaṁ padāsatti-ranuppāsavasā dvidhā;",
  "anya-e0812n2:125": "Siyā samasuti pubbā, vaṇṇāvutti paro yathā.",
  "anya-e0812n2:126_0": "127. Mādhuriyamavadhārayamāha “madhuratta”miccādi. Savanīyattena manoharattaṁ madhurattaṁ.",
  "anya-e0812n2:126_1": "Taṁ padāni vākyālaṅkārāni samānāni uttaruttarehi, tesaṁ āsatti ṭhānādināyathākathañci",
  "anya-e0812n2:126_2": "samasutīnaṁ āsannatā padāsatti, paṭhamappayuttassakkharassa pacchā pāso pakkhepo",
  "anya-e0812n2:126_3": "anuppāso, padāsatti ca anuppāso ca, tesaṁ vasena dvidhā hoti. “Kīdisā te”ti āha “siyā”tiādi.",
  "anya-e0812n2:126_4": "Pubbā paṭhamābhihitā padāsatti samā yena kenaci ṭhānamattāsaṁyogādinā padantarena",
  "anya-e0812n2:126_5": "suti vaṇṇo yassā sā siyā bhaveyya, paro pacchimo anuppāso tu vaṇṇassa sarabyañjanalakkhaṇassa",
  "anya-e0812n2:126_6": "āvutti punappunuccāraṇaṁ siyāti. Evaṁ katthaci bandhe samānapadāsatti katthaci anuppāso",
  "anya-e0812n2:126_7": "katthaci tadubhayaṁ, dvayena rahito viraso bandho nassādīyate kavīhi, tādisaṁ madhurattaṁ",
  "anya-e0812n2:126_8": "duvidhaṁ paṭipajjitabbaṁ, silesasamatānvitantuccantameva ramaṇīyaṁ siyāti lakkhaṇaṁ",
  "anya-e0812n2:126_9": "dassetvā “yathe”ti lakkhiyamubhayatthodāharati “yade”ccādinā, “munindi”ccādinā ca.",
  "anya-e0812n2:127_0": "127. Idāni madhuraguṇaṁ dasseti “madhuri”ccādinā. Madhurattaṁ savanīyabhāvato manoharattaṁ",
  "anya-e0812n2:127_1": "madhuraguṇaṁ, padānaṁ vākyāvayavasaṅkhātānaṁ syādyantādīnaṁ uparūparipadehi samānānaṁ",
  "anya-e0812n2:127_2": "āsatti ṭhānakaraṇādinā yena kenaci pakārena aññamaññaṁ āsannatā, anuppāso pubbuccāritavaṇṇānaṁ",
  "anya-e0812n2:127_3": "puna pakkhipanañcāti dvinnaṁ vasā vibhāgena dvidhā hoti. Tattha pubbā padāsatti samasuti",
  "anya-e0812n2:127_4": "siyā, pubbāparavaṇṇānaṁ ṭhānamattākaraṇādīhi āsannasutisaṅkhatavaṇṇavutti hoti, paro",
  "anya-e0812n2:127_5": "anuppāso pana vaṇṇāvutti sarabyañjanasabhāvānaṁ pubbuccāritavaṇṇānaṁ punappunuccāraṇaṁ",
  "anya-e0812n2:127_6": "siyāti. Yathāti dvīsu udāharaṇamādisati. Evaṁ katthaci bandhe padāsatti katthaci",
  "anya-e0812n2:127_7": "anuppāso katthaci tadubhayaṁ, dvīhi vinimutto pana bandho viññūhi assādanīyo na hoti.",
  "anya-e0812n2:127_8": "Upari vakkhamānāhi silesasamatāhi yuttaṁ madhurattaṁ pana visesato assādanīyaṁ hotīti.",
  "anya-e0812n2:127_9": "Madhurassa bandhassa bhāvoti ca, padānaṁ āsattīti ca, anu pacchā pāso pakkhepoti",
  "anya-e0812n2:127_10": "ca, padāsatti ca anuppāso cāti ca, tesaṁ vaso bhedoti ca, samā suti vaṇṇo yassāti",
  "anya-e0812n2:127_11": "ca, vaṇṇassa āvuttīti ca viggaho.",
  "anya-e0812n2:128": "128.",
  "anya-e0812n2:129": "Yadā eso’bhisambodhiṁ,",
  "anya-e0812n2:130": "Sampatto munipuṅgavo;",
  "anya-e0812n2:131": "Tadā pabhuti dhammassa,",
  "anya-e0812n2:132": "Loke jāto mahussavo.",
  "anya-e0812n2:133_0": "128. Eso munipuṅgavo yadā yato pabhuti abhisambodhiṁ sabbaññutaññāṇaṁ sampatto samadhigato,",
  "anya-e0812n2:133_1": "tadā pabhuti tato ārabbha dhammassa catusatipaṭṭhānādibhedassa sattatiṁsabodhipakkhiyasaṅkhātassa",
  "anya-e0812n2:133_2": "mahussavo mahanto abbhudayo nippaṭipakkhā pavatti loke tividhe jāto ahosīti. Iha",
  "anya-e0812n2:133_3": "kvaci dīghatākataṁ sadisattaṁ, kvaci ṭhānakataṁ, kvaci saṁyogakataṁ, kvaci aññathā,",
  "anya-e0812n2:133_4": "tenāha “siyā samasuti pubbā”ti.",
  "anya-e0812n2:134_0": "128.“Yadi”ccādi. Eso munipuṅgavo yadā abhisambodhiṁ sabbaññutaṁ sampatto sasantāne",
  "anya-e0812n2:134_1": "uppādanavasena sampāpuṇi, tadā pabhuti tato paṭṭhāya dhammassa kāyānupassanāsatipaṭṭhānādipabhedassa",
  "anya-e0812n2:134_2": "sattatiṁsabodhipakkhiyadhammassa mahussavo mahābhivuddhi loke kāmādilokattaye jātoti.",
  "anya-e0812n2:134_3": "Iha “yadā eso”ti dīghakālavasena āsannatā, “ya e”ti ṭhānavasena āsannatā, “abhisambodhiṁ",
  "anya-e0812n2:134_4": "sampatto”ti saṁyogavasena āsannatā, “bhi dhi”nti dhanitato āsannatāti iccādinā padāsatti",
  "anya-e0812n2:134_5": "daṭṭhabbā. Abhisambujjhati etāyāti ca, pumā ca so goceti ca, munīnaṁ puṅgavoti ca,",
  "anya-e0812n2:134_6": "mahanto ca so ussavo cāti ca viggaho.",
  "anya-e0812n2:135": "129.",
  "anya-e0812n2:136": "Munindamandahāsā te, kundasandohavibbhamā;",
  "anya-e0812n2:137": "Disanta’manudhāvanti, hasantā candakantiyo.",
  "anya-e0812n2:138_0": "129.Kundānaṁ kusumānaṁ sandoho samūho, tassa vibbhamo yesaṁ te, munindassa mandahāsā",
  "anya-e0812n2:138_1": "manuññā hasitāni candassa kantiyo sobhāyo hasantā viḍambayantā disantamanudhāvanti",
  "anya-e0812n2:138_2": "anuvicaranti. Iccatra nakārasahitassa dakārassa, takārassa cānuvattanaṁ.",
  "anya-e0812n2:139": "“Indanīladaladvanda-sundaraṁ sirimandiraṁ;",
  "anya-e0812n2:140": "Munindanayanadvandaṁ, vindati’ndīvarajjutiṁ”.",
  "anya-e0812n2:141": "Iccaparamudāharaṇaṁ.",
  "anya-e0812n2:142_0": "129.“Munindi”ccādi. Kundasandohavibbhamā supupphitakundakusumarāsisadisalīlāvantā",
  "anya-e0812n2:142_1": "te munindamandahāsā buddhassa manuññā hasitā candakantiyo nimmalacandakiraṇe hasantā",
  "anya-e0812n2:142_2": "nindantā disantaṁ taṁ taṁ disaṁ, disāpariyantaṁ vā anudhāvanti vidhāvantīti. Ettha",
  "anya-e0812n2:142_3": "nakārasahitadakārassa, nakārasahitatakārassa ca āvutti daṭṭhabbā. Mandā ca te hāsā",
  "anya-e0812n2:142_4": "ceti ca, munindassa mandahāsāti ca, kundānaṁ sandohoti ca, tassa vibbhamo yesanti",
  "anya-e0812n2:142_5": "ca, disāyeva disantaṁ, disānaṁ vā antanti ca viggaho.",
  "anya-e0812n2:143": "“Indanīladaladvanda-sundaraṁ sirimandiraṁ;",
  "anya-e0812n2:144": "Munindanayanadvandaṁ, vindati’ndīvarajjuti”nti.",
  "anya-e0812n2:145": "Idampi nakārasahitadakāravaṇṇāvuttiyā aparamudāharaṇaṁ.",
  "anya-e0812n2:146_0": "Tattha indanīladaladvandasundaraṁ indanīlamaṇisakalikāyugaḷamiva manoharaṁ sirimandiraṁ",
  "anya-e0812n2:146_1": "tatoyeva sobhāya nivāsaṭṭhānabhūtaṁ munindanayanadvandaṁ indīvarajjutiṁ nīluppalakantiṁ",
  "anya-e0812n2:146_2": "vindati anubhoti, indīvarajjutisamānāti adhippāyo.",
  "anya-e0812n2:147": "130.",
  "anya-e0812n2:148": "Sabbakomalavaṇṇehi, nā’nuppāso pasaṁsiyo;",
  "anya-e0812n2:149": "Yathā’yaṁ mālatīmālā, linalolālimālinī.",
  "anya-e0812n2:150_0": "130. Yehi kehici āvuttito anuppāsoti ce? Netyāha “sabba”iccādi. Sabbehi komalehi",
  "anya-e0812n2:150_1": "sukumārehi vaṇṇehi akkharehi anuppāso na pasaṁsiyo silāghanīyo na hoti silesavirodhittā.",
  "anya-e0812n2:150_2": "“Yathe”ti taṁ udāharati. Ayaṁ mālatīmālā jātikusumadāmaṁ linānaṁ byādhitānaṁ lolānaṁ",
  "anya-e0812n2:150_3": "kusumarasārabbha lolupānaṁ alīnaṁ bhamarānaṁ mālā panti sā assā atthīti linalolālimālinī.",
  "anya-e0812n2:151_0": "130. Vuttānuppāsopi sabbakomalavaṇṇehi viracito na pasaṁsiyoti dassetuṁ “sabbakomalavaṇṇehī”tiādimāha.",
  "anya-e0812n2:151_1": "Sabbakomalavaṇṇehi sabbehi sukumārakkharehi kato anuppāso vaṇṇāvuttilakkhaṇo na pasaṁsiyo",
  "anya-e0812n2:151_2": "silesālaṅkāraviruddhattā pasattho na hoti. “Yathā”ti tamudāharati. Ayaṁ mālatīmālā",
  "anya-e0812n2:151_3": "esā jātisumanamālikā linānaṁ byāvaṭānaṁ patantānaṁ lolānaṁ gandhaluddhānaṁ alīnaṁ",
  "anya-e0812n2:151_4": "bhamarānaṁ mālinī pantiyuttāti. Ettha lakārasseva punappunappayogena komalavaṇṇāvutti.",
  "anya-e0812n2:151_5": "Mālatīnaṁ mālāti ca, lolā ca te alayo cāti ca, linā ca te lolālayo cāti ca, tesaṁ",
  "anya-e0812n2:151_6": "mālāti ca, sā assa atthīti ca viggaho.",
  "anya-e0812n2:152": "131.",
  "anya-e0812n2:153": "Mudūhi vā kevalehi,",
  "anya-e0812n2:154": "Kevalehi phuṭehi vā;",
  "anya-e0812n2:155": "Missehi vā tidhā hoti,",
  "anya-e0812n2:156": "Vaṇṇehi samatā yathā.",
  "anya-e0812n2:157_0": "131. Samataṁ sambhāveti “mudūhi”ccādinā. Kevalehi kevalaphuṭādibhāvāpavattehi sakalehi",
  "anya-e0812n2:157_1": "mudūhi catūsupi pādesu sajātiyehi asithilakomalehi vā kakārādīhi vā sithilakomalassa",
  "anya-e0812n2:157_2": "silesapaṭipakkhattā kevalehi phuṭehi vā adhimattasutīhi bhakārādīhi rāgādīhi (ka.)",
  "anya-e0812n2:157_3": "vā akicchavacanīye kicchavacanīyassa sukhumālavipariyayattā missehi vā majjhimasutīhi",
  "anya-e0812n2:157_4": "mudubhūtasaṁsaṭṭhehi vā vaṇṇehi akkharehi karaṇabhūtehi samatā tidhā hoti gajje pajje",
  "anya-e0812n2:157_5": "vā. “Yathe”ti tividhamudāharati.",
  "anya-e0812n2:158_0": "131. Idāni samataṁ vibhāvetuṁ “mudūhi”ccādimāha. Kevalehi phuṭamissehi aññattā sakalehi",
  "anya-e0812n2:158_1": "mudūhi sithilakomalehi vaṇṇehi kakārādīhi vā kevalehi phuṭehi kevalakomalavaṇṇarahitattā",
  "anya-e0812n2:158_2": "sakalehi akicchuccāraṇīyehi adhimattasutīhi bhakārādīhi vaṇṇehi vā missehi yathāvuttamuduphuṭasammissehi",
  "anya-e0812n2:158_3": "vaṇṇehi vā karaṇabhūtehi samatā gajje vā pajje vā tidhā hotīti. Yadi sithilakomalavaṇṇehi",
  "anya-e0812n2:158_4": "vicaritaṁ silesālaṅkārassa, kicchuccāraṇīyehi phuṭavaṇṇehi kataṁ sukhumālālaṅkārassa",
  "anya-e0812n2:158_5": "ca virujjhatīti. “Yathā”ti tividhamudāharati.",
  "anya-e0812n2:159": "Kevalamudusamatā",
  "anya-e0812n2:160": "132.",
  "anya-e0812n2:161": "Kokilālāpasaṁvādī,",
  "anya-e0812n2:162": "Munindālāpavibbhamo;",
  "anya-e0812n2:163": "Hadayaṅgamataṁ yāti,",
  "anya-e0812n2:164": "Sataṁ deti ca nibbutiṁ.",
  "anya-e0812n2:165_0": "132.“Kokile”ccādi. Kokilānaṁ karavīkasakuṇānaṁ ālāpo kūjitaṁ, taṁ saṁvadati pakāsati",
  "anya-e0812n2:165_1": "sīlenāti kokilālāpasaṁvādī, taṁsadisoti attho, munindassa ālāpo visaṭṭhādiaṭṭhaṅgiko",
  "anya-e0812n2:165_2": "saro tassa vibbhamo vilāso sataṁ sappurisānaṁ hadayaṅgamataṁ manonusāritaṁ madhurabhāvaṁ",
  "anya-e0812n2:165_3": "yāti, nibbutiṁ nibbānañca tesaṁ deti.",
  "anya-e0812n2:166_0": "132.“Kokili”ccādi. Kokilānaṁ karavīkasakuṇānaṁ ālāpaṁ nādalīlaṁ saṁvādī pakāsanasīlo,",
  "anya-e0812n2:166_1": "taṁsadisoti adhippāyo, munindassa sabbaññuno ālāpassa visaṭṭhādiaṭṭhaṅgikanādassa",
  "anya-e0812n2:166_2": "vibbhamo vilāso sataṁ sappurisānaṁ hadayaṅgamataṁ cittārādhitabhāvaṁ yāti ca, nibbutiṁ",
  "anya-e0812n2:166_3": "sutasambandhena tesaṁyeva sādhūnaṁ nibbānaṁ deti ca dentopi hotīti. Ettha kokilālāpasaddena",
  "anya-e0812n2:166_4": "nissite nissayavohārena līlā gahitā.",
  "anya-e0812n2:167": "Kevalaphuṭasamatā",
  "anya-e0812n2:168": "133.",
  "anya-e0812n2:169": "Sambhāvanīyasambhāvaṁ,",
  "anya-e0812n2:170": "Bhagavantaṁ bhavantaguṁ;",
  "anya-e0812n2:171": "Bhavantasādhanākaṅkhī,",
  "anya-e0812n2:172": "Ko na sambhāvaye vibhuṁ.",
  "anya-e0812n2:173_0": "133.“Sambhāvanīye”ccādi. Sambhāvanīyo ādaraṇīyo. Sadevake loke santo sobhano bhāvo",
  "anya-e0812n2:173_1": "adhippāyo yassa taṁ. Bhavantaṁ nibbānaṁ gatoti bhavantagu, taṁ vibhuṁ. Bhagavantaṁ",
  "anya-e0812n2:173_2": "sammāsambuddhaṁ. Bhavassa saṁsārassa anto avasānaṁ nibbānaṁ, tassa sādhanaṁ sampādanamākaṅkhati",
  "anya-e0812n2:173_3": "sīlenāti bhavantasādhanākaṅkhī, ko nāma saṁsāravattijano. Na sambhāvaye ādaraṁ na",
  "anya-e0812n2:173_4": "kareyya, karotyevāti attho.",
  "anya-e0812n2:174_0": "133.“Sambhāvanīyi”ccādi. Sambhāvanīyasambhāvaṁ sadevakena lokena ādaraṇīyasobhanādhippāyaṁ",
  "anya-e0812n2:174_1": "bhavantaguṁ bhavassa antasaṅkhātaṁ nibbānaṁ gataṁ vibhuṁ pabhuṁ bhagavantaṁ sammāsambuddhaṁ",
  "anya-e0812n2:174_2": "bhavantasādhanākaṅkhī nibbānasādhanābhilāsī ko katamo saṁsāravattijano na sambhāvaye",
  "anya-e0812n2:174_3": "ādaraṁ na kareyya, karotyeva. Santo ca so bhāvo cāti ca, sambhāvanīyo sambhāvo yasseti",
  "anya-e0812n2:174_4": "ca, bhavassa antanti ca, bhavantaṁ gatoti ca, tassa sādhananti ca, taṁ ākaṅkhati",
  "anya-e0812n2:174_5": "sīlenāti ca viggaho.",
  "anya-e0812n2:175": "Missakasamatā",
  "anya-e0812n2:176": "134.",
  "anya-e0812n2:177": "Laddhacandanasaṁsagga-sugandhimalayānilo;",
  "anya-e0812n2:178": "Manda’māyāti bhītova, munindamukhamārutā.",
  "anya-e0812n2:179_0": "134.“Laddhi”ccādi. Laddho candanatarūnaṁ saṁsaggo paricayo tena sobhano gandho assāti",
  "anya-e0812n2:179_1": "sugandhī surabhi malayānilodakkhiṇapavamāno munindassa mukhamārutā bhītova tādisamuduttasītalattasugandhasampattiyā",
  "anya-e0812n2:179_2": "attano dūratarattā āyāti anuvattati. Mandanti āgamanakriyāvisesanaṁ.",
  "anya-e0812n2:180_0": "134.“Laddhi”ccādi. Laddhacandanasaṁsaggasugandhimalayānilo paṭiladdhacandanatarusārasamavāyena",
  "anya-e0812n2:180_1": "sobhanagandhasamannāgato malayadesato āgacchamānamāluto munindamukhamārutā buddhassa",
  "anya-e0812n2:180_2": "mukhasurabhivāsitapavanato bhīto iva tādisamudusurabhisītalattassa attani asambhavato",
  "anya-e0812n2:180_3": "bhītova mandaṁ saṇikaṁ yāti abhimukhametīti. Candanānaṁ saṁsaggoti ca, laddho ca",
  "anya-e0812n2:180_4": "so candanasaṁsaggoti ca, sobhano gandho yassāti ca, laddhacandanasaṁsaggena sugandhīti",
  "anya-e0812n2:180_5": "ca, malayato āgato aniloti ca, munindamukhato nikkhanto mārutoti ca viggaho. Mandanti",
  "anya-e0812n2:180_6": "kriyāvisesanaṁ. Ettha tividhasamatāyaṁ “kokilālāpasaṁvādi”ccāditividhalakkhiyassāpi",
  "anya-e0812n2:180_7": "“mudūhi vā kevalehi”ccādinā dassitalakkhaṇattayena tulyatā supākaṭāvāti.",
  "anya-e0812n2:181": "135.",
  "anya-e0812n2:182": "Aniṭṭhurakkharappāyā, sabbakomalanissaṭā;",
  "anya-e0812n2:183": "Kicchamuccāraṇāpeta-byañjanā sukhumālatā.",
  "anya-e0812n2:184_0": "135. Sukhumālatā kathīyati “aniṭṭhurakkhare”ccādinā. Aniṭṭhurāni apharusāni akkharāni",
  "anya-e0812n2:184_1": "vaṇṇāni pāyāni bahūni yassā sā tathā, “niṭṭhurāni appakānī”ti pāyaggahaṇena sūcitaṁ,",
  "anya-e0812n2:184_2": "tatoyeva sabbehi kevalehi komalehi sithilehi laghūhi akkharehi nissaṭā niggatā kicchena",
  "anya-e0812n2:184_3": "dukkhena uccāraṇā tato apetāni apagatāni byañjanāni yassā sāti anuvaditvā sukhumālatā vidhīyate.",
  "anya-e0812n2:185_0": "135. Idāni sukhumālataṁ dasseti “aniṭṭhure”ccādinā. Aniṭṭhurakkharappāyā akakkasavaṇṇabahulā",
  "anya-e0812n2:185_1": "sabbakomalanissaṭā aniṭṭhurakkharānaṁ yebhuyyaggahaṇatoyeva sakalasithilavaṇṇavirahitā",
  "anya-e0812n2:185_2": "kicchamuccāraṇāpetabyañjanā dukkhuccāraṇīyavaṇṇehi vigataakkharasamannāgatā sukhumālatā",
  "anya-e0812n2:185_3": "nāmāti. Aniṭṭhurāni akkharāni pāyāni bahūni yassanti ca, sabbe ca te komalā ceti",
  "anya-e0812n2:185_4": "ca, tehi nissaṭāti ca, kicchena uccāraṇāti ca, tehi apetānīti ca, tāni byañjanāni",
  "anya-e0812n2:185_5": "yassāti ca viggaho. Niggahītāgamo.",
  "anya-e0812n2:186": "136.",
  "anya-e0812n2:187": "Passantā rūpavibhavaṁ, suṇantā madhuraṁ giraṁ;",
  "anya-e0812n2:188": "Caranti sādhū sambuddha-kāle keḷiparammukhā.",
  "anya-e0812n2:189_0": "136. Udāharati “passantā”iccādi. Rūpavibhavaṁ rūpasampattiṁ passantā madhuraṁ giraṁ",
  "anya-e0812n2:189_1": "vācaṁ suṇantā sādhavo keḷiparammukhā kīḷāya nicchantā carantīti sambandho. Katthāti",
  "anya-e0812n2:189_2": "āha “sambuddhakāle”ti.",
  "anya-e0812n2:190": "136.“Passanti”ccādinā lakkhiyamudāharati, taṁ vuttatthameva.",
  "anya-e0812n2:191": "137.",
  "anya-e0812n2:192": "Alaṅkāravihīnāpi, sataṁ sammukhate’disī;",
  "anya-e0812n2:193": "Ārohati visesena, ramaṇīyā tadujjalā.",
  "anya-e0812n2:194_0": "137. Visiṭṭhassāññadhammassa abhāvepimināvopādeyo bandhoti āha “alaṅkāre”ccādi. Alaṅkārehi",
  "anya-e0812n2:194_1": "vihīnāpi edisī sukhumālatā sataṁ paṇḍitajanānaṁ sammukhataṁ abhimukhabhāvaṁ vācāgocarattaṁ",
  "anya-e0812n2:194_2": "ārohati upagacchati, kimutaatthālaṅkārālaṅkitetyapisaddo. Tena sabhāvavutyādinā alaṅkārena",
  "anya-e0812n2:194_3": "ujjalā dittā pana visesenātisayena ramaṇīyā manuññāti.",
  "anya-e0812n2:195_0": "137.“Alaṅkāre”ccādi. Edisī evaṁvidhā sukhumālatā alaṅkāravihīnāpi atthālaṅkāravirahitāpi",
  "anya-e0812n2:195_1": "sataṁ paññavantānaṁ sammukhataṁ abhimukhabhāvaṁ tesaṁ vacanavisayabhāvanti attho",
  "anya-e0812n2:195_2": "ārohati pāpuṇāti. Tadujjalā tena sabhāvavuttivaṅkavuttisambhūtena atthālaṅkārena",
  "anya-e0812n2:195_3": "jotamānā visesena atisayena ramaṇīyā manuññā hoti. Alaṅkārehi vihīnāti ca, tena ujjalāti ca viggaho.",
  "anya-e0812n2:196": "138.",
  "anya-e0812n2:197": "Romañcapiñcharacanā, sādhuvādāhitaddhanī;",
  "anya-e0812n2:198": "Laḷanti’me munīmeghu-mmadā sādhu sikhāvalā.",
  "anya-e0812n2:199_0": "138. Tamudāharati “romañce”ccādinā. Romañcā lomahaṁsā iva romañcā eva vā, piñchāni",
  "anya-e0812n2:199_1": "barihāni parihārāni (ka.) tesaṁ racanā chattākārena vidhānaṁ yesaṁ te tathā, “sādhū”ti",
  "anya-e0812n2:199_2": "vādo vacanaṁ taṁsadisoyeva vā, āhito dhani kekāsaṅkhāto yesaṁ te tathā, munimeghena",
  "anya-e0812n2:199_3": "munisadisena munisaṅkhātena vā vāridena ummadā mattā sādhusadisā sādhu eva vā sikhāvalā",
  "anya-e0812n2:199_4": "mayūrā laḷanti līlopetā vicaranti, aññamaññaṁ ramantīti attho.",
  "anya-e0812n2:200_0": "138. Atthālaṅkārayuttasukhumālatamudāharati “rome”ccādinā. Romañcapiñcharacanā lomahaṁsasadisā",
  "anya-e0812n2:200_1": "romā eva vā piñchānaṁ barihānaṁ racanā chattākārena vitthāravantā sādhuvādāhitaddhanī",
  "anya-e0812n2:200_2": "“sādhū”ti vacanasadisehi sādhuvādehi vā pavattakekāninnādehi samannāgatā munimeghummadā",
  "anya-e0812n2:200_3": "munisadisena munisaṅkhātena vā meghena sañjātamadā ime sādhusikhāvalā sajjanasadisā",
  "anya-e0812n2:200_4": "sādhuno eva vā mayūrā laḷanti līlopetā bhavantīti. Idaṁ asesavatthuvisayaṁ samāsarūpakaṁ",
  "anya-e0812n2:200_5": "amukhyapakkhe “romañcā viya sādhuvādo viya muni viya sādhavo viyā”ti ca, mukhyapakkhe",
  "anya-e0812n2:200_6": "“piñcharacanā viya āhitaddhanī viya megho viya sikhāvalā viyā”ti upacaritabbaṁ. Romañcā",
  "anya-e0812n2:200_7": "eva piñchānīti ca, tesaṁ racanā yesanti ca, “sādhu”iti vādoti ca, āhito ca so dhani",
  "anya-e0812n2:200_8": "ceti ca, sādhuvādo āhitaddhani yesanti ca, muni eva meghoti ca, tena ummadāti ca,",
  "anya-e0812n2:200_9": "sādhavo eva sikhāvalāti ca vākyaṁ. “Munīmegho”ti ettha dīghattaṁ chandānurakkhaṇatthaṁ.",
  "anya-e0812n2:201": "139.",
  "anya-e0812n2:202": "Sukhumālattamattheva, padatthavisayampi ca;",
  "anya-e0812n2:203": "Yathā matādisaddesu, kittisesādikittanaṁ.",
  "anya-e0812n2:204_0": "139. Na kevalaṁ sukhumālatā saddeva, atthepīti dassetumāha “sukhumālatta”miccādi.",
  "anya-e0812n2:204_1": "Atthevāti vijjateva, taṁ tu anocityagāmmādivajjanā sambhavati. “Yathe”ti tamudāharati.",
  "anya-e0812n2:204_2": "Matādisaddesu vattabbesu kittisesādīnaṁ saddānaṁ kittanaṁ kathanaṁ.",
  "anya-e0812n2:205_0": "139. Ayaṁ sukhumālatā na kevalaṁ saddeva, atthepīti dassetuṁ āha “sukhumālatta”miccādi.",
  "anya-e0812n2:205_1": "Sukhumālattamattheva padatthavisayampi ca padābhidheyyagocarampi sukhumālattaṁ attheva,",
  "anya-e0812n2:205_2": "tañca ocityahīnagāmmadosaparihārena sijjhati. “Yathā”ti tamudāharati. Matādisaddesu",
  "anya-e0812n2:205_3": "vattabbesu kittisesādisaddānaṁ kittanaṁ kathananti. Mato itiādi yesaṁ “jīvitakkhayaṁ",
  "anya-e0812n2:205_4": "patto” iccādīnamiti ca, kittiseso itiādiyesaṁ “devattaṁ gato, saggakāyamalaṅkarī”tyādīnamiti ca viggaho.",
  "anya-e0812n2:206": "140.",
  "anya-e0812n2:207": "Siliṭṭhapadasaṁsagga-",
  "anya-e0812n2:208": "Ramaṇīyaguṇālayo;",
  "anya-e0812n2:209": "Sabandhagāravo so’yaṁ,",
  "anya-e0812n2:210": "Sileso nāma taṁ yathā.",
  "anya-e0812n2:211_0": "140. Silesaṁ dasseti “siliṭṭhe”ccādinā. Siliṭṭhānaṁ bandhalāghavābhāvena aññamaññaṁ",
  "anya-e0812n2:211_1": "siliṭṭhānaṁ padānaṁ saṁsaggena ramaṇīyo manuñño guṇo tassa ālayo pavattiṭṭhānaṁ.",
  "anya-e0812n2:211_2": "Bandhassa racanāya gāravo asithilatā, saha tena vattatīti sabandhagāravoti anuvaditvā",
  "anya-e0812n2:211_3": "soyaṁ sileso nāmāti vidhīyate. “Taṁ yathe”tyudāharati. Yathā ayaṁ sileso, tathā aññopi",
  "anya-e0812n2:211_4": "tādiso daṭṭhabbo, na tvayameveti “taṁ yathā” saddassattho.",
  "anya-e0812n2:212_0": "140. Idāni silesaṁ niddisati “siliṭṭhe”ccādinā. Siliṭṭhapadasaṁsaggaramaṇīyaguṇālayo",
  "anya-e0812n2:212_1": "ṭhānakaraṇādīhi āsannavaṇṇānaṁ vinyāsahetu aññamaññanissitānaṁ padānaṁ samavāyena",
  "anya-e0812n2:212_2": "manuññaguṇassa pavattiṭṭhānabhūto sabandhagāravo bandhagāravasaṅkhātaracanāya asithilabhāvena",
  "anya-e0812n2:212_3": "saha pavatto so ayaṁ bandho sileso nāmāti. Sileso nāma bandhagāravo, tappaṭipādakabandhopyettha",
  "anya-e0812n2:212_4": "silesoti vuccati. Siliṭṭhā ca te padā ceti ca, tesaṁ saṁsaggoti ca, tena ramaṇīyoti",
  "anya-e0812n2:212_5": "ca, so eva guṇoti ca, tassa ālayoti ca, bandhassa guruno bhāvoti ca, tena saha pavattatīti",
  "anya-e0812n2:212_6": "ca vākyaṁ. Taṁ yathā “bālindu”iccādi.",
  "anya-e0812n2:213": "141.",
  "anya-e0812n2:214": "Bālinduvibbhamacchedi-nakharāvalikantibhi;",
  "anya-e0812n2:215": "Sā munindapadambhoja-kanti vo valitā’vataṁ.",
  "anya-e0812n2:216_0": "141.“Bālindu”iccādi. Bālinduno pañcamī pañcamīcandassa (?) pañcadasakalassa vibbhamo",
  "anya-e0812n2:216_1": "manoharattaṁ, taṁ chindati sīlenāti bālinduvibbhamacchediyo pañcamīcandassa kalāsannibhānaṁ",
  "anya-e0812n2:216_2": "nakharānaṁ nakhānaṁ āvaliyo tāsaṁ kantibhi sobhāhi saha valitā saṁyuttā sā, munindassa",
  "anya-e0812n2:216_3": "padāniyeva ambhojāni padumāni tesaṁ kanti. Vo tumhe sāmaññena vadati. Avataṁ pālayatu.",
  "anya-e0812n2:217_0": "141.Bālindu…pe… kantibhi taruṇacandavilāsavināsanasabhāvasamannāgatanakhapantisobhāhi",
  "anya-e0812n2:217_1": "saha valitā saṁyuttā sā munindapadambhojakanti sā sambuddhapādapadumasobhā vo tumhe",
  "anya-e0812n2:217_2": "avataṁ rakkhatūti. Bālo ca so indu cāti ca, tassa vibbhamoti ca, taṁ chindati sīlenāti",
  "anya-e0812n2:217_3": "ca, nakhānaṁ āvaliyoti ca, tāsaṁ kantīti ca, bālinduvibbhamacchediyo ca tā nakharāvalikantiyo",
  "anya-e0812n2:217_4": "cāti ca, munindassa padānīti ca, tāniyeva ambhojānīti ca, tesaṁ kantīti ca viggaho.",
  "anya-e0812n2:218": "142.",
  "anya-e0812n2:219": "Ukkaṁsavanto yo koci,",
  "anya-e0812n2:220": "Guṇo yadi patīyate;",
  "anya-e0812n2:221": "Udāro’yaṁ bhave tena,",
  "anya-e0812n2:222": "Sanāthā bandhapaddhati.",
  "anya-e0812n2:223_0": "142. Udārattamavadhārayamāha “ukkaṁsavanto”iccādi. Yo koci “idameve”ti niyamābhāvā",
  "anya-e0812n2:223_1": "guṇo cāgātisayādiko ukkaṁsavanto adhimatto yadi patīyate viññāyate bandheti viññāyati",
  "anya-e0812n2:223_2": "“bandhapaddhatī”ti vakkhamānattā, ayaṁ udāro bhaveti vidhi. Udāroyaṁ hotu, kiṁ tato",
  "anya-e0812n2:223_3": "siyāti āha “teni”ccādi. Tena ukkaṁsavatā guṇena bandhapaddhati racanakkamo nāthabhūtena",
  "anya-e0812n2:223_4": "udāraguṇena saha vattatīti sanāthā, sampadāvāti sampadāvatīti (?) vuttaṁ hoti.",
  "anya-e0812n2:224_0": "142. Idāni udārattamuddisati “ukkaṁse”ccādinā. Ukkaṁsavanto atisayavā yokoci guṇo",
  "anya-e0812n2:224_1": "cāgātisayādiko saddāvaliyā paṭipādanīyo ānubhāvo yadi patīyate sace katthaci bandhe",
  "anya-e0812n2:224_2": "viññāyate, ayaṁ yathāvuttaguṇo udāro nāma bhave. Tena kiṁ payojananti ce? Bandhabandhati",
  "anya-e0812n2:224_3": "padāvali tena ukkaṁsavatā guṇena sanāthā sappatiṭṭhā hoti. Ukkaṁso assa atthīti ca,",
  "anya-e0812n2:224_4": "nāthena saha vattatīti ca, bandhassa paddhatīti ca viggaho.",
  "anya-e0812n2:225": "143.",
  "anya-e0812n2:226": "Pādambhojarajolitta-gattā yetava gotama;",
  "anya-e0812n2:227": "Aho te jantavo yanti, sabbathā nirajattanaṁ.",
  "anya-e0812n2:228_0": "143. Tamudāharati “pāde”ccādinā. Gotamāti bhagavantaṁ gottena ālapati. Tava bhagavato",
  "anya-e0812n2:228_1": "pādambhojānaṁ rajāni reṇavo, tehi littāni upadehitāni gattāni yesanti viggaho. Ye",
  "anya-e0812n2:228_2": "janā te jantavo sabbappakārena rajolavenāpyanupalittattā rajehi kilesasaṅkhātehi",
  "anya-e0812n2:228_3": "niggatā nirajā, tesaṁ bhāvo nirajattanaṁ nikkilesabhāvaṁ yanti pāpuṇanti. Aho acchariyaṁ",
  "anya-e0812n2:228_4": "yato rajasā littā nāma saṁkiliṭṭhāyeva siyuṁ, bhavaṁ pana pādarajasā vilepane jane",
  "anya-e0812n2:228_5": "niraje karoti. Acchariyaṁ bhavato idanti attho.",
  "anya-e0812n2:229_0": "143. Idāni udāharati “pādambhoje”ccādinā. Bho gotama ye sattā tava tuyhaṁ pādambhojarajolittagattā",
  "anya-e0812n2:229_1": "pādapadumareṇulittamatthakanalāṭādisarīrāvayavayuttā te jantavo sattā sabbathā kilesasaṅkhātarajojallehi",
  "anya-e0812n2:229_2": "anupalittattā sabbappakārena nirajattanaṁ vigatakilesarajobhāvaṁ yanti pāpuṇanti,",
  "anya-e0812n2:229_3": "aho acchariyaṁ. Rajolittā nāma saṁkiliṭṭhā siyuṁ, tvaṁ pana pādarajasā upalittepi",
  "anya-e0812n2:229_4": "satte niraje karosīti bhāvo. Iha bhagavato ukkaṁsaguṇo dīpito hoti. Pādāniyeva ambhojānīti",
  "anya-e0812n2:229_5": "ca, tesaṁ rajānīti ca, tehi littāni gattāni yesanti ca, rajehi kilesehi niggatāti",
  "anya-e0812n2:229_6": "ca, tesaṁ bhāvoti ca vākyaṁ.",
  "anya-e0812n2:230": "144.",
  "anya-e0812n2:231": "Evaṁ jinānubhāvassa, samukkaṁso’tradissati;",
  "anya-e0812n2:232": "Paññavā vidhinā’nena, cintaye paramīdisaṁ.",
  "anya-e0812n2:233_0": "144. Ko panettha ukkaṁsavanto guṇo yena bandho sanātho siyāti ce? Āha “eva”miccādi.",
  "anya-e0812n2:233_1": "Evamiti jinānubhāvassa sammāsambuddhapabhāvassa samukkaṁso atisayo dissati padissate",
  "anya-e0812n2:233_2": "atra bandhe, tasmā jinānubhāvena ukkaṁsavatā guṇena bandho sanātho siyāti. Pakāramimamaññatrapiatidisanto",
  "anya-e0812n2:233_3": "āha “paññavā”tiādi. Paññavā paññāsampanno anena vidhinā iminā pakārena edisaṁ evarūpaṁ",
  "anya-e0812n2:233_4": "paraṁ aññaṁ cintaye vitakkeyya.",
  "anya-e0812n2:234_0": "144. Idāni yathāvuttaguṇanidassanañca sissānusāsanañca dasseti “eva”miccādinā. Atra",
  "anya-e0812n2:234_1": "imissaṁ anantaragāthāyaṁ evaṁ yathāvuttakkamena jinānubhāvassa tathāgatappabhāvassa",
  "anya-e0812n2:234_2": "samukkaṁso ādhikkaṁ dissati padissate, tasmā jinānubhāvasaṅkhātena ukkaṁsavatā guṇena",
  "anya-e0812n2:234_3": "bandho sanātho bhaveyya. Paññavā pasatthañāṇavanto anena vidhinā iminā kamena īdisaṁ",
  "anya-e0812n2:234_4": "paraṁ aññaṁ cintaye kappeyya.",
  "anya-e0812n2:235": "145.",
  "anya-e0812n2:236": "Udāro sopi viññeyyo,",
  "anya-e0812n2:237": "Yaṁ pasatthavisesanaṁ;",
  "anya-e0812n2:238": "Yathā kīḷāsaro līlā-",
  "anya-e0812n2:239": "Hāsahāso (ka.)hemaṅgadādayo.",
  "anya-e0812n2:240_0": "145. Aparamudārappakāraṁ dassetumāha “udāro”iccādi. Yaṁ pasatthaṁ silāghanīyaṁ visesanaṁ",
  "anya-e0812n2:240_1": "upādiyati, sopi na pana yathāvuttova udāro viññeyyo. “Yathe”tyudāharati. Kīḷāya kīḷatthaṁ",
  "anya-e0812n2:240_2": "saro, līlāya yutto hāso, hemaṁ hemamayamaṅgadanti samāso, taṁ ādi yesanti bāhirattho.",
  "anya-e0812n2:240_3": "Ādisaddena kusumadāmamaṇimekhalādīnaṁ saṅgaho. Ayaṁ tu bandhapharusagāmmapariccāgā sambhavati.",
  "anya-e0812n2:241_0": "145. Aññamapi udāraṁ dasseti “udāro”ccādinā. Yaṁ pasatthavisesanaṁ pasaṁsanīyavisesanaṁ",
  "anya-e0812n2:241_1": "hoti, sopi udāroti viññeyyo. “Yathā”ti tamudāharati. Kīḷāsaro kīḷāya kato saro. Līlāhāso",
  "anya-e0812n2:241_2": "līlāya yutto hāso. Hemaṅgadādayo suvaṇṇakeyūrāiccādayoti. Kīḷatthāya saroti ca, līlāya",
  "anya-e0812n2:241_3": "yutto hāsoti ca, hemaṁ hemamayaṁ aṅgadanti ca, līlāhāso ca hemaṅgadañcāti ca, tāni",
  "anya-e0812n2:241_4": "ādīni yesaṁ kusumadāmamaṇimekhalādīnanti ca viggaho. Ayamudāro bandhapharusagāmmādidosapariccāgena sijjhati.",
  "anya-e0812n2:242": "146.",
  "anya-e0812n2:243": "Lokiyatthānatikkantā,",
  "anya-e0812n2:244": "Kantā sabbajanānapi;",
  "anya-e0812n2:245": "Kanti nāmā’tivuttassa,",
  "anya-e0812n2:246": "Vuttā sā parihārato.",
  "anya-e0812n2:247": "Yathā “muninda”iccādi.",
  "anya-e0812n2:248_0": "146. Kantiṁ kathayati “lokiyi”ccādinā. Loke vidito lokiyo, taṁ lokiyaṁ atthaṁ abhidheyyaṁ",
  "anya-e0812n2:248_1": "anatikkantā anatītā sabbesaṁ kavīnamitaresaṁ vā janānaṁ eva kantā manoharā kanti",
  "anya-e0812n2:248_2": "nāmāti vuccati. Ayaṁ pana saddaguṇo ativuttassa vākyadosassa pariccāgena sambhavati.",
  "anya-e0812n2:248_3": "Tenāha “ativuttassā”tiādi. Udāharaṇattho heṭṭhā vuttoyeva.",
  "anya-e0812n2:249_0": "146. Idāni kantiṁ dasseti “lokiyi”ccādinā. Lokiyatthānatikkantā loke pasiddhasaddatthamanatikkantā",
  "anya-e0812n2:249_1": "sabbajanānaṁ sakalakavīnaṁ kantā manuññā kanti nāma vuccate, sā ativuttassa ativuttadosassa",
  "anya-e0812n2:249_2": "parihārato vuttā dosaparihāraparicchede kathitā hoti. Ativuttadosaparihārato eva",
  "anya-e0812n2:249_3": "kantiyā siddhattā tassa lakkhiyo eva etissā hotīti adhippāyo. Loke viditoti ca, so",
  "anya-e0812n2:249_4": "ca so attho ceti ca viggaho. “Yathā”ti kantiyā udāharaṇaṁ dasseti “muninda”iccādi. Taṁ vuttameva.",
  "anya-e0812n2:250": "147.",
  "anya-e0812n2:251": "Atthabyattā’bhidheyyassā-",
  "anya-e0812n2:252": "Neyyatā saddato’tthato;",
  "anya-e0812n2:253": "Sā’yaṁ tadubhayā neyya-",
  "anya-e0812n2:254": "Parihāre padassitā.",
  "anya-e0812n2:255": "Yathā “marīci”ccādi ca, “manonurañjano”ccādi ca.",
  "anya-e0812n2:256_0": "147. Atthabyattiṁ byañjayati “atthabyattābhidheyyi”ccādinā. Abhidheyyassa sambandhaatthassa",
  "anya-e0812n2:256_1": "saddato atthato vā sāmatthiyato vā aneyyatā patīti aññathā vagamo gatyantarābhāvā,",
  "anya-e0812n2:256_2": "yato vuttaṁ “dullabhāvagatī sadda-sāmatthiyavilaṅghinī”ti. Tamanuvaditvā atthabyatti",
  "anya-e0812n2:256_3": "vidhīyate. Sā pana byākiṇṇaneyyādidosavajjanāya jāyate. Tadubhayā jātā sāyaṁ aneyyatā",
  "anya-e0812n2:256_4": "neyyaparihāre padassitā pakāsitā. Paṭhamadutiyodāharaṇassattho vutto.",
  "anya-e0812n2:257_0": "147. Idāni atthabyattiṁ dasseti “atthabyatti”ccādinā. Abhidheyyassa atthassa saddato",
  "anya-e0812n2:257_1": "atthato atthasāmatthiyato ca aneyyatā tattheva vijjamānattā saddassa atthassa vā",
  "anya-e0812n2:257_2": "āharitvā vattabbassa abhāvo atthabyatti nāma, tadubhayā tehi dvīhi jātā sā ayaṁ aneyyatāsaṅkhatā",
  "anya-e0812n2:257_3": "atthabyatti neyyaparihāre neyyadosaparihārapadese padassitā pakāsitāti. “Dullabhāvagatī",
  "anya-e0812n2:257_4": "sadda-sāmatthiyavilaṅghinī”ti vuttattā atthapatīti pana vinā saddañca sāmatthiyañca",
  "anya-e0812n2:257_5": "aññathānupalabbhatīti iha “saddato atthato”ti vuttaṁ. Atthassa byatti patītīti ca,",
  "anya-e0812n2:257_6": "natthi neyyaṁ āharitabbaṁ assa abhidheyyassāti ca, tassa bhāvoti ca, te ca te ubho",
  "anya-e0812n2:257_7": "saddatthā cāti ca, te avayavā etissāti ca, neyyassa parihāroti ca vākyaṁ. Idāni “yathe”ccādinā",
  "anya-e0812n2:257_8": "dvippakārāya atthabyattiyā yathākkamaṁ udāharaṇamanussāreti “mari”ccādigāthādvayena,",
  "anya-e0812n2:257_9": "taṁ heṭṭhā vuttameva.",
  "anya-e0812n2:258": "Puna atthena yathā –",
  "anya-e0812n2:259": "148.",
  "anya-e0812n2:260": "Sabhāvāmalatā dhīra,",
  "anya-e0812n2:261": "Mudhā pādanakhesu te;",
  "anya-e0812n2:262": "Yato te’vanatānanta-",
  "anya-e0812n2:263": "Moḷicchāyā jahanti no.",
  "anya-e0812n2:264_0": "148. Puna dutiye tu dhīrāti āmantanaṁ. Te tava pādanakhesu sabhāvāmalatā pakatiparisuddhatā",
  "anya-e0812n2:264_1": "mudhā tucchā. Kasmāti ce? Yato yasmā kāraṇā te pādanakhā avanatassa sannatassa anantassa",
  "anya-e0812n2:264_2": "nāgarājassa moḷino kirīṭassa avanatānaṁ vā naramarānaṁ anantānaṁ moḷīnaṁ chāyā chaviyo",
  "anya-e0812n2:264_3": "no jahanti na pariccajanti, sañchaviyo pana jahantīti. Ettha nakhesu sañchavittā",
  "anya-e0812n2:264_4": "pādanakhassa moḷīnaṁ nirantarappaṇāmābyabhicārānaramarādīnaṁ bhagavato pādāravindavandanaṁ",
  "anya-e0812n2:264_5": "sāmatthiyā phuṭaṁ gamyate.",
  "anya-e0812n2:265_0": "148.“Puna atthena yathā sabhāvi”ccādi. Dhīra te tava pādanakhesu sabhāvāmalatā pakatiparisuddhatā",
  "anya-e0812n2:265_1": "mudhā tucchā. Kasmāti ce? Yato yasmā te caraṇanakhā avanatānantamoḷicchāyā pādānatassa",
  "anya-e0812n2:265_2": "anantanāgarājassa kirīṭassa sambandhinī, avanatānaṁ vā anantānaṁ devamanussānaṁ moḷīnaṁ",
  "anya-e0812n2:265_3": "chāyā kantiyo no jahanti na vijahanti, pakativaṇṇaṁ pahāya kirīṭakantisadisā te honti,",
  "anya-e0812n2:265_4": "tasmā ettha candakiraṇasannibhānaṁ nakharaṁsīnaṁ samīpe moḷīnaṁ nakharaṁsīhi amadditasakakantiyuttabhāvamāpajjanaṁ",
  "anya-e0812n2:265_5": "tādisānaṁ nirantarappaṇāmābhāvābhāvato khattiyādīnaṁ munindapādāravindadvande nirantarappaṇāmo",
  "anya-e0812n2:265_6": "sāmatthiyā vibhūtaṁ gamyate. Sassa bhāvoti ca, tena amalāti ca, tesaṁ bhāvoti ca,",
  "anya-e0812n2:265_7": "paṭhamapakkhe avanato ca so ananto cāti ca, tassa moḷīti ca, tassa chāyāyoti ca,",
  "anya-e0812n2:265_8": "dutiyapakkhe anantā ca te moḷī ceti ca, avanatānaṁ anantamoḷīti ca, tesaṁ chāyāyoti ca vākyaṁ.",
  "anya-e0812n2:266": "149.",
  "anya-e0812n2:267": "“Bandhasāro”ti maññanti, yaṁ samaggāpi viññuno;",
  "anya-e0812n2:268": "Dassanāvasaraṁ patto, samādhi nāma’yaṁ guṇo.",
  "anya-e0812n2:269_0": "149. Samādhiphalaṁ kiccāha “bandhe”ccādi. Yanti yaṁ samādhiṁ bandhassa gajjapajjamissabhāvassa",
  "anya-e0812n2:269_1": "sāroti sabbassa jīvitaṁ tapparāyattā bandhassa samaggāpi viññuno sabbepi kavino maññanti",
  "anya-e0812n2:269_2": "cintenti jānanti, ayaṁ samādhi nāma samādhikhyo guṇo dassane pakāsane avasaraṁ okāsaṁ",
  "anya-e0812n2:269_3": "anottarattā parassa sampatto uddiṭṭhānukkamenāti.",
  "anya-e0812n2:270_0": "149. Idāni samādhayo niddisati “bandhi”ccādinā. Samaggā api viññuno sabbepi kavayo",
  "anya-e0812n2:270_1": "yaṁ samādhiṁ “bandhasāro”ti pajjagajjavimissasaṅkhātassa bandhassa jīvitamiti maññanti,",
  "anya-e0812n2:270_2": "ayaṁ samādhi nāma guṇo dassanāvasaraṁ patto uddiṭṭhānukkamena dassanokāsaṁ patto",
  "anya-e0812n2:270_3": "hoti. Bandhassa sāroti ca, dassane avasaranti ca, taṁ pattoti ca viggaho.",
  "anya-e0812n2:271": "150.",
  "anya-e0812n2:272": "Aññadhammo tato’ññattha,",
  "anya-e0812n2:273": "Lokasīmānurodhato;",
  "anya-e0812n2:274": "Sammā ādhīyate’cce’so,",
  "anya-e0812n2:275": "Samādhīti niruccati.",
  "anya-e0812n2:276_0": "150. Kathamayaṁ saddavohāro bandhe “samādhī”ti vuccatītyāha “aññe”ccādi. Aññassa",
  "anya-e0812n2:276_1": "vatthuno pakatāpekkhāya dhammo guṇo pasiddho, tato tasmā mukhyavisayā aññattha amukhye",
  "anya-e0812n2:276_2": "visaye lokasīmānurodhato lokappatītyanuvattanena sammā sādhu lokasīmānuvattanameveha",
  "anya-e0812n2:276_3": "sādhuttaṁ ādhīyate āropyate, iti iminā kāraṇena eso evaṁvidho dhammo “samādhī”ti",
  "anya-e0812n2:276_4": "niruccatītidha sammā ādhīyatīti evaṁ nīharitvā vuccatīti attho.",
  "anya-e0812n2:277_0": "150. “Samādhī”ti ayaṁ vohāro bandhavisaye kathaṁ pavattatīti āsaṅkāyaṁ paṭhamaṁ nibbacanaṁ",
  "anya-e0812n2:277_1": "dassetuṁ āha “aññi”ccādi. Yasmā aññadhammo samādhānassa visayabhūtaamukhyato aññassa",
  "anya-e0812n2:277_2": "mukhyavatthuno pasiddhaguṇo, tato mukhyavisayato aññattha amukhyavisaye lokasīmānurodhato",
  "anya-e0812n2:277_3": "lokavohāramariyādāvirodhabhāvena lokappatītyanuvattaneneva sammā ādhīyati ṭhapīyati,",
  "anya-e0812n2:277_4": "iti iminā kāraṇena eso yathāvuttaguṇo “samādhī”ti niruccati vuccatīti. Aññassa dhammoti",
  "anya-e0812n2:277_5": "ca, lokassa sīmāti ca, tassā anurodhoti ca viggaho.",
  "anya-e0812n2:278": "Samādhiuddesa",
  "anya-e0812n2:279": "151.",
  "anya-e0812n2:280": "Apāṇe pāṇinaṁ dhammo, sammā ādhīyate kvaci;",
  "anya-e0812n2:281": "Nirūpe rūpayuttassa, nirase sarasassa ca.",
  "anya-e0812n2:282": "152.",
  "anya-e0812n2:283": "Adrave dravayuttassa, akattaripi kattutā;",
  "anya-e0812n2:284": "Kaṭhinassā’sarīrepi, rūpaṁ tesaṁ kamā siyā.",
  "anya-e0812n2:285_0": "151-152. Samādhānavisayamāha “apāṇe”iccādi. Kvaci ṭhāne pāṇinaṁ pāṇavantānaṁ padatthānaṁ",
  "anya-e0812n2:285_1": "dhammo guṇo apāṇe pāṇavirahite vatthuni sammā lokapatītyanuvattanena ādhīyate āropyate,",
  "anya-e0812n2:285_2": "evamuparipi yathānurūpaṁ. Nirūpeti rūpavirahite vatthuni, kvacīti sabbattha anuvattati.",
  "anya-e0812n2:285_3": "Asarīre aghane asaṁhate vatthuni kaṭhinassa daḷhassa, tesaṁ yathāvuttānaṁ samādhīnaṁ",
  "anya-e0812n2:285_4": "rūpaṁ udāharaṇaṁ kamā uddiṭṭhānukkamena.",
  "anya-e0812n2:286_0": "151-152. Uddese “samādhayo”ti bahuvacanena niddiṭṭhānaṁ samādhīnaṁ visayamupadasseti",
  "anya-e0812n2:286_1": "“apāṇe”ccādinā. Kvaci kismiñci ṭhāne pāṇinaṁ dhammo indriyabaddhānaṁ guṇo apāṇe pāṇarahitavatthumhi",
  "anya-e0812n2:286_2": "sammā lokapatītianusārena ādhīyate āropyate, kvaci rūpayuttassa rūpavantavatthuno",
  "anya-e0812n2:286_3": "dhammo nirūpe rūparahitavatthumhi, kvaci sarasassa rasavantassa vatthuno dhammo nirase",
  "anya-e0812n2:286_4": "rasarahite ca, kvaci dravayuttassa dravavantavatthuno dhammo adrave dravarahite ca,",
  "anya-e0812n2:286_5": "kvaci kattutā kattuguṇo akattaripi, kvaci kaṭhinassa thaddhassa vatthuno dhammo asarīrepi",
  "anya-e0812n2:286_6": "sarīrarahitepi sammā ādhīyate. Tesaṁ channaṁ samādhīnaṁ rūpaṁ udāharaṇaṁ kamā “apāṇe",
  "anya-e0812n2:286_7": "pāṇina”nti uddiṭṭhānukkamena siyā bhaveyyāti. Na santi pāṇā asseti ca, rūpā niggatoti",
  "anya-e0812n2:286_8": "ca, rūpena yuttoti ca, rasā niggatoti ca, rasena saha vattamānoti ca, dravāaññoti",
  "anya-e0812n2:286_9": "ca, dravena dravabhāvena yuttoti ca, kattuto aññoti ca, kattuno bhāvoti ca, natthi",
  "anya-e0812n2:286_10": "sarīraṁ assāti ca viggaho.",
  "anya-e0812n2:287": "Samādhiniddesa",
  "anya-e0812n2:288": "Apāṇe pāṇinaṁ dhammo",
  "anya-e0812n2:289": "153.",
  "anya-e0812n2:290": "Uṇṇāpuṇṇindunā nātha, divāpi saha saṅgamā;",
  "anya-e0812n2:291": "Viniddā sampamodanti, maññe kumudinī tava.",
  "anya-e0812n2:292_0": "153.“Uṇṇā”iccādi. Nāthāti lokattayekapaṭisaraṇabhūtatāya bhagavantaṁ ālapati. Tava",
  "anya-e0812n2:292_1": "uṇṇāromadhātusaṅkhātena puṇṇindunā saha saṅgamā saṁyogena kumudinī kumudiniyo kumudākarā",
  "anya-e0812n2:292_2": "divāpi viniddā vigatasoppā sampamodanti maññe suṭṭhuyeva pamodantīti parikappemīti.",
  "anya-e0812n2:292_3": "Ettha pāṇidhammassa suratarūpassa saṅgamassa viniddāya sampīṇanassa ca apāṇini āropitapumbhāve",
  "anya-e0812n2:292_4": "uṇṇāpuṇṇindumhi, tathā āropitaitthibhāvāsu kumudinīsu lokasīmānurodhena samādhānato",
  "anya-e0812n2:292_5": "soyaṁ pasiddho dhammo “samādhī”ti vuccati. Tadabhidhāyī saddo ca upacārato atthānugāmittā",
  "anya-e0812n2:292_6": "saddikavohāraṁ dasseti, evamuparipi yathāyogaṁ.",
  "anya-e0812n2:293_0": "153. Tesu pāṇidhammasamādhino udāharaṇamādisati “uṇṇā”iccādinā. Nātha tava tuyhaṁ",
  "anya-e0812n2:293_1": "uṇṇāpuṇṇindunā uṇṇāromamaṇḍalasaṅkhātapuṇṇacandena saha saṅgamā aññamaññasamavāyahetunā",
  "anya-e0812n2:293_2": "kumudinī keravākarasaṅkhātā kumudiniyo divāpi viniddā vikasitā sampamodanti maññe",
  "anya-e0812n2:293_3": "atisantuṭṭhā hontīti kappemīti indusampamodo sahasaddena ñāyate. Ettha pāṇidhammasaṅkhāto",
  "anya-e0812n2:293_4": "suratasaṅgamo ca niddāpagamo ca sampamodanañcāti tiṇṇaṁ uṇṇāpuṇṇindukumudinīsaṅkhātesu",
  "anya-e0812n2:293_5": "apāṇesu lokavohārānatikkamma buddhiyā āropanena pāṇidhammato pasiddhā tayo atthā",
  "anya-e0812n2:293_6": "idha samādhayo nāma, tappaṭipādakaganthopi atthānugāmittā tadupacārena samādhīti",
  "anya-e0812n2:293_7": "daṭṭhabbo. Puṇṇo ca so indu ceti ca, uṇṇā eva puṇṇindu cāti ca, vigatā niddā yehīti ca viggaho.",
  "anya-e0812n2:294": "Nirūpe rūpayuttassa",
  "anya-e0812n2:295": "154.",
  "anya-e0812n2:296": "Dayārasesu mujjantā, janā’matarasesvi’va;",
  "anya-e0812n2:297": "Sukhitā hatadosā te, nātha pādambujānatā.",
  "anya-e0812n2:298_0": "154.“Dayā”iccādi. Nātha te pādambujesu ānatā paṇāmavasena janā tilokakuharapavattino",
  "anya-e0812n2:298_1": "sattā amatarasesviva pīyūsarasesu viya dayārasesu karuṇārasesu guṇesu. “Siṅgārādo",
  "anya-e0812n2:298_2": "vise vīriye, guṇe rāge drave raso”ti amarakosa 3.3.226 hi nighaṇṭu. Mujjantā nimujjamānā",
  "anya-e0812n2:298_3": "hatā naṭṭhā dosā vātādayo amatapakkhe, aññattha tu hatā naṭṭhā dosā rāgādayo yesanti",
  "anya-e0812n2:298_4": "viggaho, tatoyeva sukhitā sukhaṁ kāyikacetasikasukhaṁ itā pattā gatāti attho.",
  "anya-e0812n2:299_0": "154. Idāni rūpadhammasamādhino udāharaṇaṁ uddisati “dayā”iccādinā. Nātha te tava",
  "anya-e0812n2:299_1": "pādambujānatā caraṇapadume paṇatā janā devamanussā amatarasesu iva sudhājalesu viya",
  "anya-e0812n2:299_2": "dayārasesu anaññasādhāraṇakaruṇāguṇesu mujjantā nimujjamānā hatadosā vinaṭṭhavātapittādayo",
  "anya-e0812n2:299_3": "vinaṭṭharāgādidosā vā sukhitā tatoyeva ajarāmarasaṅkhātasukhaṁ itā pattāti. Ettha",
  "anya-e0812n2:299_4": "rūpayuttajale labbhamānaṁ mujjanaṁ nirūpe dayāguṇe āropitaṁ hoti. Dayā eva rasā guṇāti",
  "anya-e0812n2:299_5": "ca, amatā eva rasāti ca, hatā vātādayo rāgādayo vā dosā yesanti ca, pādāni eva ambujānīti",
  "anya-e0812n2:299_6": "ca, tesu ānatāti ca viggaho.",
  "anya-e0812n2:300": "“Siṅgārādovise vīriye, guṇe rāge draveraso”ti amarakosa 3.3.226 ettha rasasaddo guṇajalesu vattati.",
  "anya-e0812n2:301": "Nirase sarasassa",
  "anya-e0812n2:302": "155.",
  "anya-e0812n2:303": "Madhurepi guṇe dhīra, nappasīdanti ye tava;",
  "anya-e0812n2:304": "Kīdisīmanaso vutti, tesaṁ khāraguṇānabhohe (sī.).",
  "anya-e0812n2:305_0": "155.“Madhure”ccādi. Dhiyā īratīti dhīro, bho dhīra tava madhurepi manoharepi guṇe",
  "anya-e0812n2:305_1": "karuṇādike ye nappasīdanti pasādaṁ na karonti, khāraguṇānaṁ amadhuraguṇānaṁ tesaṁ",
  "anya-e0812n2:305_2": "janānaṁ manaso vutti cittappavatti kīdisīti kimiva dissati, na viññāyate “īdisī”ti.",
  "anya-e0812n2:305_3": "Yato tādisaguṇāvabodhaparammukhā mohandhakārasambandhitāti.",
  "anya-e0812n2:306_0": "155. Idāni sarasadhammasamādhino udāharaṇamuddisati “madhuri”ccādinā. Bho dhīra tava",
  "anya-e0812n2:306_1": "te madhure api guṇe pakatisundare karuṇāpaññāguṇepi ye hīnādhimuttikā janā nappasīdanti,",
  "anya-e0812n2:306_2": "khāraguṇānaṁ amadhuraguṇānaṁ tesaṁ janānaṁ manaso vutti cittappavatti kīdisī kathaṁ",
  "anya-e0812n2:306_3": "ruhati. Dhiyā īrati pavattatīti ca, kā viya sā dissatīti ca, khārā guṇā yesanti ca",
  "anya-e0812n2:306_4": "viggaho. Ettha samādhi nāma rasahīne āropitarasayuttadhammabhūtaṁ madhurakhāraguṇadvayaṁ.",
  "anya-e0812n2:307": "Adrave dravayuttassa",
  "anya-e0812n2:308": "156.",
  "anya-e0812n2:309": "Sabbatthasiddha cūḷaka-puṭapeyyā mahāguṇā;",
  "anya-e0812n2:310": "Disā samantā dhāvanti, kundasobhāsalakkhaṇā.",
  "anya-e0812n2:311_0": "156.“Sabbatthasiddhi”ccādi. Sabbatthasiddhassa mahāmunino cūḷakapuṭena peyyā pātabbā",
  "anya-e0812n2:311_1": "kundasobhāsalakkhaṇā kundakusumassa sobhāsavantā jutivijambhino mahāguṇā samantā",
  "anya-e0812n2:311_2": "parito disā disantāni dhāvanti.",
  "anya-e0812n2:312_0": "156. Idāni dravayuttasamādhino udāharaṇamuddisati “sabbatthi”ccādinā. Sabbatthasiddha",
  "anya-e0812n2:312_1": "sabbakicce parinipphanna, nipphannehi sabbatthehi vā samannāgata he tathāgata tava",
  "anya-e0812n2:312_2": "cūḷakapuṭapeyyā cūḷakapuṭena pātabbā kundasobhāsalakkhaṇā kundasobhāhi samānalakkhaṇā",
  "anya-e0812n2:312_3": "kundasobhāsadisā vā mahāguṇā saṅkhyāmahantattā ānubhāvamahantattā vā mahantā vā arahattādayo",
  "anya-e0812n2:312_4": "guṇā samantā samantato disā dasadisāsu dhāvantīti. Ettha dravayuttaguṇabhūto cūḷakapuṭapeyyabhāvo",
  "anya-e0812n2:312_5": "dravarahite guṇe āropito samādhi nāma hoti. Sabbe ca te atthā ceti ca, te siddhā",
  "anya-e0812n2:312_6": "yasseti ca, cūḷakameva puṭamiti ca, tena peyyāti ca, mahantā ca te guṇā ceti ca,",
  "anya-e0812n2:312_7": "kundānaṁ sobhāti ca, tāhi samānaṁ lakkhaṇaṁ yesanti ca viggaho.",
  "anya-e0812n2:313": "Akattari kattutā",
  "anya-e0812n2:314": "157.",
  "anya-e0812n2:315": "Mārāribalavissaṭṭhā, kuṇṭhā nānāvidhā’yudhā;",
  "anya-e0812n2:316": "Lajjamānā’ññavesena, jina pādānatā tava.",
  "anya-e0812n2:317_0": "157.“Mārā”iccādi. Māroyeva ari sattūti mārārī, tena, balena attano sattiyā, tassa",
  "anya-e0812n2:317_1": "vā balena senāya vissaṭṭhā abhimukhaṁ chaḍḍitā nānāvidhā anekappakārā āyudhā bhindivāḷādayo",
  "anya-e0812n2:317_2": "kuṇṭhābheṇḍivālādayo (ka.) pariccattatikhiṇabhāvā tāyeva kuṇṭhabhāvappattiyā lajjamānā",
  "anya-e0812n2:317_3": "“lokappatītānubhāvānamamhākampi evarūpaṁ jāta”nti lajjantā aññavesena “kathaṁ nāma",
  "anya-e0812n2:317_4": "pare amhe na jāneyyu”nti attano āvudhavesaṁ parivattitvā kusumavesena, jināti āmantanaṁ,",
  "anya-e0812n2:317_5": "tava pādānatā pādesu sannatā.",
  "anya-e0812n2:318_0": "157. Idāni kattudhammasamādhino udāharaṇamuddisati “mārāri”ccādinā. He jina mārāribalavissaṭṭhā",
  "anya-e0812n2:318_1": "mārasattunā attano sattiyā vissaṭṭhā, mārārino vā senāya vissaṭṭhā abhimukhe pātitā",
  "anya-e0812n2:318_2": "nānāvidhāyudhā anekappakārabhindivāḷaususattitomarādayo āvudhā kuṇṭhā atikhiṇā lajjamānā",
  "anya-e0812n2:318_3": "“kasmā evaṁ lokapasiddhānubhāvānamamhākampi īdisaṁ vippakāramahosī”ti lajjantā aññavesena",
  "anya-e0812n2:318_4": "“kathamamhe pare na jāneyyu”nti āvudhavesaṁ hitvā tadaññabhūtena pupphavesena tava",
  "anya-e0812n2:318_5": "pādānatā pādasamīpe natā ahesunti. Ettha kattudhammabhūtaṁ lajjanañca aññavesena",
  "anya-e0812n2:318_6": "parivattanañca ānatañceti ime lajjanādīnaṁ akattubhūtesu visayesu āropitā samādhayo",
  "anya-e0812n2:318_7": "nāma honti. Māro eva arīti ca, balena vissaṭṭhāti ca, mārārinā balavissaṭṭhāti ca",
  "anya-e0812n2:318_8": "mārārino balaṁ senāti ca, tena vissaṭṭhāti ca, nānā anekavidhā pakārā yesanti ca,",
  "anya-e0812n2:318_9": "aññesaṁ vesoti ca, añño ca so veso cāti ca, pādesu ānatāti ca viggaho.",
  "anya-e0812n2:319": "Kaṭhinassa asarīre",
  "anya-e0812n2:320": "158.",
  "anya-e0812n2:321": "Munindabhāṇumā kālo-",
  "anya-e0812n2:322": "Dito bodhodayācale;",
  "anya-e0812n2:323": "Saddhammaraṁsinā bhāti,",
  "anya-e0812n2:324": "Indamandhatamaṁ paraṁ.",
  "anya-e0812n2:325_0": "158.“Muninda”iccādi. Bodho sabbaññutaññāṇasadiso soyeva vā udayācalo udayapabbato",
  "anya-e0812n2:325_1": "tasmiṁ kāle rattipariyante abhinikkhantasamaye udito pātubhūto munindo munindasadiso",
  "anya-e0812n2:325_2": "soyeva vā bhāṇumā sūriyo andhatamaṁ andhakāraṁ mohaṁ vā paraṁ accantameva saddhammaraṁsinā",
  "anya-e0812n2:325_3": "saddhammasadisena saddhammasaṅkhatena vā raṁsinā bhindaṁ padālento bhāti sobhatīti.",
  "anya-e0812n2:326_0": "158. Idāni kaṭhinadhammasamādhino udāharaṇamuddisati “munindi”ccādinā. Bodhodayācale",
  "anya-e0812n2:326_1": "sabbaññutaññāṇasadise sabbaññutaññāṇasaṅkhāte vā udayapabbate kālodito rattikkhaye",
  "anya-e0812n2:326_2": "māraparājitasamaye vā udito pātubhūto munindabhānumā munindasadiso munindoyeva vā",
  "anya-e0812n2:326_3": "sūriyo andhatamaṁ pakatighanandhakāraṁ bahalamohandhakāraṁ saddhammaraṁsinā saddhammasadisena",
  "anya-e0812n2:326_4": "saddhammabhūtena vā kiraṇena paramatisayena bhindaṁ padālento bhāti sobhatīti. Ettha",
  "anya-e0812n2:326_5": "thaddhadhammabhūtaṁ bhedanaṁ asarīrabhūte andhakāre buddhiyā āropitaṁ samādhi nāma",
  "anya-e0812n2:326_6": "hoti. Munīnaṁ indoti ca, soyeva bhānumāti ca, bodho eva udayācaloti ca, saddhammo",
  "anya-e0812n2:326_7": "eva raṁsīti ca viggaho.",
  "anya-e0812n2:327": "159.",
  "anya-e0812n2:328": "Vamanuggiranādye’taṁ, guṇavutyapariccutaṁ;",
  "anya-e0812n2:329": "Atisundaramaññaṁ tu, kāmaṁ vindati gāmmataṁ.",
  "anya-e0812n2:330_0": "159. Koci dhammo amukhyavisaye bandhe sobhate, na mukhyavisayeti dassanto āha “vamanaṁ”iccādi.",
  "anya-e0812n2:330_1": "Vamanañca uggiranañca, ādisaddena virecanādipariggaho. Etaṁ yathāvuttaṁ guṇā padhānetarā",
  "anya-e0812n2:330_2": "pasiddhavisayā visayantarapariggahalakkhaṇā vutti payogarūpā, tato apariccutaṁ aparigaḷitaṁ",
  "anya-e0812n2:330_3": "santaṁ amukhyabhūtaṁ atisundaraṁ accantamanoharamalaṅkārarūpattā, aññaṁ tu itaraṁ",
  "anya-e0812n2:330_4": "pana mukhyanti vuttaṁ hoti. Kāmaṁ ekantena gāmmataṁ asabbhasabhāvaṁ bandhe tassānucitabhāvato",
  "anya-e0812n2:330_5": "vindati paṭilabhati pasavatīti attho.",
  "anya-e0812n2:331_0": "159. Idāni imesuyeva pāṇidhammādīsu koci dhammo amukhyavisaye payutto pasattho, mukhyavisaye",
  "anya-e0812n2:331_1": "payutto apasatthoti dassento “vamanuggi”ccādimāha. Etaṁ vamanuggiranādi vamanauggiranavirecanādikaṁ",
  "anya-e0812n2:331_2": "guṇavutyapariccutaṁ amukhyapayogato agaḷitaṁ amukhyabhūtaṁ atisundaraṁ sabbesaṁ atipiyaṁ",
  "anya-e0812n2:331_3": "hoti, aññaṁ tu uttato byatirekaṁ mukhyavisaye payuttaṁ vamanuggiranādikaṁ pana kāmaṁ",
  "anya-e0812n2:331_4": "ekantena gāmmataṁ sabhāvaappiyagāmmadosataṁ vindati sevatīti. Vamanañca uggiranañceti",
  "anya-e0812n2:331_5": "ca, tāni ādīni yasseti ca, guṇā appadhānā vuttīti ca, tato apariccutanti ca viggaho.",
  "anya-e0812n2:332": "160.",
  "anya-e0812n2:333": "Kantīnaṁ vamanabyājā, munipādanakhāvalī;",
  "anya-e0812n2:334": "Candakantī pivantīva, nippabhaṁ taṁ karontiyo.",
  "anya-e0812n2:335_0": "160. Udāharati “kantīna”miccādi. Munino sammāsambuddhassa pādanakhānaṁ āvalī seṇiyo",
  "anya-e0812n2:335_1": "kantīnaṁ attano nirantaraṁ nissarantīnaṁ sobhāvisesānaṁ vamanabyājā uggiranalesena",
  "anya-e0812n2:335_2": "candakantī candacchaviyo sabbattha patthaṭattā pivantīva pānaṁ karontīti takkemi.",
  "anya-e0812n2:335_3": "Kīdisī viyāti parikappanābījamāha “nippabha”ntiādi. Taṁ candaṁ nippabhaṁ pabhāvirahitaṁ",
  "anya-e0812n2:335_4": "karontiyo vidahamānā. Idañhi kappanābījaṁ yato nakhasobhāliṅganena candassa sobhāvato",
  "anya-e0812n2:335_5": "nippabhattaṁ passitvā mahattañca tassā nakhāvaliyo candakantī pivantīti parikappeti",
  "anya-e0812n2:335_6": "kantīnañca vamanabyājaṁ.",
  "anya-e0812n2:336_0": "160. Iṭṭhavisaye payuttavamanuggiranādīnamudāharaṇamuddisati “kantīna”miccādinā.",
  "anya-e0812n2:336_1": "Munipādanakhāvalī munipādanakhaseṇiyo kantīnaṁ attano candamarīcisadisasobhānaṁ vamanabyājā",
  "anya-e0812n2:336_2": "uggiranalesena taṁ nimmalacandaṁ nippabhaṁ karontiyo attano sabbattha patthaṭattā",
  "anya-e0812n2:336_3": "nippabhaṁ karontiyo candakantī candaraṁsiyo pivanti maññe. Nakharaṁsīnaṁ sabbattha",
  "anya-e0812n2:336_4": "patthaṭattā sappabhassāpi candassa nippabhattañca nakharaṁsīnaṁ adhikattañca disvā",
  "anya-e0812n2:336_5": "candakantī pivanti iveti nakhāvalīnaṁ candakantipivanañca sakakantivamanañca pakati",
  "anya-e0812n2:336_6": "na hoti, byājamiti kavinā parikappitaṁ hoti. Ettha bhattasitthādimukhyavisayato aññakantisaṅkhataamukhyavisaye",
  "anya-e0812n2:336_7": "payuttaṁ vamanaṁ guṇavuttīti ñātabbaṁ. Vamanameva byājamiti ca, munino pādāti ca,",
  "anya-e0812n2:336_8": "tesu nakhāti ca, tesaṁ āvaliyoti ca, candassa kantiyoti ca, niggato pabhāhīti ca viggaho.",
  "anya-e0812n2:337": "161.",
  "anya-e0812n2:338": "Acittakattukaṁ rujha-miccevaṁ guṇakamma taṁguṇakammakaṁ (sī.);",
  "anya-e0812n2:339": "Sacittakattukaṁ pe’taṁ, guṇakammaṁ yadu’ttamaṁ.",
  "anya-e0812n2:340_0": "161. Yathāvuttaṁ nigameti “acitta”iccādinā. Iccevaṁ acitto kattā yassa taṁ acittakattukaṁ.",
  "anya-e0812n2:340_1": "Guṇo kammaṁ yassa taṁ guṇakammaṁ. Tañca vamanādi rujhamatimanoharaṁ bhavati bandhocitattā.",
  "anya-e0812n2:340_2": "Nakhāvaliyo hi acittakattāro, kantiyo guṇakammanti vamanamatrātisundaraṁ. Nedameva",
  "anya-e0812n2:340_3": "rujhanti āha “sacitta”iccādi. Etaṁ vamanādikaṁ sacittakattukampiyadiguṇakammaṁ, uttamaṁ",
  "anya-e0812n2:340_4": "seṭṭhaṁ bandhocitattā.",
  "anya-e0812n2:341_0": "161. Anantarodāharaṇassa pasatthattañca kammani guṇe sati sacittakattukavamanādikañca",
  "anya-e0812n2:341_1": "iṭṭhamiti dassento “acittakattuka”miccādimāha. Iccevaṁ iminā pakārena acittakattukaṁ",
  "anya-e0812n2:341_2": "nakhāvalisaṅkhātaaviññāṇakakattuvantaṁ guṇakammaṁ nakhakantisaṅkhātaappadhānakammavantaṁ",
  "anya-e0812n2:341_3": "vamanādikaṁ rujhaṁ racanāya ucitattā rucijanakaṁ hoti, etaṁ vamanādikaṁ sacittakattukampi",
  "anya-e0812n2:341_4": "saviññāṇakakattuvantampi yadi guṇakammaṁ amukhyakammaṁ ce, uttamaṁ visiṭṭhameva,",
  "anya-e0812n2:341_5": "“kantīna”nti bhāvasambandhe chaṭṭhiyā satipi vamanakriyāya kammattaṁ nātivattati.",
  "anya-e0812n2:341_6": "Natthi cittaṁ yesanti ca, acittā kattāro yassāti ca, guṇo kammaṁ yasseti ca, saha",
  "anya-e0812n2:341_7": "cittena vattamānoti ca vākyaṁ. Iti nidassane evaṁ pakāre nipāto, atha vā vacanavacanīyānaṁ",
  "anya-e0812n2:341_8": "vacanavacanīyādīnaṁ (ka.) nigamārambhe nipātasamudāyo.",
  "anya-e0812n2:342": "162.",
  "anya-e0812n2:343": "Uggirantova sa sneha-rasaṁ jinavaro jane;",
  "anya-e0812n2:344": "Bhāsanto madhuraṁ dhammaṁ, kaṁ na sampīṇaye janaṁ.",
  "anya-e0812n2:345_0": "162. Tadudāharati “uggirantovā”tiādinā. So jinavaro jane sakalasattanikāye sneharasaṁ",
  "anya-e0812n2:345_1": "attano pemasaṅkhātaṁ anurāgaṁ uggirantova vamanto viya madhuraṁ atipaṇītaṁ dhammaṁ",
  "anya-e0812n2:345_2": "bhāsanto kaṁ janaṁ na sampīṇaye, sabbameva sampīṇeti. Ettha jinavaro kattā sacitto,",
  "anya-e0812n2:345_3": "sneharaso guṇakammaṁ.",
  "anya-e0812n2:346_0": "162. Idāni sacittakakattupakkhe udāharaṇamuddisati “uggiranto”ccādinā. So jinavaro",
  "anya-e0812n2:346_1": "jane sakalasattanikāye sneharasaṁ attano pemasaṅkhātaanurāgaṁ uggiranto iva vamanto",
  "anya-e0812n2:346_2": "viya madhuraṁ ādikalyāṇādibhāvena paṇītaṁ dhammaṁ saddhammaṁ bhāsanto desento yathāsayaṁ",
  "anya-e0812n2:346_3": "vadanto kaṁ janaṁ kīdisaṁ puggalaṁ na sampīṇaye, pīṇeti evāti. Ettha uggiranaṁ jinavarasaṅkhatasacittakakattuvantampi",
  "anya-e0812n2:346_4": "sneharasasaṅkhātaamukhyakammayuttattā pasatthaṁ hoti. Sneho eva raso anurāgoti viggaho.",
  "anya-e0812n2:347": "163.",
  "anya-e0812n2:348": "Yo saddasatthakusalo kusalo nighaṇṭu-",
  "anya-e0812n2:349": "Chandoalaṅkatisu niccakatābhiyogo;",
  "anya-e0812n2:350": "So’yaṁ kavittavikalopi kavīsu saṅkhya-",
  "anya-e0812n2:351": "Mogayha vindati hi kitti’mamandarūpaṁ.",
  "anya-e0812n2:352": "Iti saṅgharakkhitamahāsāmipādaviracite",
  "anya-e0812n2:353": "Subodhālaṅkāre",
  "anya-e0812n2:354": "Guṇāvabodho nāma tatiyo paricchedo.",
  "anya-e0812n2:355_0": "163. Ganthantarāhitavāsanāya, tadanubandhapaṭibhāne cāvijjamānepi sutena abhiyogabalena",
  "anya-e0812n2:355_1": "kavitā kitti ca tadanugatā samupalabbhatīti samanusāsati “yo”iccādinā. Saddasatthe",
  "anya-e0812n2:355_2": "byākaraṇe kismiñci “idameve”ti niyamābhāvā kusalo cheko nighaṇṭumhi abhidhānasatthe",
  "anya-e0812n2:355_3": "ca chandasi vuttijātippapañcapakāsakachandovicitisatthe ca alaṅkatisu alaṅkārasatthe",
  "anya-e0812n2:355_4": "ca kusalo na kevalaṁ saddasattheyeva, atha ca pana niccamanavarataṁ divā ca ratto",
  "anya-e0812n2:355_5": "ca kato abhiyogo vāyāmo racanāvisaye yassa soyaṁ kavittavikalopi bandhakaraṇasaṅkhātakaviguṇaparihīnopi",
  "anya-e0812n2:355_6": "kavīsu kaviguṇopetesu saṅkhyaṁ gaṇanaṁ ogayha paṭilabhitvā amandarūpaṁ atibahuṁ kittiṁ",
  "anya-e0812n2:355_7": "parisuddhabandharacanālakkhaṇaṁ tappabhavaṁ khyātaṁ vindati paṭilabhatevāti.",
  "anya-e0812n2:356": "Iti subodhālaṅkāre mahāsāmināmikāyaṁ",
  "anya-e0812n2:357": "Subodhālaṅkāraṭīkāyaṁ",
  "anya-e0812n2:358": "Guṇāvabodhaparicchedo tatiyo.",
  "anya-e0812n2:359_0": "163. Idāni uddesakkamena saddālaṅkāre niddisitvā byākaraṇanighaṇṭuchandoparivārite",
  "anya-e0812n2:359_1": "imasmiṁ nirantarābhiyogo ihalokiyādimahantayasassa kāraṇamiti sissānamanusāsanto",
  "anya-e0812n2:359_2": "“yo saddasatthakusalo”ccādimāha. Yo theranavamajjhimesu koci saddasatthakusalo saddānusāsanabyākaraṇavisaye",
  "anya-e0812n2:359_3": "pakatipaccayādivibhāgakappanāya cheko nighaṇṭuchandoalaṅkatīsu abhidhānachandoalaṅkārasatthesupi",
  "anya-e0812n2:359_4": "kusalo taṁtaṁvibhāgabuddhīnaṁ paṭipādanena cheko niccakatābhiyogo dhāraṇamanasikāravasena",
  "anya-e0812n2:359_5": "niccaṁ katussāho hoti. So ayaṁ appamādī kavittavikalopi pakatisiddhakabbaracanaguṇarahitopi",
  "anya-e0812n2:359_6": "kavīsu saṅkhyaṁ kabbakattūsu gaṇanaṁ ogayha kabbakaraṇaṭīkākaraṇādipakārena ogāhetvā",
  "anya-e0812n2:359_7": "taṁ gaṇanaṁ pāpuṇitvā amandarūpaṁ anappakasabhāvaṁ atibahuṁ kittiṁ niddosaṁ sattharacanalakkhaṇaṁ",
  "anya-e0812n2:359_8": "puññasañcayaṁ, tappabhavaṁ pasiddhiṁ vā vindati labhatevāti. Yathāvuttasatthesu abhiyogo",
  "anya-e0812n2:359_9": "bandhassa ekantakāraṇameva. Vuttaṁ hi–",
  "anya-e0812n2:360": "“Sābhāvikī ca paṭibhā,",
  "anya-e0812n2:361": "Sutañca bahunimmalaṁ;",
  "anya-e0812n2:362": "Amando cābhiyogo’yaṁ,",
  "anya-e0812n2:363": "Hetu hoti’ha bandhane”ti kābyādāsa 1.103.",
  "anya-e0812n2:364_0": "Tattha sābhāvikī sabhāvasiddhā paṭibhā ca paññā ca bahu nimmalaṁ anappakaṁ nijjaṭaṁ",
  "anya-e0812n2:364_1": "sutañca amando abhiyogo ca anappako abhyāso ceti ayameso sabbopi iha bandhane imissaṁ",
  "anya-e0812n2:364_2": "kabbaracanāyaṁ hetu hoti kāraṇaṁ bhavatīti. Sadde sāsati ettha etenāti imasmiṁ atthe",
  "anya-e0812n2:364_3": "tappaccayañca tassa thādesañca katvā saddasatthanti ñātabbaṁ, saddasatthe kusaloti",
  "anya-e0812n2:364_4": "ca, nighaṇṭu ca chando ca alaṅkati alaṅkārañceti ca viggaho, ettha alaṅkatisaddo",
  "anya-e0812n2:364_5": "satthāpekkhāya napuṁsako hoti, niccaṁ kato abhiyogo asseti ca, kavino bhāvoti ca,",
  "anya-e0812n2:364_6": "tena vikaloti ca, amandaṁ rūpaṁ sabhāvo yasseti ca vākyaṁ.",
  "anya-e0812n2:365": "Iti subodhālaṅkāranissaye",
  "anya-e0812n2:366": "Tatiyo paricchedo."
}