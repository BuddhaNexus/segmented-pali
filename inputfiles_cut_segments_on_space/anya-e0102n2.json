{
  "anya-e0102n2:0": "14. Khandhaniddeso",
  "anya-e0102n2:1": "Paññākathā",
  "anya-e0102n2:2_0": "421. Idāni yasmā evaṁ abhiññāvasena adhigatānisaṁsāya thiratarāya samādhibhāvanāya",
  "anya-e0102n2:2_1": "samannāgatena bhikkhunā sīle patiṭṭhāya naro sapañño, cittaṁ paññañca bhāvayanti",
  "anya-e0102n2:2_2": "ettha cittasīsena niddiṭṭho samādhi sabbākārena bhāvito hoti.",
  "anya-e0102n2:3": "Tadanantarā pana paññā bhāvetabbā. Sā ca atisaṅkhepadesitattā viññātumpi tāva na sukarā, pageva bhāvetuṁ. Tasmā tassā vitthāraṁ bhāvanānayañca dassetuṁ idaṁ pañhākammaṁ hoti.",
  "anya-e0102n2:4": "Kā paññā, kenaṭṭhena paññā, kānassā lakkhaṇarasapaccupaṭṭhānapadaṭṭhānāni, katividhā paññā, kathaṁ bhāvetabbā, paññābhāvanāya ko ānisaṁsoti?",
  "anya-e0102n2:5_0": "422. Tatridaṁ vissajjanaṁ, kā paññāti paññā bahuvidhā nānappakārā. Taṁ sabbaṁ vibhāvayituṁ",
  "anya-e0102n2:5_1": "ārabbhamānaṁ vissajjanaṁ adhippetañceva atthaṁ na sādheyya, uttari ca vikkhepāya",
  "anya-e0102n2:5_2": "saṁvatteyya, tasmā idha adhippetameva sandhāya vadāma. Kusalacittasampayuttaṁ vipassanāñāṇaṁ paññā.",
  "anya-e0102n2:6_0": "423.Kenaṭṭhena paññāti pajānanaṭṭhena paññā. Kimidaṁ pajānanaṁ nāma? Sañjānanavijānanākāravisiṭṭhaṁ",
  "anya-e0102n2:6_1": "nānappakārato jānanaṁ. Saññāviññāṇapaññānaṁ hi samānepi jānanabhāve, saññā “nīlaṁ",
  "anya-e0102n2:6_2": "pītaka”nti ārammaṇasañjānanamattameva hoti. “Aniccaṁ dukkhamanattā”ti lakkhaṇapaṭivedhaṁ",
  "anya-e0102n2:6_3": "pāpetuṁ na sakkoti. Viññāṇaṁ “nīlaṁ pītaka”nti ārammaṇañca jānāti, lakkhaṇapaṭivedhañca",
  "anya-e0102n2:6_4": "pāpeti. Ussakkitvā pana maggapātubhāvaṁ pāpetuṁ na sakkoti. Paññā vuttanayavasena",
  "anya-e0102n2:6_5": "ārammaṇañca jānāti, lakkhaṇapaṭivedhañca pāpeti, ussakkitvā maggapātubhāvañca pāpeti.",
  "anya-e0102n2:7_0": "Yathā hi heraññikaphalake ṭhapitaṁ kahāpaṇarāsiṁ eko ajātabuddhidārako, eko gāmikapuriso,",
  "anya-e0102n2:7_1": "eko heraññikoti tīsu janesu passamānesu ajātabuddhidārako kahāpaṇānaṁ cittavicittadīghacaturassaparimaṇḍalabhāvamattameva",
  "anya-e0102n2:7_2": "jānāti, “idaṁ manussānaṁ upabhogaparibhogaṁ ratanasammata”nti na jānāti. Gāmikapuriso",
  "anya-e0102n2:7_3": "cittavicittādibhāvaṁ jānāti, “idaṁ manussānaṁ upabhogaparibhogaṁ ratanasammata”nti",
  "anya-e0102n2:7_4": "ca. “Ayaṁ cheko, ayaṁ kūṭo, ayaṁ addhasāro”ti imaṁ pana vibhāgaṁ na jānāti. Heraññiko",
  "anya-e0102n2:7_5": "sabbepi te pakāre jānāti, jānanto ca kahāpaṇaṁ oloketvāpi jānāti, ākoṭitassa saddaṁ",
  "anya-e0102n2:7_6": "sutvāpi, gandhaṁ ghāyitvāpi, rasaṁ sāyitvāpi, hatthena dhārayitvāpi, asukasmiṁ nāma",
  "anya-e0102n2:7_7": "gāme vā nigame vā nagare vā pabbate vā nadītīre vā katotipi, asukācariyena katotipi",
  "anya-e0102n2:7_8": "jānāti, evaṁsampadamidaṁ veditabbaṁ.",
  "anya-e0102n2:8_0": "Saññā hi ajātabuddhino dārakassa kahāpaṇadassanaṁ viya hoti, nīlādivasena ārammaṇassa",
  "anya-e0102n2:8_1": "upaṭṭhānākāramattagahaṇato. Viññāṇaṁ gāmikassa purisassa kahāpaṇadassanamiva hoti,",
  "anya-e0102n2:8_2": "nīlādivasena ārammaṇākāragahaṇato, uddhaṁpi ca lakkhaṇapaṭivedhasampāpanato. Paññā",
  "anya-e0102n2:8_3": "heraññikassa kahāpaṇadassanamiva hoti, nīlādivasena ārammaṇākāraṁ gahetvā, lakkhaṇapaṭivedhañca",
  "anya-e0102n2:8_4": "pāpetvā, tato uddhampi maggapātubhāvapāpanato. Tasmā yadetaṁ sañjānanavijānanākāravisiṭṭhaṁ",
  "anya-e0102n2:8_5": "nānappakārato jānanaṁ. Idaṁ pajānananti veditabbaṁ. Idaṁ sandhāya hi etaṁ vuttaṁ",
  "anya-e0102n2:8_6": "“pajānanaṭṭhena paññā”ti.",
  "anya-e0102n2:9_0": "Sā panesā yattha saññāviññāṇāni, na tattha ekaṁsena hoti. Yadā pana hoti, tadā avinibbhuttā",
  "anya-e0102n2:9_1": "tehi dhammehi “ayaṁ saññā, idaṁ viññāṇaṁ, ayaṁ paññā”ti vinibbhujjitvā alabbhaneyyanānattā",
  "anya-e0102n2:9_2": "sukhumā duddasā. Tenāha āyasmā nāgaseno “dukkaraṁ, mahārāja, bhagavatā kata”nti.",
  "anya-e0102n2:9_3": "Kiṁ, bhante, nāgasena bhagavatā dukkaraṁ katanti? ‘Dukkaraṁ, mahārāja, bhagavatā",
  "anya-e0102n2:9_4": "kataṁ yaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ vavatthānaṁ",
  "anya-e0102n2:9_5": "akkhātaṁ ayaṁ phasso, ayaṁ vedanā, ayaṁ saññā, ayaṁ cetanā, idaṁ citta”’nti.",
  "anya-e0102n2:10_0": "424.Kānassālakkhaṇarasapaccupaṭṭhānapadaṭṭhānānīti ettha pana dhammasabhāvapaṭivedhalakkhaṇā",
  "anya-e0102n2:10_1": "paññā, dhammānaṁ sabhāvapaṭicchādakamohandhakāraviddhaṁsanarasā, asammohapaccupaṭṭhānā.",
  "anya-e0102n2:10_2": "“Samāhito yathābhūtaṁ jānāti passatī”ti vacanato pana samādhi tassā padaṭṭhānaṁ.",
  "anya-e0102n2:11": "Paññāpabhedakathā",
  "anya-e0102n2:12_0": "425.Katividhā paññāti dhammasabhāvapaṭivedhalakkhaṇena tāva ekavidhā. Lokiyalokuttaravasena",
  "anya-e0102n2:12_1": "duvidhā. Tathā sāsavānāsavādivasena, nāmarūpavavatthāpanavasena, somanassupekkhāsahagatavasena,",
  "anya-e0102n2:12_2": "dassanabhāvanābhūmivasena ca. Tividhā cintāsutabhāvanāmayavasena. Tathā parittamahaggataappamāṇārammaṇavasena,",
  "anya-e0102n2:12_3": "āyāpāyaupāyakosallavasena, ajjhattābhinivesādivasena ca. Catubbidhā catūsu saccesu",
  "anya-e0102n2:12_4": "ñāṇavasena catupaṭisambhidāvasena cāti.",
  "anya-e0102n2:13": "426. Tattha ekavidhakoṭṭhāso uttānatthoyeva. Duvidhakoṭṭhāse lokiyamaggasampayuttā lokiyā. Lokuttaramaggasampayuttā lokuttarāti evaṁ lokiyalokuttaravasena duvidhā.",
  "anya-e0102n2:14_0": "Dutiyaduke āsavānaṁ ārammaṇabhūtā sāsavā. Tesaṁ anārammaṇā anāsavā. Atthato panesā",
  "anya-e0102n2:14_1": "lokiyalokuttarāva hoti. Āsavasampayuttā sāsavā. Āsavavippayuttā anāsavātiādīsupi",
  "anya-e0102n2:14_2": "eseva nayo. Evaṁ sāsavānāsavādivasena duvidhā.",
  "anya-e0102n2:15_0": "Tatiyaduke yā vipassanaṁ ārabhitukāmassa catunnaṁ arūpakkhandhānaṁ vavatthāpane paññā,",
  "anya-e0102n2:15_1": "ayaṁ nāmavavatthāpanapaññā. Yā rūpakkhandhassa vavatthāpane paññā, ayaṁ rūpavavatthāpanapaññāti",
  "anya-e0102n2:15_2": "evaṁ nāmarūpavavatthāpanavasena duvidhā.",
  "anya-e0102n2:16_0": "Catutthaduke dvīsu kāmāvacarakusalacittesu soḷasasu ca pañcakanayena catukkajjhānikesu",
  "anya-e0102n2:16_1": "maggacittesu paññā somanassasahagatā. Dvīsu kāmāvacarakusalacittesu catūsu ca pañcamajjhānikesu",
  "anya-e0102n2:16_2": "maggacittesu paññā upekkhāsahagatāti evaṁ somanassupekkhāsahagatavasena duvidhā.",
  "anya-e0102n2:17": "Pañcamaduke paṭhamamaggapaññā dassanabhūmi. Avasesamaggattayapaññā bhāvanābhūmīti evaṁ dassanabhāvanābhūmivasena duvidhā.",
  "anya-e0102n2:18_0": "427.Tikesu paṭhamattike parato assutvā paṭiladdhapaññā attano cintāvasena nipphannattā",
  "anya-e0102n2:18_1": "cintāmayā. Parato sutvā paṭiladdhapaññā sutavasena nipphannattā sutamayā. Yathā tathā",
  "anya-e0102n2:18_2": "vā bhāvanāvasena nipphannā appanāppattā paññā bhāvanāmayā. Vuttañhetaṁ –",
  "anya-e0102n2:19_0": "“Tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu",
  "anya-e0102n2:19_1": "yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti",
  "anya-e0102n2:19_2": "vā vedanā…pe… saññā… saṅkhārā… viññāṇaṁ aniccanti vā, yaṁ evarūpiṁ anulomikaṁ khantiṁ",
  "anya-e0102n2:19_3": "diṭṭhiṁ ruciṁ mutiṁ pekkhaṁ dhammanijjhānakhantiṁ parato assutvā paṭilabhati, ayaṁ",
  "anya-e0102n2:19_4": "vuccati cintāmayā paññā…pe… sutvā paṭilabhati, ayaṁ vuccati sutamayā paññā. Sabbāpi",
  "anya-e0102n2:19_5": "samāpannassa paññā bhāvanāmayā paññā”ti.",
  "anya-e0102n2:20": "Evaṁ cintāsutabhāvanāmayavasena tividhā.",
  "anya-e0102n2:21_0": "Dutiyattike kāmāvacaradhamme ārabbha pavattā paññā parittārammaṇā. Rūpāvacarārūpāvacare",
  "anya-e0102n2:21_1": "ārabbha pavattā mahaggatārammaṇā. Sā lokiyavipassanā. Nibbānaṁ ārabbha pavattā appamāṇārammaṇā.",
  "anya-e0102n2:21_2": "Sā lokuttaravipassanāti evaṁ parittamahaggatāppamāṇārammaṇavasena tividhā.",
  "anya-e0102n2:22": "Tatiyattike āyo nāma vuddhi, sā duvidhā anatthahānito atthuppattito ca. Tattha kosallaṁ āyakosallaṁ. Yathāha –",
  "anya-e0102n2:23_0": "“Tattha katamaṁ āyakosallaṁ? Ime me dhamme manasikaroto anuppannā ceva akusalā dhammā",
  "anya-e0102n2:23_1": "na uppajjanti, uppannā ca akusalā dhammā pahīyanti, ime vā panime dhamme manasikaroto",
  "anya-e0102n2:23_2": "anuppannā ceva kusalā dhammā uppajjanti. Uppannā ca kusalā dhammā bhiyyobhāvāya vepullāya",
  "anya-e0102n2:23_3": "bhāvanāya pāripūriyā saṁvattantīti, yā tattha paññā pajānanā…pe… amoho dhammavicayo",
  "anya-e0102n2:23_4": "sammādiṭṭhi, idaṁ vuccati āyakosalla”nti.",
  "anya-e0102n2:24_0": "Apāyoti pana avuddhi, sāpi duvidhā atthahānito ca anatthuppattito ca. Tattha kosallaṁ",
  "anya-e0102n2:24_1": "apāyakosallaṁ. Yathāha “tattha katamaṁ apāyakosallaṁ? Ime dhamme manasikaroto anuppannā",
  "anya-e0102n2:24_2": "ceva kusalā dhammā na uppajjantī”tiādi.",
  "anya-e0102n2:25_0": "Sabbattha pana tesaṁ tesaṁ dhammānaṁ upāyesu nibbattikāraṇesu taṁkhaṇappavattaṁ ṭhānuppattikaṁ",
  "anya-e0102n2:25_1": "kosallaṁ upāyakosallaṁ nāma. Yathāha – “sabbāpi tatrupāyā paññā upāyakosalla”nti.",
  "anya-e0102n2:25_2": "Evaṁ āyāpāyaupāyakosallavasena tividhā.",
  "anya-e0102n2:26_0": "Catutthattike attano khandhe gahetvā āraddhā vipassanā paññā ajjhattābhinivesā. Parassa",
  "anya-e0102n2:26_1": "khandhe bāhiraṁ vā anindriyabaddharūpaṁ gahetvā āraddhā bahiddhābhinivesā. Ubhayaṁ",
  "anya-e0102n2:26_2": "gahetvā āraddhā ajjhattabahiddhābhinivesāti evaṁ ajjhattābhinivesādivasena tividhā.",
  "anya-e0102n2:27_0": "428.Catukkesu paṭhamacatukke dukkhasaccaṁ ārabbha pavattaṁ ñāṇaṁ dukkhe ñāṇaṁ. Dukkhasamudayaṁ",
  "anya-e0102n2:27_1": "ārabbha pavattaṁ ñāṇaṁ dukkhasamudaye ñāṇaṁ. Dukkhanirodhaṁ ārabbha pavattaṁ ñāṇaṁ",
  "anya-e0102n2:27_2": "dukkhanirodhe ñāṇaṁ. Dukkhanirodhagāminiṁ paṭipadaṁ ārabbha pavattaṁ ñāṇaṁ dukkhanirodhagāminiyā",
  "anya-e0102n2:27_3": "paṭipadāya ñāṇanti evaṁ catūsu saccesu ñāṇavasena catubbidhā.",
  "anya-e0102n2:28_0": "Dutiyacatukke catasso paṭisambhidā nāma atthādīsu pabhedagatāni cattāri ñāṇāni. Vuttañhetaṁ",
  "anya-e0102n2:28_1": "– “atthe ñāṇaṁ atthapaṭisambhidā. Dhamme ñāṇaṁ dhammapaṭisambhidā. Tatradhammaniruttābhilāpe",
  "anya-e0102n2:28_2": "ñāṇaṁ niruttipaṭisambhidā. Ñāṇesu ñāṇaṁ paṭibhānapaṭisambhidā”ti.",
  "anya-e0102n2:29_0": "Tattha atthoti saṅkhepato hetuphalassetaṁ adhivacanaṁ. Hetuphalaṁ hi yasmā hetuanusārena",
  "anya-e0102n2:29_1": "ariyati adhigamiyati sampāpuṇiyati, tasmā atthoti vuccati. Pabhedato pana yaṁ kiñci",
  "anya-e0102n2:29_2": "paccayasambhūtaṁ, nibbānaṁ, bhāsitattho, vipāko, kiriyāti ime pañca dhammā atthoti",
  "anya-e0102n2:29_3": "veditabbā. Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "anya-e0102n2:29_4": "Dhammotipi saṅkhepato paccayassetaṁ adhivacanaṁ. Paccayo hi yasmā taṁ taṁ dahati",
  "anya-e0102n2:29_5": "pavatteti vā sampāpuṇituṁ vā deti, tasmā dhammoti vuccati. Pabhedato pana yo koci",
  "anya-e0102n2:29_6": "phalanibbattako hetu, ariyamaggo, bhāsitaṁ, kusalaṁ, akusalanti ime pañca dhammā",
  "anya-e0102n2:29_7": "dhammoti veditabbā. Taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "anya-e0102n2:30": "Ayameva hi attho abhidhamme –",
  "anya-e0102n2:31_0": "“Dukkhe ñāṇaṁ atthapaṭisambhidā. Dukkhasamudaye ñāṇaṁ dhammapaṭisambhidā. Hetumhi",
  "anya-e0102n2:31_1": "ñāṇaṁ dhammapaṭisambhidā. Hetuphale ñāṇaṁ atthapaṭisambhidā. Ye dhammā jātā bhūtā",
  "anya-e0102n2:31_2": "sañjātā nibbattā abhinibbattā pātubhūtā. Imesu dhammesu ñāṇaṁ atthapaṭisambhidā.",
  "anya-e0102n2:31_3": "Yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu",
  "anya-e0102n2:31_4": "ñāṇaṁ dhammapaṭisambhidā. Jarāmaraṇe ñāṇaṁ atthapaṭisambhidā. Jarāmaraṇasamudaye",
  "anya-e0102n2:31_5": "ñāṇaṁ dhammapaṭisambhidā…pe… saṅkhāranirodhe ñāṇaṁ atthapaṭisambhidā. Saṅkhāranirodhagāminiyā",
  "anya-e0102n2:31_6": "paṭipadāya ñāṇaṁ dhammapaṭisambhidā. Idha bhikkhu dhammaṁ jānāti suttaṁ geyyaṁ…pe…",
  "anya-e0102n2:31_7": "vedallaṁ. Ayaṁ vuccati dhammapaṭisambhidā. So tassa tasseva bhāsitassa atthaṁ jānāti",
  "anya-e0102n2:31_8": "‘ayaṁ imassa bhāsitassa attho, ayaṁ imassa bhāsitassa attho’ti. Ayaṁ vuccati atthapaṭisambhidā.",
  "anya-e0102n2:31_9": "Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti…pe…",
  "anya-e0102n2:31_10": "ime dhammā kusalā. Imesu dhammesu ñāṇaṁ dhammapaṭisambhidā. Tesaṁ vipāke ñāṇaṁ atthapaṭisambhidā”tiādinā",
  "anya-e0102n2:31_11": "nayena vibhajitvā dassito.",
  "anya-e0102n2:32_0": "Tatradhammaniruttābhilāpe ñāṇanti tasmiṁ atthe ca dhamme ca yā sabhāvanirutti abyabhicārī",
  "anya-e0102n2:32_1": "vohāro. Tadabhilāpe tassa bhāsane udīraṇe taṁ bhāsitaṁ lapitaṁ udīritaṁ sutvāva ayaṁ",
  "anya-e0102n2:32_2": "sabhāvanirutti, ayaṁ na sabhāvaniruttīti evaṁ tassā dhammaniruttisaññitāya sabhāvaniruttiyā",
  "anya-e0102n2:32_3": "māgadhikāya sabbasattānaṁ mūlabhāsāya pabhedagataṁ ñāṇaṁ niruttipaṭisambhidā. Niruttipaṭisambhidāppatto",
  "anya-e0102n2:32_4": "hi phasso vedanāti evamādivacanaṁ sutvāva ayaṁ sabhāvaniruttīti jānāti. Phassā vedanoti",
  "anya-e0102n2:32_5": "evamādikaṁ pana ayaṁ na sabhāvaniruttīti.",
  "anya-e0102n2:33": "Ñāṇesuñāṇanti sabbattha ñāṇamārammaṇaṁ katvā paccavekkhantassa ñāṇārammaṇaṁ ñāṇaṁ, yathāvuttesu vā tesu ñāṇesu sagocarakiccādivasena vitthārato ñāṇaṁ paṭibhānapaṭisambhidāti attho.",
  "anya-e0102n2:34": "429. Catassopi cetā paṭisambhidā dvīsu ṭhānesu pabhedaṁ gacchanti sekkhabhūmiyañca asekkhabhūmiyañca.",
  "anya-e0102n2:35_0": "Tattha aggasāvakānaṁ mahāsāvakānañca asekkhabhūmiyaṁ pabhedagatā. Ānandattheracittagahapatidhammikaupāsakaupāligahapatikhujjuttarāupāsikādīnaṁ",
  "anya-e0102n2:35_1": "sekkhabhūmiyaṁ. Evaṁ dvīsu bhūmīsu pabhedaṁ gacchantiyopi cetā adhigamena pariyattiyā",
  "anya-e0102n2:35_2": "savanena paripucchāya pubbayogena cāti imehi pañcahākārehi visadā honti.",
  "anya-e0102n2:36_0": "Tattha adhigamo nāma arahattappatti. Pariyatti nāma buddhavacanassa pariyāpuṇanaṁ.",
  "anya-e0102n2:36_1": "Savanaṁ nāma sakkaccaṁ atthiṁ katvā dhammassavanaṁ. Paripucchā nāma pāḷiaṭṭhakathādīsu",
  "anya-e0102n2:36_2": "gaṇṭhipadaatthapadavinicchayakathā, pubbayogo nāma pubbabuddhānaṁ sāsane gatapaccāgatikabhāvena",
  "anya-e0102n2:36_3": "yāva anulomaṁ gotrabhusamīpaṁ, tāva vipassanānuyogo.",
  "anya-e0102n2:37": "Apare āhu –",
  "anya-e0102n2:38": "“Pubbayogo bāhusaccaṁ, desabhāsā ca āgamo;",
  "anya-e0102n2:39": "Paripucchā adhigamo, garusannissayo tathā;",
  "anya-e0102n2:40": "Mittasampatti cevāti, paṭisambhidapaccayā”ti.",
  "anya-e0102n2:41_0": "Tattha pubbayogo vuttanayova. Bāhusaccaṁ nāma tesu tesu satthesu ca sippāyatanesu",
  "anya-e0102n2:41_1": "ca kusalatā. Desabhāsā nāma ekasatavohārakusalatā. Visesena pana māgadhike kosallaṁ.",
  "anya-e0102n2:41_2": "Āgamo nāma antamaso opammavaggamattassapi buddhavacanassa pariyāpuṇanaṁ. Paripucchā",
  "anya-e0102n2:41_3": "nāma ekagāthāyapi atthavinicchayapucchanaṁ. Adhigamo nāma sotāpannatā vā…pe… arahattaṁ",
  "anya-e0102n2:41_4": "vā. Garusannissayo nāma sutapaṭibhānabahulānaṁ garūnaṁ santike vāso. Mittasampatti",
  "anya-e0102n2:41_5": "nāma tathārūpānaṁyeva mittānaṁ paṭilābhoti.",
  "anya-e0102n2:42_0": "Tattha buddhā ca paccekabuddhā ca pubbayogañceva adhigamañca nissāya paṭisambhidā",
  "anya-e0102n2:42_1": "pāpuṇanti. Sāvakā sabbānipi etāni kāraṇāni. Paṭisambhidāppattiyā ca pāṭiyekko kammaṭṭhānabhāvanānuyogo",
  "anya-e0102n2:42_2": "nāma natthi. Sekkhānaṁ pana sekkhaphalavimokkhantikā. Asekkhānaṁ asekkhaphalavimokkhantikāva",
  "anya-e0102n2:42_3": "paṭisambhidāppatti hoti. Tathāgatānaṁ hi dasabalāni viya ariyānaṁ ariyaphaleneva",
  "anya-e0102n2:42_4": "paṭisambhidā ijjhantīti imā paṭisambhidā sandhāya vuttaṁ catupaṭisambhidāvasena catubbidhāti.",
  "anya-e0102n2:43": "Paññābhūmi-mūla-sarīravavatthānaṁ",
  "anya-e0102n2:44_0": "430. Kathaṁ bhāvetabbāti ettha pana yasmā imāya paññāya khandhāyatanadhātuindriyasaccapaṭiccasamuppādādibhedā",
  "anya-e0102n2:44_1": "dhammā bhūmi. Sīlavisuddhi ceva cittavisuddhi cāti imā dve visuddhiyo mūlaṁ. Diṭṭhivisuddhi,",
  "anya-e0102n2:44_2": "kaṅkhāvitaraṇavisuddhi, maggāmaggañāṇadassanavisuddhi, paṭipadāñāṇadassanavisuddhi,",
  "anya-e0102n2:44_3": "ñāṇadassanavisuddhīti imā pañca visuddhiyo sarīraṁ. Tasmā tesu bhūmibhūtesu dhammesu",
  "anya-e0102n2:44_4": "uggahaparipucchāvasena ñāṇaparicayaṁ katvā mūlabhūtā dve visuddhiyo sampādetvā sarīrabhūtā",
  "anya-e0102n2:44_5": "pañca visuddhiyo sampādentena bhāvetabbā. Ayamettha saṅkhepo.",
  "anya-e0102n2:45_0": "431. Ayaṁ pana vitthāro, yaṁ tāva vuttaṁ “khandhāyatanadhātuindriyasaccapaṭiccasamuppādādibhedā",
  "anya-e0102n2:45_1": "dhammā bhūmī”ti, ettha khandhāti pañca khandhā rūpakkhandho vedanākkhandho saññākkhandho",
  "anya-e0102n2:45_2": "saṅkhārakkhandho viññāṇakkhandhoti.",
  "anya-e0102n2:46": "Rūpakkhandhakathā",
  "anya-e0102n2:47": "432. Tattha yaṁ kiñci sītādīhi ruppanalakkhaṇaṁ dhammajātaṁ, sabbaṁ taṁ ekato katvā rūpakkhandhoti veditabbaṁ.",
  "anya-e0102n2:48": "Tadetaṁ ruppanalakkhaṇena ekavidhampi bhūtopādāyabhedato duvidhaṁ.",
  "anya-e0102n2:49_0": "Tattha bhūtarūpaṁ catubbidhaṁ – pathavīdhātu āpodhātu tejodhātu vāyodhātūti. Tāsaṁ",
  "anya-e0102n2:49_1": "lakkhaṇarasapaccupaṭṭhānāni catudhātuvavatthāne vuttāni. Padaṭṭhānato pana tā sabbāpi",
  "anya-e0102n2:49_2": "avasesadhātuttayapadaṭṭhānā.",
  "anya-e0102n2:50_0": "Upādārūpaṁ catuvīsatividhaṁ – cakkhu, sotaṁ, ghānaṁ, jivhā, kāyo, rūpaṁ, saddo, gandho,",
  "anya-e0102n2:50_1": "raso, itthindriyaṁ, purisindriyaṁ, jīvitindriyaṁ, hadayavatthu, kāyaviññatti, vacīviññatti,",
  "anya-e0102n2:50_2": "ākāsadhātu, rūpassa lahutā, rūpassa mudutā, rūpassa kammaññatā, rūpassa upacayo,",
  "anya-e0102n2:50_3": "rūpassa santati, rūpassa jaratā, rūpassa aniccatā, kabaḷīkāro āhāroti.",
  "anya-e0102n2:51_0": "433. Tattha rūpābhighātārahatappasādalakkhaṇaṁ daṭṭhukāmatānidānakammasamuṭṭhānabhūtappasādalakkhaṇaṁ",
  "anya-e0102n2:51_1": "vā cakkhu, rūpesu āviñchanarasaṁ, cakkhuviññāṇassa ādhārabhāvapaccupaṭṭhānaṁ, daṭṭhukāmatānidānakammajabhūtapadaṭṭhānaṁ.",
  "anya-e0102n2:52_0": "Saddābhighātārahabhūtappasādalakkhaṇaṁ, sotukāmatānidānakammasamuṭṭhānabhūtappasādalakkhaṇaṁ",
  "anya-e0102n2:52_1": "vā sotaṁ, saddesu āviñchanarasaṁ, sotaviññāṇassa ādhārabhāvapaccupaṭṭhānaṁ, sotukāmatānidānakammajabhūtapadaṭṭhānaṁ.",
  "anya-e0102n2:53_0": "Gandhābhighātārahabhūtappasādalakkhaṇaṁ, ghāyitukāmatānidānakammasamuṭṭhānabhūtappasādalakkhaṇaṁ",
  "anya-e0102n2:53_1": "vā ghānaṁ, gandhesu āviñchanarasaṁ, ghānaviññāṇassa ādhārabhāvapaccupaṭṭhānaṁ, ghāyitukāmatānidānakammajabhūtapadaṭṭhānaṁ.",
  "anya-e0102n2:54_0": "Rasābhighātārahabhūtappasādalakkhaṇā, sāyitukāmatānidānakammasamuṭṭhānabhūtappasādalakkhaṇā",
  "anya-e0102n2:54_1": "vā jivhā, rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.",
  "anya-e0102n2:55_0": "Phoṭṭhabbābhighātārahabhūtappasādalakkhaṇo, phusitukāmatānidānakammasamuṭṭhānabhūtappasādalakkhaṇo",
  "anya-e0102n2:55_1": "vā kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.",
  "anya-e0102n2:56_0": "434. Keci pana “tejādhikānaṁ bhūtānaṁ pasādo cakkhu, vāyupathavīāpādhikānaṁ bhūtānaṁ",
  "anya-e0102n2:56_1": "pasādā sotaghānajivhā, kāyo sabbesampī”ti vadanti. Apare “tejādhikānaṁ pasādo cakkhu,",
  "anya-e0102n2:56_2": "vivaravāyuāpapathavādhikānaṁ sotaghānajivhākāyā”ti vadanti. Te vattabbā “suttaṁ āharathā”ti.",
  "anya-e0102n2:56_3": "Addhā suttameva na dakkhissanti. Keci panettha “tejādīnaṁ guṇehi rūpādīhi anugayhabhāvato”ti",
  "anya-e0102n2:56_4": "kāraṇaṁ dassenti. Te vattabbā “ko panevamāharūpādayo tejādīnaṁ guṇā’ti. Avinibbhogavuttīsu",
  "anya-e0102n2:56_5": "hi bhūtesu ayaṁ imassa guṇo ayaṁ imassa guṇoti na labbhā vattu”nti. Athāpi vadeyyuṁ",
  "anya-e0102n2:56_6": "“yathā tesu tesu sambhāresu tassa tassa bhūtassa adhikatāya pathavīādīnaṁ sandhāraṇādīni",
  "anya-e0102n2:56_7": "kiccāni icchatha, evaṁ tejādiadhikesu sambhāresu rūpādīnaṁ adhikabhāvadassanato icchitabbametaṁ",
  "anya-e0102n2:56_8": "rūpādayo tesaṁ guṇā”ti. Te vattabbā “iccheyyāma, yadi āpādhikassa āsavassa gandhato",
  "anya-e0102n2:56_9": "pathavīadhike kappāse gandho adhikataro siyā, tejādhikassa ca uṇhodakassa vaṇṇato",
  "anya-e0102n2:56_10": "sītudakassa vaṇṇo parihāyetha”. Yasmā panetaṁ ubhayampi natthi, tasmā pahāyetaṁ etesaṁ",
  "anya-e0102n2:56_11": "nissayabhūtānaṁ visesakappanaṁ, “yathā avisesepi ekakalāpe bhūtānaṁ rūparasādayo",
  "anya-e0102n2:56_12": "aññamaññaṁ visadisā honti, evaṁ cakkhupasādādayo avijjamānepi aññasmiṁ visesakāraṇe”ti gahetabbametaṁ.",
  "anya-e0102n2:57_0": "Kiṁ pana taṁ yaṁ aññamaññassa asādhāraṇaṁ? Kammameva nesaṁ visesakāraṇaṁ. Tasmā kammavisesato",
  "anya-e0102n2:57_1": "etesaṁ viseso, na bhūtavisesato. Bhūtavisese hi sati pasādova na uppajjati. Samānānañhi",
  "anya-e0102n2:57_2": "pasādo, na visamānānanti porāṇā.",
  "anya-e0102n2:58_0": "435. Evaṁ kammavisesato visesavantesu ca etesu cakkhusotāni asampattavisayagāhakāni,",
  "anya-e0102n2:58_1": "attano nissayaṁ anallīnanissaye eva visaye viññāṇahetuttā. Ghānajivhākāyā sampattavisayagāhakā,",
  "anya-e0102n2:58_2": "nissayavasena ceva, sayañca, attano nissayaṁ allīneyeva visaye viññāṇahetuttā.",
  "anya-e0102n2:59_0": "436.Cakkhu cettha yadetaṁ loke nīlapakhumasamākiṇṇakaṇhasukkamaṇḍalavicittaṁ nīluppaladalasannibhaṁ",
  "anya-e0102n2:59_1": "cakkhūti vuccati. Tassa sasambhāracakkhuno setamaṇḍalaparikkhittassa kaṇhamaṇḍalassa",
  "anya-e0102n2:59_2": "majjhe abhimukhe ṭhitānaṁ sarīrasaṇṭhānuppattipadese sattasu picupaṭalesu āsittatelaṁ",
  "anya-e0102n2:59_3": "picupaṭalāni viya satta akkhipaṭalānibyāpetvā dhāraṇanhāpanamaṇḍanabījanakiccāhi",
  "anya-e0102n2:59_4": "catūhi dhātīhi khattiyakumāro viya sandhāraṇabandhanaparipācanasamudīraṇakiccāhi",
  "anya-e0102n2:59_5": "catūhi dhātūhi katūpakāraṁ utucittāhārehi upatthambhiyamānaṁ āyunā anupāliyamānaṁ",
  "anya-e0102n2:59_6": "vaṇṇagandharasādīhi parivutaṁ pamāṇato ūkāsiramattaṁ cakkhuviññāṇādīnaṁ yathārahaṁ",
  "anya-e0102n2:59_7": "vatthudvārabhāvaṁ sādhayamānaṁ tiṭṭhati. Vuttampi cetaṁ dhammasenāpatinā –",
  "anya-e0102n2:60": "“Yena cakkhupasādena, rūpāni manupassati;",
  "anya-e0102n2:61": "Parittaṁ sukhumaṁ etaṁ, ūkāsirasamūpama”nti.",
  "anya-e0102n2:62_0": "Sasambhārasotabilassa anto tanutambalomācite aṅgulivedhakasaṇṭhāne padese sotaṁ vuttappakārāhi",
  "anya-e0102n2:62_1": "dhātūhi katūpakāraṁ utucittāhārehi upatthambhiyamānaṁ āyunā anupāliyamānaṁ vaṇṇādīhi",
  "anya-e0102n2:62_2": "parivutaṁ sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:63": "Sasambhāraghānabilassa anto ajapadasaṇṭhāne padese ghānaṁ yathāvuttappakārupakārupatthambhanānupālanaparivāraṁ ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:64_0": "Sasambhārajivhāmajjhassa upari uppaladalaggasaṇṭhāne padese jivhā yathāvuttappakārupakārupatthambhanānupālanaparivārā",
  "anya-e0102n2:64_1": "jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "anya-e0102n2:65_0": "Yāvatā pana imasmiṁ kāye upādiṇṇarūpaṁ nāma atthi. Sabbattha kāyo kappāsapaṭale sneho",
  "anya-e0102n2:65_1": "viya vuttappakārupakārupatthambhanānupālanaparivārova hutvā kāyaviññāṇādīnaṁ yathārahaṁ",
  "anya-e0102n2:65_2": "vatthudvārabhāvaṁ sādhayamāno tiṭṭhati.",
  "anya-e0102n2:66": "Vammikaudakākāsagāmasivathikasaṅkhātasagocaraninnā viya ca ahisusumārapakkhīkukkurasiṅgālārūpādisagocaraninnāva ete cakkhādayoti daṭṭhabbā.",
  "anya-e0102n2:67_0": "437. Tato paresu pana rūpādīsu cakkhupaṭihananalakkhaṇaṁ rūpaṁ, cakkhuviññāṇassa",
  "anya-e0102n2:67_1": "visayabhāvarasaṁ, tasseva gocarapaccupaṭṭhānaṁ, catumahābhūtapadaṭṭhānaṁ. Yathā cetaṁ",
  "anya-e0102n2:67_2": "tathā sabbānipi upādārūpāni. Yattha pana viseso atthi, tattha vakkhāma. Tayidaṁ nīlaṁ",
  "anya-e0102n2:67_3": "pītakantiādivasena anekavidhaṁ.",
  "anya-e0102n2:68": "Sotapaṭihananalakkhaṇo saddo, sotaviññāṇassa visayabhāvaraso, tasseva gocarapaccupaṭṭhāno. Bherisaddo mudiṅgasaddotiādinā nayena anekavidho.",
  "anya-e0102n2:69": "Ghānapaṭihananalakkhaṇo gandho, ghānaviññāṇassa visayabhāvaraso, tasseva gocarapaccupaṭṭhāno. Mūlagandho sāragandhotiādinā nayena anekavidho.",
  "anya-e0102n2:70": "Jivhāpaṭihananalakkhaṇo raso, jivhāviññāṇassa visayabhāvaraso, tasseva gocarapaccupaṭṭhāno. Mūlaraso khandharasotiādinā nayena anekavidho.",
  "anya-e0102n2:71_0": "438. Itthibhāvalakkhaṇaṁ itthindriyaṁ, itthīti pakāsanarasaṁ, itthiliṅganimittakuttākappānaṁ",
  "anya-e0102n2:71_1": "kāraṇabhāvapaccupaṭṭhānaṁ. Purisabhāvalakkhaṇaṁ purisindriyaṁ, purisoti pakāsanarasaṁ,",
  "anya-e0102n2:71_2": "purisaliṅganimittakuttākappānaṁ kāraṇabhāvapaccupaṭṭhānaṁ. Tadubhayampi kāyappasādo",
  "anya-e0102n2:71_3": "viya sakalasarīraṁ byāpakameva, na ca kāyapasādena ṭhitokāse ṭhitanti vā aṭṭhitokāse",
  "anya-e0102n2:71_4": "ṭhitanti vāti vattabbataṁ āpajjati, rūparasādayo viya aññamaññaṁ saṅkaro natthi.",
  "anya-e0102n2:72_0": "439. Sahajarūpānupālanalakkhaṇaṁ jīvitindriyaṁ, tesaṁ pavattanarasaṁ, tesaññeva ṭhapanapaccupaṭṭhānaṁ,",
  "anya-e0102n2:72_1": "yāpayitabbabhūtapadaṭṭhānaṁ. Santepi ca anupālanalakkhaṇādimhi vidhāne atthikkhaṇeyeva",
  "anya-e0102n2:72_2": "taṁ sahajarūpāni anupāleti udakaṁ viya uppalādīni. Yathāsakaṁ paccayuppannepi ca",
  "anya-e0102n2:72_3": "dhamme pāleti dhāti viya kumāraṁ. Sayaṁ pavattitadhammasambandheneva ca pavattati",
  "anya-e0102n2:72_4": "niyāmako viya. Na bhaṅgato uddhaṁ pavattati, attano ca pavattayitabbānañca abhāvā.",
  "anya-e0102n2:72_5": "Na bhaṅgakkhaṇe ṭhapeti, sayaṁ bhijjamānattā. Khīyamāno viya vaṭṭisneho dīpasikhaṁ.",
  "anya-e0102n2:72_6": "Na ca anupālanapavattanaṭṭhapanānubhāvavirahitaṁ, yathāvuttakkhaṇe tassa tassa sādhanatoti daṭṭhabbaṁ.",
  "anya-e0102n2:73_0": "440. Manodhātumanoviññāṇadhātūnaṁ nissayalakkhaṇaṁ hadayavatthu, tāsaññeva dhātūnaṁ",
  "anya-e0102n2:73_1": "ādhāraṇarasaṁ, ubbahanapaccupaṭṭhānaṁ. Hadayassa anto kāyagatāsatikathāyaṁ vuttappakāraṁ",
  "anya-e0102n2:73_2": "lohitaṁ nissāya sandhāraṇādikiccehi bhūtehi katūpakāraṁ utucittāhārehi upatthambhiyamānaṁ",
  "anya-e0102n2:73_3": "āyunā anupāliyamānaṁ manodhātumanoviññāṇadhātūnañceva taṁsampayuttadhammānañca vatthubhāvaṁ",
  "anya-e0102n2:73_4": "sādhayamānaṁ tiṭṭhati.",
  "anya-e0102n2:74_0": "441. Abhikkamādipavattakacittasamuṭṭhānavāyodhātuyā sahajarūpakāyathambhanasandhāraṇacalanassa",
  "anya-e0102n2:74_1": "paccayo ākāravikāro kāyaviññatti, adhippāyapakāsanarasā, kāyavipphandanahetubhāvapaccupaṭṭhānā,",
  "anya-e0102n2:74_2": "cittasamuṭṭhānavāyodhātupadaṭṭhānā. Sā panesā kāyavipphandanena adhippāyaviññāpanahetuttā,",
  "anya-e0102n2:74_3": "sayañca tena kāyavipphandanasaṅkhātena kāyena viññeyyattā “kāyaviññattī”ti vuccati.",
  "anya-e0102n2:74_4": "Tāya ca pana calitehi cittajarūpehi abhisambandhānaṁ utujādīnampi calanato abhikkamādayo",
  "anya-e0102n2:74_5": "pavattantīti veditabbā.",
  "anya-e0102n2:75_0": "Vacībhedapavattakacittasamuṭṭhānapathavīdhātuyā upādiṇṇaghaṭṭanassa paccayo ākāravikāro",
  "anya-e0102n2:75_1": "vacīviññatti, adhippāyappakāsanarasā, vacīghosahetubhāvapaccupaṭṭhānā, cittasamuṭṭhānapathavīdhātupadaṭṭhānā.",
  "anya-e0102n2:75_2": "Sā panesā vacīghosena adhippāyaviññāpanahetuttā, sayañca tāya vacīghosasaṅkhātāya",
  "anya-e0102n2:75_3": "vācāya viññeyyattā “vacīviññattī”ti vuccati. Yathā hi araññe ussāpetvā bandhagosīsādiudakanimittaṁ",
  "anya-e0102n2:75_4": "disvā udakamettha atthīti viññāyati, evaṁ kāyavipphandanañceva vacīghosañca gahetvā",
  "anya-e0102n2:75_5": "kāyavacīviññattiyopi viññāyanti.",
  "anya-e0102n2:76_0": "442. Rūpaparicchedalakkhaṇā ākāsadhātu, rūpapariyantappakāsanarasā, rūpamariyādāpaccupaṭṭhānā,",
  "anya-e0102n2:76_1": "asamphuṭṭhabhāvacchiddavivarabhāvapaccupaṭṭhānā vā, paricchinnarūpapadaṭṭhānā. Yāya",
  "anya-e0102n2:76_2": "paricchinnesu rūpesu idamito uddhamadho tiriyanti ca hoti.",
  "anya-e0102n2:77_0": "443. Adandhatālakkhaṇā rūpassa lahutā, rūpānaṁ garubhāvavinodanarasā, lahuparivattitāpaccupaṭṭhānā,",
  "anya-e0102n2:77_1": "lahurūpapadaṭṭhānā. Athaddhatālakkhaṇā rūpassa mudutā, rūpānaṁ thaddhabhāvavinodanarasā,",
  "anya-e0102n2:77_2": "sabbakiriyāsu avirodhitāpaccupaṭṭhānā, mudurūpapadaṭṭhānā. Sarīrakiriyānukūlakammaññabhāvalakkhaṇā",
  "anya-e0102n2:77_3": "rūpassakammaññatā, akammaññatāvinodanarasā, adubbalabhāvapaccupaṭṭhānā, kammaññarūpapadaṭṭhānā.",
  "anya-e0102n2:78_0": "Etā pana tisso na aññamaññaṁ vijahanti, evaṁ santepi yo arogino viya rūpānaṁ lahubhāvo",
  "anya-e0102n2:78_1": "adandhatā lahuparivattippakāro rūpadandhattakaradhātukkhobhapaṭipakkhapaccayasamuṭṭhāno,",
  "anya-e0102n2:78_2": "so rūpavikāro rūpassa lahutā. Yo pana suparimadditacammasseva rūpānaṁ mudubhāvo sabbakiriyāvisesesu",
  "anya-e0102n2:78_3": "vasavattanabhāvamaddavappakāro rūpatthaddhattakaradhātukkhobhapaṭipakkhapaccayasamuṭṭhāno,",
  "anya-e0102n2:78_4": "so rūpavikāro rūpassa mudutā. Yo pana sudantasuvaṇṇasseva rūpānaṁ kammaññabhāvo sarīrakiriyānukūlabhāvappakāro",
  "anya-e0102n2:78_5": "sarīrakiriyānaṁ ananukūlakaradhātukkhobhapaṭipakkhapaccayasamuṭṭhāno, so rūpavikāro",
  "anya-e0102n2:78_6": "rūpassa kammaññatāti evametāsaṁ viseso veditabbo.",
  "anya-e0102n2:79_0": "444. Ācayalakkhaṇo rūpassa upacayo, pubbantato rūpānaṁ ummujjāpanaraso, niyyātanapaccupaṭṭhāno,",
  "anya-e0102n2:79_1": "paripuṇṇabhāvapaccupaṭṭhāno vā, upacitarūpapadaṭṭhāno. Pavattilakkhaṇā rūpassa santati,",
  "anya-e0102n2:79_2": "anuppabandhanarasā, anupacchedapaccupaṭṭhānā, anuppabandhakarūpapadaṭṭhānā. Ubhayampetaṁ",
  "anya-e0102n2:79_3": "jātirūpassevādhivacanaṁ, ākāranānattato pana veneyyavasena ca “upacayo santatī”ti",
  "anya-e0102n2:79_4": "uddesadesanā katā. Yasmā panettha atthato nānattaṁ natthi, tasmā imesaṁ padānaṁ niddese",
  "anya-e0102n2:79_5": "“yo āyatanānaṁ ācayo, so rūpassa upacayo. Yo rūpassa upacayo, sā rūpassa santatī”ti",
  "anya-e0102n2:79_6": "vuttaṁ. Aṭṭhakathāyampi “ācayo nāma nibbatti, upacayo nāma vaḍḍhi, santati nāma pavattī”ti",
  "anya-e0102n2:79_7": "vatvā “nadītīre khatakūpakamhi udakuggamanakālo viya ācayo nibbatti, paripuṇṇakālo",
  "anya-e0102n2:79_8": "viya upacayo vaḍḍhi, ajjhottharitvā gamanakālo viya santati pavattī”ti upamā katā.",
  "anya-e0102n2:80_0": "Upamāvasāne ca “evaṁ kiṁ kathitaṁ hoti? Āyatanena ācayo kathito, ācayena āyatanaṁ",
  "anya-e0102n2:80_1": "kathita”nti vuttaṁ. Tasmā yā rūpānaṁ paṭhamābhinibbatti, sā ācayo. Yā tesaṁ upari",
  "anya-e0102n2:80_2": "aññesampi nibbattamānānaṁ nibbatti, sā vaḍḍhiākārena upaṭṭhānato upacayo. Yā tesampi",
  "anya-e0102n2:80_3": "upari punappunaṁ aññesaṁ nibbattamānānaṁ nibbatti, sā anupabandhākārena upaṭṭhānato",
  "anya-e0102n2:80_4": "santatīti ca pavuccatīti veditabbā.",
  "anya-e0102n2:81_0": "Rūpaparipākalakkhaṇā jaratā, upanayanarasā, sabhāvānapagamepi navabhāvāpagamapaccupaṭṭhānā",
  "anya-e0102n2:81_1": "vīhipurāṇabhāvo viya, paripaccamānarūpapadaṭṭhānā. Khaṇḍiccādibhāvena dantādīsu vikāradassanato",
  "anya-e0102n2:81_2": "idaṁ pākaṭajaraṁ sandhāya vuttaṁ. Arūpadhammānaṁ pana paṭicchannajarā nāma hoti,",
  "anya-e0102n2:81_3": "tassā esa vikāro natthi, yā ca pathavī udakapabbatacandimasūriyādīsu avīcijarā nāma.",
  "anya-e0102n2:82": "Paribhedalakkhaṇā rūpassa aniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānā.",
  "anya-e0102n2:83": "445. Ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṁ katvā āharitabbavatthupadaṭṭhāno. Yāya ojāya sattā yāpenti, tassā etaṁ adhivacanaṁ.",
  "anya-e0102n2:84_0": "446. Imāni tāva pāḷiyaṁ āgatarūpāneva. Aṭṭhakathāyaṁ pana balarūpaṁ sambhavarūpaṁ",
  "anya-e0102n2:84_1": "jātirūpaṁ rogarūpaṁ ekaccānaṁ matena middharūpanti evaṁ aññānipi rūpāni āharitvā",
  "anya-e0102n2:84_2": "“addhā munīsi sambuddho, natthi nīvaraṇā tavā”tiādīni vatvā middharūpaṁ tāva natthiyevāti",
  "anya-e0102n2:84_3": "paṭikkhittaṁ. Itaresu rogarūpaṁ jaratāaniccatāggahaṇena gahitameva, jātirūpaṁ upacayasantatiggahaṇena,",
  "anya-e0102n2:84_4": "sambhavarūpaṁ āpodhātuggahaṇena, balarūpaṁ vāyodhātuggahaṇena gahitameva. Tasmā tesu",
  "anya-e0102n2:84_5": "ekampi visuṁ natthīti sanniṭṭhānaṁ kataṁ.",
  "anya-e0102n2:85": "Iti idaṁ catuvīsatividhaṁ upādārūpaṁ pubbe vuttaṁ catubbidhaṁ bhūtarūpañcāti aṭṭhavīsatividhaṁ rūpaṁ hoti anūnamanadhikaṁ.",
  "anya-e0102n2:86": "447. Taṁ sabbampi na hetu ahetukaṁ hetuvippayuttaṁ sappaccayaṁ lokiyaṁ sāsavamevātiādinā nayena ekavidhaṁ.",
  "anya-e0102n2:87": "Ajjhattikaṁ bāhiraṁ, oḷārikaṁ sukhumaṁ, dūre santike, nipphannaṁ anipphannaṁ, pasādarūpaṁ napasādarūpaṁ, indriyaṁ anindriyaṁ, upādiṇṇaṁ anupādiṇṇantiādivasena duvidhaṁ.",
  "anya-e0102n2:88_0": "Tattha cakkhādipañcavidhaṁ attabhāvaṁ adhikicca pavattattā ajjhattikaṁ, sesaṁ tato",
  "anya-e0102n2:88_1": "bāhirattā bāhiraṁ. Cakkhādīni nava āpodhātuvajjitā tisso dhātuyo cāti dvādasavidhaṁ",
  "anya-e0102n2:88_2": "ghaṭṭanavasena gahetabbato oḷārikaṁ, sesaṁ tato viparītattā sukhumaṁ. Yaṁ sukhumaṁ",
  "anya-e0102n2:88_3": "tadeva duppaṭivijjhasabhāvattā dūre, itaraṁ suppaṭivijjhasabhāvattā santike. Catasso",
  "anya-e0102n2:88_4": "dhātuyo, cakkhādīni terasa, kabaḷīkārāhāro cāti aṭṭhārasavidhaṁ rūpaṁ paricchedavikāralakkhaṇabhāvaṁ",
  "anya-e0102n2:88_5": "atikkamitvā sabhāveneva pariggahetabbato nipphannaṁ, sesaṁ tabbiparītatāya anipphannaṁ.",
  "anya-e0102n2:88_6": "Cakkhādipañcavidhaṁ rūpādīnaṁ gahaṇapaccayabhāvena ādāsatalaṁ viya vippasannattā",
  "anya-e0102n2:88_7": "pasādarūpaṁ, itaraṁ tato viparītattā napasādarūpaṁ. Pasādarūpameva itthindriyādittayena",
  "anya-e0102n2:88_8": "saddhiṁ adhipatiyaṭṭhena indriyaṁ, sesaṁ tato viparītattā anindriyaṁ. Yaṁ kammajanti",
  "anya-e0102n2:88_9": "parato vakkhāma, taṁ kammena upādiṇṇattā upādiṇṇaṁ, sesaṁ tato viparītattā anupādiṇṇaṁ.",
  "anya-e0102n2:89_0": "448. Puna sabbameva rūpaṁ sanidassanakammajādīnaṁ tikānaṁ vasena tividhaṁ hoti. Tattha",
  "anya-e0102n2:89_1": "oḷārike rūpaṁ sanidassanasappaṭighaṁ, sesaṁ anidassanasappaṭighaṁ. Sabbampi sukhumaṁ",
  "anya-e0102n2:89_2": "anidassanaappaṭighaṁ. Evaṁ tāva sanidassanattikavasena tividhaṁ. Kammajādittikavasena",
  "anya-e0102n2:89_3": "pana kammato jātaṁ kammajaṁ, tadaññapaccayajātaṁ akammajaṁ, nakutocijātaṁ neva kammajaṁ",
  "anya-e0102n2:89_4": "nākammajaṁ. Cittato jātaṁ cittajaṁ, tadaññapaccayajātaṁ acittajaṁ, nakutocijātaṁ",
  "anya-e0102n2:89_5": "neva cittajaṁ nācittajaṁ, āhārato jātaṁ āhārajaṁ, tadaññapaccayajātaṁ anāhārajaṁ,",
  "anya-e0102n2:89_6": "nakutocijātaṁ neva āhārajaṁ naanāhārajaṁ. Ututo jātaṁ utujaṁ, tadaññapaccayajātaṁ",
  "anya-e0102n2:89_7": "anutujaṁ, nakutocijātaṁ neva utujaṁ naanutujanti evaṁ kammajādittikavasena tividhaṁ.",
  "anya-e0102n2:90_0": "449. Puna diṭṭhādirūparūpādivatthādicatukkavasena catubbidhaṁ. Tattha rūpāyatanaṁ",
  "anya-e0102n2:90_1": "diṭṭhaṁ nāma dassanavisayattā, saddāyatanaṁ sutaṁ nāma savanavisayattā, gandharasaphoṭṭhabbattayaṁ",
  "anya-e0102n2:90_2": "mutaṁ nāma sampattagāhakaindriyavisayattā, sesaṁ viññātaṁ nāma viññāṇasseva visayattāti",
  "anya-e0102n2:90_3": "evaṁ tāva diṭṭhādicatukkavasena catubbidhaṁ.",
  "anya-e0102n2:91_0": "Nipphannarūpaṁ panettha rūparūpaṁ nāma, ākāsadhātu paricchedarūpaṁ nāma, kāyaviññattiādi",
  "anya-e0102n2:91_1": "kammaññatāpariyantaṁ vikārarūpaṁ nāma, jātijarābhaṅgaṁ lakkhaṇarūpaṁ nāmāti evaṁ",
  "anya-e0102n2:91_2": "rūparūpādicatukkavasena catubbidhaṁ.",
  "anya-e0102n2:92_0": "Yaṁ panettha hadayarūpaṁ nāma, taṁ vatthu na dvāraṁ. Viññattidvayaṁ dvāraṁ na vatthu.",
  "anya-e0102n2:92_1": "Pasādarūpaṁ vatthu ceva dvārañca. Sesaṁ neva vatthu na dvāranti evaṁ vatthādicatukkavasena catubbidhaṁ.",
  "anya-e0102n2:93_0": "450. Puna ekajaṁ, dvijaṁ, tijaṁ, catujaṁ, nakutocijātanti imesaṁ vasena pañcavidhaṁ.",
  "anya-e0102n2:93_1": "Tattha kammajameva cittajameva ca ekajaṁ nāma. Tesu saddhiṁ hadayavatthunā indriyarūpaṁ",
  "anya-e0102n2:93_2": "kammajameva. Viññattidvayaṁ cittajameva. Yaṁ pana cittato ca ututo ca jātaṁ, taṁ",
  "anya-e0102n2:93_3": "dvijaṁ nāma, taṁ saddāyatanameva. Yaṁ utucittāhārehi jātaṁ, taṁ tijaṁ nāma, taṁ pana",
  "anya-e0102n2:93_4": "lahutādittayameva. Yaṁ catūhipi kammādīhi jātaṁ, taṁ catujaṁ nāma, taṁ lakkhaṇarūpavajjaṁ",
  "anya-e0102n2:93_5": "avasesaṁ hoti. Lakkhaṇarūpaṁ pana nakutocijātaṁ. Kasmā? Na hi uppādassa uppādo atthi,",
  "anya-e0102n2:93_6": "uppannassa ca paripākabhedamattaṁ itaradvayaṁ. Yampi “rūpāyatanaṁ saddāyatanaṁ gandhāyatanaṁ",
  "anya-e0102n2:93_7": "rasāyatanaṁ phoṭṭhabbāyatanaṁ ākāsadhātu āpodhātu rūpassa lahutā, rūpassa mudutā,",
  "anya-e0102n2:93_8": "rūpassa kammaññatā, rūpassa upacayo, rūpassa santati, kabaḷīkāro āhāro, ime dhammā",
  "anya-e0102n2:93_9": "cittasamuṭṭhānā”tiādīsu jātiyā kutocijātattaṁ anuññātaṁ, taṁ pana rūpajanakapaccayānaṁ",
  "anya-e0102n2:93_10": "kiccānubhāvakkhaṇe diṭṭhattāti veditabbaṁ.",
  "anya-e0102n2:94": "Idaṁ tāva rūpakkhandhe vitthārakathāmukhaṁ.",
  "anya-e0102n2:95": "Viññāṇakkhandhakathā",
  "anya-e0102n2:96_0": "451. Itaresu pana yaṁkiñci vedayitalakkhaṇaṁ, sabbaṁ taṁ ekato katvā vedanākkhandho;",
  "anya-e0102n2:96_1": "yaṁkiñci sañjānanalakkhaṇaṁ, sabbaṁ taṁ ekato katvā saññākkhandho; yaṁkiñci abhisaṅkharaṇalakkhaṇaṁ,",
  "anya-e0102n2:96_2": "sabbaṁ taṁ ekato katvā saṅkhārakkhandho; yaṁkiñci vijānanalakkhaṇaṁ, sabbaṁ taṁ ekato",
  "anya-e0102n2:96_3": "katvā viññāṇakkhandho veditabbo. Tattha yasmā viññāṇakkhandhe viññāte itare suviññeyyā",
  "anya-e0102n2:96_4": "honti, tasmā viññāṇakkhandhaṁ ādiṁ katvā vaṇṇanaṁ karissāma.",
  "anya-e0102n2:97_0": "Yaṁkiñci vijānanalakkhaṇaṁ, sabbaṁ taṁ ekato katvā viññāṇakkhandho veditabboti hi",
  "anya-e0102n2:97_1": "vuttaṁ. Kiñca vijānanalakkhaṇaṁ viññāṇaṁ? Yathāha “vijānāti vijānātīti kho, āvuso,",
  "anya-e0102n2:97_2": "tasmā viññāṇanti vuccatī”ti. Viññāṇaṁ cittaṁ manoti atthato ekaṁ. Tadetaṁ vijānanalakkhaṇena",
  "anya-e0102n2:97_3": "sabhāvato ekavidhampi jātivasena tividhaṁ kusalaṁ, akusalaṁ, abyākatañca.",
  "anya-e0102n2:98_0": "452. Tattha kusalaṁ bhūmibhedato catubbidhaṁ kāmāvacaraṁ rūpāvacaraṁ arūpāvacaraṁ",
  "anya-e0102n2:98_1": "lokuttarañca. Tattha kāmāvacaraṁ somanassupekkhāñāṇasaṅkhārabhedato aṭṭhavidhaṁ.",
  "anya-e0102n2:98_2": "Seyyathidaṁ – somanassasahagataṁ ñāṇasampayuttaṁ asaṅkhāraṁ sasaṅkhārañca, tathā",
  "anya-e0102n2:98_3": "ñāṇavippayuttaṁ. Upekkhāsahagataṁ ñāṇasampayuttaṁ asaṅkhāraṁ sasaṅkhārañca, tathā ñāṇavippayuttaṁ.",
  "anya-e0102n2:99_0": "Yadā hi deyyadhammapaṭiggāhakādisampattiṁ aññaṁ vā somanassahetuṁ āgamma haṭṭhapahaṭṭho",
  "anya-e0102n2:99_1": "“atthi dinna”ntiādinayappavattaṁ sammādiṭṭhiṁ purakkhatvā asaṁsīdanto anussāhito",
  "anya-e0102n2:99_2": "parehi dānādīni puññāni karoti, tadāssa somanassasahagataṁ ñāṇasampayuttaṁ cittaṁ",
  "anya-e0102n2:99_3": "asaṅkhāraṁ hoti. Yadā pana vuttanayena haṭṭhatuṭṭho sammādiṭṭhiṁ purakkhatvā amuttacāgatādivasena",
  "anya-e0102n2:99_4": "saṁsīdamāno vā parehi vā ussāhito karoti, tadāssa tadeva cittaṁ sasaṅkhāraṁ hoti.",
  "anya-e0102n2:99_5": "Imasmiñhi atthe saṅkhāroti etaṁ attano vā paresaṁ vā vasena pavattassa pubbapayogassādhivacanaṁ.",
  "anya-e0102n2:99_6": "Yadā pana ñātijanassa paṭipattidassanena jātaparicayā bāladārakā bhikkhū disvā somanassajātā",
  "anya-e0102n2:99_7": "sahasā kiñcideva hatthagataṁ dadanti vā vandanti vā, tadā tatiyaṁ cittaṁ uppajjati.",
  "anya-e0102n2:99_8": "Yadā pana “detha vandathāti” ñātīhi ussāhitā evaṁ paṭipajjanti, tadā catutthaṁ cittaṁ",
  "anya-e0102n2:99_9": "uppajjati. Yadā pana deyyadhammapaṭiggāhakādīnaṁ asampattiṁ aññesaṁ vā somanassahetūnaṁ",
  "anya-e0102n2:99_10": "abhāvaṁ āgamma catūsupi vikappesu somanassarahitā honti, tadā sesāni cattāri upekkhāsahagatāni",
  "anya-e0102n2:99_11": "uppajjantīti. Evaṁ somanassupekkhāñāṇasaṅkhārabhedato aṭṭhavidhaṁ kāmāvacarakusalaṁ veditabbaṁ.",
  "anya-e0102n2:100_0": "Rūpāvacaraṁ pana jhānaṅgayogabhedato pañcavidhaṁ hoti. Seyyathidaṁ, vitakkavicārapītisukhasamādhiyuttaṁ",
  "anya-e0102n2:100_1": "paṭhamaṁ, atikkantavitakkaṁ dutiyaṁ, tato atikkantavicāraṁ tatiyaṁ, tato virattapītikaṁ",
  "anya-e0102n2:100_2": "catutthaṁ, atthaṅgatasukhaṁ upekkhāsamādhiyuttaṁ pañcamanti.",
  "anya-e0102n2:101_0": "Arūpāvacaraṁ catunnaṁ āruppānaṁ yogavasena catubbidhaṁ. Vuttappakārena hi ākāsānañcāyatanajjhānena",
  "anya-e0102n2:101_1": "sampayuttaṁ paṭhamaṁ, viññāṇañcāyatanādīhi dutiyatatiyacatutthāni. Lokuttaraṁ catumaggasampayogato",
  "anya-e0102n2:101_2": "catubbidhanti evaṁ tāva kusalaviññāṇameva ekavīsatividhaṁ hoti.",
  "anya-e0102n2:102": "453.Akusalaṁ pana bhūmito ekavidhaṁ kāmāvacarameva, mūlato tividhaṁ lobhamūlaṁ dosamūlaṁ mohamūlañca.",
  "anya-e0102n2:103_0": "Tattha lobhamūlaṁ somanassupekkhādiṭṭhigatasaṅkhārabhedato aṭṭhavidhaṁ. Seyyathidaṁ,",
  "anya-e0102n2:103_1": "somanassasahagataṁ diṭṭhigatasampayuttaṁ asaṅkhāraṁ sasaṅkhārañca, tathā diṭṭhigatavippayuttaṁ.",
  "anya-e0102n2:103_2": "Upekkhāsahagataṁ diṭṭhigatasampayuttaṁ asaṅkhāraṁ sasaṅkhārañca, tathā diṭṭhigatavippayuttaṁ.",
  "anya-e0102n2:104_0": "Yadā hi “natthi kāmesu ādīnavo”ti ādinā nayena micchādiṭṭhiṁ purakkhatvā haṭṭhatuṭṭho",
  "anya-e0102n2:104_1": "kāme vā paribhuñjati, diṭṭhamaṅgalādīni vā sārato pacceti sabhāvatikkheneva anussāhitena",
  "anya-e0102n2:104_2": "cittena, tadā paṭhamaṁ akusalacittaṁ uppajjati. Yadā mandena samussāhitena cittena,",
  "anya-e0102n2:104_3": "tadā dutiyaṁ. Yadā micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati,",
  "anya-e0102n2:104_4": "parasampattiṁ vā abhijjhāyati, parabhaṇḍaṁ vā harati sabhāvatikkheneva anussāhitena",
  "anya-e0102n2:104_5": "cittena, tadā tatiyaṁ. Yadā mandena samussāhitena cittena, tadā catutthaṁ. Yadā pana",
  "anya-e0102n2:104_6": "kāmānaṁ vā asampattiṁ āgamma aññesaṁ vā somanassahetūnaṁ abhāvena catūsupi vikappesu",
  "anya-e0102n2:104_7": "somanassarahitā honti, tadā sesāni cattāri upekkhāsahagatāni uppajjantīti evaṁ somanassupekkhādiṭṭhigatasaṅkhārabhedato",
  "anya-e0102n2:104_8": "aṭṭhavidhaṁ lobhamūlaṁ veditabbaṁ.",
  "anya-e0102n2:105": "Dosamūlaṁ pana domanassasahagataṁ paṭighasampayuttaṁ asaṅkhāraṁ sasaṅkhāranti duvidhameva hoti, tassa pāṇātipātādīsu tikkhamandappavattikāle pavatti veditabbā.",
  "anya-e0102n2:106": "Mohamūlaṁ upekkhāsahagataṁ vicikicchāsampayuttaṁ uddhaccasampayuttañcāti duvidhaṁ. Tassa sanniṭṭhānavikkhepakāle pavatti veditabbāti evaṁ akusalaviññāṇaṁ dvādasavidhaṁ hoti.",
  "anya-e0102n2:107_0": "454.Abyākataṁ jātibhedato duvidhaṁ vipākaṁ kiriyañca. Tattha vipākaṁ bhūmito catubbidhaṁ",
  "anya-e0102n2:107_1": "kāmāvacaraṁ rūpāvacaraṁ arūpāvacaraṁ lokuttarañca. Tattha kāmāvacaraṁ duvidhaṁ kusalavipākaṁ",
  "anya-e0102n2:107_2": "akusalavipākañca. Kusalavipākampi duvidhaṁ ahetukaṁ sahetukañca.",
  "anya-e0102n2:108": "Tattha alobhādivipākahetuvirahitaṁ ahetukaṁ, taṁ cakkhuviññāṇaṁ, sotaghānajivhākāyaviññāṇaṁ, sampaṭicchanakiccā manodhātu, santīraṇādikiccā dve manoviññāṇadhātuyo cāti aṭṭhavidhaṁ.",
  "anya-e0102n2:109_0": "Tattha cakkhusannissitarūpavijānanalakkhaṇaṁ cakkhuviññāṇaṁ, rūpamattārammaṇarasaṁ,",
  "anya-e0102n2:109_1": "rūpābhimukhabhāvapaccupaṭṭhānaṁ, rūpārammaṇāya kiriyamanodhātuyā apagamapadaṭṭhānaṁ.",
  "anya-e0102n2:109_2": "Sotādisannissitasaddādivijānanalakkhaṇāni sotaghānajivhākāyaviññāṇāni, saddādimattārammaṇarasāni,",
  "anya-e0102n2:109_3": "saddādiabhimukhabhāvapaccupaṭṭhānāni, saddārammaṇādīnaṁ kiriyamanodhātūnaṁ apagamapadaṭṭhānāni.",
  "anya-e0102n2:110": "Cakkhuviññāṇādīnaṁ anantaraṁ rūpādivijānanalakkhaṇā manodhātu, rūpādisampaṭicchanarasā, tathābhāvapaccupaṭṭhānā, cakkhuviññāṇādiapagamapadaṭṭhānā.",
  "anya-e0102n2:111_0": "Ahetukavipākā saḷārammaṇavijānanalakkhaṇā duvidhāpi santīraṇādikiccā manoviññāṇadhātu,",
  "anya-e0102n2:111_1": "santīraṇādirasā, tathābhāvapaccupaṭṭhānā, hadayavatthupadaṭṭhānā. Somanassupekkhāyogato",
  "anya-e0102n2:111_2": "pana dvipañcaṭṭhānabhedato ca tassā bhedo. Etāsu hi ekā ekantamiṭṭhārammaṇe pavattisabbhāvato",
  "anya-e0102n2:111_3": "somanassasampayuttā hutvā santīraṇatadārammaṇavasena pañcadvāre ceva javanāvasāne",
  "anya-e0102n2:111_4": "ca pavattanato dviṭṭhānā hoti. Ekā iṭṭhamajjhattārammaṇe pavattisabbhāvato upekkhāsampayuttā",
  "anya-e0102n2:111_5": "hutvā santīraṇatadārammaṇapaṭisandhibhavaṅgacutivasena pavattanato pañcaṭṭhānā hoti.",
  "anya-e0102n2:112_0": "Aṭṭhavidhampi cetaṁ ahetukavipākaviññāṇaṁ niyatāniyatārammaṇattā duvidhaṁ. Upekkhāsukhasomanassabhedato",
  "anya-e0102n2:112_1": "tividhaṁ. Viññāṇapañcakaṁ hettha niyatārammaṇaṁ yathākkamaṁ rūpādīsuyeva pavattito,",
  "anya-e0102n2:112_2": "sesaṁ aniyatārammaṇaṁ. Tatra hi manodhātu pañcasupi rūpādīsu pavattati, manoviññāṇadhātudvayaṁ",
  "anya-e0102n2:112_3": "chasūti. Kāyaviññāṇaṁ panettha sukhayuttaṁ, dviṭṭhānā manoviññāṇadhātu somanassayuttā,",
  "anya-e0102n2:112_4": "sesaṁ upekkhāyuttanti. Evaṁ tāva kusalavipākāhetukaṁ aṭṭhavidhaṁ veditabbaṁ.",
  "anya-e0102n2:113_0": "Alobhādivipākahetusampayuttaṁ pana sahetukaṁ, taṁ kāmāvacarakusalaṁ viya somanassādi",
  "anya-e0102n2:113_1": "bhedato aṭṭhavidhaṁ. Yathā pana kusalaṁ dānādivasena chasu ārammaṇesu pavattati,",
  "anya-e0102n2:113_2": "na idaṁ tathā. Idañhi paṭisandhibhavaṅgacutitadārammaṇavasena parittadhammapariyāpannesuyeva",
  "anya-e0102n2:113_3": "chasu ārammaṇesu pavattati. Saṅkhārāsaṅkhārabhāvo panettha āgamanādivasena veditabbo.",
  "anya-e0102n2:113_4": "Sampayuttadhammānañca visese asatipi ādāsatalādīsu mukhanimittaṁ viya nirussāhaṁ",
  "anya-e0102n2:113_5": "vipākaṁ, mukhaṁ viya saussāhaṁ kusalanti veditabbaṁ.",
  "anya-e0102n2:114_0": "Kevalaṁ hi akusalavipākaṁ ahetukameva, taṁ cakkhuviññāṇaṁ, sotaghānajivhākāyaviññāṇaṁ,",
  "anya-e0102n2:114_1": "sampaṭicchanakiccā manodhātu, santīraṇādikiccā pañcaṭṭhānā manoviññāṇadhātūti sattavidhaṁ.",
  "anya-e0102n2:114_2": "Taṁ lakkhaṇādito kusalāhetukavipāke vuttanayeneva veditabbaṁ.",
  "anya-e0102n2:115_0": "Kevalañhi kusalavipākāni iṭṭhaiṭṭhamajjhattārammaṇāni, imāni aniṭṭhaaniṭṭhamajjhattārammaṇāni.",
  "anya-e0102n2:115_1": "Tāni ca upekkhāsukhasomanassabhedato tividhāni, imāni dukkhaupekkhāvasena duvidhāni.",
  "anya-e0102n2:115_2": "Ettha hi kāyaviññāṇaṁ dukkhasahagatameva, sesāni upekkhāsahagatāni. Sā ca tesu upekkhā",
  "anya-e0102n2:115_3": "hīnā dukkhaṁ viya nātitikhiṇā, itaresu upekkhā paṇītā sukhaṁ viya nātitikhiṇā. Iti",
  "anya-e0102n2:115_4": "imesaṁ sattannaṁ akusalavipākānaṁ purimānañca soḷasannaṁ kusalavipākānaṁ vasena kāmāvacaraṁ",
  "anya-e0102n2:115_5": "vipākaviññāṇaṁ tevīsatividhaṁ.",
  "anya-e0102n2:116_0": "Rūpāvacaraṁ pana kusalaṁ viya pañcavidhaṁ. Kusalaṁ pana samāpattivasena javanavīthiyaṁ",
  "anya-e0102n2:116_1": "pavattati. Idaṁ upapattiyaṁ paṭisandhibhavaṅgacutivasena. Yathā ca rūpāvacaraṁ, evaṁ",
  "anya-e0102n2:116_2": "arūpāvacarampi kusalaṁ viya catubbidhaṁ. Pavattibhedopissa rūpāvacare vuttanayo eva.",
  "anya-e0102n2:116_3": "Lokuttaravipākaṁ catumaggayuttacittaphalattā catubbidhaṁ, taṁ maggavīthivasena ceva",
  "anya-e0102n2:116_4": "samāpattivasena ca dvidhā pavattati. Evaṁ sabbampi catūsu bhūmīsu chattiṁsavidhaṁ",
  "anya-e0102n2:116_5": "vipākaviññāṇaṁ hoti.",
  "anya-e0102n2:117_0": "Kiriyaṁ pana bhūmibhedato tividhaṁ kāmāvacaraṁ rūpāvacaraṁ arūpāvacarañca. Tattha",
  "anya-e0102n2:117_1": "kāmāvacaraṁ duvidhaṁ ahetukaṁ sahetukañca. Tattha alobhādikiriyahetuvirahitaṁ ahetukaṁ,",
  "anya-e0102n2:117_2": "taṁ manodhātumanoviññāṇadhātubhedato duvidhaṁ.",
  "anya-e0102n2:118": "Tattha cakkhuviññāṇādipurecararūpādivijānanalakkhaṇā manodhātu, āvajjanarasā, rūpādiabhimukhabhāvapaccupaṭṭhānā, bhavaṅgavicchedapadaṭṭhānā, sā upekkhāyuttāva hoti.",
  "anya-e0102n2:119_0": "Manoviññāṇadhātu pana duvidhā sādhāraṇā asādhāraṇā ca. Tattha sādhāraṇā upekkhāsahagatāhetukakiriyā",
  "anya-e0102n2:119_1": "saḷārammaṇavijānanalakkhaṇā, kiccavasena pañcadvāramanodvāresu voṭṭhabbanāvajjanarasā,",
  "anya-e0102n2:119_2": "tathābhāvapaccupaṭṭhānā, ahetukavipākamanoviññāṇadhātu bhavaṅgānaṁ aññatarāpagamapadaṭṭhānā.",
  "anya-e0102n2:120_0": "Asādhāraṇā somanassasahagatāhetukakiriyā saḷārammaṇavijānanalakkhaṇā, kiccavasena",
  "anya-e0102n2:120_1": "arahataṁ anuḷāresu vatthūsu hasituppādanarasā, tathābhāvapaccupaṭṭhānā, ekantato",
  "anya-e0102n2:120_2": "hadayavatthupadaṭṭhānāti. Iti kāmāvacarakiriyaṁ ahetukaṁ tividhaṁ.",
  "anya-e0102n2:121_0": "Sahetukaṁ pana somanassādibhedato kusalaṁ viya aṭṭhavidhaṁ. Kevalañhi kusalaṁ sekkhaputhujjanānaṁ",
  "anya-e0102n2:121_1": "uppajjati, idaṁ arahataṁyevāti ayamettha viseso. Evaṁ tāva kāmāvacaraṁ ekādasavidhaṁ.",
  "anya-e0102n2:122_0": "Rūpāvacaraṁ pana arūpāvacarañca kusalaṁ viya pañcavidhaṁ catubbidhañca hoti. Arahataṁ",
  "anya-e0102n2:122_1": "uppattivaseneva cassa kusalato viseso veditabboti. Evaṁ sabbampi tīsu bhūmīsu vīsatividhaṁ",
  "anya-e0102n2:122_2": "kiriyaviññāṇaṁ hoti.",
  "anya-e0102n2:123_0": "455. Iti ekavīsati kusalāni dvādasākusalāni chattiṁsa vipākāni vīsati kiriyānīti",
  "anya-e0102n2:123_1": "sabbānipi ekūnanavuti viññāṇāni honti. Yāni paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena",
  "anya-e0102n2:123_2": "cuddasahi ākārehi pavattanti.",
  "anya-e0102n2:124_0": "Kathaṁ? Yadā hi aṭṭhannaṁ kāmāvacarakusalānaṁ ānubhāvena devamanussesu sattā nibbattanti,",
  "anya-e0102n2:124_1": "tadā nesaṁ maraṇakāle paccupaṭṭhitaṁ kammakammanimittagatinimittānaṁ aññataraṁ ārammaṇaṁ",
  "anya-e0102n2:124_2": "katvā aṭṭha sahetukakāmāvacaravipākāni, manussesu paṇḍakādibhāvaṁ āpajjamānānaṁ dubbaladvihetukakusalavipākaupekkhāsahagatāhetukavipākamanoviññāṇadhātu",
  "anya-e0102n2:124_3": "cāti paṭisandhivasena nava vipākacittāni pavattanti. Yadā rūpāvacarārūpāvacarakusalānubhāvena",
  "anya-e0102n2:124_4": "rūpārūpabhavesu nibbattanti, tadā nesaṁ maraṇakāle paccupaṭṭhitaṁ kammanimittameva",
  "anya-e0102n2:124_5": "ārammaṇaṁ katvā nava rūpārūpāvacaravipākāni paṭisandhivasena pavattanti.",
  "anya-e0102n2:125_0": "Yadā pana akusalānubhāvena apāye nibbattanti, tadā nesaṁ maraṇakāle paccupaṭṭhitaṁ",
  "anya-e0102n2:125_1": "kammakammanimittagatinimittānaṁ aññataraṁ ārammaṇaṁ katvā ekā akusalavipākāhetukamanoviññāṇadhātu",
  "anya-e0102n2:125_2": "paṭisandhivasena pavattatīti evaṁ tāvettha ekūnavīsatiyā vipākaviññāṇānaṁ paṭisandhivasena pavatti veditabbā.",
  "anya-e0102n2:126_0": "Paṭisandhiviññāṇe pana niruddhe taṁ taṁ paṭisandhiviññāṇamanubandhamānaṁ tassa tasseva",
  "anya-e0102n2:126_1": "kammassa vipākabhūtaṁ tasmiññeva ārammaṇe tādisameva bhavaṅgaviññāṇaṁ nāma pavattati,",
  "anya-e0102n2:126_2": "punapi tādisanti evaṁ asati santānavinivattake aññasmiṁ cittuppāde nadīsotaṁ viya",
  "anya-e0102n2:126_3": "supinaṁ apassato niddokkamanakālādīsu aparimāṇasaṅkhyampi pavattatiyevāti evaṁ tesaññeva",
  "anya-e0102n2:126_4": "viññāṇānaṁ bhavaṅgavasenāpi pavatti veditabbā.",
  "anya-e0102n2:127_0": "Evaṁ pavatte pana bhavaṅgasantāne yadā sattānaṁ indriyāni ārammaṇagahaṇakkhamāni",
  "anya-e0102n2:127_1": "honti, tadā cakkhussāpāthagate rūpe rūpaṁ paṭicca cakkhupasādassa ghaṭṭanā hoti,",
  "anya-e0102n2:127_2": "tato ghaṭṭanānubhāvena bhavaṅgacalanaṁ hoti, atha niruddhe bhavaṅge tadeva rūpaṁ",
  "anya-e0102n2:127_3": "ārammaṇaṁ katvā bhavaṅgaṁ vicchindamānā viya āvajjanakiccaṁ sādhayamānā kiriyamanodhātu",
  "anya-e0102n2:127_4": "uppajjati. Sotadvārādīsupi eseva nayo. Manodvāre pana chabbidhepi ārammaṇe āpāthagate",
  "anya-e0102n2:127_5": "bhavaṅgacalanānantaraṁ bhavaṅgaṁ vicchindamānā viya āvajjanakiccaṁ sādhayamānā ahetukakiriyamanoviññāṇadhātu",
  "anya-e0102n2:127_6": "uppajjati upekkhāsahagatāti evaṁ dvinnaṁ kiriyaviññāṇānaṁ āvajjanavasena pavatti veditabbā.",
  "anya-e0102n2:128_0": "Āvajjanānantaraṁ pana cakkhudvāre tāva dassanakiccaṁ sādhayamānaṁ cakkhupasādavatthukaṁ",
  "anya-e0102n2:128_1": "cakkhuviññāṇaṁ, sotadvārādīsu savanādikiccaṁ sādhayamānāni sotaghānajivhākāyaviññāṇāni",
  "anya-e0102n2:128_2": "pavattanti. Tāni iṭṭhaiṭṭhamajjhattesu visayesu kusalavipākāni, aniṭṭhaaniṭṭhamajjhattesu",
  "anya-e0102n2:128_3": "visayesu akusalavipākānīti evaṁ dasannaṁ vipākaviññāṇānaṁ dassanasavanaghāyanasāyanaphusanavasena pavatti veditabbā.",
  "anya-e0102n2:129_0": "“Cakkhuviññāṇadhātuyā uppajjitvā niruddhasamanantarā uppajjati cittaṁ mano mānasaṁ",
  "anya-e0102n2:129_1": "tajjā manodhātū”tiādivacanato pana cakkhuviññāṇādīnaṁ anantarā tesaññeva visayaṁ",
  "anya-e0102n2:129_2": "sampaṭicchamānā kusalavipākānantaraṁ kusalavipākā, akusalavipākānantaraṁ akusalavipākā",
  "anya-e0102n2:129_3": "manodhātu uppajjati. Evaṁ dvinnaṁ vipākaviññāṇānaṁ sampaṭicchanavasena pavatti veditabbā.",
  "anya-e0102n2:130_0": "“Manodhātuyāpi uppajjitvā niruddhasamanantarā uppajjati cittaṁ mano mānasaṁ tajjāmanoviññāṇadhātū”ti",
  "anya-e0102n2:130_1": "vacanato pana manodhātuyā sampaṭicchitameva visayaṁ santīrayamānā akusalavipākamanodhātuyā",
  "anya-e0102n2:130_2": "anantarā akusalavipākā, kusalavipākāya anantarā iṭṭhārammaṇe somanassasahagatā, iṭṭhamajjhatte",
  "anya-e0102n2:130_3": "upekkhāsahagatā uppajjati vipākāhetukamanoviññāṇadhātūti evaṁ tiṇṇaṁ vipākaviññāṇānaṁ",
  "anya-e0102n2:130_4": "santīraṇavasena pavatti veditabbā.",
  "anya-e0102n2:131": "Santīraṇānantaraṁ pana tameva visayaṁ vavatthāpayamānā uppajjati kiriyāhetukamanoviññāṇadhātu upekkhāsahagatāti evaṁ ekasseva kiriyaviññāṇassa voṭṭhabbanavasena pavatti veditabbā.",
  "anya-e0102n2:132_0": "Voṭṭhabbanānantaraṁ pana sace mahantaṁ hoti rūpādiārammaṇaṁ, atha yathāvavatthāpite",
  "anya-e0102n2:132_1": "visaye aṭṭhannaṁ vā kāmāvacarakusalānaṁ dvādasannaṁ vā akusalānaṁ navannaṁ vā avasesakāmāvacarakiriyānaṁ",
  "anya-e0102n2:132_2": "aññataravasena cha satta vā javanāni javanti, eso tāva pañcadvāre nayo.",
  "anya-e0102n2:133_0": "Manodvāre pana manodvārāvajjanānantaraṁ tāniyeva. Gotrabhuto uddhaṁ rūpāvacarato",
  "anya-e0102n2:133_1": "pañca kusalāni pañca kiriyāni, arūpāvacarato cattāri kusalāni cattāri kiriyāni, lokuttarato",
  "anya-e0102n2:133_2": "cattāri maggacittāni cattāri phalacittānīti imesu yaṁ yaṁ laddhapaccayaṁ hoti, taṁ",
  "anya-e0102n2:133_3": "taṁ javatīti evaṁ pañcapaññāsāya kusalākusalakiriyavipākaviññāṇānaṁ javanavasena pavatti veditabbā.",
  "anya-e0102n2:134_0": "Javanāvasāne pana sace pañcadvāre atimahantaṁ, manodvāre ca vibhūtamārammaṇaṁ hoti,",
  "anya-e0102n2:134_1": "atha kāmāvacarasattānaṁ kāmāvacarajavanāvasāne iṭṭhārammaṇādīnaṁ purimakammajavanacittādīnañca",
  "anya-e0102n2:134_2": "vasena yo yo paccayo laddho hoti, tassa tassa vasena aṭṭhasu sahetukakāmāvacaravipākesu",
  "anya-e0102n2:134_3": "tīsu vipākāhetukamanoviññāṇadhātūsu ca aññataraṁ paṭisotagataṁ nāvaṁ anubandhamānaṁ",
  "anya-e0102n2:134_4": "kiñci antaraṁ udakamiva bhavaṅgassārammaṇato aññasmiṁ ārammaṇe javitaṁ javanamanubandhaṁ",
  "anya-e0102n2:134_5": "dvikkhattuṁ sakiṁ vā vipākaviññāṇaṁ uppajjati. Tadetaṁ javanāvasāne bhavaṅgassa ārammaṇe",
  "anya-e0102n2:134_6": "pavattanārahaṁ samānaṁ tassa javanassa ārammaṇaṁ ārammaṇaṁ katvā pavattattā tadārammaṇanti",
  "anya-e0102n2:134_7": "vuccati. Evaṁ ekādasannaṁ vipākaviññāṇānaṁ tadārammaṇavasena pavatti veditabbā.",
  "anya-e0102n2:135_0": "Tadārammaṇāvasāne pana puna bhavaṅgameva pavattati, bhavaṅge vicchinne puna āvajjanādīnīti",
  "anya-e0102n2:135_1": "evaṁ laddhapaccayacittasantānaṁ bhavaṅgānantaraṁ āvajjanaṁ āvajjanānantaraṁ dassanādīnīti",
  "anya-e0102n2:135_2": "cittaniyamavaseneva punappunaṁ tāva pavattati, yāva ekasmiṁ bhave bhavaṅgassa parikkhayo.",
  "anya-e0102n2:135_3": "Ekasmiṁ hi bhave yaṁ sabbapacchimaṁ bhavaṅgacittaṁ, taṁ tato cavanattā cutīti vuccati.",
  "anya-e0102n2:135_4": "Tasmā tampi ekūnavīsatividhameva hoti. Evaṁ ekūnavīsatiyā vipākaviññāṇānaṁ cutivasena pavatti veditabbā.",
  "anya-e0102n2:136_0": "Cutito pana puna paṭisandhi, paṭisandhito puna bhavaṅganti evaṁ bhavagatiṭhitinivāsesu",
  "anya-e0102n2:136_1": "saṁsaramānānaṁ sattānaṁ avicchinnaṁ cittasantānaṁ pavattatiyeva. Yo panettha arahattaṁ",
  "anya-e0102n2:136_2": "pāpuṇāti, tassa cuticitte niruddhe niruddhameva hotīti.",
  "anya-e0102n2:137": "Idaṁ viññāṇakkhandhe vitthārakathāmukhaṁ.",
  "anya-e0102n2:138": "Vedanākkhandhakathā",
  "anya-e0102n2:139_0": "456. Idāni yaṁ vuttaṁ “yaṁkiñci vedayitalakkhaṇaṁ, sabbaṁ taṁ ekato katvā vedanākkhandho",
  "anya-e0102n2:139_1": "veditabbo”ti, etthāpi vedayitalakkhaṇaṁ nāma vedanāva. Yathāha – “vedayati vedayatīti",
  "anya-e0102n2:139_2": "kho āvuso, tasmā vedanāti vuccatī”ti. Sā pana vedayitalakkhaṇena sabhāvato ekavidhāpi",
  "anya-e0102n2:139_3": "jātivasena tividhā hoti kusalā, akusalā, abyākatā cāti.",
  "anya-e0102n2:140_0": "Tattha kāmāvacaraṁ somanassupekkhāñāṇasaṅkhārabhedato aṭṭhavidhantiādinā nayena vuttena",
  "anya-e0102n2:140_1": "kusalaviññāṇena sampayuttā kusalā, akusalena sampayuttā akusalā, abyākatena sampayuttā",
  "anya-e0102n2:140_2": "abyākatāti veditabbā. Sā sabhāvabhedato pañcavidhā hoti – sukhaṁ dukkhaṁ somanassaṁ",
  "anya-e0102n2:140_3": "domanassaṁ upekkhāti.",
  "anya-e0102n2:141_0": "Tattha kusalavipākena kāyaviññāṇena sampayuttaṁ sukhaṁ. Akusalavipākena dukkhaṁ.",
  "anya-e0102n2:141_1": "Kāmāvacarato catūhi kusalehi, catūhi sahetukavipākehi, ekena ahetukavipākena, catūhi",
  "anya-e0102n2:141_2": "sahetukakiriyehi, ekena ahetukakiriyena, catūhi akusalehi, rūpāvacarato ṭhapetvā",
  "anya-e0102n2:141_3": "pañcamajjhānaviññāṇaṁ catūhi kusalehi, catūhi vipākehi, catūhi kiriyehi, lokuttaraṁ",
  "anya-e0102n2:141_4": "pana yasmā ajhānikaṁ nāma natthi, tasmā aṭṭha lokuttarāni pañcannaṁ jhānānaṁ vasena",
  "anya-e0102n2:141_5": "cattālīsaṁ honti. Tesu ṭhapetvā aṭṭha pañcamajjhānikāni sesehi dvattiṁsāya kusalavipākehīti",
  "anya-e0102n2:141_6": "evaṁ somanassaṁ dvāsaṭṭhiyā viññāṇehi sampayuttaṁ. Domanassaṁ dvīhi akusalehi. Upekkhā",
  "anya-e0102n2:141_7": "avasesapañcapaññāsāya viññāṇehi sampayuttā.",
  "anya-e0102n2:142": "Tattha iṭṭhaphoṭṭhabbānubhavanalakkhaṇaṁ sukhaṁ, sampayuttānaṁ upabrūhanarasaṁ, kāyikaassādapaccupaṭṭhānaṁ, kāyindriyapadaṭṭhānaṁ.",
  "anya-e0102n2:143": "Aniṭṭhaphoṭṭhabbānubhavanalakkhaṇaṁ dukkhaṁ, sampayuttānaṁ milāpanarasaṁ, kāyikābādhapaccupaṭṭhānaṁ, kāyindriyapadaṭṭhānaṁ.",
  "anya-e0102n2:144": "Iṭṭhārammaṇānubhavanalakkhaṇaṁ somanassaṁ, yathā tathā vā iṭṭhākārasambhogarasaṁ, cetasikaassādapaccupaṭṭhānaṁ, passaddhipadaṭṭhānaṁ.",
  "anya-e0102n2:145": "Aniṭṭhārammaṇānubhavanalakkhaṇaṁ domanassaṁ, yathā tathā vā aniṭṭhākārasambhogarasaṁ, cetasikābādhapaccupaṭṭhānaṁ, ekanteneva hadayavatthupadaṭṭhānaṁ.",
  "anya-e0102n2:146": "Majjhattavedayitalakkhaṇā upekkhā, sampayuttānaṁ nātiupabrūhanamilāpanarasā, santabhāvapaccupaṭṭhānā, nippītikacittapadaṭṭhānāti.",
  "anya-e0102n2:147": "Idaṁ vedanākkhandhe vitthārakathāmukhaṁ.",
  "anya-e0102n2:148": "Saññākkhandhakathā",
  "anya-e0102n2:149_0": "457. Idāni yaṁ vuttaṁ “yaṁkiñci sañjānanalakkhaṇaṁ, sabbaṁ taṁ ekato katvā saññākkhandho",
  "anya-e0102n2:149_1": "veditabbo”ti, etthāpi sañjānanalakkhaṇaṁ nāma saññāva. Yathāha – “sañjānāti sañjānātīti",
  "anya-e0102n2:149_2": "kho, āvuso, tasmā saññāti vuccatī”ti. Sā panesā sañjānanalakkhaṇena sabhāvato ekavidhāpi",
  "anya-e0102n2:149_3": "jātivasena tividhā hoti kusalā, akusalā, abyākatā ca.",
  "anya-e0102n2:150_0": "Tattha kusalaviññāṇasampayuttā kusalā, akusalasampayuttā akusalā, abyākatasampayuttā",
  "anya-e0102n2:150_1": "abyākatā. Na hi taṁ viññāṇaṁ atthi, yaṁ saññāya vippayuttaṁ, tasmā yattako viññāṇassa",
  "anya-e0102n2:150_2": "bhedo, tattako saññāyāti.",
  "anya-e0102n2:151_0": "Sā panesā evaṁ viññāṇena samappabhedāpi lakkhaṇādito sabbāva sañjānanalakkhaṇā, tadevetanti",
  "anya-e0102n2:151_1": "puna sañjānanapaccayanimittakaraṇarasā dāruādīsu tacchakādayo viya, yathāgahitanimittavasena",
  "anya-e0102n2:151_2": "abhinivesakaraṇapaccupaṭṭhānā hatthidassakaandhā viya, yathāupaṭṭhitavisayapadaṭṭhānā",
  "anya-e0102n2:151_3": "tiṇapurisakesu migapotakānaṁ purisāti uppannasaññā viyāti.",
  "anya-e0102n2:152": "Idaṁ saññākkhandhe vitthārakathāmukhaṁ.",
  "anya-e0102n2:153": "Saṅkhārakkhandhakathā",
  "anya-e0102n2:154_0": "458. Yaṁ pana vuttaṁ “yaṁkiñci abhisaṅkharaṇalakkhaṇaṁ, sabbaṁ taṁ ekato katvā saṅkhārakkhandho",
  "anya-e0102n2:154_1": "veditabbo”ti, ettha abhisaṅkharaṇalakkhaṇaṁ nāma rāsikaraṇalakkhaṇaṁ. Kiṁ pana tanti,",
  "anya-e0102n2:154_2": "saṅkhārāyeva. Yathāha – “saṅkhatamabhisaṅkharontīti kho, bhikkhave, tasmā saṅkhārāti",
  "anya-e0102n2:154_3": "vuccantī”ti. Te abhisaṅkharaṇalakkhaṇā, āyūhanarasā, vipphārapaccupaṭṭhānā, sesakhandhattayapadaṭṭhānā.",
  "anya-e0102n2:155": "Evaṁ lakkhaṇādito ekavidhāpi ca jātivasena tividhā kusalā, akusalā, abyākatāti. Tesu kusalaviññāṇasampayuttā kusalā. Akusalasampayuttā akusalā. Abyākatasampayuttā abyākatā.",
  "anya-e0102n2:156_0": "Tattha kāmāvacarapaṭhamakusalaviññāṇasampayuttā tāva niyatā sarūpena āgatā sattavīsati,",
  "anya-e0102n2:156_1": "yevāpanakā cattāro, aniyatā pañcāti chattiṁsa. Tattha phasso, cetanā, vitakko, vicāro,",
  "anya-e0102n2:156_2": "pīti, vīriyaṁ, jīvitaṁ, samādhi, saddhā, sati, hirī, ottappaṁ, alobho, adoso, amoho,",
  "anya-e0102n2:156_3": "kāyapassaddhi, cittapassaddhi, kāyalahutā, cittalahutā, kāyamudutā, cittamudutā,",
  "anya-e0102n2:156_4": "kāyakammaññatā, cittakammaññatā, kāyapāguññatā, cittapāguññatā, kāyujukatā, cittujukatāti",
  "anya-e0102n2:156_5": "ime sarūpena āgatā sattavīsati. Chando, adhimokkho, manasikāro, tatramajjhattatāti",
  "anya-e0102n2:156_6": "ime yevāpanakā cattāro. Karuṇā, muditā, kāyaduccaritavirati, vacīduccaritavirati,",
  "anya-e0102n2:156_7": "micchājīvaviratīti ime aniyatā pañca. Ete hi kadāci uppajjanti, uppajjamānāpi ca",
  "anya-e0102n2:156_8": "na ekato uppajjanti.",
  "anya-e0102n2:157_0": "459. Tattha phusatīti phasso. Svāyaṁ phusanalakkhaṇo. Saṅghaṭṭanaraso, sannipātapaccupaṭṭhāno,",
  "anya-e0102n2:157_1": "āpāthagatavisayapadaṭṭhāno. Ayañhi arūpadhammopi samāno ārammaṇe phusanākāreneva",
  "anya-e0102n2:157_2": "pavattati. Ekadesena ca analliyamānopi rūpaṁ viya cakkhu, saddo viya ca sotaṁ cittaṁ",
  "anya-e0102n2:157_3": "ārammaṇañca saṅghaṭṭeti, tikasannipātasaṅkhātassa attano kāraṇassa vasena paveditattā",
  "anya-e0102n2:157_4": "sannipātapaccupaṭṭhāno. Tajjāsamannāhārena ceva indriyena ca parikkhate visaye anantarāyeneva",
  "anya-e0102n2:157_5": "uppajjanato āpāthagatavisayapadaṭṭhānoti vuccati. Vedanādhiṭṭhānabhāvato pana niccammagāvī viya daṭṭhabbo.",
  "anya-e0102n2:158_0": "460. Cetayatīti cetanā. Abhisandahatīti attho. Sā cetanābhāvalakkhaṇā, āyūhanarasā,",
  "anya-e0102n2:158_1": "saṁvidahanapaccupaṭṭhānā sakiccaparakiccasādhikā jeṭṭhasissamahāvaḍḍhakīādayo viya.",
  "anya-e0102n2:158_2": "Accāyikakammānussaraṇādīsu ca panāyaṁ sampayuttānaṁ ussahanabhāvena pavattamānā pākaṭā hoti.",
  "anya-e0102n2:159": "Vitakkavicārapītīsu yaṁ vattabbaṁ siyā, taṁ sabbaṁ pathavīkasiṇaniddese paṭhamajjhānavaṇṇanāyaṁ vuttameva.",
  "anya-e0102n2:160_0": "461. Vīrabhāvo vīriyaṁ. Taṁ ussahanalakkhaṇaṁ, sahajātānaṁ upatthambhanarasaṁ, asaṁsīdanabhāvapaccupaṭṭhānaṁ.",
  "anya-e0102n2:160_1": "“Saṁviggo yoniso padahatī”ti vacanato saṁvegapadaṭṭhānaṁ, vīriyārambhavatthupadaṭṭhānaṁ",
  "anya-e0102n2:160_2": "vā, sammā āraddhaṁ sabbasampattīnaṁ mūlaṁ hotīti daṭṭhabbaṁ.",
  "anya-e0102n2:161_0": "462. Jīvanti tena, sayaṁ vā jīvati, jīvanamattameva vā tanti jīvitaṁ. Lakkhaṇādīni",
  "anya-e0102n2:161_1": "panassa rūpajīvite vuttanayeneva veditabbāni. Tañhi rūpadhammānaṁ jīvitaṁ, idaṁ arūpadhammānanti",
  "anya-e0102n2:161_2": "idamevettha nānākaraṇaṁ.",
  "anya-e0102n2:162_0": "463. Ārammaṇe cittaṁ samaṁ ādhiyati, sammā vā ādhiyati, samādhānamattameva vā etaṁ",
  "anya-e0102n2:162_1": "cittassāti samādhi. So avisāralakkhaṇo, avikkhepalakkhaṇo vā, sahajātānaṁ sampiṇḍanaraso",
  "anya-e0102n2:162_2": "nhāniyacuṇṇānaṁ udakaṁ viya, upasamapaccupaṭṭhāno, visesato sukhapadaṭṭhāno, nivāte",
  "anya-e0102n2:162_3": "dīpaccīnaṁ ṭhiti viya cetaso ṭhitīti daṭṭhabbo.",
  "anya-e0102n2:163_0": "464. Saddahanti etāya, sayaṁ vā saddahati, saddahanamattameva vā esāti saddhā. Sā",
  "anya-e0102n2:163_1": "saddahanalakkhaṇā, okappanalakkhaṇā vā, pasādanarasā udakappasādakamaṇi viya, pakkhandanarasā",
  "anya-e0102n2:163_2": "vā oghuttaraṇo viya. Akālussiyapaccupaṭṭhānā, adhimuttipaccupaṭṭhānā vā, saddheyyavatthupadaṭṭhānā,",
  "anya-e0102n2:163_3": "saddhammassavanādisotāpattiyaṅga padaṭṭhānā vā, hatthavittabījāni viya daṭṭhabbā.",
  "anya-e0102n2:164_0": "465. Saranti tāya, sayaṁ vā sarati saraṇamattameva vā esāti sati. Sā apilāpanalakkhaṇā,",
  "anya-e0102n2:164_1": "asammosarasā, ārakkhapaccupaṭṭhānā, visayābhimukhabhāvapaccupaṭṭhānā vā, thirasaññāpadaṭṭhānā,",
  "anya-e0102n2:164_2": "kāyādisatipaṭṭhānapadaṭṭhānā vā. Ārammaṇe daḷhapatiṭṭhitattā pana esikā viya, cakkhudvārādirakkhaṇato",
  "anya-e0102n2:164_3": "dovāriko viya ca daṭṭhabbā.",
  "anya-e0102n2:165_0": "466. Kāyaduccaritādīhi hiriyatīti hirī. Lajjāyetaṁ adhivacanaṁ. Tehiyeva ottappatīti",
  "anya-e0102n2:165_1": "ottappaṁ. Pāpato ubbegassetaṁ adhivacanaṁ. Tattha pāpato jigucchanalakkhaṇā hirī.",
  "anya-e0102n2:165_2": "Uttāsanalakkhaṇaṁ ottappaṁ. Lajjākārena pāpānaṁ akaraṇarasā hirī. Uttāsākārena ottappaṁ.",
  "anya-e0102n2:165_3": "Vuttappakāreneva ca pāpato saṅkocanapaccupaṭṭhānā etā, attagāravaparagāravapadaṭṭhānā.",
  "anya-e0102n2:165_4": "Attānaṁ garuṁ katvā hiriyā pāpaṁ jahāti kulavadhū viya. Paraṁ garuṁ katvā ottappena",
  "anya-e0102n2:165_5": "pāpaṁ jahāti vesiyā viya. Ime ca pana dve dhammā lokapālakāti daṭṭhabbā.",
  "anya-e0102n2:166_0": "467. Na lubbhanti tena, sayaṁ vā na lubbhati, alubbhanamattameva vā tanti alobho.",
  "anya-e0102n2:166_1": "Adosāmohesupi eseva nayo. Tesu alobho ārammaṇe cittassa agedhalakkhaṇo, alaggabhāvalakkhaṇo",
  "anya-e0102n2:166_2": "vā kamaladale jalabindu viya. Apariggaharaso muttabhikkhu viya, anallīnabhāvapaccupaṭṭhāno",
  "anya-e0102n2:166_3": "asucimhi patitapuriso viya.",
  "anya-e0102n2:167": "468.Adoso acaṇḍikkalakkhaṇo, avirodhalakkhaṇo vā anukūlamitto viya, āghātavinayaraso, pariḷāhavinayaraso vā candanaṁ viya, sommabhāvapaccupaṭṭhāno puṇṇacando viya.",
  "anya-e0102n2:168_0": "469.Amoho yathāsabhāvapaṭivedhalakkhaṇo, akkhalitapaṭivedhalakkhaṇo vā kusalissāsakhittausupaṭivedho",
  "anya-e0102n2:168_1": "viya, visayobhāsanaraso padīpo viya. Asammohapaccupaṭṭhāno araññagatasudesako viya.",
  "anya-e0102n2:168_2": "Tayopi cete sabbakusalānaṁ mūlabhūtāti daṭṭhabbā.",
  "anya-e0102n2:169_0": "470. Kāyassa passambhanaṁ kāyapassaddhi. Cittassa passambhanaṁ cittapassaddhi. Kāyoti",
  "anya-e0102n2:169_1": "cettha vedanādayo tayo khandhā. Ubhopi panetā ekato katvā kāyacittadarathavūpasamalakkhaṇā",
  "anya-e0102n2:169_2": "kāyacittapassaddhiyo, kāyacittadarathanimaddanarasā, kāyacittānaṁ aparipphandanasītibhāvapaccupaṭṭhānā,",
  "anya-e0102n2:169_3": "kāyacittapadaṭṭhānā. Kāyacittānaṁ avūpasamakarauddhaccādikilesapaṭipakkhabhūtāti daṭṭhabbā.",
  "anya-e0102n2:170_0": "Kāyassa lahubhāvo kāyalahutā. Cittassa lahubhāvo cittalahutā. Tā kāyacittagarubhāvavūpasamalakkhaṇā,",
  "anya-e0102n2:170_1": "kāyacittagarubhāvanimaddanarasā, kāyacittānaṁ adandhatāpaccupaṭṭhānā, kāyacittapadaṭṭhānā.",
  "anya-e0102n2:170_2": "Kāyacittānaṁ garubhāvakarathinamiddhādikilesapaṭipakkhabhūtāti daṭṭhabbā.",
  "anya-e0102n2:171_0": "Kāyassa mudubhāvo kāyamudutā. Cittassa mudubhāvo cittamudutā. Tā kāyacittatthambhavūpasamalakkhaṇā,",
  "anya-e0102n2:171_1": "kāyacittathaddhabhāvanimaddanarasā, appaṭighātapaccupaṭṭhānā, kāyacittapadaṭṭhānā.",
  "anya-e0102n2:171_2": "Kāyacittānaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.",
  "anya-e0102n2:172_0": "Kāyassa kammaññabhāvo kāyakammaññatā. Cittassa kammaññabhāvo cittakammaññatā. Tā",
  "anya-e0102n2:172_1": "kāyacittākammaññabhāvavūpasamalakkhaṇā, kāyacittākammaññabhāvanimaddanarasā, kāyacittānaṁ",
  "anya-e0102n2:172_2": "ārammaṇakaraṇasampattipaccupaṭṭhānā, kāyacittapadaṭṭhānā. Kāyacittānaṁ akammaññabhāvakarāvasesanīvaraṇādipaṭipakkhabhūtā,",
  "anya-e0102n2:172_3": "pasādanīyavatthūsu pasādāvahā, hitakiriyāsu viniyogakkhamabhāvāvahā suvaṇṇavisuddhi viyāti daṭṭhabbā.",
  "anya-e0102n2:173_0": "Kāyassa pāguññabhāvo kāyapāguññatā. Cittassa pāguññabhāvo cittapāguññatā. Tā kāyacittānaṁ",
  "anya-e0102n2:173_1": "agelaññabhāvalakkhaṇā, kāyacittagelaññanimaddanarasā, nirādīnavapaccupaṭṭhānā, kāyacittapadaṭṭhānā.",
  "anya-e0102n2:173_2": "Kāyacittānaṁ gelaññakaraasaddhiyādipaṭipakkhabhūtāti daṭṭhabbā.",
  "anya-e0102n2:174_0": "Kāyassa ujukabhāvo kāyujukatā. Cittassa ujukabhāvo cittujukatā. Tā kāyacittaajjavalakkhaṇā,",
  "anya-e0102n2:174_1": "kāyacittakuṭilabhāvanimaddanarasā, ajimhatāpaccupaṭṭhānā, kāyacittapadaṭṭhānā. Kāyacittānaṁ",
  "anya-e0102n2:174_2": "kuṭilabhāvakaramāyāsāṭheyyādipaṭipakkhabhūtāti daṭṭhabbā.",
  "anya-e0102n2:175_0": "471.Chandoti kattukāmatāyetaṁ adhivacanaṁ. Tasmā so kattukāmatālakkhaṇo chando, ārammaṇapariyesanaraso,",
  "anya-e0102n2:175_1": "ārammaṇena atthikatāpaccupaṭṭhāno, tadevassa padaṭṭhānaṁ. Ārammaṇaggahaṇe ayaṁ cetaso",
  "anya-e0102n2:175_2": "hatthappasāraṇaṁ viya daṭṭhabbo.",
  "anya-e0102n2:176": "472. Adhimuccanaṁ adhimokkho. So sanniṭṭhānalakkhaṇo, asaṁsappanaraso, nicchayapaccupaṭṭhāno, sanniṭṭheyyadhammapadaṭṭhāno, ārammaṇe niccalabhāvena indakhīlo viya daṭṭhabbo.",
  "anya-e0102n2:177": "473. Kiriyā kāro. Manamhi kāro manasikāro. Purimamanato visadisamanaṁ karotītipi manasikāro. Svāyaṁ ārammaṇapaṭipādako, vīthipaṭipādako, javanapaṭipādakoti tippakāro.",
  "anya-e0102n2:178_0": "Tattha ārammaṇapaṭipādako manamhi kāroti manasikāro. So sāraṇalakkhaṇo, sampayuttānaṁ",
  "anya-e0102n2:178_1": "ārammaṇe saṁyojanaraso, ārammaṇābhimukhabhāvapaccupaṭṭhāno, ārammaṇapadaṭṭhāno. Saṅkhārakkhandhapariyāpanno,",
  "anya-e0102n2:178_2": "ārammaṇapaṭipādakattena sampayuttānaṁ sārathi viya daṭṭhabbo. Vīthipaṭipādakoti pana",
  "anya-e0102n2:178_3": "pañcadvārāvajjanassetaṁ adhivacanaṁ. Javanapaṭipādakoti manodvārāvajjanassetaṁ adhivacanaṁ.",
  "anya-e0102n2:178_4": "Na te idha adhippetā.",
  "anya-e0102n2:179_0": "474. Tesu dhammesu majjhattatā tatramajjhattatā. Sā cittacetasikānaṁ samavāhitalakkhaṇā,",
  "anya-e0102n2:179_1": "ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā,",
  "anya-e0102n2:179_2": "cittacetasikānaṁ ajjhupekkhanabhāvena samappavattānaṁ ājānīyānaṁ ajjhupekkhakasārathi viya daṭṭhabbā.",
  "anya-e0102n2:180": "Karuṇāmuditā ca brahmavihāraniddese vuttanayeneva veditabbā. Kevalañhi tā appanāppattā rūpāvacarā, imā kāmāvacarāti ayameva viseso.",
  "anya-e0102n2:181": "Keci pana mettupekkhāyopi aniyatesu icchanti, taṁ na gahetabbaṁ. Atthato hi adosoyeva mettā, tatramajjhattupekkhāyeva upekkhāti.",
  "anya-e0102n2:182_0": "475. Kāyaduccaritato virati kāyaduccaritavirati. Esa nayo sesāsupi. Lakkhaṇādito",
  "anya-e0102n2:182_1": "panetā tissopi kāyaduccaritādivatthūnaṁ avītikkamalakkhaṇā, amaddanalakkhaṇāti vuttaṁ",
  "anya-e0102n2:182_2": "hoti. Kāyaduccaritādivatthuto saṅkocanarasā, akiriyapaccupaṭṭhānā, saddhāhirottappaappicchatādiguṇapadaṭṭhānā,",
  "anya-e0102n2:182_3": "pāpakiriyato cittassa vimukhabhāvabhūtāti daṭṭhabbā.",
  "anya-e0102n2:183": "476. Iti imeva chattiṁsa saṅkhārā paṭhamena kāmāvacarakusalaviññāṇena sampayogaṁ gacchantīti veditabbā. Yathā ca paṭhamena, evaṁ dutiyenāpi. Sasaṅkhārabhāvamattameva hettha viseso.",
  "anya-e0102n2:184": "Tatiyena pana ṭhapetvā amohaṁ avasesā veditabbā. Tathā catutthena. Sasaṅkhārabhāvamattameva hettha viseso.",
  "anya-e0102n2:185_0": "Paṭhame vuttesu pana ṭhapetvā pītiṁ avasesā pañcamena sampayogaṁ gacchanti. Yathā",
  "anya-e0102n2:185_1": "ca pañcamena, evaṁ chaṭṭhenāpi. Sasaṅkhārabhāvamattameva hettha viseso. Sattamena",
  "anya-e0102n2:185_2": "ca pana ṭhapetvā amohaṁ avasesā veditabbā. Tathā aṭṭhamena. Sasaṅkhārabhāvamattameva hettha viseso.",
  "anya-e0102n2:186_0": "Paṭhame vuttesu ṭhapetvā viratittayaṁ sesā rūpāvacarakusalesu paṭhamena sampayogaṁ",
  "anya-e0102n2:186_1": "gacchanti. Dutiyena tato vitakkavajjā. Tatiyena tato vicāravajjā. Catutthena tato",
  "anya-e0102n2:186_2": "pītivajjā. Pañcamena tato aniyatesu karuṇāmuditāvajjā. Teyeva catūsu āruppakusalesu.",
  "anya-e0102n2:186_3": "Arūpāvacarabhāvoyeva hi ettha viseso.",
  "anya-e0102n2:187_0": "Lokuttaresu paṭhamajjhānike tāva maggaviññāṇe paṭhamarūpāvacaraviññāṇe vuttanayena,",
  "anya-e0102n2:187_1": "dutiyajjhānikādibhede dutiyarūpāvacaraviññāṇādīsu vuttanayeneva veditabbā. Karuṇāmuditānaṁ",
  "anya-e0102n2:187_2": "pana abhāvo, niyataviratitā, lokuttaratā cāti ayamettha viseso. Evaṁ tāva kusalāyeva saṅkhārā veditabbā.",
  "anya-e0102n2:188_0": "477. Akusalesu lobhamūle paṭhamākusalasampayuttā tāva niyatā sarūpena āgatā terasa,",
  "anya-e0102n2:188_1": "yevāpanakā cattāroti sattarasa. Tattha phasso, cetanā, vitakko, vicāro, pīti, vīriyaṁ,",
  "anya-e0102n2:188_2": "jīvitaṁ, samādhi, ahirikaṁ, anottappaṁ, lobho, moho, micchādiṭṭhīti ime sarūpena",
  "anya-e0102n2:188_3": "āgatā terasa. Chando, adhimokkho, uddhaccaṁ, manasikāroti ime yevāpanakā cattāro.",
  "anya-e0102n2:189_0": "478. Tattha na hiriyatīti ahiriko. Ahirikassa bhāvo ahirikaṁ. Na otappatīti anottappaṁ.",
  "anya-e0102n2:189_1": "Tesu ahirikaṁ kāyaduccaritādīhi ajigucchanalakkhaṇaṁ, alajjālakkhaṇaṁ vā. Anottappaṁ",
  "anya-e0102n2:189_2": "teheva asārajjalakkhaṇaṁ, anuttāsalakkhaṇaṁ vā. Ayamettha saṅkhepo. Vitthāro pana",
  "anya-e0102n2:189_3": "hirottappānaṁ vuttapaṭipakkhavasena veditabbo.",
  "anya-e0102n2:190_0": "479. Lubbhanti tena, sayaṁ vā lubbhati, lubbhanamattameva vā tanti lobho. Muyhanti",
  "anya-e0102n2:190_1": "tena, sayaṁ vā muyhati, muyhanamattameva vā tanti moho. Tesu lobho ārammaṇaggahaṇalakkhaṇo",
  "anya-e0102n2:190_2": "makkaṭālepo viya, abhisaṅgaraso tattakapāle khittamaṁsapesi viya. Apariccāgapaccupaṭṭhāno",
  "anya-e0102n2:190_3": "telañjanarāgo viya. Saṁyojaniyadhammesu assādadassanapadaṭṭhāno. Taṇhānadībhāvena",
  "anya-e0102n2:190_4": "vaḍḍhamāno sīghasotā nadī iva mahāsamuddaṁ apāyameva gahetvā gacchatīti daṭṭhabbo.",
  "anya-e0102n2:191_0": "480.Moho cittassa andhabhāvalakkhaṇo, aññāṇalakkhaṇo vā, asampaṭivedharaso, ārammaṇasabhāvacchādanaraso",
  "anya-e0102n2:191_1": "vā, asammāpaṭipattipaccupaṭṭhāno, andhakārapaccupaṭṭhāno vā, ayonisomanasikārapadaṭṭhāno,",
  "anya-e0102n2:191_2": "sabbākusalānaṁ mūlanti daṭṭhabbo.",
  "anya-e0102n2:192_0": "481. Micchā passanti tāya, sayaṁ vā micchā passati, micchādassanamattaṁ vā esāti",
  "anya-e0102n2:192_1": "micchādiṭṭhi. Sā ayoniso abhinivesalakkhaṇā, parāmāsarasā, micchābhinivesapaccupaṭṭhānā,",
  "anya-e0102n2:192_2": "ariyānaṁ adassanakāmatādipadaṭṭhānā, paramaṁ vajjanti daṭṭhabbā.",
  "anya-e0102n2:193_0": "482. Uddhatabhāvo uddhaccaṁ. Taṁ avūpasamalakkhaṇaṁ vātābhighātacalajalaṁ viya, anavaṭṭhānarasaṁ",
  "anya-e0102n2:193_1": "vātābhighātacaladhajapaṭākā viya, bhantattapaccupaṭṭhānaṁ pāsāṇābhighātasamuddhatabhasmaṁ",
  "anya-e0102n2:193_2": "viya, cetaso avūpasame ayonisomanasikārapadaṭṭhānaṁ, cittavikkhepoti daṭṭhabbaṁ.",
  "anya-e0102n2:193_3": "Sesā kusale vuttanayeneva veditabbā. Akusalabhāvoyeva hi akusalabhāvena ca lāmakattaṁ etesaṁ tehi viseso.",
  "anya-e0102n2:194_0": "483. Iti ime sattarasa saṅkhārā paṭhamena akusalaviññāṇena sampayogaṁ gacchantīti",
  "anya-e0102n2:194_1": "veditabbā. Yathā ca paṭhamena, evaṁ dutiyenāpi. Sasaṅkhāratā panettha thinamiddhassa",
  "anya-e0102n2:194_2": "ca aniyatatā viseso.",
  "anya-e0102n2:195_0": "Tattha thinanatā thinaṁ. Middhanatā middhaṁ. Anussāhasaṁhananatā asattivighāto cāti",
  "anya-e0102n2:195_1": "attho. Thinañca middhañca thinamiddhaṁ. Tattha thinaṁ anussāhalakkhaṇaṁ, vīriyavinodanarasaṁ,",
  "anya-e0102n2:195_2": "saṁsīdanapaccupaṭṭhānaṁ. Middhaṁ akammaññatālakkhaṇaṁ, onahanarasaṁ, līnatāpaccupaṭṭhānaṁ,",
  "anya-e0102n2:195_3": "pacalāyikāniddāpaccupaṭṭhānaṁ vā. Ubhayampi arativijambhikādīsu ayonisomanasikārapadaṭṭhānaṁ.",
  "anya-e0102n2:196_0": "Tatiyena paṭhame vuttesu ṭhapetvā micchādiṭṭhiṁ avasesā veditabbā. Māno panettha",
  "anya-e0102n2:196_1": "aniyato hoti. Ayaṁ viseso, so uṇṇatilakkhaṇo, sampaggaharaso, ketukamyatāpaccupaṭṭhāno,",
  "anya-e0102n2:196_2": "diṭṭhivippayuttalobhapadaṭṭhāno, ummādo viya daṭṭhabbo.",
  "anya-e0102n2:197_0": "Catutthena dutiye vuttesu ṭhapetvā micchādiṭṭhiṁ avasesā veditabbā. Etthāpi ca māno",
  "anya-e0102n2:197_1": "aniyatesu hotiyeva. Paṭhame vuttesu pana ṭhapetvā pītiṁ avasesā pañcamena sampayogaṁ",
  "anya-e0102n2:197_2": "gacchanti. Yathā ca pañcamena, evaṁ chaṭṭhenāpi. Sasaṅkhāratā panettha thinamiddhassa",
  "anya-e0102n2:197_3": "ca aniyatabhāvo viseso. Sattamena pañcame vuttesu ṭhapetvā diṭṭhiṁ avasesā veditabbā.",
  "anya-e0102n2:197_4": "Māno panettha aniyato hoti. Aṭṭhamena chaṭṭhe vuttesu ṭhapetvā diṭṭhiṁ avasesā veditabbā.",
  "anya-e0102n2:197_5": "Etthāpi ca māno aniyatesu hotiyevāti.",
  "anya-e0102n2:198_0": "484. Dosamūlesu pana dvīsu paṭhamasampayuttā tāva niyatā sarūpena āgatā ekādasa,",
  "anya-e0102n2:198_1": "yevāpanakā cattāro, aniyatā tayoti aṭṭhārasa. Tattha phasso, cetanā, vitakko, vicāro,",
  "anya-e0102n2:198_2": "vīriyaṁ, jīvitaṁ, samādhi, ahirikaṁ, anoppattaṁ, doso, mohoti ime sarūpena āgatā",
  "anya-e0102n2:198_3": "ekādasa. Chando, adhimokkho, uddhaccaṁ, manasikāroti ime yevāpanakā cattāro. Issā,",
  "anya-e0102n2:198_4": "macchariyaṁ, kukkuccanti ime aniyatā tayo.",
  "anya-e0102n2:199_0": "485. Tattha dussanti tena, sayaṁ vā dussati, dussanamattameva vā tanti doso. So caṇḍikkalakkhaṇo",
  "anya-e0102n2:199_1": "pahaṭāsīviso viya, visappanaraso visanipāto viya, attano nissayadahanaraso vā dāvaggi",
  "anya-e0102n2:199_2": "viya. Dūsanapaccupaṭṭhāno laddhokāso viya sapatto, āghātavatthupadaṭṭhāno, visasaṁsaṭṭhapūtimuttaṁ viya daṭṭhabbo.",
  "anya-e0102n2:200": "486. Issāyanā issā. Sā parasampattīnaṁ usūyanalakkhaṇā. Tattheva anabhiratirasā, tato vimukhabhāvapaccupaṭṭhānā, parasampattipadaṭṭhānā, saṁyojananti daṭṭhabbā.",
  "anya-e0102n2:201_0": "487. Maccharabhāvo macchariyaṁ. Taṁ laddhānaṁ vā labhitabbānaṁ vā attano sampattīnaṁ",
  "anya-e0102n2:201_1": "nigūhanalakkhaṇaṁ, tāsaṁyeva parehi sādhāraṇabhāvaakkhamanarasaṁ, saṅkocanapaccupaṭṭhānaṁ,",
  "anya-e0102n2:201_2": "kaṭukañcukatāpaccupaṭṭhānaṁ vā, attasampattipadaṭṭhānaṁ, cetaso virūpabhāvoti daṭṭhabbaṁ.",
  "anya-e0102n2:202_0": "488. Kucchitaṁ kataṁ kukataṁ. Tassa bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ,",
  "anya-e0102n2:202_1": "vippaṭisārapaccupaṭṭhānaṁ, katākatapadaṭṭhānaṁ, dāsabyamiva daṭṭhabbaṁ. Sesā vuttappakārāyevāti.",
  "anya-e0102n2:203": "Iti ime aṭṭhārasa saṅkhārā paṭhamena dosamūlena sampayogaṁ gacchantīti veditabbā. Yathā ca paṭhamena, evaṁ dutiyenāpi. Sasaṅkhāratā pana aniyatesu ca thinamiddhasambhavova viseso.",
  "anya-e0102n2:204_0": "489. Mohamūlesu dvīsu vicikicchāsampayuttena tāva phasso, cetanā, vitakko, vicāro,",
  "anya-e0102n2:204_1": "vīriyaṁ, jīvitaṁ, cittaṭṭhiti, ahirikaṁ, anottappaṁ, moho, vicikicchāti sarūpena",
  "anya-e0102n2:204_2": "āgatā ekādasa, uddhaccaṁ, manasikāroti yevāpanakā dve cāti terasa.",
  "anya-e0102n2:205_0": "490. Tattha cittaṭṭhitīti pavattiṭṭhitimatto dubbalo samādhi. Vigatā cikicchāti vicikicchā.",
  "anya-e0102n2:205_1": "Sā saṁsayalakkhaṇā, kampanarasā, anicchayapaccupaṭṭhānā, anekaṁsagāhapaccupaṭṭhānā",
  "anya-e0102n2:205_2": "vā, vicikicchāyaṁ ayonisomanasikārapadaṭṭhānā, paṭipattiantarāyakarāti daṭṭhabbā.",
  "anya-e0102n2:205_3": "Sesā vuttappakārāyeva.",
  "anya-e0102n2:206_0": "Uddhaccasampayuttena vicikicchāsampayutte vuttesu ṭhapetvā vicikicchaṁ sesā dvādasa.",
  "anya-e0102n2:206_1": "Vicikicchāya abhāvena panettha adhimokkho uppajjati. Tena saddhiṁ teraseva, adhimokkhasabbhāvato",
  "anya-e0102n2:206_2": "ca balavataro samādhi hoti. Yañcettha uddhaccaṁ, taṁ sarūpeneva āgataṁ. Adhimokkhamanasikārā",
  "anya-e0102n2:206_3": "yevāpanakavasenāti evaṁ akusalasaṅkhārā veditabbā.",
  "anya-e0102n2:207_0": "491. Abyākatesu vipākābyākatā tāva ahetukasahetukabhedato duvidhā. Tesu ahetukavipākaviññāṇasampayuttā",
  "anya-e0102n2:207_1": "ahetukā. Tattha kusalākusalavipākacakkhuviññāṇasampayuttā tāva phasso, cetanā, jīvitaṁ,",
  "anya-e0102n2:207_2": "cittaṭṭhitīti sarūpena āgatā cattāro, yevāpanako manasikāroyevāti pañca. Sotaghānajivhākāyaviññāṇasampayuttāpi",
  "anya-e0102n2:207_3": "eteyeva. Ubhayavipākamanodhātuyā ete ceva vitakkavicārādhimokkhā cāti aṭṭha, tathā",
  "anya-e0102n2:207_4": "tividhāyapi ahetukamanoviññāṇadhātuyā. Yā panettha somanassasahagatā, tāya saddhiṁ",
  "anya-e0102n2:207_5": "pīti adhikā hotīti veditabbā.",
  "anya-e0102n2:208_0": "Sahetukavipākaviññāṇasampayuttā pana sahetukā. Tesu aṭṭhakāmāvacaravipākasampayuttā",
  "anya-e0102n2:208_1": "tāva aṭṭhahi kāmāvacarakusalehi sampayuttasaṅkhārasadisāyeva. Yā pana tā aniyatesu",
  "anya-e0102n2:208_2": "karuṇāmuditā, tā sattārammaṇattā vipākesu na santi. Ekantaparittārammaṇā hi kāmāvacaravipākā.",
  "anya-e0102n2:208_3": "Na kevalañca karuṇāmuditā, viratiyopi vipākesu na santi. “Pañca sikkhāpadā kusalāyevā”ti hi vuttaṁ.",
  "anya-e0102n2:209": "Rūpāvacarārūpāvacaralokuttaravipākaviññāṇasampayuttā pana tesaṁ kusalaviññāṇasampayuttasaṅkhārehi sadisā eva.",
  "anya-e0102n2:210_0": "492. Kiriyābyākatāpi ahetukasahetukabhedato duvidhā. Tesu ahetukakiriyaviññāṇasampayuttā",
  "anya-e0102n2:210_1": "ahetukā. Te ca kusalavipākamanodhātuahetukamanoviññāṇadhātudvayayuttehi samānā. Manoviññāṇadhātudvaye",
  "anya-e0102n2:210_2": "pana vīriyaṁ adhikaṁ. Vīriyasabbhāvato balappatto samādhi hoti. Ayamettha viseso.",
  "anya-e0102n2:211_0": "Sahetukakiriyaviññāṇasampayuttā pana sahetukā. Tesu aṭṭhakāmāvacarakiriyaviññāṇasampayuttā",
  "anya-e0102n2:211_1": "tāva ṭhapetvā viratiyo aṭṭhahi kāmāvacarakusalehi sampayuttasaṅkhārasadisā. Rūpāvacarārūpāvacarakiriyasampayuttā",
  "anya-e0102n2:211_2": "pana sabbākārenapi tesaṁ kusalaviññāṇasampayuttasadisāyevāti evaṁ abyākatāpi saṅkhārā veditabbāti.",
  "anya-e0102n2:212": "Idaṁ saṅkhārakkhandhe vitthārakathāmukhaṁ.",
  "anya-e0102n2:213": "Idaṁ tāva abhidhamme padabhājanīyanayena khandhesu vitthārakathāmukhaṁ.",
  "anya-e0102n2:214": "Atītādivibhāgakathā",
  "anya-e0102n2:215": "493. Bhagavatā pana –",
  "anya-e0102n2:216_0": "“Yaṁkiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ",
  "anya-e0102n2:216_1": "vā hīnaṁ vā paṇītaṁ vā yaṁ dūre santike vā, tadekajjhaṁ abhisaṁyūhitvā abhisaṅkhipitvā",
  "anya-e0102n2:216_2": "ayaṁ vuccati rūpakkhandho. Yā kāci vedanā… yā kāci saññā… ye keci saṅkhārā… yaṁkiñci",
  "anya-e0102n2:216_3": "viññāṇaṁ atītānāgatapaccuppannaṁ…pe… abhisaṅkhipitvā ayaṁ vuccati viññāṇakkhandho”ti –",
  "anya-e0102n2:217": "Evaṁ khandhā vitthāritā.",
  "anya-e0102n2:218_0": "Tattha yaṁkiñcīti anavasesapariyādānaṁ. Rūpanti atippasaṅganiyamanaṁ. Evaṁ padadvayenāpi",
  "anya-e0102n2:218_1": "rūpassa anavasesapariggaho kato hoti. Athassa atītādinā vibhāgaṁ ārabhati. Tañhi",
  "anya-e0102n2:218_2": "kiñci atītaṁ, kiñci anāgatādibhedanti. Esa nayo vedanādīsu.",
  "anya-e0102n2:219": "494. Tattha rūpaṁ tāva addhāsantatisamayakhaṇavasena catudhā atītaṁ nāma hoti. Tathā anāgatapaccuppannaṁ.",
  "anya-e0102n2:220": "Tattha addhāvasena tāva ekassa ekasmiṁ bhave paṭisandhito pubbe atītaṁ, cutito uddhaṁ anāgataṁ, ubhinnamantare paccuppannaṁ.",
  "anya-e0102n2:221_0": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyavasena vattamānampi",
  "anya-e0102n2:221_1": "paccuppannaṁ, tato pubbe visabhāgautuāhārasamuṭṭhānaṁ atītaṁ, pacchā anāgataṁ. Cittajaṁ",
  "anya-e0102n2:221_2": "ekavīthiekajavanaekasamāpattisamuṭṭhānaṁ paccuppannaṁ, tato pubbe atītaṁ, pacchā",
  "anya-e0102n2:221_3": "anāgataṁ. Kammasamuṭṭhānassa pāṭiyekkaṁ santativasena atītādibhedo natthi, tesaññeva",
  "anya-e0102n2:221_4": "pana utuāhāracittasamuṭṭhānānaṁ upatthambhakavasena tassa atītādibhāvo veditabbo.",
  "anya-e0102n2:222": "Samayavasena ekamuhuttapubbaṇhasāyanharattindivādīsu samayesu santānavasena pavattamānaṁ taṁ taṁ samayaṁ paccuppannaṁ nāma, tato pubbe atītaṁ, pacchā anāgataṁ.",
  "anya-e0102n2:223_0": "Khaṇavasena uppādādikhaṇattayapariyāpannaṁ paccuppannaṁ, tato pubbe anāgataṁ, pacchā",
  "anya-e0102n2:223_1": "atītaṁ. Apica atikkantahetupaccayakiccaṁ atītaṁ, niṭṭhitahetukiccaṁ aniṭṭhitapaccayakiccaṁ",
  "anya-e0102n2:223_2": "paccuppannaṁ, ubhayakiccaṁ asampattaṁ anāgataṁ. Sakiccakkhaṇe vā paccuppannaṁ, tato",
  "anya-e0102n2:223_3": "pubbe anāgataṁ, pacchā atītaṁ. Ettha ca khaṇādikathāva nippariyāyā. Sesā sapariyāyā.",
  "anya-e0102n2:224": "495. Ajjhattabahiddhābhedo vuttanayo eva. Apica idha niyakajjhattampi ajjhattaṁ parapuggalikampi ca bahiddhāti veditabbaṁ. Oḷārikasukhumabhedo vuttanayova.",
  "anya-e0102n2:225_0": "496. Hīnapaṇītabhedo duvidho pariyāyato nippariyāyato ca. Tattha akaniṭṭhānaṁ rūpato",
  "anya-e0102n2:225_1": "sudassīnaṁ rūpaṁ hīnaṁ. Tadeva sudassānaṁ rūpato paṇītaṁ. Evaṁ yāva narakasattānaṁ",
  "anya-e0102n2:225_2": "rūpaṁ, tāva pariyāyato hīnapaṇītatā veditabbā. Nippariyāyato pana yattha akusalavipākaṁ",
  "anya-e0102n2:225_3": "uppajjati, taṁ hīnaṁ. Yattha kusalavipākaṁ, taṁ paṇītaṁ.",
  "anya-e0102n2:226": "Dūre santiketi idampi vuttanayameva. Apica okāsatopettha upādāyupādāya dūrasantikatā veditabbā.",
  "anya-e0102n2:227_0": "497.Tadekajjhaṁ abhisaṁyūhitvā abhisaṅkhipitvāti taṁ atītādīhi padehi visuṁ visuṁ",
  "anya-e0102n2:227_1": "niddiṭṭhaṁ rūpaṁ sabbaṁ ruppanalakkhaṇasaṅkhāte ekavidhabhāve paññāya rāsiṁ katvā",
  "anya-e0102n2:227_2": "rūpakkhandhoti vuccatīti ayamettha attho. Etena sabbampi rūpaṁ ruppanalakkhaṇe rāsibhāvūpagamanena",
  "anya-e0102n2:227_3": "rūpakkhandhoti dassitaṁ hoti. Na hi rūpato añño rūpakkhandho nāma atthi.",
  "anya-e0102n2:228": "498. Yathā ca rūpaṁ, evaṁ vedanādayopi vedayitalakkhaṇādīsu rāsibhāvūpagamanena. Na hi vedanādīhi aññe vedanākkhandhādayo nāma atthi.",
  "anya-e0102n2:229_0": "Atītādivibhāge panettha santativasena khaṇādivasena ca vedanāya atītānāgatapaccuppannabhāvo",
  "anya-e0102n2:229_1": "veditabbo. Tattha santativasena ekavīthiekajavanaekasamāpattipariyāpannā ekavīthivisayasamāyogappavattā",
  "anya-e0102n2:229_2": "ca paccuppannā, tato pubbe atītā, pacchā anāgatā. Khaṇādivasena khaṇattayapariyāpannā",
  "anya-e0102n2:229_3": "pubbantāparantamajjhattagatā sakiccañca kurumānā vedanā paccuppannā, tato pubbe atītā,",
  "anya-e0102n2:229_4": "pacchā anāgatā. Ajjhattabahiddhābhedo niyakajjhattavasena veditabbo.",
  "anya-e0102n2:230_0": "499. Oḷārikasukhumabhedo “akusalā vedanā oḷārikā, kusalābyākatā vedanā sukhumā”tiādinā",
  "anya-e0102n2:230_1": "nayena vibhaṅge vuttena jātisabhāvapuggalalokiyalokuttaravasena veditabbo. Jātivasena",
  "anya-e0102n2:230_2": "tāva akusalā vedanā sāvajjakiriyahetuto, kilesasantāpabhāvato ca avūpasantavuttīti",
  "anya-e0102n2:230_3": "kusalavedanāya oḷārikā, sabyāpārato, saussāhato, savipākato, kilesasantāpabhāvato,",
  "anya-e0102n2:230_4": "sāvajjato ca vipākābyākatāya oḷārikā, savipākato, kilesasantāpabhāvato, sabyābajjhato,",
  "anya-e0102n2:230_5": "sāvajjato ca kiriyābyākatāya oḷārikā. Kusalābyākatā pana vuttavipariyāyato akusalāya",
  "anya-e0102n2:230_6": "sukhumā. Dvepi kusalākusalavedanā sabyāpārato, saussāhato, savipākato ca yathāyogaṁ",
  "anya-e0102n2:230_7": "duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā.",
  "anya-e0102n2:230_8": "Evaṁ tāva jātivasena oḷārikasukhumatā veditabbā.",
  "anya-e0102n2:231_0": "500.Sabhāvavasena pana dukkhā vedanā nirassādato, savipphārato, khobhakaraṇato, ubbejanīyato,",
  "anya-e0102n2:231_1": "abhibhavanato ca itarāhi dvīhi oḷārikā, itarā pana dve sātato, santato, paṇītato,",
  "anya-e0102n2:231_2": "manāpato, majjhattato ca yathāyogaṁ dukkhāya sukhumā. Ubho pana sukhadukkhā savipphārato,",
  "anya-e0102n2:231_3": "khobhakaraṇato, pākaṭato ca adukkhamasukhāya oḷārikā, sā vuttavipariyāyena tadubhayato",
  "anya-e0102n2:231_4": "sukhumā. Evaṁ sabhāvavasena oḷārikasukhumatā veditabbā.",
  "anya-e0102n2:232": "501.Puggalavasena pana asamāpannassa vedanā nānārammaṇe vikkhittabhāvato samāpannassa vedanāya oḷārikā, vipariyāyena itarā sukhumā. Evaṁ puggalavasena oḷārikasukhumatā veditabbā.",
  "anya-e0102n2:233_0": "Lokiyalokuttaravasena pana sāsavā vedanā lokiyā, sā āsavuppattihetuto, oghaniyato,",
  "anya-e0102n2:233_1": "yoganiyato, ganthaniyato, nīvaraṇiyato, upādāniyato, saṁkilesikato, puthujjanasādhāraṇato",
  "anya-e0102n2:233_2": "ca anāsavāya oḷārikā. Sā vipariyāyena sāsavāya sukhumā. Evaṁ lokiyalokuttaravasena",
  "anya-e0102n2:233_3": "oḷārikasukhumatā veditabbā.",
  "anya-e0102n2:234_0": "502. Tattha jātiādivasena sambhedo pariharitabbo. Akusalavipākakaāyaviññāṇasampayuttā",
  "anya-e0102n2:234_1": "hi vedanā jātivasena abyākatattā sukhumāpi samānā sabhāvādivasena oḷārikā hoti. Vuttañhetaṁ",
  "anya-e0102n2:234_2": "“abyākatā vedanā sukhumā. Dukkhā vedanā oḷārikā. Samāpannassa vedanā sukhumā. Asamāpannassa",
  "anya-e0102n2:234_3": "vedanā oḷārikā. Sāsavā vedanā oḷārikā. Anāsavā vedanā sukhumā”ti. Yathā ca dukkhā",
  "anya-e0102n2:234_4": "vedanā, evaṁ sukhādayopi jātivasena oḷārikā sabhāvādivasena sukhumā honti. Tasmā",
  "anya-e0102n2:234_5": "yathā jātiādivasena sambhedo na hoti, tathā vedanānaṁ oḷārikasukhumatā veditabbā.",
  "anya-e0102n2:234_6": "Seyyathidaṁ – abyākatā jātivasena kusalākusalāhi sukhumā. Tattha katamā abyākatā?",
  "anya-e0102n2:234_7": "Kiṁ dukkhā? Kiṁ sukhā? Kiṁ samāpannassa? Kiṁ asamāpannassa? Kiṁ sāsavā ? Kiṁ anāsavāti?",
  "anya-e0102n2:234_8": "Evaṁ sabhāvādibhedo na parāmasitabbo. Esa nayo sabbattha.",
  "anya-e0102n2:235_0": "Apica taṁ taṁ vā pana vedanaṁ upādāyupādāya vedanā oḷārikasukhumā daṭṭhabbāti vacanato",
  "anya-e0102n2:235_1": "akusalādīsupi lobhasahagatāya dosasahagatā vedanā aggi viya attano nissayadahanato",
  "anya-e0102n2:235_2": "oḷārikā, lobhasahagatā sukhumā. Dosasahagatāpi niyatā oḷārikā, aniyatā sukhumā. Niyatāpi",
  "anya-e0102n2:235_3": "kappaṭṭhitikā oḷārikā, itarā sukhumā. Kappaṭṭhitikāsupi asaṅkhārikā oḷārikā, itarā",
  "anya-e0102n2:235_4": "sukhumā. Lobhasahagatā pana diṭṭhisampayuttā oḷārikā, itarā sukhumā. Sāpi niyatā",
  "anya-e0102n2:235_5": "kappaṭṭhitikā asaṅkhārikā oḷārikā, itarā sukhumā. Avisesena ca akusalā bahuvipākā",
  "anya-e0102n2:235_6": "oḷārikā, appavipākā sukhumā. Kusalā pana appavipākā oḷārikā, bahuvipākā sukhumā.",
  "anya-e0102n2:236_0": "Apica kāmāvacarakusalā oḷārikā. Rūpāvacarā sukhumā. Tato arūpāvacarā. Tato lokuttarā.",
  "anya-e0102n2:236_1": "Kāmāvacarā dānamayā oḷārikā. Sīlamayā sukhumā. Tato bhāvanāmayā. Bhāvanāmayāpi duhetukā",
  "anya-e0102n2:236_2": "oḷārikā. Tihetukā sukhumā. Tihetukāpi sasaṅkhārikā oḷārikā. Asaṅkhārikā sukhumā.",
  "anya-e0102n2:236_3": "Rūpāvacarā ca paṭhamajjhānikā oḷārikā…pe… pañcamajjhānikā sukhumā. Arūpāvacarā ca",
  "anya-e0102n2:236_4": "ākāsānañcāyatanasampayuttā oḷārikā…pe… nevasaññānāsaññāyatanasampayuttā sukhumāva.",
  "anya-e0102n2:236_5": "Lokuttarā ca sotāpattimaggasampayuttā oḷārikā…pe… arahattamaggasampayuttā sukhumāva.",
  "anya-e0102n2:236_6": "Esa nayo taṁ taṁ bhūmivipākakiriyavedanāsu ca dukkhādiasamāpannādisāsavādivasena vuttavedanāsu ca.",
  "anya-e0102n2:237_0": "Okāsavasena cāpi niraye dukkhā oḷārikā. Tiracchānayoniyaṁ sukhumā…pe… paranimmitavasavattīsu",
  "anya-e0102n2:237_1": "sukhumāva. Yathā ca dukkhā, evaṁ sukhāpi sabbattha yathānurūpaṁ yojetabbā. Vatthuvasena",
  "anya-e0102n2:237_2": "cāpi hīnavatthukā yā kāci vedanā oḷārikā, paṇītavatthukā sukhumā.",
  "anya-e0102n2:238": "Hīnapaṇītabhede yā oḷārikā, sā hīnā. Yā ca sukhumā, sā paṇītāti daṭṭhabbā.",
  "anya-e0102n2:239_0": "503. Dūrapadaṁ pana “akusalā vedanā kusalābyākatāhi vedanāhi dūre”. Santikepadaṁ",
  "anya-e0102n2:239_1": "“akusalā vedanā akusalāya vedanāya santike”tiādinā nayena vibhaṅge vibhattaṁ. Tasmā",
  "anya-e0102n2:239_2": "akusalā vedanā visabhāgato, asaṁsaṭṭhato, asarikkhato ca kusalābyākatāhi dūre, tathā",
  "anya-e0102n2:239_3": "kusalābyākatā akusalāya. Esa nayo sabbavāresu. Akusalā pana vedanā sabhāgato, sarikkhato",
  "anya-e0102n2:239_4": "ca akusalāya santiketi. Idaṁ vedanākkhandhassa atītādivibhāge vitthārakathāmukhaṁ.",
  "anya-e0102n2:239_5": "Taṁtaṁvedanāsampayuttānaṁ pana saññādīnampi evameva veditabbaṁ.",
  "anya-e0102n2:240": "Kamādivinicchayakathā",
  "anya-e0102n2:241": "504. Evaṁ viditvā ca puna etesveva –",
  "anya-e0102n2:242": "Khandhesu ñāṇabhedatthaṁ, kamatotha visesato;",
  "anya-e0102n2:243": "Anūnādhikato ceva, upamāto tatheva ca.",
  "anya-e0102n2:244": "Daṭṭhabbato dvidhā evaṁ, passantassatthasiddhito;",
  "anya-e0102n2:245": "Vinicchayanayo sammā, viññātabbo vibhāvinā.",
  "anya-e0102n2:246": "Tattha kamatoti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.",
  "anya-e0102n2:247_0": "Tattha “paṭhamaṁ kalalaṁ hoti, kalalā hoti abbuda”nti evamādi uppattikkamo. “Dassanena",
  "anya-e0102n2:247_1": "pahātabbā dhammā, bhāvanāya pahātabbā dhammā”ti evamādi pahānakkamo. “Sīlavisuddhi,",
  "anya-e0102n2:247_2": "cittavisuddhī”ti evamādi paṭipattikkamo. “Kāmāvacarā, rūpāvacarā”ti evamādi bhūmikkamo.",
  "anya-e0102n2:247_3": "“Cattāro satipaṭṭhānā, cattāro sammappadhānā”ti vā, “dānakathaṁ, sīlakatha”nti vā",
  "anya-e0102n2:247_4": "evamādi desanākkamo. Tesu idha uppattikkamo tāva na yujjati, kalalādīnaṁ viya khandhānaṁ",
  "anya-e0102n2:247_5": "pubbāpariyavavatthānena anuppattito. Na pahānakkamo, kusalābyākatānaṁ appahātabbato.",
  "anya-e0102n2:247_6": "Napaṭipattikkamo, akusalānaṁ appaṭipajjanīyato. Na bhūmikkamo, vedanādīnaṁ catubhūmipariyāpannattā.",
  "anya-e0102n2:247_7": "Desanākkamo pana yujjati.",
  "anya-e0102n2:248_0": "Abhedena hi pañcasu khandhesu attagāhapatitaṁ veneyyajanaṁ samūhaghanavinibbhogadassanena",
  "anya-e0102n2:248_1": "attagāhato mocetukāmo bhagavā hitakāmo tassa tassa janassa sukhagahaṇatthaṁ cakkhuādīnampi",
  "anya-e0102n2:248_2": "visayabhūtaṁ oḷārikaṁ paṭhamaṁ rūpakkhandhaṁ desesi. Tato iṭṭhāniṭṭharūpasaṁvedanikaṁ",
  "anya-e0102n2:248_3": "vedanaṁ. “Yaṁ vedayati, taṁ sañjānātī”ti evaṁ vedanāvisayassa ākāragāhikaṁ saññaṁ.",
  "anya-e0102n2:248_4": "Saññāvasena abhisaṅkhārake saṅkhāre. Tesaṁ vedanādīnaṁ nissayaṁ adhipatibhūtañca",
  "anya-e0102n2:248_5": "nesaṁ viññāṇanti evaṁ tāva kamato vinicchayanayo viññātabbo.",
  "anya-e0102n2:249": "505.Visesatoti khandhānañca upādānakkhandhānañca visesato. Ko pana nesaṁ viseso, khandhā tāva avisesato vuttā. Upādānakkhandhā sāsavaupādāniyabhāvena visesetvā. Yathāha –",
  "anya-e0102n2:250_0": "“Pañca ceva vo, bhikkhave, khandhe desessāmi pañcupādānakkhandhe ca, taṁ suṇātha.",
  "anya-e0102n2:250_1": "Katame ca, bhikkhave, pañcakkhandhā, yaṁkiñci, bhikkhave, rūpaṁ atītānāgatapaccuppannaṁ…pe…",
  "anya-e0102n2:250_2": "santike vā, ayaṁ vuccati, bhikkhave, rūpakkhandho. Yā kāci vedanā…pe… yaṁkiñci viññāṇaṁ…pe…",
  "anya-e0102n2:250_3": "santike vā, ayaṁ vuccati, bhikkhave, viññāṇakkhandho. Ime vuccanti, bhikkhave, pañcakkhandhā.",
  "anya-e0102n2:250_4": "Katame ca, bhikkhave, pañcupādānakkhandhā. Yaṁkiñci, bhikkhave, rūpaṁ…pe… santike",
  "anya-e0102n2:250_5": "vā sāsavaṁ upādāniyaṁ, ayaṁ vuccati, bhikkhave, rūpupādānakkhandho. Yā kāci vedanā…pe…",
  "anya-e0102n2:250_6": "yaṁkiñci viññāṇaṁ…pe… santike vā sāsavaṁ upādāniyaṁ, ayaṁ vuccati, bhikkhave, viññāṇupādānakkhandho.",
  "anya-e0102n2:250_7": "Ime vuccanti, bhikkhave, pañcupādānakkhandhā”ti.",
  "anya-e0102n2:251_0": "Ettha ca yathā vedanādayo anāsavāpi atthi, na evaṁ rūpaṁ. Yasmā panassa rāsaṭṭhena",
  "anya-e0102n2:251_1": "khandhabhāvo yujjati, tasmā khandhesu vuttaṁ. Yasmā rāsaṭṭhena ca sāsavaṭṭhena ca",
  "anya-e0102n2:251_2": "upādānakkhandhabhāvo yujjati, tasmā upādānakkhandhesu vuttaṁ. Vedanādayo pana anāsavāva",
  "anya-e0102n2:251_3": "khandhesu vuttā. Sāsavā upādānakkhandhesu. Upādānakkhandhāti cettha upādānagocarā",
  "anya-e0102n2:251_4": "khandhā upādānakkhandhāti evamattho daṭṭhabbo. Idha pana sabbepete ekajjhaṁ katvā",
  "anya-e0102n2:251_5": "khandhāti adhippetā.",
  "anya-e0102n2:252_0": "506.Anūnādhikatoti kasmā pana bhagavatā pañceva khandhā vuttā anūnā anadhikāti. Sabbasaṅkhatasabhāgekasaṅgahato",
  "anya-e0102n2:252_1": "attattaniyagāhavatthussa etaparamato aññesañca tadavarodhato. Anekappabhedesu hi",
  "anya-e0102n2:252_2": "saṅkhatadhammesu sabhāgavasena saṅgayhamānesu rūpampi rūpasabhāgekasaṅgahavasena",
  "anya-e0102n2:252_3": "eko khandho hoti. Vedanā vedanāsabhāgekasaṅgahavasena eko khandho hoti. Esa nayo",
  "anya-e0102n2:252_4": "saññādīsu. Tasmā sabbasaṅkhatasabhāgekasaṅgahato pañceva vuttā. Etaparamañcetaṁ attattaniyagāhavatthu",
  "anya-e0102n2:252_5": "yadidaṁ rūpādayo pañca. Vuttañhetaṁ “rūpe kho, bhikkhave, sati rūpaṁ upādāya rūpaṁ",
  "anya-e0102n2:252_6": "abhinivissa evaṁ diṭṭhi uppajjati ‘etaṁ mama, esohamasmi, eso me attā’ti. Vedanāya,",
  "anya-e0102n2:252_7": "saññāya, saṅkhāresu, viññāṇe sati viññāṇaṁ upādāya viññāṇaṁ abhinivissa evaṁ diṭṭhi",
  "anya-e0102n2:252_8": "uppajjati ‘etaṁ mama, esohamasmi, eso me attā”ti. Tasmā attattaniyagāhavatthussa",
  "anya-e0102n2:252_9": "etaparamatopi pañceva vuttā. Yepi caññe sīlādayo pañca dhammakkhandhā vuttā, tepi",
  "anya-e0102n2:252_10": "saṅkhārakkhandhe pariyāpannattā ettheva avarodhaṁ gacchanti. Tasmā aññesaṁ tadavarodhatopi",
  "anya-e0102n2:252_11": "pañceva vuttāti evaṁ anūnādhikato vinicchayanayo viññātabbo.",
  "anya-e0102n2:253_0": "507.Upamātoti ettha hi gilānasālupamo rūpupādānakkhandho, gilānupamassa viññāṇupādānakkhandhassa",
  "anya-e0102n2:253_1": "vatthudvārārammaṇavasena nivāsaṭṭhānato. Gelaññupamo vedanupādānakkhandho, ābādhakattā.",
  "anya-e0102n2:253_2": "Gelaññasamuṭṭhānupamo saññupādānakkhandho, kāmasaññādivasena rāgādisampayuttavedanāsabbhāvā.",
  "anya-e0102n2:253_3": "Asappāyasevanupamo saṅkhārupādānakkhandho, vedanāgelaññassa nidānattā. “Vedanaṁ vedanatthāya",
  "anya-e0102n2:253_4": "abhisaṅkharontī”ti hi vuttaṁ. Tathā “akusalassa kammassa katattā upacitattā vipākaṁ",
  "anya-e0102n2:253_5": "kāyaviññāṇaṁ uppannaṁ hoti dukkhasahagata”nti. Gilānupamo viññāṇupādānakkhandho,",
  "anya-e0102n2:253_6": "vedanāgelaññena aparimuttattā. Apica cārakakāraṇaaparādhakāraṇakārakaaparādhikupamā",
  "anya-e0102n2:253_7": "ete bhājanabhojanabyañjanaparivesakabhuñjakūpamā cāti evaṁ upamāto vinicchayanayo viññātabbo.",
  "anya-e0102n2:254_0": "508.Daṭṭhabbato dvidhāti saṅkhepato vitthārato cāti evaṁ dvidhā daṭṭhabbatopettha",
  "anya-e0102n2:254_1": "vinicchayanayo viññātabbo. Saṅkhepato hi pañcupādānakkhandhā āsīvisūpame vuttanayena",
  "anya-e0102n2:254_2": "ukkhittāsikapaccatthikato, bhārasuttavasena bhārato, khajjanīyapariyāyavasena khādakato,",
  "anya-e0102n2:254_3": "yamakasuttavasena aniccadukkhānattasaṅkhatavadhakato daṭṭhabbā. Vitthārato panettha",
  "anya-e0102n2:254_4": "pheṇapiṇḍo viya rūpaṁ daṭṭhabbaṁ, parimaddanāsahanato. Udakapubbuḷaṁ viya vedanā,",
  "anya-e0102n2:254_5": "muhuttaramaṇīyato. Marīcikā viya saññā, vippalambhanato. Kadalikkhandho viya saṅkhārā,",
  "anya-e0102n2:254_6": "asārakato. Māyā viya viññāṇaṁ, vañcakato. Visesato ca suḷārampi ajjhattikaṁ rūpaṁ",
  "anya-e0102n2:254_7": "asubhanti daṭṭhabbaṁ. Vedanā tīhi dukkhatāhi avinimuttato dukkhāti. Saññāsaṅkhārā",
  "anya-e0102n2:254_8": "avidheyyato anattāti. Viññāṇaṁ udayabbayadhammato aniccanti daṭṭhabbaṁ.",
  "anya-e0102n2:255_0": "509.Evaṁ passantassatthasiddhitoti evañca saṅkhepavitthāravasena dvidhā passato yā",
  "anya-e0102n2:255_1": "atthasiddhi hoti, tatopi vinicchayanayo viññātabbo. Seyyathidaṁ – saṅkhepato tāva",
  "anya-e0102n2:255_2": "pañcupādānakkhandhe ukkhittāsikapaccatthikādibhāvena passanto khandhehi na vihaññati.",
  "anya-e0102n2:255_3": "Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.",
  "anya-e0102n2:256_0": "Visesato ca ajjhattikarūpaṁ asubhato passanto kabaḷīkārāhāraṁ parijānāti, asubhe",
  "anya-e0102n2:256_1": "subhanti vipallāsaṁ pajahati. Kāmoghaṁ uttarati, kāmayogena visaṁyujjati, kāmāsavena",
  "anya-e0102n2:256_2": "anāsavo hoti, abhijjhākāyaganthaṁ bhindati, kāmupādānaṁ na upādiyati.",
  "anya-e0102n2:257_0": "Vedanaṁdukkhato passanto phassāhāraṁ parijānāti, dukkhe sukhanti vipallāsaṁ pajahati,",
  "anya-e0102n2:257_1": "bhavoghaṁ uttarati, bhavayogena visaṁyujjati, bhavāsavena anāsavo hoti, byāpādakāyaganthaṁ",
  "anya-e0102n2:257_2": "bhindati, sīlabbatupādānaṁ na upādiyati.",
  "anya-e0102n2:258_0": "Saññaṁ saṅkhāre ca anattato passanto manosañcetanāhāraṁ parijānāti, anattani attāti",
  "anya-e0102n2:258_1": "vipallāsaṁ pajahati, diṭṭhoghaṁ uttarati, diṭṭhiyogena visaṁyujjati, diṭṭhāsavena",
  "anya-e0102n2:258_2": "anāsavo hoti. Idaṁsaccābhinivesakāyaganthaṁ bhindati, attavādupādānaṁ na upādiyati.",
  "anya-e0102n2:259_0": "Viññāṇaṁ aniccato passanto viññāṇāhāraṁ parijānāti, anicce niccanti vipallāsaṁ pajahati,",
  "anya-e0102n2:259_1": "avijjoghaṁ uttarati, avijjāyogena visaṁyujjati, avijjāsavena anāsavo hoti, sīlabbataparāmāsakāyaganthaṁ",
  "anya-e0102n2:259_2": "bhindati, diṭṭhupādānaṁ na upādiyati.",
  "anya-e0102n2:260": "Evaṁ mahānisaṁsaṁ, vadhakādivasena dassanaṁ yasmā;",
  "anya-e0102n2:261": "Tasmā khandhe dhīro, vadhakādivasena passeyyāti.",
  "anya-e0102n2:262": "Iti sādhujanapāmojjatthāya kate visuddhimagge",
  "anya-e0102n2:263": "Paññābhāvanādhikāre",
  "anya-e0102n2:264": "Khandhaniddeso nāma",
  "anya-e0102n2:265": "Cuddasamo paricchedo."
}