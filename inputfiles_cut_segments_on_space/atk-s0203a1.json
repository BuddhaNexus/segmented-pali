{
  "atk-s0203a1:0": "2. Anupadavaggo",
  "atk-s0203a1:1": "1. Anupadasuttavaṇṇanā",
  "atk-s0203a1:2_0": "93.Evaṁme sutanti anupadasuttaṁ. Tattha etadavocāti etaṁ (paṭi. ma. 3.4) ‘‘paṇḍito’’tiādinā",
  "atk-s0203a1:2_1": "nayena dhammasenāpatisāriputtattherassa guṇakathaṁ avoca. Kasmā? Avasesattheresu",
  "atk-s0203a1:2_2": "hi mahāmoggallānattherassa iddhimāti guṇo pākaṭo, mahākassapassa dhutavādoti, anuruddhattherassa",
  "atk-s0203a1:2_3": "dibbacakkhukoti, upālittherassa vinayadharoti, revatattherassa jhāyī jhānābhiratoti,",
  "atk-s0203a1:2_4": "ānandattherassa bahussutoti. Evaṁ tesaṁ tesaṁ therānaṁ te te guṇā pākaṭā, sāriputtattherassa",
  "atk-s0203a1:2_5": "pana apākaṭā. Kasmā? Paññavato hi guṇā na sakkā akathitā jānituṁ. Iti bhagavā ‘‘sāriputtassa",
  "atk-s0203a1:2_6": "guṇe kathessāmī’’ti sabhāgaparisāya sannipātaṁ āgamesi. Visabhāgapuggalānañhi santike",
  "atk-s0203a1:2_7": "vaṇṇaṁ kathetuṁ na vaṭṭati, te vaṇṇe kathiyamāne avaṇṇameva kathenti. Imasmiṁ pana",
  "atk-s0203a1:2_8": "divase therassa sabhāgaparisā sannipati, tassā sannipatitabhāvaṁ disvā satthā vaṇṇaṁ",
  "atk-s0203a1:2_9": "kathento imaṁ desanaṁ ārabhi.",
  "atk-s0203a1:3": "Tattha paṇḍitoti dhātukusalatā āyatanakusalatā paṭiccasamuppādakusalatā ṭhānāṭṭhānakusalatāti imehi catūhi kāraṇehi paṇḍito. Mahāpaññotiādīsu mahāpaññādīhi samannāgatoti attho.",
  "atk-s0203a1:4_0": "Tatridaṁ mahāpaññādīnaṁ nānattaṁ – tattha katamā mahāpaññā? Mahante sīlakkhandhe",
  "atk-s0203a1:4_1": "pariggaṇhātīti mahāpaññā, mahante samādhikkhandhe, paññākkhandhe, vimuttikkhandhe,",
  "atk-s0203a1:4_2": "vimuttiñāṇadassanakkhandhe pariggaṇhātīti mahāpaññā, mahantāni ṭhānāṭṭhānāni, mahantā",
  "atk-s0203a1:4_3": "vihārasamāpattiyo , mahantāni ariyasaccāni, mahante satipaṭṭhāne, sammappadhāne,",
  "atk-s0203a1:4_4": "iddhipāde, mahantāni indriyāni, balāni, bojjhaṅgāni, mahante ariyamagge, mahantāni",
  "atk-s0203a1:4_5": "sāmaññaphalāni, mahantā abhiññāyo, mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0203a1:5_0": "Katamā puthupaññā, puthu nānākhandhesu ñāṇaṁ pavattatīti puthupaññā. Puthu nānādhātūsu,",
  "atk-s0203a1:5_1": "puthu nānāāyatanesu, puthu nānāatthesu, puthu nānāpaṭiccasamuppādesu, puthu nānāsuññatamanupalabbhesu,",
  "atk-s0203a1:5_2": "puthu nānāatthesu, dhammesu, niruttīsu, paṭibhānesu, puthu nānāsīlakkhandhesu, puthu",
  "atk-s0203a1:5_3": "nānāsamādhi-paññā-vimutti-vimuttiñāṇadassanakkhandhesu, puthu nānāṭhānāṭṭhānesu,",
  "atk-s0203a1:5_4": "puthu nānāvihārasamāpattīsu, puthu nānāariyasaccesu, puthu nānāsatipaṭṭhānesu, sammappadhānesu,",
  "atk-s0203a1:5_5": "iddhipādesu, indriyesu, balesu, bojjhaṅgesu, puthu nānāariyamaggesu, sāmaññaphalesu,",
  "atk-s0203a1:5_6": "abhiññāsu, puthu nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0203a1:6_0": "Katamā hāsapaññā, idhekacco hāsabahulo vedabahulo tuṭṭhibahulo pāmojjabahulo sīlaṁ",
  "atk-s0203a1:6_1": "paripūreti, indriyasaṁvaraṁ paripūreti, bhojane mattaññutaṁ, jāgariyānuyogaṁ, sīlakkhandhaṁ,",
  "atk-s0203a1:6_2": "samādhikkhandhaṁ, paññākkhandhaṁ, vimuttikkhandhaṁ, vimuttiñāṇadassanakkhandhaṁ paripūretīti",
  "atk-s0203a1:6_3": "hāsapaññā. Hāsabahulo pāmojjabahulo ṭhānāṭṭhānaṁ paṭivijjhati, hāsabahulo vihārasamāpattiyo",
  "atk-s0203a1:6_4": "paripūretīti hāsapaññā, hāsabahulo ariyasaccāni paṭivijjhati. Satipaṭṭhāne, sammappadhāne,",
  "atk-s0203a1:6_5": "iddhipāde, indriyāni, balāni, bojjhaṅgāni, ariyamaggaṁ bhāvetīti hāsapaññā, hāsabahulo",
  "atk-s0203a1:6_6": "sāmaññaphalāni sacchikaroti, abhiññāyo paṭivijjhatīti hāsapaññā, hāsabahulo vedatuṭṭhipāmojjabahulo",
  "atk-s0203a1:6_7": "paramatthaṁ nibbānaṁ sacchikarotīti hāsapaññā.",
  "atk-s0203a1:7_0": "Katamā javanapaññā, yaṁkiñci rūpaṁ atītānāgatapaccuppannaṁ…pe… yaṁ dūre santike vā,",
  "atk-s0203a1:7_1": "sabbaṁ rūpaṁ aniccato khippaṁ javatīti javanapaññā. Dukkhato khippaṁ… anattato khippaṁ",
  "atk-s0203a1:7_2": "javatīti javanapaññā. Yā kāci vedanā…pe… yaṁkiñci viññāṇaṁ atītānāgatapaccuppannaṁ…pe…",
  "atk-s0203a1:7_3": "sabbaṁ viññāṇaṁ aniccato dukkhato anattato khippaṁ javatīti javanapaññā. Cakkhu…pe…",
  "atk-s0203a1:7_4": "jarāmaraṇaṁ atītānāgatapaccuppannaṁ aniccato dukkhato anattato khippaṁ javatīti javanapaññā.",
  "atk-s0203a1:7_5": "Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti",
  "atk-s0203a1:7_6": "tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti",
  "atk-s0203a1:7_7": "javanapaññā. Vedanā, saññā, saṅkhārā, viññāṇaṁ , cakkhu…pe… jarāmaraṇaṁ atītānāgatapaccuppannaṁ",
  "atk-s0203a1:7_8": "aniccaṁ khayaṭṭhena…pe… vibhūtaṁ katvā jarāmaraṇanirodhe nibbāne khippaṁ javatīti",
  "atk-s0203a1:7_9": "javanapaññā. Rūpaṁ atītānāgatapaccuppannaṁ…pe… viññāṇaṁ. Cakkhu…pe… jarāmaraṇaṁ atītānāgatapaccuppannaṁ",
  "atk-s0203a1:7_10": "aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti",
  "atk-s0203a1:7_11": "tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ",
  "atk-s0203a1:7_12": "javatīti javanapaññā.",
  "atk-s0203a1:8_0": "Katamā tikkhapaññā, khippaṁ kilese chindatīti tikkhapaññā. Uppannaṁ kāmavitakkaṁ",
  "atk-s0203a1:8_1": "nādhivāseti, uppannaṁ byāpādavitakkaṁ, uppannaṁ vihiṁsāvitakkaṁ, uppannuppanne pāpake",
  "atk-s0203a1:8_2": "akusale dhamme, uppannaṁ rāgaṁ, dosaṁ, mohaṁ, kodhaṁ, upanāhaṁ, makkhaṁ, paḷāsaṁ,",
  "atk-s0203a1:8_3": "issaṁ, macchariyaṁ, māyaṁ, sāṭheyyaṁ, thambhaṁ, sārambhaṁ, mānaṁ, atimānaṁ, madaṁ,",
  "atk-s0203a1:8_4": "pamādaṁ, sabbe kilese, sabbe duccarite, sabbe abhisaṅkhāre, sabbe bhavagāmikamme",
  "atk-s0203a1:8_5": "nādhivāseti pajahati vinodeti byantīkaroti anabhāvaṁ gametīti tikkhapaññā. Ekasmiṁ",
  "atk-s0203a1:8_6": "āsane cattāro ariyamaggā, cattāri sāmaññaphalāni, catasso paṭisambhidāyo, cha ca",
  "atk-s0203a1:8_7": "abhiññāyo adhigatā honti sacchikatā passitā paññāyāti tikkhapaññā.",
  "atk-s0203a1:9_0": "Katamā nibbedhikapaññā, idhekacco sabbasaṅkhāresu ubbegabahulo hoti uttāsabahulo",
  "atk-s0203a1:9_1": "ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0203a1:9_2": "anibbiddhapubbaṁ appadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0203a1:9_3": "Anibbiddhapubbaṁ appadālitapubbaṁ dosakkhandhaṁ, mohakkhandhaṁ, kodhaṁ, upanāhaṁ…pe…",
  "atk-s0203a1:9_4": "sabbe bhavagāmikamme nibbijjhati padāletīti nibbedhikapaññā.",
  "atk-s0203a1:10_0": "Anupadadhammavipassananti samāpattivasena vā jhānaṅgavasena vā anupaṭipāṭiyā dhammavipassanaṁ",
  "atk-s0203a1:10_1": "vipassati, evaṁ vipassanto addhamāsena arahattaṁ patto. Mahāmoggallānatthero pana",
  "atk-s0203a1:10_2": "sattahi divasehi. Evaṁ santepi sāriputtatthero mahāpaññavantataro. Mahāmoggallānatthero",
  "atk-s0203a1:10_3": "hi sāvakānaṁ sammasanacāraṁ yaṭṭhikoṭiyā uppīḷento viya ekadesameva sammasanto satta",
  "atk-s0203a1:10_4": "divase vāyamitvā arahattaṁ patto. Sāriputtatthero ṭhapetvā buddhānaṁ paccekabuddhānañca",
  "atk-s0203a1:10_5": "sammasanacāraṁ sāvakānaṁ sammasanacāraṁ nippadesaṁ sammasi. Evaṁ sammasanto addhamāsaṁ",
  "atk-s0203a1:10_6": "vāyami. Arahattañca kira patvā aññāsi – ‘‘ṭhapetvā buddhe ca paccekabuddhe ca añño",
  "atk-s0203a1:10_7": "sāvako nāma paññāya mayā pattabbaṁ pattuṁ samattho nāma na bhavissatī’’ti. Yathā",
  "atk-s0203a1:10_8": "hi puriso veḷuyaṭṭhiṁ gaṇhissāmīti mahājaṭaṁ veḷuṁ disvā jaṭaṁ chindantassa papañco",
  "atk-s0203a1:10_9": "bhavissatīti antarena hatthaṁ pavesetvā sampattameva yaṭṭhiṁ mūle ca agge ca chinditvā",
  "atk-s0203a1:10_10": "ādāya pakkameyya, so kiñcāpi paṭhamataraṁ gacchati, yaṭṭhiṁ pana sāraṁ vā ujuṁ vā",
  "atk-s0203a1:10_11": "na labhati. Aparo ca tathārūpameva veṇuṁ disvā ‘‘sace sampattaṁ yaṭṭhiṁ gaṇhissāmi,",
  "atk-s0203a1:10_12": "sāraṁ vā ujuṁ vā na labhissāmī’’ti kacchaṁ bandhitvā mahantena satthena veṇujaṭaṁ",
  "atk-s0203a1:10_13": "chinditvā sārā ceva ujū ca yaṭṭhiyo uccinitvā ādāya pakkameyya. Ayaṁ kiñcāpi pacchā",
  "atk-s0203a1:10_14": "gacchati, yaṭṭhiyo pana sārā ceva ujū ca labhati. Evaṁsampadamidaṁ veditabbaṁ imesaṁ",
  "atk-s0203a1:10_15": "dvinnaṁ therānaṁ padhānaṁ.",
  "atk-s0203a1:11_0": "Evaṁ pana addhamāsaṁ vāyamitvā dhammasenāpati sāriputtatthero sūkarakhataleṇadvāre",
  "atk-s0203a1:11_1": "bhāgineyyassa dīghanakhaparibbājakassa vedanāpariggahasuttante desiyamāne dasabalaṁ",
  "atk-s0203a1:11_2": "bījayamāno ṭhito desanānusārena ñāṇaṁ pesetvā pabbajitadivasato pannarasame divase",
  "atk-s0203a1:11_3": "sāvakapāramiñāṇassa matthakaṁ patvā sattasaṭṭhi ñāṇāni paṭivijjhitvā soḷasavidhaṁ paññaṁ anuppatto.",
  "atk-s0203a1:12_0": "Tatridaṁ, bhikkhave, sāriputtassa anupadadhammavipassanāyāti yā anupadadhammavipassanaṁ",
  "atk-s0203a1:12_1": "vipassatīti anupadadhammavipassanā vuttā, tatra anupadadhammavipassanāya sāriputtassa",
  "atk-s0203a1:12_2": "idaṁ hoti. Idāni vattabbaṁ taṁ taṁ vipassanākoṭṭhāsaṁ sandhāyetaṁ vuttaṁ.",
  "atk-s0203a1:13_0": "94.Paṭhame jhāneti ye paṭhame jhāne antosamāpattiyaṁ dhammā. Tyāssāti te assa. Anupadavavatthitā",
  "atk-s0203a1:13_1": "hontīti anupaṭipāṭiyā vavatthitā paricchinnā ñātā viditā honti. Kathaṁ? Thero hi",
  "atk-s0203a1:13_2": "te dhamme olokento abhiniropanalakkhaṇo vitakko vattatīti jānāti. Tathā anumajjanalakkhaṇo",
  "atk-s0203a1:13_3": "vicāro, pharaṇalakkhaṇā pīti, sātalakkhaṇaṁ sukhaṁ, avikkhepalakkhaṇā cittekaggatā,",
  "atk-s0203a1:13_4": "phusanalakkhaṇo phasso vedayitalakkhaṇā vedanā, sañjānanalakkhaṇā saññā, cetayitalakkhaṇā",
  "atk-s0203a1:13_5": "cetanā, vijānanalakkhaṇaṁ viññāṇaṁ, kattukamyatālakkhaṇo chando, adhimokkhalakkhaṇo",
  "atk-s0203a1:13_6": "adhimokkho, paggāhalakkhaṇaṁ vīriyaṁ upaṭṭhānalakkhaṇā sati, majjhattalakkhaṇā upekkhā,",
  "atk-s0203a1:13_7": "anunayamanasikāralakkhaṇo manasikāro vattatīti jānāti. Evaṁ jānaṁ abhiniropanaṭṭhena",
  "atk-s0203a1:13_8": "vitakkaṁ sabhāvato vavatthapeti…pe… anunayamanasikāraṇaṭṭhena manasikāraṁ sabhāvabhāvato",
  "atk-s0203a1:13_9": "vavatthapeti. Tena vuttaṁ ‘‘tyāssa dhammā anupadavavatthitā hontī’’ti.",
  "atk-s0203a1:14_0": "Viditā uppajjantīti uppajjamānā viditā pākaṭāva hutvā uppajjanti. Viditā upaṭṭhahantīti",
  "atk-s0203a1:14_1": "tiṭṭhamānāpi viditā pākaṭāva hutvā tiṭṭhanti. Viditā abbhatthaṁ gacchantīti nirujjhamānāpi",
  "atk-s0203a1:14_2": "viditā pākaṭāva hutvā nirujjhanti. Ettha pana taṁñāṇatā ceva ñāṇabahutā ca mocetabbā.",
  "atk-s0203a1:14_3": "Yathā hi teneva aṅgulaggena taṁ aṅgulaggaṁ na sakkā phusituṁ, evameva teneva cittena",
  "atk-s0203a1:14_4": "tassa cittassa uppādo vā ṭhiti vā bhaṅgo vā na sakkā jānitunti. Evaṁ tāva taṁñāṇatā",
  "atk-s0203a1:14_5": "mocetabbā. Yadi pana dve cittāni ekato uppajjeyyuṁ, ekena cittena ekassa uppādo vā",
  "atk-s0203a1:14_6": "ṭhiti vā bhaṅgo vā sakkā bhaveyya jānituṁ. Dve pana phassā vā vedanā vā saññā vā",
  "atk-s0203a1:14_7": "cetanā vā cittāni vā ekato uppajjanakāni nāma natthi, ekekameva uppajjati. Evaṁ ñāṇabahutā",
  "atk-s0203a1:14_8": "mocetabbā. Evaṁ sante kathaṁ? Mahātherassa antosamāpattiyaṁ soḷasa dhammā viditā",
  "atk-s0203a1:14_9": "pākaṭā hontīti. Vatthārammaṇānaṁ pariggahitatāya. Therena hi vatthu ceva ārammaṇañca",
  "atk-s0203a1:14_10": "pariggahitaṁ, tenassa tesaṁ dhammānaṁ uppādaṁ āvajjantassa uppādo pākaṭo hoti, ṭhānaṁ",
  "atk-s0203a1:14_11": "āvajjantassa ṭhānaṁ pākaṭaṁ hoti, bhedaṁ āvajjantassa bhedo pākaṭo hoti. Tena vuttaṁ",
  "atk-s0203a1:14_12": "‘‘viditā uppajjanti viditā upaṭṭhahanti viditā abbhatthaṁ gacchantī’’ti. Ahutvā sambhontīti",
  "atk-s0203a1:14_13": "iminā udayaṁ passati. Hutvā paṭiventīti iminā vayaṁ passati.",
  "atk-s0203a1:15_0": "Anupāyoti rāgavasena anupagamano hutvā. Anapāyoti paṭighavasena anapagato. Anissitoti",
  "atk-s0203a1:15_1": "taṇhādiṭṭhinissayehi anissito. Appaṭibaddhoti chandarāgena abaddho. Vippamuttoti",
  "atk-s0203a1:15_2": "kāmarāgato vippamutto. Visaṁyuttoti catūhi yogehi sabbakilesehi vā visaṁyutto. Vimariyādīkatenāti",
  "atk-s0203a1:15_3": "nimmariyādīkatena. Cetasāti evaṁvidhena cittena viharati.",
  "atk-s0203a1:16_0": "Tattha dve mariyādā kilesamariyādā ca ārammaṇamariyādā ca. Sace hissa antosamāpattiyaṁ",
  "atk-s0203a1:16_1": "pavatte soḷasa dhamme ārabbha rāgādayo uppajjeyyuṁ, kilesamariyādā tena katā bhaveyya,",
  "atk-s0203a1:16_2": "tesu panassa ekopi na uppannoti kilesamariyādā natthi. Sace panassa antosamāpattiyaṁ",
  "atk-s0203a1:16_3": "pavatte soḷasa dhamme āvajjantassa ekacce āpāthaṁ nāgaccheyyuṁ. Evamassa ārammaṇamariyādā",
  "atk-s0203a1:16_4": "bhaveyyuṁ. Te panassa soḷasa dhamme āvajjantassa āpāthaṁ anāgatadhammo nāma natthīti",
  "atk-s0203a1:16_5": "ārammaṇamariyādāpi natthi.",
  "atk-s0203a1:17_0": "Aparāpi dve mariyādā vikkhambhanamariyādā ca samucchedamariyādā ca. Tāsu samucchedamariyādā",
  "atk-s0203a1:17_1": "upari āgamissati, imasmiṁ pana ṭhāne vikkhambhanamariyādā adhippetā. Tassa vikkhambhitapaccanīkattā",
  "atk-s0203a1:17_2": "natthīti vimariyādikatena cetasā viharati.",
  "atk-s0203a1:18_0": "Uttarinissaraṇanti ito uttari nissaraṇaṁ. Aññesu ca suttesu ‘‘uttari nissaraṇa’’nti",
  "atk-s0203a1:18_1": "nibbānaṁ vuttaṁ, idha pana anantaro viseso adhippetoti veditabbo. Tabbahulīkārāti",
  "atk-s0203a1:18_2": "tassa pajānanassa bahulīkaraṇena. Atthitvevassa hotīti tassa therassa atthītiyeva",
  "atk-s0203a1:18_3": "daḷhataraṁ hoti. Iminā nayena sesavāresupi attho veditabbo.",
  "atk-s0203a1:19": "Dutiyavāre pana sampasādanaṭṭhena sampasādo. Sabhāvato vavatthapeti.",
  "atk-s0203a1:20_0": "Catutthavāre upekkhāti sukhaṭṭhāne vedanupekkhāva. Passaddhattā cetaso anābhogoti",
  "atk-s0203a1:20_1": "yo so ‘‘yadeva tattha sukha’’nti cetaso ābhogo, etenetaṁ oḷārikamakkhāyatīti evaṁ",
  "atk-s0203a1:20_2": "passaddhattā cetaso anābhogo vutto, tassa abhāvāti attho. Satipārisuddhīti parisuddhāsatiyeva.",
  "atk-s0203a1:20_3": "Upekkhāpi pārisuddhiupekkhā.",
  "atk-s0203a1:21_0": "95.Sato vuṭṭhahatīti satiyā samannāgato ñāṇena sampajāno hutvā vuṭṭhāti. Te dhamme",
  "atk-s0203a1:21_1": "samanupassatīti yasmā nevasaññānāsaññāyatane buddhānaṁyeva anupadadhammavipassanā",
  "atk-s0203a1:21_2": "hoti, na sāvakānaṁ, tasmā ettha kalāpavipassanaṁ dassento evamāha.",
  "atk-s0203a1:22_0": "Paññāyacassa disvā āsavā parikkhīṇā hontīti maggapaññāya cattāri saccāni disvā cattāro",
  "atk-s0203a1:22_1": "āsavā khīṇā honti. Sāriputtattherassa samathavipassanaṁ yuganaddhaṁ āharitvā arahattaṁ",
  "atk-s0203a1:22_2": "pattavāropi atthi, nirodhasamāpattisamāpannavāropi. Arahattaṁ pattavāro idha gahito,",
  "atk-s0203a1:22_3": "nirodhaṁ pana ciṇṇavasitāya aparāparaṁ samāpajjissatīti vadanti.",
  "atk-s0203a1:23_0": "Tatthassa yasmiṁ kāle nirodhasamāpatti sīsaṁ hoti, nirodhassa vāro āgacchati, phalasamāpatti",
  "atk-s0203a1:23_1": "gūḷhā hoti. Yasmiṁ kāle phalasamāpatti sīsaṁ hoti, phalasamāpattiyā vāro āgacchati,",
  "atk-s0203a1:23_2": "nirodhasamāpatti gūḷhā hoti. Jambudīpavāsino therā pana vadanti ‘‘sāriputtatthero",
  "atk-s0203a1:23_3": "samathavipassanaṁ yuganaddhaṁ āharitvā anāgāmiphalaṁ sacchikatvā nirodhaṁ samāpajji,",
  "atk-s0203a1:23_4": "nirodhā vuṭṭhāya arahattaṁ patto’’ti. Te dhammeti antosamāpattiyaṁ pavatte tisamuṭṭhānikarūpadhamme,",
  "atk-s0203a1:23_5": "heṭṭhā nevasaññānāsaññāyatanasamāpattiyaṁ pavattadhamme vā. Tepi hi imasmiṁ vāre",
  "atk-s0203a1:23_6": "vipassitabbadhammāva, tasmā te vā vipassatīti dassetuṁ idaṁ vuttanti veditabbaṁ.",
  "atk-s0203a1:24_0": "97.Vasippatoti ciṇṇavasitaṁ patto. Pāramippattoti nipphattiṁ patto. Orasotiādīsu",
  "atk-s0203a1:24_1": "thero bhagavato ure nibbattasaddaṁ sutvā jātoti oraso, mukhena pabhāvitaṁ saddaṁ",
  "atk-s0203a1:24_2": "sutvā jātoti mukhato jāto, dhammena pana jātattā nimmitattā dhammajo dhammanimmito,",
  "atk-s0203a1:24_3": "dhammadāyassa ādiyanato dhammadāyādo, āmisadāyassa anādiyanato no āmisadāyādoti veditabbo.",
  "atk-s0203a1:24_4": "Sesaṁ sabbattha uttānamevāti.",
  "atk-s0203a1:25": "Papañcasūdaniyā majjhimanikāyaṭṭhakathāya",
  "atk-s0203a1:26": "Anupadasuttavaṇṇanā niṭṭhitā.",
  "atk-s0203a1:27": "2. Chabbisodhanasuttavaṇṇanā",
  "atk-s0203a1:28_0": "98.Evaṁme sutanti chabbisodhanasuttaṁ. Tattha khīṇā jātītiādīsu ekenāpi padena aññā",
  "atk-s0203a1:28_1": "byākatāva hoti, dvīhipi. Idha pana catūhi padehi aññabyākaraṇaṁ āgataṁ. Diṭṭhe diṭṭhavāditātiādīsu",
  "atk-s0203a1:28_2": "yāya cetanāya diṭṭhe diṭṭhaṁ meti vadati, sā diṭṭhe diṭṭhavāditā nāma. Sesapadesupi",
  "atk-s0203a1:28_3": "eseva nayo. Ayamanudhammoti ayaṁ sabhāvo. Abhinanditabbanti na kevalaṁ abhinanditabbaṁ,",
  "atk-s0203a1:28_4": "parinibbutassa panassa sabbopi khīṇāsavassa sakkāro kātabbo. Uttariṁ pañhoti sace",
  "atk-s0203a1:28_5": "panassa veyyākaraṇena asantuṭṭhā hotha, uttarimpi ayaṁ pañho pucchitabboti dasseti.",
  "atk-s0203a1:28_6": "Ito paresupi tīsu vāresu ayameva nayo.",
  "atk-s0203a1:29_0": "99.Abalanti dubbalaṁ. Virāgunanti vigacchanasabhāvaṁ. Anassāsikanti assāsavirahitaṁ.",
  "atk-s0203a1:29_1": "Upāyūpādānāti taṇhādiṭṭhīnametaṁ adhivacanaṁ. Taṇhādiṭṭhiyo hi tebhūmakadhamme upentīti",
  "atk-s0203a1:29_2": "upāyā, upādiyantīti upādānā. Cetaso adiṭṭhānābhinivesānusayātipi tāsaṁyeva nāmaṁ.",
  "atk-s0203a1:29_3": "Cittañhi taṇhādiṭṭhīhi sakkāyadhammesu tiṭṭhati adhitiṭṭhatīti taṇhādiṭṭhiyo cetaso",
  "atk-s0203a1:29_4": "adhiṭṭhānā, tāhi taṁ abhinivisatīti abhinivesā, tāhiyeva taṁ anusetīti anusayāti",
  "atk-s0203a1:29_5": "vuccanti. Khayāvirāgātiādīsu khayena virāgenāti attho. Sabbāni cetāni aññamaññavevacanāneva.",
  "atk-s0203a1:30_0": "100.Pathavīdhātūti patiṭṭhānadhātu. Āpodhātūti ābandhanadhātu. Tejodhātūti paripācanadhātu.",
  "atk-s0203a1:30_1": "Vāyodhātūti vitthambhanadhātu. Ākāsadhātūti asamphuṭṭhadhātu. Viññāṇadhātūti vijānanadhātu.",
  "atk-s0203a1:30_2": "Na anattato upagacchinti ahaṁ attāti attakoṭṭhāsena na upagamiṁ. Na ca pathavīdhātunissitanti",
  "atk-s0203a1:30_3": "pathavīdhātunissitā sesadhātuyo ca upādārūpañca arūpakkhandhā ca. Tepi hi nissitavatthurūpānaṁ",
  "atk-s0203a1:30_4": "pathavīdhātunissitattā ekena pariyāyena pathavīdhātunissitāva. Tasmā ‘‘na ca pathavīdhātunissita’’nti",
  "atk-s0203a1:30_5": "vadanto sesarūpārūpadhammepi attato na upagacchinti vadati. Ākāsadhātunissitapade",
  "atk-s0203a1:30_6": "pana avinibbhogavasena sabbampi bhūtupādārūpaṁ ākāsadhātunissitaṁ nāma , tathā taṁnissitarūpavatthukā",
  "atk-s0203a1:30_7": "arūpakkhandhā. Evaṁ idhāpi rūpārūpaṁ gahitameva hoti. Viññāṇadhātunissitapade pana",
  "atk-s0203a1:30_8": "sahajātā tayo khandhā cittasamuṭṭhānarūpañca viññāṇadhātunissitanti rūpārūpaṁ gahitameva hoti.",
  "atk-s0203a1:31_0": "101.Rūpe cakkhuviññāṇe cakkhuviññāṇaviññātabbesu dhammesūti ettha yaṁ atīte cakkhudvārassa",
  "atk-s0203a1:31_1": "āpāthaṁ āgantvā niruddhaṁ, yañca anāgate āpāthaṁ āgantvā nirujjhissati, yampi etarahi",
  "atk-s0203a1:31_2": "āgantvā niruddhaṁ, taṁ sabbaṁ rūpaṁ nāma. Yaṁ pana atītepi āpāthaṁ anāgantvā niruddhaṁ,",
  "atk-s0203a1:31_3": "anāgatepi anāgantvā nirujjhissati, etarahipi anāgantvā niruddhaṁ, taṁ cakkhuviññāṇaviññātabbadhammesu",
  "atk-s0203a1:31_4": "saṅgahitanti vutte tipiṭakacūḷābhayatthero āha – ‘‘imasmiṁ ṭhāne dvidhā karotha,",
  "atk-s0203a1:31_5": "upari chandovāre kinti karissatha, nayidaṁ labbhatī’’ti. Tasmā tīsu kālesu āpāthaṁ",
  "atk-s0203a1:31_6": "āgataṁ vā anāgataṁ vā sabbampi taṁ rūpameva, cakkhuviññāṇasampayuttā pana tayo khandhā",
  "atk-s0203a1:31_7": "cakkhuviññāṇaviññātabbadhammāti veditabbā. Ayañhettha attho ‘‘cakkhuviññāṇena saddhiṁ",
  "atk-s0203a1:31_8": "viññātabbesu dhammesū’’ti. Chandoti taṇhāchando. Rāgoti sveva rajjanavasena rāgo.",
  "atk-s0203a1:31_9": "Nandīti sveva abhinandanavasena nandī. Taṇhāti sveva taṇhāyanavasena taṇhā. Sesadvāresupi eseva nayo.",
  "atk-s0203a1:32_0": "102.Ahaṅkāramamaṅkāramānānusayāti ettha ahaṅkāro māno, mamaṅkāro taṇhā, sveva mānānusayo.",
  "atk-s0203a1:32_1": "Āsavānaṁ khayañāṇāyāti idaṁ pubbenivāsaṁ dibbacakkhuñca avatvā kasmā vuttaṁ? Bhikkhū",
  "atk-s0203a1:32_2": "lokiyadhammaṁ na pucchanti, lokuttarameva pucchanti, tasmā pucchitapañhaṁyeva kathento",
  "atk-s0203a1:32_3": "evamāha. Ekavissajjitasuttaṁ nāmetaṁ, chabbisodhanantipissa nāmaṁ. Ettha hi cattāro",
  "atk-s0203a1:32_4": "vohārā pañca khandhā cha dhātuyo cha ajjhattikabāhirāni āyatanāni attano saviññāṇakakāyo",
  "atk-s0203a1:32_5": "paresaṁ saviññāṇakakāyoti ime cha koṭṭhāsā visuddhā, tasmā ‘‘chabbisodhaniya’’nti",
  "atk-s0203a1:32_6": "vuttaṁ. Parasamuddavāsittherā pana attano ca parassa ca viññāṇakakāyaṁ ekameva katvā",
  "atk-s0203a1:32_7": "catūhi āhārehi saddhinti cha koṭṭhāse vadanti.",
  "atk-s0203a1:33_0": "Ime pana cha koṭṭhāsā ‘‘kiṁ te adhigataṁ, kinti te adhigataṁ, kadā te adhigataṁ,",
  "atk-s0203a1:33_1": "kattha te adhigataṁ, katame te kilesā pahīnā, katamesaṁ tvaṁ dhammānaṁ lābhī’’ti",
  "atk-s0203a1:33_2": "(pārā. 198) evaṁ vinayaniddesapariyāyena sodhetabbā.",
  "atk-s0203a1:34_0": "Ettha hi kiṁ te adhigatanti adhigamapucchā, jhānavimokkhādīsu sotāpattimaggādīsu",
  "atk-s0203a1:34_1": "vā kiṁ tayā adhigataṁ. Kinti te adhigatanti upāyapucchā. Ayañhi etthādhippāyo – kiṁ",
  "atk-s0203a1:34_2": "tayā aniccalakkhaṇaṁ dhuraṁ katvā adhigataṁ, dukkhānattalakkhaṇesu aññataraṁ vā,",
  "atk-s0203a1:34_3": "kiṁ vā samādhivasena abhinivisitvā , udāhu vipassanāvasena, tathā kiṁ rūpe abhinivisitvā,",
  "atk-s0203a1:34_4": "udāhu arūpe, kiṁ vā ajjhattaṁ abhinivisitvā, udāhu bahiddhāti. Kadā te adhigatanti",
  "atk-s0203a1:34_5": "kālapucchā, pubbaṇhamajjhanhikādīsu katarasmiṁ kāleti vuttaṁ hoti.",
  "atk-s0203a1:35_0": "Kattha te adhigatanti okāsapucchā, kismiṁ okāse, kiṁ rattiṭṭhāne divāṭṭhāne rukkhamūle",
  "atk-s0203a1:35_1": "maṇḍape katarasmiṁ vā vihāreti vuttaṁ hoti. Katame te kilesā pahīnāti pahīnakilese",
  "atk-s0203a1:35_2": "pucchati, kataramaggavajjhā tava kilesā pahīnāti vuttaṁ hoti.",
  "atk-s0203a1:36": "Katamesaṁ tvaṁ dhammānaṁ lābhīti paṭiladdhadhammapucchā, paṭhamamaggādīsu katamesaṁ tvaṁ dhammānaṁ lābhīti vuttaṁ hoti.",
  "atk-s0203a1:37_0": "Tasmā idāni cepi koci bhikkhu uttarimanussadhammādhigamaṁ byākareyya, na so ettāvatāva",
  "atk-s0203a1:37_1": "sakkātabbo. Imesu pana chasu ṭhānesu sodhanatthaṁ vattabbo ‘‘kiṁ te adhigataṁ, kiṁ",
  "atk-s0203a1:37_2": "jhānaṁ udāhu vimokkhādīsu aññatara’’nti? Yo hi yena adhigato dhammo, so tassa pākaṭo",
  "atk-s0203a1:37_3": "hoti. Sace ‘‘idaṁ nāma me adhigata’’nti vadati, tato ‘‘kinti te adhigata’’nti pucchitabbo.",
  "atk-s0203a1:37_4": "Aniccalakkhaṇādīsu kiṁ dhuraṁ katvā, aṭṭhatiṁsāya vā ārammaṇesu rūpārūpaajjhattabahiddhādibhedesu",
  "atk-s0203a1:37_5": "vā dhammesu kena mukhena abhinivisitvāti? Yo hi yassābhiniveso, so tassa pākaṭo hoti.",
  "atk-s0203a1:38_0": "Sace pana ‘‘ayaṁ nāma me abhiniveso, evaṁ mayā adhigata’’nti vadati, tato ‘‘kadā",
  "atk-s0203a1:38_1": "te adhigata’’nti pucchitabbo, ‘‘kiṁ pubbaṇhe, udāhu majjhanhikādīsu aññatarasmiṁ",
  "atk-s0203a1:38_2": "kāle’’ti ? Sabbesañhi attanā adhigatakālo pākaṭo hoti. Sace ‘‘amukasmiṁ nāma me kāle",
  "atk-s0203a1:38_3": "adhigata’’nti vadati, tato ‘‘kattha te adhigata’’nti pucchitabbo, ‘‘kiṁ divāṭṭhāne,",
  "atk-s0203a1:38_4": "udāhu rattiṭṭhānādīsu aññatarasmiṁ okāse’’ti? Sabbesañhi attanā adhigatokāso pākaṭo",
  "atk-s0203a1:38_5": "hoti. Sace ‘‘amukasmiṁ nāma me okāse adhigata’’nti vadati, tato ‘‘katame te kilesā",
  "atk-s0203a1:38_6": "pahīnā’’ti pucchitabbo, ‘‘kiṁ paṭhamamaggavajjhā, udāhu dutiyādimaggavajjhā’’ti?",
  "atk-s0203a1:38_7": "Sabbesañhi attanā adhigatamaggena pahīnakilesā pākaṭā honti.",
  "atk-s0203a1:39_0": "Sace ‘‘ime nāma me kilesā pahīnā’’ti vadati, tato ‘‘katamesaṁ tvaṁ dhammānaṁ lābhī’’ti",
  "atk-s0203a1:39_1": "pucchitabbo, ‘‘kiṁ sotāpattimaggassa, udāhu sakadāgāmimaggādīsu aññatarassā’’ti?",
  "atk-s0203a1:39_2": "Sabbesañhi attanā adhigatadhammo pākaṭo hoti. Sace ‘‘imesaṁ nāmāhaṁ dhammānaṁ lābhī’’ti",
  "atk-s0203a1:39_3": "vadati, ettāvatāpissa vacanaṁ na saddhātabbaṁ. Bahussutā hi uggahaparipucchākusalā",
  "atk-s0203a1:39_4": "bhikkhū imāni cha ṭhānāni sodhetuṁ sakkonti. Imassa bhikkhuno āgamanapaṭipadā sodhetabbā,",
  "atk-s0203a1:39_5": "yadi āgamanapaṭipadā na sujjhati, ‘‘imāya paṭipadāya lokuttaradhammā nāma na labbhantī’’ti apanetabbo.",
  "atk-s0203a1:40_0": "Yadi panassa āgamanapaṭipadā sujjhati, ‘‘dīgharattaṁ tīsu sikkhāsu appamatto jāgariyamanuyutto",
  "atk-s0203a1:40_1": "catūsu paccayesu alaggo ākāse pāṇisamena cetasā viharatī’’ti paññāyati, tassa bhikkhuno",
  "atk-s0203a1:40_2": "byākaraṇaṁ paṭipadāya saddhiṁ saṁsandati sameti. ‘‘Seyyathāpi nāma gaṅgodakaṁ yamunodakena",
  "atk-s0203a1:40_3": "saddhiṁ saṁsandati sameti, evameva supaññattā tena bhagavatā sāvakānaṁ nibbānagāminī",
  "atk-s0203a1:40_4": "paṭipadā saṁsandati sameti nibbānañca paṭipadā cā’’ti (dī. ni. 2.296) vuttasadisaṁ hoti.",
  "atk-s0203a1:41_0": "Apica kho ettakenāpi sakkāro na kātabbo. Kasmā? Ekaccassa hi puthujjanassāpi sato",
  "atk-s0203a1:41_1": "khīṇāsavapaṭipattisadisā paṭipadā hoti. Tasmā so bhikkhu tehi tehi upāyehi uttāsetabbo.",
  "atk-s0203a1:41_2": "Khīṇāsavassa nāma asaniyāpi matthake patamānāya bhayaṁ vā chambhitattaṁ vā lomahaṁso",
  "atk-s0203a1:41_3": "vā na hoti, puthujjanassa appamattakenāpi hoti.",
  "atk-s0203a1:42_0": "Tatrimāni vatthūni – dīghabhāṇakaabhayatthero kira ekaṁ piṇḍapātikaṁ pariggahetuṁ",
  "atk-s0203a1:42_1": "asakkonto daharassa saññaṁ adāsi. So taṁ nhāyamānaṁ kalyāṇīnadīmukhadvāre nimujjitvā",
  "atk-s0203a1:42_2": "pāde aggahesi. Piṇḍapātiko kumbhīloti saññāya mahāsaddamakāsi, tadā naṁ puthujjanoti",
  "atk-s0203a1:42_3": "sañjāniṁsu. Candamukhatissarājakāle pana mahāvihāre saṅghatthero khīṇāsavo dubbalacakkhuko",
  "atk-s0203a1:42_4": "vihāreyeva acchi. Rājā theraṁ pariggaṇhissāmīti bhikkhūsu bhikkhācāraṁ gatesu appasaddo",
  "atk-s0203a1:42_5": "upasaṅkamitvā sappo viya pāde aggahesi. Thero silāthambho viya niccalo hutvā ko etthāti",
  "atk-s0203a1:42_6": "āha ? Ahaṁ, bhante, tissoti. Sugandhaṁ vāyasi no tissāti? Evaṁ khīṇāsavassa bhayaṁ nāma natthīti.",
  "atk-s0203a1:43_0": "Ekacco pana puthujjanopi atisūro hoti nibbhayo. So rañjanīyena ārammaṇena pariggaṇhitabbo.",
  "atk-s0203a1:43_1": "Vasabharājāpi hi ekaṁ theraṁ pariggaṇhamāno ghare nisīdāpetvā tassa santike badarasāḷavaṁ",
  "atk-s0203a1:43_2": "maddamāno nisīdi. Mahātherassa kheḷo cali, tato therassa puthujjanabhāvo āvibhūto.",
  "atk-s0203a1:43_3": "Khīṇāsavassa hi rasataṇhā nāma suppahīnā, dibbesupi rasesu nikanti nāma na hoti.",
  "atk-s0203a1:43_4": "Tasmā imehi upāyehi pariggahetvā sacassa bhayaṁ vā chambhitattaṁ vā lomahaṁso vā",
  "atk-s0203a1:43_5": "rasataṇhā vā uppajjati, na tvaṁ arahāti apanetabbo. Sace pana abhīrū acchambhī anutrāsī",
  "atk-s0203a1:43_6": "hutvā sīho viya nisīdati, dibbārammaṇepi nikantiṁ na janeti. Ayaṁ bhikkhu sampannaveyyākaraṇo",
  "atk-s0203a1:43_7": "samantā rājarājamahāmattādīhi pesitaṁ sakkāraṁ arahatīti.",
  "atk-s0203a1:44": "Papañcasūdaniyā majjhimanikāyaṭṭhakathāya",
  "atk-s0203a1:45": "Chabbisodhanasuttavaṇṇanā niṭṭhitā.",
  "atk-s0203a1:46": "3. Sappurisadhammasuttavaṇṇanā",
  "atk-s0203a1:47_0": "105.Evaṁme sutanti sappurisadhammasuttaṁ. Tattha sappurisadhammanti sappurisānaṁ",
  "atk-s0203a1:47_1": "dhammaṁ. Asappurisadhammanti pāpapurisānaṁ dhammaṁ. Evaṁ mātikaṁ ṭhapetvāpi puna",
  "atk-s0203a1:47_2": "yathā nāma maggakusalo puriso vāmaṁ muñcitvā dakkhiṇaṁ gaṇhāti. Paṭhamaṁ muñcitabbaṁ",
  "atk-s0203a1:47_3": "katheti, evaṁ pahātabbaṁ dhammaṁ paṭhamaṁ desento katamo ca, bhikkhave, asappurisadhammotiādimāha.",
  "atk-s0203a1:47_4": "Tattha uccākulāti khattiyakulā vā brāhmaṇakulā vā. Etadeva hi kuladvayaṁ ‘‘uccākula’’nti",
  "atk-s0203a1:47_5": "vuccati. So tattha pujjoti so bhikkhu tesu bhikkhūsu pūjāraho. Antaraṁ karitvāti abbhantaraṁ katvā.",
  "atk-s0203a1:48_0": "Mahākulāti khattiyakulā vā brāhmaṇakulā vā vessakulā vā. Idameva hi kulattayaṁ ‘‘mahākula’’nti",
  "atk-s0203a1:48_1": "vuccati. Mahābhogakulāti mahantehi bhogehi samannāgatā kulā. Uḷārabhogakulāti uḷārehi",
  "atk-s0203a1:48_2": "paṇītehi bhogehi sampannakulā. Imasmiṁ padadvaye cattāripi kulāni labbhanti. Yattha",
  "atk-s0203a1:48_3": "katthaci kule jāto hi puññabalehi mahābhogopi uḷārabhogopi hotiyeva.",
  "atk-s0203a1:49": "106.Yasassīti parivārasampanno. Appaññātāti rattiṁ khittasarā viya saṅghamajjhādīsu na paññāyanti. Appesakkhāti appaparivārā.",
  "atk-s0203a1:50_0": "107.Āraññikoti samādinnaāraññikadhutaṅgo. Sesadhutaṅgesupi eseva nayo. Imasmiñca",
  "atk-s0203a1:50_1": "sutte pāḷiyaṁ naveva dhutaṅgāni āgatāni, vitthārena panetāni terasa honti. Tesu yaṁ",
  "atk-s0203a1:50_2": "vattabbaṁ, taṁ sabbaṁ sabbākārena visuddhimagge dhutaṅganiddese vuttameva.",
  "atk-s0203a1:51": "108.Atammayatāti tammayatā vuccati taṇhā, nittaṇhāti attho. Atammayataññeva antaraṁ karitvāti nittaṇhataṁyeva kāraṇaṁ katvā abbhantaraṁ vā katvā, citte uppādetvāti attho.",
  "atk-s0203a1:52_0": "Nirodhavāre yasmā anāgāmikhīṇāsavāva taṁ samāpattiṁ samāpajjanti, puthujjanassa sā",
  "atk-s0203a1:52_1": "natthi, tasmā asappurisavāro parihīno. Na kañci maññatīti kañci puggalaṁ tīhi maññanāhi",
  "atk-s0203a1:52_2": "na maññati. Nakuhiñci maññatīti kismiñci okāse na maññati. Na kenaci maññatīti kenaci",
  "atk-s0203a1:52_3": "vatthunāpi taṁ puggalaṁ na maññati. Sesaṁ sabbattha uttānamevāti.",
  "atk-s0203a1:53": "Papañcasūdaniyā majjhimanikāyaṭṭhakathāya",
  "atk-s0203a1:54": "Sappurisadhammasuttavaṇṇanā niṭṭhitā.",
  "atk-s0203a1:55": "4. Sevitabbāsevitabbasuttavaṇṇanā",
  "atk-s0203a1:56_0": "109.Evaṁme sutanti sevitabbāsevitabbasuttaṁ. Tattha tañca aññamaññaṁ kāyasamācāranti",
  "atk-s0203a1:56_1": "aññaṁ sevitabbaṁ kāyasamācāraṁ, aññaṁ asevitabbaṁ vadāmi, sevitabbameva kenaci pariyāyena",
  "atk-s0203a1:56_2": "asevitabbanti, asevitabbaṁ vā sevitabbanti ca na vadāmīti attho. Vacīsamācārādīsu",
  "atk-s0203a1:56_3": "eseva nayo. Iti bhagavā sattahi padehi mātikaṁ ṭhapetvā vitthārato avibhajitvāva",
  "atk-s0203a1:56_4": "desanaṁ niṭṭhāpesi. Kasmā? Sāriputtattherassa okāsakaraṇatthaṁ.",
  "atk-s0203a1:57": "113.Manosamācāre micchādiṭṭhisammādiṭṭhiyo diṭṭhipaṭilābhavasena visuṁ aṅgaṁ hutvā ṭhitāti na gahitā.",
  "atk-s0203a1:58": "114.Cittuppāde akammapathappattā abhijjhādayo veditabbā.",
  "atk-s0203a1:59": "115. Saññāpaṭilābhavāre abhijjhāsahagatāya saññāyātiādīni kāmasaññādīnaṁ dassanatthaṁ vuttāni.",
  "atk-s0203a1:60_0": "117.Sabyābajjhanti sadukkhaṁ. Apariniṭṭhitabhāvāyāti bhavānaṁ apariniṭṭhitabhāvāya.",
  "atk-s0203a1:60_1": "Ettha ca sabyābajjhattabhāvā nāma cattāro honti. Puthujjanopi hi yo tenattabhāvena",
  "atk-s0203a1:60_2": "bhavaṁ pariniṭṭhāpetuṁ na sakkoti, tassa paṭisandhito paṭṭhāya akusalā dhammā vaḍḍhanti,",
  "atk-s0203a1:60_3": "kusalā dhammā ca parihāyanti, sadukkhameva attabhāvaṁ abhinibbatteti nāma. Tathā",
  "atk-s0203a1:60_4": "sotāpannasakadāgāmianāgāmino. Puthujjanādayo tāva hontu, anāgāmī kathaṁ sabyābajjhaṁ",
  "atk-s0203a1:60_5": "attabhāvaṁ abhinibbatteti, kathañcassa akusalā dhammā abhivaḍḍhanti, kusalā dhammā",
  "atk-s0203a1:60_6": "parihāyantīti. Anāgāmīpi hi suddhāvāse nibbatto uyyānavimānakapparukkhe oloketvā",
  "atk-s0203a1:60_7": "‘‘aho sukhaṁ aho sukha’’nti udānaṁ udāneti, anāgāmino bhavalobho bhavataṇhā appahīnāva",
  "atk-s0203a1:60_8": "honti, tassa appahīnataṇhatāya akusalā vaḍḍhanti nāma, kusalā parihāyanti nāma, sadukkhameva",
  "atk-s0203a1:60_9": "attabhāvaṁ abhinibbatteti, apariniṭṭhitabhavoyeva hotīti veditabbo.",
  "atk-s0203a1:61_0": "Abyābajjhanti adukkhaṁ. Ayampi catunnaṁ janānaṁ vasena veditabbo. Yo hi puthujjanopi",
  "atk-s0203a1:61_1": "tenattabhāvena bhavaṁ pariniṭṭhāpetuṁ sakkoti, puna paṭisandhiṁ na gaṇhāti, tassa",
  "atk-s0203a1:61_2": "paṭisandhiggahaṇato paṭṭhāya akusalā parihāyanti, kusalāyeva vaḍḍhanti, adukkhameva",
  "atk-s0203a1:61_3": "attabhāvaṁ nibbatteti, pariniṭṭhitabhavoyeva nāma hoti. Tathā sotāpannasakadāgāmianāgāmino.",
  "atk-s0203a1:61_4": "Sotāpannādayo tāva hontu, puthujjano kathaṁ abyābajjhaattabhāvaṁ nibbatteti, kathañcassa",
  "atk-s0203a1:61_5": "akusalaparihāniādīni hontīti. Puthujjanopi pacchimabhaviko tenattabhāvena bhavaṁ",
  "atk-s0203a1:61_6": "pariniṭṭhāpetuṁ samattho hoti. Tassa aṅgulimālassa viya ekenūnapāṇasahassaṁ ghātentassāpi",
  "atk-s0203a1:61_7": "attabhāvo abyābajjhoyeva nāma, bhavaṁ pariniṭṭhāpetiyeva nāma. Akusalameva hāyati,",
  "atk-s0203a1:61_8": "vipassanameva gabbhaṁ gaṇhāpeti nāma.",
  "atk-s0203a1:62_0": "119.Cakkhuviññeyyantiādīsu yasmā ekaccassa tasmiṁyeva rūpe rāgādayo uppajjanti, abhinandati",
  "atk-s0203a1:62_1": "assādeti, abhinandanto assādento anayabyasanaṁ pāpuṇāti, ekaccassa nuppajjanti, nibbindati",
  "atk-s0203a1:62_2": "virajjati, nibbindanto virajjanto nibbutiṁ pāpuṇāti, tasmā ‘‘tañca aññamañña’’nti",
  "atk-s0203a1:62_3": "na vuttaṁ. Esa nayo sabbattha.",
  "atk-s0203a1:63_0": "Evaṁ vitthārena atthaṁ ājāneyyunti ettha ke bhagavato imassa bhāsitassa atthaṁ ājānanti,",
  "atk-s0203a1:63_1": "ke na ājānantīti? Ye tāva imassa suttassa pāḷiñca aṭṭhakathañca uggaṇhitvā takkarā",
  "atk-s0203a1:63_2": "na honti, yathāvuttaṁ anulomapaṭipadaṁ na paṭipajjanti, te na ājānanti nāma. Ye pana",
  "atk-s0203a1:63_3": "takkarā honti, yathāvuttaṁ anulomapaṭipadaṁ paṭipajjanti, te ājānanti nāma. Evaṁ",
  "atk-s0203a1:63_4": "santepi sapaṭisandhikānaṁ tāva dīgharattaṁ hitāya sukhāya hotu, appaṭisandhikānaṁ",
  "atk-s0203a1:63_5": "kathaṁ hotīti. Appaṭisandhikā anupādānā viya jātavedā parinibbāyanti, kappasatasahassānampi",
  "atk-s0203a1:63_6": "accayena tesaṁ puna dukkhaṁ nāma natthi. Iti ekaṁsena tesaṁyeva dīgharattaṁ hitāya",
  "atk-s0203a1:63_7": "sukhāya hoti. Sesaṁ sabbattha uttānamevāti.",
  "atk-s0203a1:64": "Papañcasūdaniyā majjhimanikāyaṭṭhakathāya",
  "atk-s0203a1:65": "Sevitabbāsevitabbasuttavaṇṇanā niṭṭhitā.",
  "atk-s0203a1:66": "5. Bahudhātukasuttavaṇṇanā",
  "atk-s0203a1:67_0": "124.Evaṁme sutanti bahudhātukasuttaṁ. Tattha bhayānītiādīsu bhayanti cittutrāso.",
  "atk-s0203a1:67_1": "Upaddavoti anekaggatākāro. Upasaggoti upasaṭṭhākāro tattha tattha lagganākāro. Tesaṁ",
  "atk-s0203a1:67_2": "evaṁ nānattaṁ veditabbaṁ – pabbatādivisamanissitā corā janapadavāsīnaṁ pesenti ‘‘mayaṁ",
  "atk-s0203a1:67_3": "asukadivase nāma tumhākaṁ gāmaṁ paharissāmā’’ti. Taṁ pavattiṁ sutakālato paṭṭhāya",
  "atk-s0203a1:67_4": "bhayaṁ santāsaṁ āpajjanti. Ayaṁ cittutrāso nāma. ‘‘Idha no corā kupitā anatthampi",
  "atk-s0203a1:67_5": "āvaheyyu’’nti hatthasāraṁ gahetvā dvipadacatuppadehi saddhiṁ araññaṁ pavisitvā tattha",
  "atk-s0203a1:67_6": "tattha bhūmiyaṁ nipajjanti, ḍaṁsamakasādīhi khajjamānā gumbantarāni pavisanti, khāṇukaṇṭake",
  "atk-s0203a1:67_7": "maddanti. Tesaṁ evaṁ vicarantānaṁ vikkhittabhāvo anekaggatākāro nāma. Tato coresu",
  "atk-s0203a1:67_8": "yathāvutte divase anāgacchantesu ‘‘tucchakasāsanaṁ taṁ bhavissati, gāmaṁ pavisissāmā’’ti",
  "atk-s0203a1:67_9": "saparikkhārā gāmaṁ pavisanti, atha tesaṁ paviṭṭhabhāvaṁ ñatvā gāmaṁ parivāretvā dvāre",
  "atk-s0203a1:67_10": "aggiṁ datvā manusse ghātetvā corā sabbaṁ vibhavaṁ vilumpetvā gacchanti. Tesu ghātitāvasesā",
  "atk-s0203a1:67_11": "aggiṁ nibbāpetvā koṭṭhacchāyabhitticchāyādīsu tattha tattha laggitvā nisīdanti naṭṭhaṁ",
  "atk-s0203a1:67_12": "anusocamānā. Ayaṁ upasaṭṭhākāro lagganākāro nāma.",
  "atk-s0203a1:68_0": "Naḷāgārāti naḷehi paricchannā agārā, sesasambhārā panettha rukkhamayā honti. Tiṇāgārepi",
  "atk-s0203a1:68_1": "eseva nayo. Bālato uppajjantīti bālameva nissāya uppajjanti. Bālo hi apaṇḍitapuriso",
  "atk-s0203a1:68_2": "rajjaṁ vā uparajjaṁ vā aññaṁ vā pana mahantaṁ ṭhānaṁ patthento katipaye attanā sadise",
  "atk-s0203a1:68_3": "vidhavāputte mahādhutte gahetvā ‘‘etha ahaṁ tumhe issare karissāmī’’ti pabbatagahanādīni",
  "atk-s0203a1:68_4": "nissāya antante gāme paharanto dāmarikabhāvaṁ jānāpetvā anupubbena nigamepi janapadepi",
  "atk-s0203a1:68_5": "paharati, manussā gehāni chaḍḍetvā khemantaṭṭhānaṁ patthayamānā pakkamanti, te nissāya",
  "atk-s0203a1:68_6": "vasantā bhikkhūpi bhikkhuniyopi attano attano vasanaṭṭhānāni pahāya pakkamanti. Gatagataṭṭhāne",
  "atk-s0203a1:68_7": "bhikkhāpi senāsanampi dullabhaṁ hoti. Evaṁ catunnaṁ parisānaṁ bhayaṁ āgatameva hoti.",
  "atk-s0203a1:68_8": "Pabbajitesupi dve bālā bhikkhū aññamaññaṁ vivādaṁ paṭṭhapetvā codanaṁ ārabhanti .",
  "atk-s0203a1:68_9": "Iti kosambivāsikānaṁ viya mahākalaho uppajjati, catunnaṁ parisānaṁ bhayaṁ āgatameva",
  "atk-s0203a1:68_10": "hotīti evaṁ yāni kānici bhayāni uppajjanti, sabbāni tāni bālato uppajjantīti veditabbāni.",
  "atk-s0203a1:69_0": "Etadavocāti bhagavatā dhammadesanā matthakaṁ apāpetvāva niṭṭhāpitā. Yaṁnūnāhaṁ dasabalaṁ",
  "atk-s0203a1:69_1": "pucchitvā sabbaññutaññāṇenevassa desanāya pāripūriṁ kareyyanti cintetvā etaṁ ‘‘kittāvatā",
  "atk-s0203a1:69_2": "nu kho, bhante’’tiādivacanaṁ avoca.",
  "atk-s0203a1:70_0": "125. Aṭṭhārasasu dhātūsu aḍḍhekādasadhātuyo rūpapariggaho, aḍḍhaṭṭhamakadhātuyo arūpapariggahoti",
  "atk-s0203a1:70_1": "rūpārūpapariggahova kathito. Sabbāpi khandhavasena pañcakkhandhā honti. Pañcapi khandhā",
  "atk-s0203a1:70_2": "dukkhasaccaṁ, tesaṁ samuṭṭhāpikā taṇhā samudayasaccaṁ, ubhinnaṁ appavatti nirodhasaccaṁ,",
  "atk-s0203a1:70_3": "nirodhapajānanā paṭipadā maggasaccaṁ. Iti catusaccakammaṭṭhānaṁ ekassa bhikkhuno",
  "atk-s0203a1:70_4": "niggamanaṁ matthakaṁ pāpetvā kathitaṁ hoti. Ayamettha saṅkhepo, vitthārato panetā",
  "atk-s0203a1:70_5": "dhātuyo visuddhimagge kathitāva. Jānāti passatīti saha vipassanāya maggo vutto.",
  "atk-s0203a1:71_0": "Pathavīdhātuādayo saviññāṇakakāyaṁ suññato nissattato dassetuṁ vuttā. Tāpi purimāhi",
  "atk-s0203a1:71_1": "aṭṭhārasahi dhātūhi pūretabbā. Pūrentena viññāṇadhātuto nīharitvā pūretabbā. Viññāṇadhātu",
  "atk-s0203a1:71_2": "hesā cakkhuviññāṇādivasena chabbidhā hoti. Tattha cakkhuviññāṇadhātuyā pariggahitāya",
  "atk-s0203a1:71_3": "tassā vatthu cakkhudhātu, ārammaṇaṁ rūpadhātūti dve dhātuyo pariggahitāva honti.",
  "atk-s0203a1:71_4": "Esa nayo sabbattha. Manoviññāṇadhātuyā pana pariggahitāya tassā purimapacchimavasena",
  "atk-s0203a1:71_5": "manodhātu, ārammaṇavasena dhammadhātūti dve dhātuyo pariggahitāva honti. Iti imāsu",
  "atk-s0203a1:71_6": "aṭṭhārasasu dhātūsu aḍḍhekādasadhātuyo rūpapariggahoti purimanayeneva idampi ekassa",
  "atk-s0203a1:71_7": "bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:72_0": "Sukhadhātūtiādīsu sukhañca taṁ nissattasuññataṭṭhena dhātu cāti sukhadhātu. Esa nayo",
  "atk-s0203a1:72_1": "sabbattha. Ettha ca purimā catasso dhātuyo sappaṭipakkhavasena gahitā, pacchimā dve",
  "atk-s0203a1:72_2": "sarikkhakavasena. Avibhūtabhāvena hi upekkhādhātu avijjādhātuyā sarikkhā. Ettha ca",
  "atk-s0203a1:72_3": "sukhadukkhadhātūsu pariggahitāsu kāyaviññāṇadhātu pariggahitāva hoti, sesāsu pariggahitāsu",
  "atk-s0203a1:72_4": "manoviññāṇadhātu pariggahitāva hoti. Imāpi cha dhātuyo heṭṭhā aṭṭhārasahiyeva pūretabbā.",
  "atk-s0203a1:72_5": "Pūrentena upekkhādhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo",
  "atk-s0203a1:72_6": "rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:73_0": "Kāmadhātuādīnaṁ dvedhāvitakke (ma. ni. 1.206) kāmavitakkādīsu vuttanayeneva attho",
  "atk-s0203a1:73_1": "veditabbo. Abhidhammepi ‘‘tattha katamā kāmadhātu, kāmapaṭisaṁyutto takko vitakko’’tiādinā",
  "atk-s0203a1:73_2": "(vibha. 182) nayeneva etāsaṁ vitthāro āgatoyeva. Imāpi cha dhātuyo heṭṭhā aṭṭhārasahiyeva",
  "atk-s0203a1:73_3": "pūretabbā. Pūrentena kāmadhātuto nīharitvā pūretabbā. Iti imāsu aṭṭhārasasu dhātūsu",
  "atk-s0203a1:73_4": "aḍḍhekādasadhātuyo rūpapariggahoti purimanayeneva idampi ekassa bhikkhuno niggamanaṁ",
  "atk-s0203a1:73_5": "matthakaṁ pāpetvā kathitaṁ hoti.",
  "atk-s0203a1:74_0": "Kāmadhātuādīsu pañca kāmāvacarakkhandhā kāmadhātu nāma, pañca rūpāvacarakkhandhā",
  "atk-s0203a1:74_1": "rūpadhātu nāma, cattāro arūpāvacarakkhandhā arūpadhātu nāma. Abhidhamme pana ‘‘tattha",
  "atk-s0203a1:74_2": "katamā kāmadhātu, heṭṭhato avīcinirayaṁ pariyantaṁ karitvā’’tiādinā (vibha. 182)",
  "atk-s0203a1:74_3": "nayena etāsaṁ vitthāro āgatoyeva. Imāpi tisso dhātuyo heṭṭhā aṭṭhārasahiyeva pūretabbā.",
  "atk-s0203a1:74_4": "Pūrentena kāmadhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo",
  "atk-s0203a1:74_5": "rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:75_0": "Saṅkhatāti paccayehi samāgantvā katā, pañcannaṁ khandhānametaṁ adhivacanaṁ. Na saṅkhatā",
  "atk-s0203a1:75_1": "asaṅkhatā. Nibbānassetaṁ adhivacanaṁ. Imāpi dve dhātuyo heṭṭhā aṭṭhārasahiyeva pūretabbā.",
  "atk-s0203a1:75_2": "Pūrentena saṅkhatadhātuto nīharitvā pūretabbā. Iti imāsu aṭṭhārasasu dhātūsu aḍḍhekādasadhātuyo",
  "atk-s0203a1:75_3": "rūpapariggahoti purimanayeneva idampi ekassa bhikkhuno niggamanaṁ matthakaṁ pāpetvā kathitaṁ hoti.",
  "atk-s0203a1:76": "126.Ajjhattikabāhirānīti ajjhattikāni ca bāhirāni ca. Ettha hi cakkhuādīni ajjhattikāni cha, rūpādīni bāhirāni cha. Idhāpi jānāti passatīti saha vipassanāya maggo kathito.",
  "atk-s0203a1:77": "Imasmiṁsati idantiādi mahātaṇhāsaṅkhaye vitthāritameva.",
  "atk-s0203a1:78_0": "127.Aṭṭhānanti hetupaṭikkhepo. Anavakāsoti paccayapaṭikkhepo. Ubhayenāpi kāraṇameva",
  "atk-s0203a1:78_1": "paṭikkhipati. Kāraṇañhi tadāyattavuttitāya attano phalassa ṭhānanti ca avakāsoti",
  "atk-s0203a1:78_2": "ca vuccati. Yanti yena kāraṇena. Diṭṭhisampannoti maggadiṭṭhiyā sampanno sotāpanno",
  "atk-s0203a1:78_3": "ariyasāvako. Kañci saṅkhāranti catubhūmakesu saṅkhatasaṅkhāresu kañci ekasaṅkhārampi.",
  "atk-s0203a1:78_4": "Niccato upagaccheyyāti niccoti gaṇheyya. Netaṁ ṭhānaṁ vijjatīti etaṁ kāraṇaṁ natthi",
  "atk-s0203a1:78_5": "na upalabbhati. Yaṁ puthujjanoti yena kāraṇena puthujjano. Ṭhānametaṁ vijjatīti etaṁ",
  "atk-s0203a1:78_6": "kāraṇaṁ atthi. Sassatadiṭṭhiyā hi so tebhūmakesu saṅkhatasaṅkhāresu kañci saṅkhāraṁ",
  "atk-s0203a1:78_7": "niccato gaṇheyyāti attho. Catutthabhūmakasaṅkhārā pana tejussadattā divasaṁ santatto",
  "atk-s0203a1:78_8": "ayoguḷo viya makkhikānaṁ diṭṭhiyā vā aññesaṁ vā akusalānaṁ ārammaṇaṁ na honti. Iminā",
  "atk-s0203a1:78_9": "nayena kañci saṅkhāraṁ sukhatotiādīsupi attho veditabbo.",
  "atk-s0203a1:79_0": "Sukhato upagaccheyyāti ‘‘ekantasukhī attā hoti arogo paraṁ maraṇā’’ti (ma. ni. 3.21,",
  "atk-s0203a1:79_1": "22) evaṁ attadiṭṭhivasena sukhato gāhaṁ sandhāyetaṁ vuttaṁ. Diṭṭhivippayuttacittena",
  "atk-s0203a1:79_2": "pana ariyasāvako pariḷāhābhibhūto pariḷāhavūpasamatthaṁ mattahatthiṁ parittāsito",
  "atk-s0203a1:79_3": "viya, cokkhabrāhmaṇo viya ca gūthaṁ kañci saṅkhāraṁ sukhato upagacchati. Attavāre",
  "atk-s0203a1:79_4": "kasiṇādipaṇṇattisaṅgahatthaṁ saṅkhāranti avatvā kañci dhammanti vuttaṁ. Idhāpi ariyasāvakassa",
  "atk-s0203a1:79_5": "catubhūmakavasena veditabbo, puthujjanassa tebhūmakavasena. Sabbavāresu ariyasāvakassāpi",
  "atk-s0203a1:79_6": "tebhūmakavaseneva paricchedo vaṭṭati. Yaṁ yañhi puthujjano gaṇhāti, tato tato ariyasāvako",
  "atk-s0203a1:79_7": "gāhaṁ viniveṭheti. Puthujjano hi yaṁ yaṁ niccaṁ sukhaṁ attāti gaṇhāti, taṁ taṁ ariyasāvako",
  "atk-s0203a1:79_8": "aniccaṁ dukkhaṁ anattāti gaṇhanto taṁ gāhaṁ viniveṭheti.",
  "atk-s0203a1:80_0": "128.Mātarantiādīsu janikāva mātā, janako pitā, manussabhūtova khīṇāsavo arahāti adhippeto.",
  "atk-s0203a1:80_1": "Kiṁ pana ariyasāvako aññaṁ jīvitā voropeyyāti? Etampi aṭṭhānaṁ. Sacepi hi bhavantaragataṁ",
  "atk-s0203a1:80_2": "ariyasāvakaṁ attano ariyabhāvaṁ ajānantampi koci evaṁ vadeyya ‘‘imaṁ kunthakipillikaṁ",
  "atk-s0203a1:80_3": "jīvitā voropetvā sakalacakkavāḷagabbhe cakkavattirajjaṁ paṭipajjāhī’’ti , neva so",
  "atk-s0203a1:80_4": "taṁ jīvitā voropeyya. Athāpi naṁ evaṁ vadeyya ‘‘sace imaṁ na ghātessasi, sīsaṁ te",
  "atk-s0203a1:80_5": "chindissāmā’’ti. Sīsamevassa chindeyya, na ca so taṁ ghāteyya. Puthujjanabhāvassa",
  "atk-s0203a1:80_6": "pana mahāsāvajjabhāvadassanatthaṁ ariyasāvakassa ca baladīpanatthametaṁ vuttaṁ. Ayañhettha",
  "atk-s0203a1:80_7": "adhippāyo – sāvajjo puthujjanabhāvo, yatra hi nāma puthujjano mātughātādīnipi ānantariyāni",
  "atk-s0203a1:80_8": "karissati. Mahābalo ca ariyasāvako, yo etāni kammāni na karotīti.",
  "atk-s0203a1:81_0": "Duṭṭhacittoti vadhakacittena paduṭṭhacitto. Lohitaṁ uppādeyyāti jīvamānakasarīre",
  "atk-s0203a1:81_1": "khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ",
  "atk-s0203a1:81_2": "samānasīmāya ṭhitaṁ pañcahi kāraṇehi saṅghaṁ bhindeyya. Vuttañhetaṁ ‘‘pañcahupāli",
  "atk-s0203a1:81_3": "ākārehi saṅgho bhijjati. Kammena uddesena voharanto anussāvanena salākaggāhenā’’ti (pari. 458).",
  "atk-s0203a1:82_0": "Tattha kammenāti apalokanādīsu catūsu kammesu aññatarena kammena. Uddesenāti pañcasu",
  "atk-s0203a1:82_1": "pātimokkhuddesesu aññatarena uddesena. Voharantoti kathayanto, tāhi tāhi uppattīhi",
  "atk-s0203a1:82_2": "adhammaṁ dhammotiādīni aṭṭhārasa bhedakaravatthūni dīpento. Anussāvanenāti nanu tumhe",
  "atk-s0203a1:82_3": "jānātha mayhaṁ uccākulā pabbajitabhāvaṁ bahussutabhāvañca, mādiso nāma uddhammaṁ",
  "atk-s0203a1:82_4": "ubbinayaṁ satthusāsanaṁ gāheyyāti cittampi uppādetuṁ tumhākaṁ yuttaṁ, kiṁ mayhaṁ",
  "atk-s0203a1:82_5": "avīci nīluppalavanaṁ viya sītalo, kiṁ ahaṁ apāyato na bhāyāmītiādinā nayena kaṇṇamūle",
  "atk-s0203a1:82_6": "vacībhedaṁ katvā anussāvanena. Salākaggāhenāti evaṁ anussāvetvā tesaṁ cittaṁ upatthambhetvā",
  "atk-s0203a1:82_7": "anivattidhamme katvā ‘‘gaṇhatha imaṁ salāka’’nti salākaggāhena.",
  "atk-s0203a1:83_0": "Ettha ca kammameva uddeso vā pamāṇaṁ, vohārānussāvanasalākaggāhā pana pubbabhāgā.",
  "atk-s0203a1:83_1": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya",
  "atk-s0203a1:83_2": "gāhitāyapi abhinnova hoti saṅgho. Yadā pana evaṁ cattāro vā atirekā vā salākaṁ gāhetvā",
  "atk-s0203a1:83_3": "āveṇikaṁ kammaṁ vā uddesaṁ vā karonti, tadā saṅgho bhinno nāma hoti. Evaṁ diṭṭhisampanno",
  "atk-s0203a1:83_4": "puggalo saṅghaṁ bhindeyyāti netaṁ ṭhānaṁ vijjati. Ettāvatā mātughātādīni pañca ānantariyakammāni",
  "atk-s0203a1:83_5": "dassitāni honti, yāni puthujjano karoti, na ariyasāvako, tesaṁ āvibhāvatthaṁ –",
  "atk-s0203a1:84": "Kammato dvārato ceva, kappaṭṭhitiyato tathā;",
  "atk-s0203a1:85": "Pākasādhāraṇādīhi, viññātabbo vinicchayo.",
  "atk-s0203a1:86_0": "Tattha kammato tāva – ettha hi manussabhūtasseva manussabhūtaṁ mātaraṁ vā pitaraṁ",
  "atk-s0203a1:86_1": "vā api parivattaliṅgaṁ jīvitā voropentassa kammaṁ ānantariyaṁ hoti, tassa vipākaṁ",
  "atk-s0203a1:86_2": "paṭibāhissāmīti sakalacakkavāḷaṁ mahācetiyappamāṇehi kañcanathūpehi pūretvāpi sakalacakkavāḷaṁ",
  "atk-s0203a1:86_3": "pūretvā nisinnabhikkhusaṅghassa mahādānaṁ datvāpi buddhassa bhagavato saṅghāṭikaṇṇaṁ",
  "atk-s0203a1:86_4": "amuñcanto vicaritvāpi kāyassa bhedā nirayameva upapajjati. Yo pana sayaṁ manussabhūto",
  "atk-s0203a1:86_5": "tiracchānabhūtaṁ mātaraṁ vā pitaraṁ vā, sayaṁ vā tiracchānabhūto manussabhūtaṁ, tiracchānoyeva",
  "atk-s0203a1:86_6": "vā tiracchānabhūtaṁ jīvitā voropeti, tassa kammaṁ ānantariyaṁ na hoti, bhāriyaṁ pana",
  "atk-s0203a1:86_7": "hoti, ānantariyaṁ āhacceva tiṭṭhati. Manussajātikānaṁ pana vasena ayaṁ pañho kathito.",
  "atk-s0203a1:87_0": "Tattha eḷakacatukkaṁ saṅgāmacatukkaṁ coracatukkañca kathetabbaṁ. Eḷakaṁ māremīti",
  "atk-s0203a1:87_1": "abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā",
  "atk-s0203a1:87_2": "mārento ānantariyaṁ phusati. Eḷakābhisandhinā pana mātāpitāabhisandhinā vā eḷakaṁ",
  "atk-s0203a1:87_3": "mārento ānantariyaṁ na phusati. Mātāpitāabhisandhinā mātāpitaro mārento phusateva.",
  "atk-s0203a1:87_4": "Eseva nayo itarasmimpi catukkadvaye. Yathā ca mātāpitūsu, evaṁ arahantepi etāni catukkāni veditabbāni.",
  "atk-s0203a1:88_0": "Manussaarahantameva māretvā ānantariyaṁ phusati, na yakkhabhūtaṁ. Kammaṁ pana bhāriyaṁ,",
  "atk-s0203a1:88_1": "ānantariyasadisameva. Manussaarahantassa ca puthujjanakāleyeva satthappahāre vā vise",
  "atk-s0203a1:88_2": "vā dinnepi yadi so arahattaṁ patvā teneva marati, arahantaghāto hotiyeva. Yaṁ pana",
  "atk-s0203a1:88_3": "puthujjanakāle dinnaṁ dānaṁ arahattaṁ patvā paribhuñjati, puthujjanasseva dinnaṁ",
  "atk-s0203a1:88_4": "hoti. Sesaariyapuggale mārentassa ānantariyaṁ natthi. Kammaṁ pana bhāriyaṁ, ānantariyasadisameva.",
  "atk-s0203a1:89_0": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ",
  "atk-s0203a1:89_1": "nāma natthi. Sarīrassa pana antoyeva ekasmiṁyeva ṭhāne lohitaṁ samosarati. Devadattena",
  "atk-s0203a1:89_2": "paviddhasilato bhijjitvā gatā sakalikāpi tathāgatassa pādantaṁ pahari, pharasunā",
  "atk-s0203a1:89_3": "pahaṭo viya pādo antolohitoyeva ahosi. Tathā karontassa ānantariyaṁ hoti. Jīvako",
  "atk-s0203a1:89_4": "pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā",
  "atk-s0203a1:89_5": "phāsumakāsi, tathā karontassa puññakammameva hoti.",
  "atk-s0203a1:90_0": "Atha ye ca parinibbute tathāgate cetiyaṁ bhindanti, bodhiṁ chindanti dhātumhi upakkamanti,",
  "atk-s0203a1:90_1": "tesaṁ kiṁ hotīti? Bhāriyaṁ kammaṁ hoti ānantariyasadisaṁ. Sadhātukaṁ pana thūpaṁ",
  "atk-s0203a1:90_2": "vā paṭimaṁ vā bādhamānaṁ bodhisākhaṁ chindituṁ vaṭṭati. Sacepi tattha nilīnā sakuṇā",
  "atk-s0203a1:90_3": "cetiye vaccaṁ pātenti, chindituṁ vaṭṭatiyeva. Paribhogacetiyato hi sarīracetiyaṁ",
  "atk-s0203a1:90_4": "mahantataraṁ. Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati.",
  "atk-s0203a1:90_5": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labhati,",
  "atk-s0203a1:90_6": "bodhiatthañhi gehaṁ, na gehatthāya bodhi. Āsanagharepi eseva nayo. Yasmiṁ pana āsanaghare",
  "atk-s0203a1:90_7": "dhātu nihitā hoti, tassa rakkhaṇatthāya bodhisākhaṁ chindituṁ vaṭṭati. Bodhijagganatthaṁ",
  "atk-s0203a1:90_8": "ojoharaṇasākhaṁ vā pūtiṭṭhānaṁ vā chindituṁ vaṭṭatiyeva, bhagavato sarīrapaṭijaggane viya puññampi hoti.",
  "atk-s0203a1:91_0": "Saṅghabhede sīmaṭṭhakasaṅghe asannipatite visuṁ parisaṁ gahetvā katavohārānussāvana-salākaggāhassa",
  "atk-s0203a1:91_1": "kammaṁ vā karontassa, uddesaṁ vā uddisantassa bhedo ca hoti ānantariyakammañca. Samaggasaññāya",
  "atk-s0203a1:91_2": "pana vaṭṭatīti kammaṁ karontassa bhedova hoti, na ānantariyakammaṁ, tathā navato",
  "atk-s0203a1:91_3": "ūnaparisāyaṁ. Sabbantimena paricchedena navannaṁ janānaṁ yo saṅghaṁ bhindati , tassa",
  "atk-s0203a1:91_4": "ānantariyakammaṁ hoti. Anuvattakānaṁ adhammavādīnaṁ mahāsāvajjakammaṁ. Dhammavādino pana anavajjā.",
  "atk-s0203a1:92_0": "Tattha navannameva saṅghabhede idaṁ suttaṁ – ‘‘ekato upāli cattāro honti, ekato cattāro,",
  "atk-s0203a1:92_1": "navamo anussāveti, salākaṁ gāheti ‘ayaṁ dhammo ayaṁ vinayo idaṁ satthusāsanaṁ, idaṁ",
  "atk-s0203a1:92_2": "gaṇhatha, imaṁ rocethā’ti, evaṁ kho, upāli, saṅgharāji ceva hoti saṅghabhedo ca.",
  "atk-s0203a1:92_3": "Navannaṁ vā, upāli, atirekanavannaṁ vā saṅgharāji ceva hoti saṅghabhedo cā’’ti (cūḷava.",
  "atk-s0203a1:92_4": "351). Etesu pana pañcasu saṅghabhedo vacīkammaṁ, sesāni kāyakammānīti. Evaṁ kammato",
  "atk-s0203a1:92_5": "viññātabbo vinicchayo.",
  "atk-s0203a1:93_0": "Dvāratoti sabbāneva cetāni kāyadvāratopi vacīdvāratopi samuṭṭhahanti. Purimāni panettha",
  "atk-s0203a1:93_1": "cattāri āṇattikavijjāmayapayogavasena vacīdvārato samuṭṭhahitvāpi kāyadvārameva pūrenti,",
  "atk-s0203a1:93_2": "saṅghabhedo hatthamuddāya bhedaṁ karontassa kāyadvārato samuṭṭhahitvāpi vacīdvārameva",
  "atk-s0203a1:93_3": "pūretīti. Evamettha dvāratopi viññātabbo vinicchayo.",
  "atk-s0203a1:94_0": "Kappaṭṭhitiyatoti saṅghabhedoyeva cettha kappaṭṭhitiyo. Saṇṭhahante hi kappe kappavemajjhe",
  "atk-s0203a1:94_1": "vā saṅghabhedaṁ katvā kappavināseyeva muccati. Sacepi hi sveva kappo vinassissatīti",
  "atk-s0203a1:94_2": "ajja saṅghabhedaṁ karoti, sveva muccati, ekadivasameva niraye paccati. Evaṁ karaṇaṁ",
  "atk-s0203a1:94_3": "pana natthi. Sesāni cattāri kammāni ānantariyāneva honti, na kappaṭṭhitiyānīti evamettha",
  "atk-s0203a1:94_4": "kappaṭṭhitiyatopi viññātabbo vinicchayo.",
  "atk-s0203a1:95_0": "Pākatoti yena ca pañcape’tāni kammāni katāni honti, tassa saṅghabhedoyeva paṭisandhivasena",
  "atk-s0203a1:95_1": "vipaccati, sesāni ‘‘ahosikammaṁ, nāhosi kammavipāko’’ti evamādīsu saṅkhyaṁ gacchanti.",
  "atk-s0203a1:95_2": "Saṅghassa bhedābhāve lohituppādo, tadabhāve arahantaghāto, tadabhāve ca sace pitā",
  "atk-s0203a1:95_3": "sīlavā hoti, mātā dussīlā, no vā tathā sīlavatī, pitughāto paṭisandhivasena vipaccati.",
  "atk-s0203a1:95_4": "Sace mātāpitughāto, dvīsupi sīlena vā dussīlena vā samānesu mātughātova paṭisandhivasena",
  "atk-s0203a1:95_5": "vipaccati . Mātā hi dukkarakārinī bahūpakārā ca puttānanti evamettha pākatopi viññātabbo vinicchayo.",
  "atk-s0203a1:96_0": "Sādhāraṇādīhīti purimāni cattāri sabbesampi gahaṭṭhapabbajitānaṁ sādhāraṇāni. Saṅghabhedo",
  "atk-s0203a1:96_1": "pana ‘‘na kho, upāli bhikkhunī, saṅghaṁ bhindati, na sikkhamānā, na sāmaṇero, na",
  "atk-s0203a1:96_2": "sāmaṇerī, na upāsako, na upāsikā saṅghaṁ bhindati, bhikkhu kho, upāli, pakatatto",
  "atk-s0203a1:96_3": "samānasaṁvāsako samānasīmāyaṁ ṭhito saṅghaṁ bhindatī’’ti (cūḷava. 351) vacanato vuttappakārassa",
  "atk-s0203a1:96_4": "bhikkhunova hoti, na aññassa, tasmā asādhāraṇo. Ādisaddena sabbepi te dukkhavedanāsahagatā",
  "atk-s0203a1:96_5": "dosamohasampayuttā cāti evamettha sādhāraṇādīhipi viññātabbo vinicchayo.",
  "atk-s0203a1:97": "Aññaṁ satthāranti ‘‘ayaṁ me satthā satthukiccaṁ kātuṁ asamattho’’ti bhavantarepi aññaṁ titthakaraṁ ‘‘ayaṁ me satthā’’ti evaṁ gaṇheyya, netaṁ ṭhānaṁ vijjatīti attho.",
  "atk-s0203a1:98_0": "129.Ekissā lokadhātuyāti dasasahassilokadhātuyā. Tīṇi hi khettāni jātikhettaṁ āṇākhettaṁ",
  "atk-s0203a1:98_1": "visayakhettaṁ. Tattha jātikhettaṁ nāma dasasahassī lokadhātu. Sā hi tathāgatassa",
  "atk-s0203a1:98_2": "mātukucchiokkamanakāle nikkhamanakāle sambodhikāle dhammacakkappavattane āyusaṅkhārossajjane",
  "atk-s0203a1:98_3": "parinibbāne ca kampati. Koṭisatasahassacakkavāḷaṁ pana āṇākhettaṁ nāma. Āṭānāṭiyamoraparittadhajaggaparittaratanaparittādīnañhi",
  "atk-s0203a1:98_4": "ettha āṇā vattati. Visayakhettassa pana parimāṇaṁ natthi. Buddhānañhi ‘‘yāvatakaṁ",
  "atk-s0203a1:98_5": "ñāṇaṁ tāvatakaṁ neyyaṁ, yāvatakaṁ neyyaṁ tāvatakaṁ ñāṇaṁ, ñāṇapariyantikaṁ neyyaṁ",
  "atk-s0203a1:98_6": "neyyapariyantikaṁ ñāṇa’’nti (paṭi. ma. 3.5) vacanato avisayo nāma natthi.",
  "atk-s0203a1:99_0": "Imesu pana tīsu khettesu ṭhapetvā imaṁ cakkavāḷaṁ aññasmiṁ cakkavāḷe buddhā uppajjantīti",
  "atk-s0203a1:99_1": "suttaṁ natthi, na uppajjantīti pana atthi. Tīṇi piṭakāni vinayapiṭakaṁ suttantapiṭakaṁ",
  "atk-s0203a1:99_2": "abhidhammapiṭakaṁ, tisso saṅgītiyo mahākassapattherassa saṅgīti, yasattherassa saṅgīti,",
  "atk-s0203a1:99_3": "moggaliputtatissattherassa saṅgītīti. Imā tisso saṅgītiyo āruḷhe tepiṭake buddhavacane",
  "atk-s0203a1:99_4": "imaṁ cakkavāḷaṁ muñcitvā aññattha buddhā uppajjantīti suttaṁ natthi, na uppajjantīti pana atthi.",
  "atk-s0203a1:100_0": "Apubbaṁ acarimanti apure apacchā. Ekato na uppajjanti, pure vā pacchā vā uppajjantīti",
  "atk-s0203a1:100_1": "vuttaṁ hoti. Tattha hi bodhipallaṅke bodhiṁ appatvā na uṭṭhahissāmīti nisinnakālato",
  "atk-s0203a1:100_2": "paṭṭhāya yāva mātukucchismiṁ paṭisandhiggahaṇaṁ, tāva pubbeti na veditabbaṁ. Bodhisattassa",
  "atk-s0203a1:100_3": "hi paṭisandhiggahaṇena dasasahassacakkavāḷakampaneneva khettapariggaho kato, aññassa",
  "atk-s0203a1:100_4": "buddhassa uppatti nivāritāva hoti. Parinibbānakālato paṭṭhāya yāva sāsapamattā dhātu",
  "atk-s0203a1:100_5": "tiṭṭhati, tāva pacchāti na veditabbaṁ. Dhātūsu hi ṭhitāsu buddhā ṭhitāva honti. Tasmā",
  "atk-s0203a1:100_6": "etthantare aññassa buddhassa uppatti nivāritāva hoti. Dhātuparinibbāne pana jāte",
  "atk-s0203a1:100_7": "aññassa buddhassa uppatti na nivāritā.",
  "atk-s0203a1:101_0": "Tīṇi hi antaradhānāni nāma pariyattiantaradhānaṁ, paṭivedhaantaradhānaṁ, paṭipattiantaradhānanti.",
  "atk-s0203a1:101_1": "Tattha pariyattīti tīṇi piṭakāni. Paṭivedhoti saccapaṭivedho. Paṭipattīti paṭipadā.",
  "atk-s0203a1:101_2": "Tattha paṭivedho ca paṭipatti ca hotipi na hotipi. Ekasmiñhi kāle paṭivedhadharā",
  "atk-s0203a1:101_3": "bhikkhū bahū honti, eso bhikkhu puthujjanoti aṅguliṁ pasāretvā dassetabbo hoti. Imasmiṁyeva",
  "atk-s0203a1:101_4": "dīpe ekavāre puthujjanabhikkhu nāma nāhosi. Paṭipattipūrikāpi kadāci bahū honti kadāci",
  "atk-s0203a1:101_5": "appā. Iti paṭivedho ca paṭipatti ca hotipi na hotipi, sāsanaṭṭhitiyā pana pariyatti pamāṇaṁ.",
  "atk-s0203a1:102_0": "Paṇḍito hi tepiṭakaṁ sutvā dvepi pūreti. Yathā amhākaṁ bodhisatto āḷārassa santike",
  "atk-s0203a1:102_1": "pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ",
  "atk-s0203a1:102_2": "pucchi, so na jānāmīti āha. Tato udakassa santikaṁ gantvā adhigataṁ visesaṁ saṁsandetvā",
  "atk-s0203a1:102_3": "nevasaññānāsaññāyatanassa parikammaṁ pucchi, so ācikkhi, tassa vacanasamanantarameva",
  "atk-s0203a1:102_4": "mahāsatto taṁ sampādesi, evameva paññavā bhikkhu pariyattiṁ sutvā dvepi pūreti. Tasmā",
  "atk-s0203a1:102_5": "pariyattiyā ṭhitāya sāsanaṁ ṭhitaṁ hoti.",
  "atk-s0203a1:103_0": "Yadā pana sā antaradhāyati, tadā paṭhamaṁ abhidhammapiṭakaṁ nassati. Tattha paṭṭhānaṁ",
  "atk-s0203a1:103_1": "sabbapaṭhamaṁ antaradhāyati, anukkamena pacchā dhammasaṅgaho, tasmiṁ antarahite itaresu",
  "atk-s0203a1:103_2": "dvīsu piṭakesu ṭhitesu sāsanaṁ ṭhitameva hoti. Tattha suttantapiṭake antaradhāyamāne",
  "atk-s0203a1:103_3": "paṭhamaṁ aṅguttaranikāyo ekādasakato paṭṭhāya yāva ekakā antaradhāyati, tadanantaraṁ",
  "atk-s0203a1:103_4": "saṁyuttanikāyo cakkapeyyālato paṭṭhāya yāva oghataraṇā antaradhāyati, tadanantaraṁ",
  "atk-s0203a1:103_5": "majjhimanikāyo indriyabhāvanato paṭṭhāya yāva mūlapariyāyā antaradhāyati, tadanantaraṁ",
  "atk-s0203a1:103_6": "dīghanikāyo dasuttarato paṭṭhāya yāva brahmajālā antaradhāyati. Ekissāpi dvinnampi",
  "atk-s0203a1:103_7": "gāthānaṁ pucchā addhānaṁ gacchati, sāsanaṁ dhāretuṁ na sakkoti sabhiyapucchā (su.",
  "atk-s0203a1:103_8": "ni. sabhiyasuttaṁ) viya āḷavakapucchā (su. ni. āḷavakasuttaṁ; saṁ. ni. 1.246) viya",
  "atk-s0203a1:103_9": "ca. Etā kira kassapabuddhakālikā antarā sāsanaṁ dhāretuṁ nāsakkhiṁsu.",
  "atk-s0203a1:104_0": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati, parivārakhandhakesu",
  "atk-s0203a1:104_1": "antarahitesu ubhatovibhaṅge ṭhite ṭhitameva hoti. Ubhatovibhaṅge antarahite mātikāya",
  "atk-s0203a1:104_2": "ṭhitāyapi ṭhitameva hoti. Mātikāya antarahitāya pātimokkhapabbajjaupasampadāsu ṭhitāsu",
  "atk-s0203a1:104_3": "sāsanaṁ tiṭṭhati. Liṅgamaddhānaṁ gacchati, setavatthasamaṇavaṁso pana kassapabuddhakālato",
  "atk-s0203a1:104_4": "paṭṭhāya sāsanaṁ dhāretuṁ nāsakkhi. Pacchimakassa pana saccapaṭivedhato pacchimakassa",
  "atk-s0203a1:104_5": "sīlabhedato ca paṭṭhāya sāsanaṁ osakkitaṁ nāma hoti. Tato paṭṭhāya aññassa buddhassa",
  "atk-s0203a1:104_6": "uppatti na vāritāti.",
  "atk-s0203a1:105_0": "Tīṇi parinibbānāni nāma kilesaparinibbānaṁ khandhaparinibbānaṁ dhātuparinibbānanti.",
  "atk-s0203a1:105_1": "Tattha kilesaparinibbānaṁ bodhipallaṅke ahosi, khandhaparinibbānaṁ kusinārāyaṁ, dhātuparinibbānaṁ",
  "atk-s0203a1:105_2": "anāgate bhavissati. Sāsanassa kira osakkanakāle imasmiṁ tambapaṇṇidīpe dhātuyo sannipatitvā",
  "atk-s0203a1:105_3": "mahācetiyaṁ gamissanti, mahācetiyato nāgadīpe rājāyatanacetiyaṁ, tato mahābodhipallaṅkaṁ",
  "atk-s0203a1:105_4": "gamissanti, nāgabhavanatopi devalokatopi brahmalokatopi dhātuyo mahābodhipallaṅkameva",
  "atk-s0203a1:105_5": "gamissanti. Sāsapamattāpi dhātu antarā na nassissati. Sabbā dhātuyo mahābodhipallaṅke",
  "atk-s0203a1:105_6": "rāsibhūtā suvaṇṇakkhandho viya ekagghanā hutvā chabbaṇṇarasmiyo vissajjessanti, tā",
  "atk-s0203a1:105_7": "dasasahassilokadhātuṁ pharissanti.",
  "atk-s0203a1:106_0": "Tato dasasahassacakkavāḷe devatā yo sannipatitvā ‘‘ajja satthā parinibbāyati, ajja",
  "atk-s0203a1:106_1": "sāsanaṁ osakkati, pacchimadassanaṁ dāni idaṁ amhāka’’nti dasabalassa parinibbutadivasato",
  "atk-s0203a1:106_2": "mahantataraṁ kāruññaṁ karissanti. Ṭhapetvā anāgāmikhīṇāsave avasesā sakabhāvena saṇṭhātuṁ",
  "atk-s0203a1:106_3": "na sakkhissanti. Dhātūsu tejodhātu uṭṭhahitvā yāva brahmalokā uggacchissati, sāsapamattāyapi",
  "atk-s0203a1:106_4": "dhātuyā sati ekajālāva bhavissati, dhātūsu pariyādānaṁ gatāsu pacchijjissati. Evaṁ",
  "atk-s0203a1:106_5": "mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti. Yāva",
  "atk-s0203a1:106_6": "evaṁ na anantaradhāyati, tāva acarimaṁ nāma hoti. Evaṁ apubbaṁ acarimaṁ uppajjeyyunti",
  "atk-s0203a1:106_7": "netaṁ ṭhānaṁ vijjati.",
  "atk-s0203a1:107_0": "Kasmā pana apubbaṁ acarimaṁ na uppajjantīti. Anacchariyattā. Buddhā hi acchariyamanussā.",
  "atk-s0203a1:107_1": "Yathāha – ‘‘ekapuggalo, bhikkhave, loke uppajjamāno uppajjati acchariyamanusso, katamo",
  "atk-s0203a1:107_2": "ekapuggalo, tathāgato arahaṁ sammāsambuddho’’ti (a. ni. 1.171-174).",
  "atk-s0203a1:108_0": "Yadi ca dve vā cattāro vā aṭṭha vā soḷasa vā ekato uppajjeyyuṁ, na acchariyā bhaveyyuṁ.",
  "atk-s0203a1:108_1": "Ekasmiñhi vihāre dvinnaṁ cetiyānampi lābhasakkāro uḷāro na hoti bhikkhūpi bahutāya",
  "atk-s0203a1:108_2": "na acchariyā jātā, evaṁ buddhāpi bhaveyyuṁ. Tasmā na uppajjanti.",
  "atk-s0203a1:109_0": "Desanāya ca visesābhāvato. Yañhi satipaṭṭhānādibhedaṁ dhammaṁ eko deseti, aññena",
  "atk-s0203a1:109_1": "uppajjitvāpi sova desetabbo siyā. Tato na acchariyo siyā, ekasmiṁ pana dhammaṁ desente",
  "atk-s0203a1:109_2": "desanāpi acchariyā hoti.",
  "atk-s0203a1:110_0": "Vivādābhāvato ca. Bahūsu ca buddhesu uppajjantesu bahūnaṁ ācariyānaṁ antevāsikā viya",
  "atk-s0203a1:110_1": "‘‘amhākaṁ buddho pāsādiko, amhākaṁ buddho madhurassaro lābhī puññavā’’ti vivadeyyuṁ,",
  "atk-s0203a1:110_2": "tasmāpi evaṁ na uppajjanti. Apicetaṁ kāraṇaṁ milindaraññā puṭṭhena nāgasenattherena",
  "atk-s0203a1:110_3": "vitthāritameva. Vuttañhi (mi. pa. 5.1.1) –",
  "atk-s0203a1:111_0": "‘‘Tattha, bhante nāgasena, bhāsitampetaṁ bhagavatā ‘aṭṭhānametaṁ, bhikkhave, anavakāso,",
  "atk-s0203a1:111_1": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "atk-s0203a1:111_2": "netaṁ ṭhānaṁ vijjatī’ti. Desentā ca, bhante nāgasena, sabbepi tathāgatā sattatiṁsa",
  "atk-s0203a1:111_3": "bodhipakkhiyadhamme desenti, kathayamānā ca cattāri ariyasaccāni kathenti, sikkhāpentā",
  "atk-s0203a1:111_4": "ca tīsu sikkhāsu sikkhāpenti, anusāsamānā ca appamādapaṭipattiyaṁ anusāsanti. Yadi,",
  "atk-s0203a1:111_5": "bhante nāgasena, sabbesampi tathāgatānaṁ ekā desanā ekā kathā ekā sikkhā ekā anusiṭṭhi,",
  "atk-s0203a1:111_6": "kena kāraṇena dve tathāgatā ekakkhaṇe nuppajjanti? Ekenapi tāva buddhuppādena ayaṁ",
  "atk-s0203a1:111_7": "loko obhāsajāto. Yadi dutiyo buddho bhaveyya, dvinnaṁ pabhāya ayaṁ loko bhiyyosomattāya",
  "atk-s0203a1:111_8": "obhāsajāto bhaveyya. Ovadamānā ca dve tathāgatā sukhaṁ ovadeyyuṁ, anusāsamānā ca",
  "atk-s0203a1:111_9": "sukhaṁ anusāseyyuṁ, tattha me kāraṇaṁ brūhi, yathāhaṁ nissaṁsayo bhaveyyanti.",
  "atk-s0203a1:112_0": "Ayaṁ mahārāja dasasahassī lokadhātu ekabuddhadhāraṇī, ekasseva tathāgatassa guṇaṁ",
  "atk-s0203a1:112_1": "dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya, caleyya",
  "atk-s0203a1:112_2": "kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya.",
  "atk-s0203a1:113_0": "Yathā, mahārāja, nāvā ekapurisasandhāraṇī bhaveyya. Ekasmiṁ purise abhirūḷhe sā nāvā",
  "atk-s0203a1:113_1": "samupādikā bhaveyya. Atha dutiyo puriso āgaccheyya tādiso āyunā vaṇṇena vayena pamāṇena",
  "atk-s0203a1:113_2": "kisathūlena sabbaṅgapaccaṅgena, so taṁ nāvaṁ abhirūheyya. Apinu sā mahārāja, nāvā",
  "atk-s0203a1:113_3": "dvinnampi dhāreyyāti? Na hi, bhante, caleyya kampeyya nameyya onameyya vinameyya",
  "atk-s0203a1:113_4": "vikireyya vidhameyya viddhaṁseyya, na ṭhānamupagaccheyya, osīdeyya udaketi. Evameva",
  "atk-s0203a1:113_5": "kho, mahārāja, ayaṁ dasasahassī lokadhātu ekabuddhadhāraṇī, ekasseva tathāgatassa",
  "atk-s0203a1:113_6": "guṇaṁ dhāreti, yadi dutiyo buddho uppajjeyya, nāyaṁ dasasahassī lokadhātu dhāreyya,",
  "atk-s0203a1:113_7": "caleyya…pe… na ṭhānamupagaccheyya.",
  "atk-s0203a1:114_0": "Yathā vā pana mahārāja puriso yāvadatthaṁ bhojanaṁ bhuñjeyya chādentaṁ yāvakaṇṭhamabhipūrayitvā,",
  "atk-s0203a1:114_1": "so dhāto pīṇito paripuṇṇo nirantaro tandikato anonamitadaṇḍajāto punadeva tattakaṁ",
  "atk-s0203a1:114_2": "bhojanaṁ bhuñjeyya, apinu kho, mahārāja, puriso sukhito bhaveyyāti? Na hi, bhante,",
  "atk-s0203a1:114_3": "sakiṁ bhuttova mareyyāti. Evameva kho, mahārāja, ayaṁ dasasahassī lokadhātu ekabuddhadhāraṇī",
  "atk-s0203a1:114_4": "…pe… na ṭhānamupagaccheyyāti.",
  "atk-s0203a1:115_0": "Kiṁ nu kho, bhante nāgasena, atidhammabhārena pathavī calatīti? Idha, mahārāja, dve",
  "atk-s0203a1:115_1": "sakaṭā ratanaparipūritā bhaveyyuṁ yāva mukhasamā. Ekasmā sakaṭato ratanaṁ gahetvā",
  "atk-s0203a1:115_2": "ekasmiṁ sakaṭe ākireyyuṁ, apinu kho taṁ, mahārāja, sakaṭaṁ dvinnampi sakaṭānaṁ ratanaṁ",
  "atk-s0203a1:115_3": "dhāreyyāti? Na hi, bhante, nābhipi tassa phaleyya, arāpi tassa bhijjeyyuṁ, nemipi",
  "atk-s0203a1:115_4": "tassa opateyya, akkhopi tassa bhijjeyyāti. Kiṁ nu kho, mahārāja, atiratanabhārena",
  "atk-s0203a1:115_5": "sakaṭaṁ bhijjatīti? Āma, bhanteti. Evameva kho, mahārāja, atidhammabhārena pathavī calatīti.",
  "atk-s0203a1:116_0": "Apica mahārāja imaṁ kāraṇaṁ buddhabalaparidīpanāya osāritaṁ, aññampi tattha abhirūpaṁ",
  "atk-s0203a1:116_1": "kāraṇaṁ suṇohi, yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-s0203a1:116_2": "dve sammāsambuddhā ekakkhaṇe uppajjeyyuṁ, tesaṁ parisāya vivādo uppajjeyya – ‘‘tumhākaṁ",
  "atk-s0203a1:116_3": "buddho amhākaṁ buddho’’ti ubhatopakkhajātā bhaveyyuṁ. Yathā, mahārāja, dvinnaṁ balavāmaccānaṁ",
  "atk-s0203a1:116_4": "parisāya vivādo uppajjeyya ‘tumhākaṁ amacco amhākaṁ amacco’ti ubhatopakkhajātā honti,",
  "atk-s0203a1:116_5": "evameva kho, mahārāja, yadi, dve sammāsambuddhā ekakkhaṇe uppajjeyyuṁ, tesaṁ parisāya",
  "atk-s0203a1:116_6": "vivādo uppajjeyya ‘tumhākaṁ buddho amhākaṁ buddho’ti ubhatopakkhajātā bhaveyyuṁ.",
  "atk-s0203a1:116_7": "Idaṁ tāva, mahārāja, ekaṁ kāraṇaṁ, yena kāraṇena dve sammāsambuddhā ekakkhaṇe nuppajjanti.",
  "atk-s0203a1:117_0": "Aparampi, mahārāja, uttariṁ kāraṇaṁ suṇohi, yena kāraṇena dve sammāsambuddhā ekakkhaṇe",
  "atk-s0203a1:117_1": "nuppajjanti. Yadi, mahārāja, dve sammāsambuddhā ekakkhaṇe uppajjeyyuṁ, aggo buddhoti",
  "atk-s0203a1:117_2": "yaṁ vacanaṁ, taṁ micchā bhaveyya. Jeṭṭho buddhoti yaṁ vacanaṁ, taṁ micchā bhaveyya.",
  "atk-s0203a1:117_3": "Seṭṭho buddhoti, visiṭṭho buddhoti, uttamo buddhoti, pavaro buddhoti, asamo buddhoti,",
  "atk-s0203a1:117_4": "asamasamo buddhoti, appaṭisamo buddhoti, appaṭibhāgo buddhoti, appaṭipuggalo buddhoti",
  "atk-s0203a1:117_5": "yaṁ vacanaṁ , taṁ micchā bhaveyya. Idampi kho tvaṁ, mahārāja , kāraṇaṁ atthato sampaṭiccha,",
  "atk-s0203a1:117_6": "yena kāraṇena dve sammāsambuddhā ekakkhaṇe nuppajjanti.",
  "atk-s0203a1:118_0": "Apica kho mahārāja buddhānaṁ bhagavantānaṁ sabhāvapakati esā, yaṁ ekoyeva buddho",
  "atk-s0203a1:118_1": "loke uppajjati. Kasmā kāraṇā? Mahantatāya sabbaññubuddhaguṇānaṁ. Aññampi mahārāja",
  "atk-s0203a1:118_2": "yaṁ loke mahantaṁ, taṁ ekaṁyeva hoti. Pathavī, mahārāja, mahantī, sā ekāyeva. Sāgaro",
  "atk-s0203a1:118_3": "mahanto, so ekoyeva. Sineru girirājā mahanto, so ekoyeva. Ākāso mahanto, so ekoyeva.",
  "atk-s0203a1:118_4": "Sakko mahanto, so ekoyeva. Māro mahanto, so ekoyeva. Brahmā mahanto, so ekoyeva.",
  "atk-s0203a1:118_5": "Tathāgato arahaṁ sammāsambuddho mahanto, so ekoyeva lokasmiṁ. Yattha te uppajjanti,",
  "atk-s0203a1:118_6": "tattha aññassa okāso na hoti. Tasmā, mahārāja, tathāgato arahaṁ sammāsambuddho ekoyeva",
  "atk-s0203a1:118_7": "lokasmiṁ uppajjatīti. Sukathito, bhante nāgasena, pañho opammehi kāraṇehī’’ti.",
  "atk-s0203a1:119_0": "Ekissā lokadhātuyāti ekasmiṁ cakkavāḷe. Heṭṭhā imināva padena dasacakkavāḷasahassāni",
  "atk-s0203a1:119_1": "gahitāni tānipi, ekacakkavāḷeneva paricchindituṁ vaṭṭanti. Buddhā hi uppajjamānā",
  "atk-s0203a1:119_2": "imasmiṁyeva cakkavāḷe uppajjanti, uppajjanaṭṭhāne pana vārite ito aññesu cakkavāḷesu",
  "atk-s0203a1:119_3": "nuppajjantīti vāritameva hoti.",
  "atk-s0203a1:120_0": "Apubbaṁ acarimanti ettha cakkaratanapātubhāvato pubbe pubbaṁ, tasseva antaradhānato",
  "atk-s0203a1:120_1": "pacchā carimaṁ. Tattha dvidhā cakkaratanassa antaradhānaṁ hoti, cakkavattino kālaṁkiriyato",
  "atk-s0203a1:120_2": "vā pabbajjāya vā. Antaradhāyamānañca pana taṁ kālaṁkiriyato vā pabbajjato vā sattame",
  "atk-s0203a1:120_3": "divase antaradhāyati, tato paraṁ cakkavattino pātubhāvo avārito.",
  "atk-s0203a1:121_0": "Kasmā pana ekacakkavāḷe dve cakkavattino nuppajjantīti . Vivādupacchedato acchariyabhāvato",
  "atk-s0203a1:121_1": "cakkaratanassa mahānubhāvato ca. Dvīsu hi uppajjantesu ‘‘amhākaṁ rājā mahanto amhākaṁ",
  "atk-s0203a1:121_2": "rājā mahanto’’ti vivādo uppajjeyya. Ekasmiṁ dīpe cakkavattīti ca ekasmiṁ dīpe cakkavattīti",
  "atk-s0203a1:121_3": "ca anacchariyā bhaveyyuṁ . Yo cāyaṁ cakkaratanassa dvisahassadīpaparivāresu catūsu",
  "atk-s0203a1:121_4": "mahādīpesu issariyānuppadānasamattho mahānubhāvo, so parihāyetha. Iti vivādupacchedato",
  "atk-s0203a1:121_5": "acchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-s0203a1:122": "130.Yaṁ itthī assa arahaṁ sammāsambuddhoti ettha tiṭṭhatu tāva sabbaññuguṇe nibbattetvā lokuttāraṇasamattho buddhabhāvo, paṇidhānamattampi itthiyā na sampajjati.",
  "atk-s0203a1:123": "Manussattaṁ liṅgasampatti, hetu satthāradassanaṁ;",
  "atk-s0203a1:124": "Pabbajjā guṇasampatti, adhikāro ca chandatā;",
  "atk-s0203a1:125": "Aṭṭhadhammasamodhānā, abhinīhāro samijjhatīti. (bu. vaṁ. 2.59) –",
  "atk-s0203a1:126_0": "Imāni hi paṇidhānasampattikāraṇāni. Iti paṇidhānampi sampādetuṁ asamatthāya itthiyā",
  "atk-s0203a1:126_1": "kuto buddhabhāvoti ‘‘aṭṭhānametaṁ anavakāso yaṁ itthī assa arahaṁ sammāsambuddho’’ti",
  "atk-s0203a1:126_2": "vuttaṁ. Sabbākāraparipūro ca puññussayo sabbākāraparipūrameva attabhāvaṁ nibbattetīti",
  "atk-s0203a1:126_3": "purisova arahaṁ hoti sammāsambuddho.",
  "atk-s0203a1:127_0": "Yaṁ itthī rājā assa cakkavattītiādīsupi yasmā itthiyā kosohitavatthaguyhatādīnaṁ",
  "atk-s0203a1:127_1": "abhāvena lakkhaṇāni na paripūrenti, itthiratanābhāvena sattaratanasamaṅgitā na sampajjati,",
  "atk-s0203a1:127_2": "sabbamanussehi ca adhiko attabhāvo na hoti, tasmā ‘‘aṭṭhānametaṁ anavakāso yaṁ itthī",
  "atk-s0203a1:127_3": "rājā assa cakkavattī’’ti vuttaṁ. Yasmā ca sakkattādīni tīṇi ṭhānāni uttamāni, itthiliṅgañca",
  "atk-s0203a1:127_4": "hīnaṁ, tasmā tassā sakkattādīnipi paṭisiddhāni.",
  "atk-s0203a1:128_0": "Nanu ca yathā itthiliṅgaṁ, evaṁ purisaliṅgampi brahmaloke natthi? Tasmā ‘‘yaṁ puriso",
  "atk-s0203a1:128_1": "brahmattaṁ kareyya, ṭhānametaṁ vijjatī’’tipi na vattabbaṁ siyāti. No na vattabbaṁ.",
  "atk-s0203a1:128_2": "Kasmā? Idha purisassa tattha nibbattanato. Brahmattanti hi mahābrahmattaṁ adhippetaṁ.",
  "atk-s0203a1:128_3": "Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati,",
  "atk-s0203a1:128_4": "na mahābrahmānaṁ, puriso pana tattha na uppajjatīti na vattabbo. Samānepi cettha",
  "atk-s0203a1:128_5": "ubhayaliṅgābhāve purisasaṇṭhānāva brahmāno, na itthisaṇṭhānā, tasmā suvuttamevetaṁ.",
  "atk-s0203a1:129_0": "131.Kāyaduccaritassātiādīsu yathā nimbabījakosātakībījādīni madhuraphalaṁ na nibbattenti,",
  "atk-s0203a1:129_1": "asātaṁ amadhurameva nibbattenti, evaṁ kāyaduccaritādīni madhuravipākaṁ na nibbattenti,",
  "atk-s0203a1:129_2": "amadhurameva vipākaṁ nibbattenti. Yathā ca ucchubījasālibījādīni madhuraṁ sādurasameva",
  "atk-s0203a1:129_3": "phalaṁ nibbattenti, na asātaṁ kaṭukaṁ, evaṁ kāyasucaritādīni madhurameva vipākaṁ",
  "atk-s0203a1:129_4": "nibbattenti, na amadhuraṁ. Vuttampi cetaṁ –",
  "atk-s0203a1:130": "‘‘Yādisaṁ vapate bījaṁ, tādisaṁ harate phalaṁ;",
  "atk-s0203a1:131": "Kalyāṇakārī kalyāṇaṁ, pāpakārī ca pāpaka’’nti. (saṁ. ni. 1.256);",
  "atk-s0203a1:132": "Tasmā ‘‘aṭṭhānametaṁ anavakāso yaṁ kāyaduccaritassā’’tiādi vuttaṁ.",
  "atk-s0203a1:133_0": "Kāyaduccaritasamaṅgītiādīsu samaṅgīti pañcavidhā samaṅgitā āyūhanasamaṅgitā cetanāsamaṅgitā",
  "atk-s0203a1:133_1": "kammasamaṅgitā vipākasamaṅgitā, upaṭṭhānasamaṅgitāti. Tattha kusalākusalakammāyūhanakkhaṇe",
  "atk-s0203a1:133_2": "āyūhanasamaṅgitāti vuccati. Tathā cetanāsamaṅgitā. Yāva pana arahattaṁ na pāpuṇanti,",
  "atk-s0203a1:133_3": "tāva sabbepi sattā pubbe upacitaṁ vipākārahaṁ kammaṁ sandhāya ‘‘kammasamaṅgino’’ti",
  "atk-s0203a1:133_4": "vuccanti, esā kammasamaṅgitā. Vipākasamaṅgitā vipākakkhaṇeyeva veditabbā. Yāva pana",
  "atk-s0203a1:133_5": "sattā arahattaṁ na pāpuṇanti, tāva nesaṁ tato tato cavitvā niraye tāva uppajjamānānaṁ",
  "atk-s0203a1:133_6": "aggijālalohakumbhiādīhi upaṭṭhānākārehi nirayo, gabbhaseyyakattaṁ āpajjamānānaṁ mātukucchi,",
  "atk-s0203a1:133_7": "devesu uppajjamānānaṁ kapparukkhavimānādīhi upaṭṭhānākārehi devalokoti evaṁ uppattinimittaṁ",
  "atk-s0203a1:133_8": "upaṭṭhāti, iti nesaṁ iminā uppattinimittaupaṭṭhānena aparimuttatā upaṭṭhānasamaṅgitā",
  "atk-s0203a1:133_9": "nāma. Sā calati sesā niccalā. Niraye hi upaṭṭhitepi devaloko upaṭṭhāti, devaloke",
  "atk-s0203a1:133_10": "upaṭṭhitepi nirayo upaṭṭhāti, manussaloke upaṭṭhitepi tiracchānayoni upaṭṭhāti, tiracchānayoniyā",
  "atk-s0203a1:133_11": "ca upaṭṭhitāyapi manussaloko upaṭṭhātiyeva.",
  "atk-s0203a1:134_0": "Tatridaṁ vatthu – soṇagiripāde kira acelavihāre soṇatthero nāma eko dhammakathiko,",
  "atk-s0203a1:134_1": "tassa pitā sunakhajīviko ahosi. Thero taṁ paṭibāhantopi saṁvare ṭhapetuṁ asakkonto",
  "atk-s0203a1:134_2": "‘‘mā nassi jarako’’ti mahallakakāle akāmakaṁ pabbājesi. Tassa gilānaseyyāya nipannassa",
  "atk-s0203a1:134_3": "nirayo upaṭṭhāti, soṇagiripādato mahantā mahantā sunakhā āgantvā khāditukāmā viya",
  "atk-s0203a1:134_4": "samparivāresuṁ. So mahābhayabhīto – ‘‘vārehi, tāta soṇa, vārehi, tāta soṇā’’ti āha.",
  "atk-s0203a1:134_5": "Kiṁ mahātherāti. Na passasi tātāti taṁ pavattiṁ ācikkhi. Soṇatthero – ‘‘kathañhi",
  "atk-s0203a1:134_6": "nāma mādisassa pitā niraye nibbattissati, patiṭṭhā’ssa bhavissāmī’’ti sāmaṇerehi",
  "atk-s0203a1:134_7": "nānāpupphāni āharāpetvā cetiyaṅgaṇabodhiyaṅgaṇesu talasantharaṇapūjaṁ āsanapūjañca",
  "atk-s0203a1:134_8": "kāretvā pitaraṁ mañcena cetiyaṅgaṇaṁ āharitvā mañce nisīdāpetvā – ‘‘ayaṁ mahāthera-pūjā",
  "atk-s0203a1:134_9": "tumhākaṁ atthāya katā ‘ayaṁ me bhagavā duggatapaṇṇākāro’ti vatvā bhagavantaṁ vanditvā",
  "atk-s0203a1:134_10": "cittaṁ pasādehī’’ti āha. So mahāthero pūjaṁ disvā tathā karonto cittaṁ pasādesi,",
  "atk-s0203a1:134_11": "tāvadevassa devaloko upaṭṭhāsi, nandanavana-cittalatāvana-missakavana-phārusakavanavimānāni",
  "atk-s0203a1:134_12": "ceva nāṭakāni ca parivāretvā ṭhitāni viya ahesuṁ. So ‘‘apetha apetha soṇā’’ti āha.",
  "atk-s0203a1:134_13": "Kimidaṁ therāti? Etā te, tāta, mātaro āgacchantīti . Thero ‘‘saggo upaṭṭhito mahātherassā’’ti",
  "atk-s0203a1:134_14": "cintesi. Evaṁ upaṭṭhānasamaṅgitā calatīti veditabbā. Etāsu samaṅgitāsu idha āyūhanacetanākammasamaṅgitāvasena",
  "atk-s0203a1:134_15": "kāyaduccaritasamaṅgītiādi vuttaṁ.",
  "atk-s0203a1:135_0": "132.Evaṁ vutte āyasmā ānandoti ‘‘evaṁ bhagavatā imasmiṁ sutte vutte thero ādito paṭṭhāya",
  "atk-s0203a1:135_1": "sabbasuttaṁ samannāharitvā evaṁ sassirikaṁ katvā desitasuttassa nāma bhagavatā nāmaṁ",
  "atk-s0203a1:135_2": "na gahitaṁ. Handassa nāmaṁ gaṇhāpessāmī’’ti cintetvā bhagavantaṁ etadavoca.",
  "atk-s0203a1:136": "Tasmā tiha tvantiādīsu ayaṁ atthayojanā –",
  "atk-s0203a1:137_0": "Ānanda, yasmā imasmiṁ dhammapariyāye ‘‘aṭṭhārasa kho imā, ānanda, dhātuyo, cha imā,",
  "atk-s0203a1:137_1": "ānanda, dhātuyo’’ti evaṁ bahudhātuyo vibhattā, tasmā tiha tvaṁ imaṁ dhammapariyāyaṁ",
  "atk-s0203a1:137_2": "bahudhātukotipi naṁ dhārehi. Yasmā panettha dhātuāyatanapaṭiccasamuppādaṭṭhānāṭṭhānavasena",
  "atk-s0203a1:137_3": "cattāro parivaṭṭā kathitā , tasmā catuparivaṭṭotipi naṁ dhārehi. Yasmā ca ādāsaṁ",
  "atk-s0203a1:137_4": "olokentassa mukhanimittaṁ viya imaṁ dhammapariyāyaṁ olokentassa ete dhātuādayo atthā",
  "atk-s0203a1:137_5": "pākaṭā honti, tasmā dhammādāsotipi naṁ dhārehi. Yasmā ca yathā nāma parasenamaddanā",
  "atk-s0203a1:137_6": "yodhā saṅgāmatūriyaṁ paggahetvā parasenaṁ pavisitvā sapatte madditvā attano jayaṁ",
  "atk-s0203a1:137_7": "gaṇhanti, evameva kilesasenamaddanā yogino idha vuttavasena vipassanaṁ paggahetvā",
  "atk-s0203a1:137_8": "kilese madditvā attano arahattajayaṁ gaṇhanti, tasmā amatadundubhītipi naṁ dhārehi.",
  "atk-s0203a1:137_9": "Yasmā ca yathā saṅgāmayodhā pañcāvudhaṁ gahetvā parasenaṁ viddhaṁsetvā jayaṁ gaṇhanti,",
  "atk-s0203a1:137_10": "evaṁ yoginopi idha vuttaṁ vipassanāvudhaṁ gahetvā kilesasenaṁ viddhaṁsetvā arahattajayaṁ",
  "atk-s0203a1:137_11": "gaṇhanti. Tasmā anuttaro saṅgāmavijayotipi naṁ dhārehīti.",
  "atk-s0203a1:138": "Papañcasūdaniyā majjhimanikāyaṭṭhakathāya",
  "atk-s0203a1:139": "Bahudhātukasuttavaṇṇanā niṭṭhitā.",
  "atk-s0203a1:140": "6. Isigilisuttavaṇṇanā",
  "atk-s0203a1:141_0": "133.Evaṁme sutanti isigilisuttaṁ. Tattha aññāva samaññā ahosīti isigilissa isigilīti",
  "atk-s0203a1:141_1": "samaññāya uppannakāle vebhāro na vebhāroti paññāyittha, aññāyevassa samaññā ahosi.",
  "atk-s0203a1:141_2": "Aññā paññattīti idaṁ purimapadasseva vevacanaṁ. Sesesupi eseva nayo.",
  "atk-s0203a1:142_0": "Tadā kira bhagavā sāyanhasamaye samāpattito vuṭṭhāya gandhakuṭito nikkhamitvā yasmiṁ",
  "atk-s0203a1:142_1": "ṭhāne nisinnānaṁ pañca pabbatā paññāyanti, tattha bhikkhusaṅghaparivuto nisīditvā",
  "atk-s0203a1:142_2": "ime pañca pabbate paṭipāṭiyā ācikkhi. Tattha na bhagavato pabbatehi attho atthi,",
  "atk-s0203a1:142_3": "iti imesu pana pabbatesu paṭipāṭiyā kathiyamānesu isigilissa isigilibhāvo kathetabbo",
  "atk-s0203a1:142_4": "hoti. Tasmiṁ kathiyamāne padumavatiyā puttānaṁ pañcasatānaṁ paccekabuddhānaṁ nāmāni",
  "atk-s0203a1:142_5": "ceva padumavatiyā ca patthanā kathetabbā bhavissatīti bhagavā imaṁ pañca pabbatapaṭipāṭiṁ ācikkhi.",
  "atk-s0203a1:143_0": "Pavisantādissanti paviṭṭhā na dissantīti yathāphāsukaṭṭhāne piṇḍāya caritvā katabhattakiccā",
  "atk-s0203a1:143_1": "āgantvā cetiyagabbhe yamakamahādvāraṁ vivarantā viya taṁ pabbataṁ dvedhā katvā anto",
  "atk-s0203a1:143_2": "pavisitvā rattiṭṭhānadivāṭṭhānāni māpetvā tattha vasiṁsu, tasmā evamāha. Ime isīti",
  "atk-s0203a1:143_3": "ime paccekabuddhaisī.",
  "atk-s0203a1:144_0": "Kadā pana te tattha vasiṁsu? Atīte kira anuppanne tathāgate bārāṇasiṁ upanissāya",
  "atk-s0203a1:144_1": "ekasmiṁ gāmake ekā kuladhītā khettaṁ rakkhamānā ekassa paccekabuddhassa pañcahi lājāsatehi",
  "atk-s0203a1:144_2": "saddhiṁ ekaṁ padumapupphaṁ datvā pañca puttasatāni patthesi. Tasmiṁyeva ca khaṇe",
  "atk-s0203a1:144_3": "pañcasatā migaluddakā madhuramaṁsaṁ datvā ‘‘etissā puttā bhaveyyāmā’’ti patthayiṁsu.",
  "atk-s0203a1:144_4": "Sā yāvatāyukaṁ ṭhatvā devaloke nibbattā, tato cutā jātassare padumagabbhe nibbatti.",
  "atk-s0203a1:144_5": "Tameko tāpaso disvā paṭijaggi, tassā vicarantiyāva pāduddhāre pāduddhāre bhūmito",
  "atk-s0203a1:144_6": "padumāni uṭṭhahanti. Eko vanacarako disvā bārāṇasirañño ārocesi. Rājā naṁ āharāpetvā",
  "atk-s0203a1:144_7": "aggamahesiṁ akāsi, tassā gabbho saṇṭhāsi. Mahāpadumakumāro mātukucchiyaṁ vasi, sesā",
  "atk-s0203a1:144_8": "gabbhamalaṁ nissā nibbattā. Vayappattā uyyāne padumassare kīḷantā ekekasmiṁ padume",
  "atk-s0203a1:144_9": "nisīditvā khayavayaṁ paṭṭhapetvā paccekabodhiñāṇaṁ nibbattayiṁsu. Ayaṁ tesaṁ byākaraṇagāthā ahosi –",
  "atk-s0203a1:145": "‘‘Saroruhaṁ padumapalāsapattajaṁ, supupphitaṁ bhamaragaṇānuciṇṇaṁ;",
  "atk-s0203a1:146": "Aniccatāyupagataṁ viditvā, eko care khaggavisāṇakappo’’ti.",
  "atk-s0203a1:147": "Tasmiṁ kāle te tattha vasiṁsu, tadā cassa pabbatassa isigilīti samaññā udapādi.",
  "atk-s0203a1:148_0": "135.Ye sattasārāti ariṭṭho upariṭṭho tagarasikhī yasassī sudassano piyadassī gandhāro",
  "atk-s0203a1:148_1": "piṇḍolo upāsabho nīto tatho sutavā bhāvitattoti terasannaṁ paccekabuddhānaṁ nāmāni",
  "atk-s0203a1:148_2": "vatvā idāni tesañca aññesañca gāthābandhena nāmāni ācikkhanto ye sattasārātiādimāha",
  "atk-s0203a1:148_3": ". Tattha sattasārāti sattānaṁ sārabhūtā. Anīghāti niddukkhā. Nirāsāti nittaṇhā.",
  "atk-s0203a1:149_0": "Dve jālinoti cūḷajāli mahājālīti dve jālināmakā. Santacittoti idampi ekassa nāmameva.",
  "atk-s0203a1:149_1": "Passi jahi upadhidukkhamūlanti ettha passi nāma so paccekabuddho, dukkhassa pana",
  "atk-s0203a1:149_2": "mūlaṁ upadhiṁ jahīti ayamassa thuti. Aparājitotipi ekassa nāmameva.",
  "atk-s0203a1:150_0": "Satthā pavattā sarabhaṅgo lomahaṁso uccaṅgamāyoti ime pañca janā. Asito anāsavo manomayoti",
  "atk-s0203a1:150_1": "imepi tayo janā. Mānacchido ca bandhumāti bandhumā nāma eko, mānassa pana chinnattā",
  "atk-s0203a1:150_2": "mānacchidoti vutto. Tadādhimuttotipi nāmameva.",
  "atk-s0203a1:151": "Ketumbharāgo ca mātaṅgo ariyoti ime tayo janā. Athaccutoti atha accuto. Accutagāmabyāmaṅkoti ime dve janā. Khemābhirato ca soratoti ime dveyeva.",
  "atk-s0203a1:152_0": "Sayho anomanikkamoti sayho nāma so buddho, anomavīriyattā pana anomanikkamoti vutto.",
  "atk-s0203a1:152_1": "Ānando nando upanando dvādasāti cattāro ānandā, cattāro nandā cattāro upanandāti",
  "atk-s0203a1:152_2": "evaṁ dvādasa. Bhāradvājoantimadehadhārīti bhāradvājo nāma so buddho. Antimadehadhārīti thuti.",
  "atk-s0203a1:153_0": "Taṇhacchidoti sikharissāyaṁ thuti. Vītarāgoti maṅgalassa thuti. Usabhacchidā jāliniṁ",
  "atk-s0203a1:153_1": "dukkhamūlanti usabho nāma so buddho dukkhamūlabhūtaṁ jāliniṁ acchidāti attho. Santaṁ",
  "atk-s0203a1:153_2": "padaṁ ajjhagamopanītoti upanīto nāma so buddho santaṁ padaṁ ajjhagamā. Vītarāgotipi",
  "atk-s0203a1:153_3": "ekassa nāmameva. Suvimuttacittoti ayaṁ kaṇhassa thuti.",
  "atk-s0203a1:154_0": "Ete ca aññe cāti ete pāḷiyaṁ āgatā ca pāḷiyaṁ anāgatā aññe ca etesaṁ ekanāmakāyeva.",
  "atk-s0203a1:154_1": "Imesu hi pañcasu paccekabuddhasatesu dvepi tayopi dasapi dvādasapi ānandādayo viya",
  "atk-s0203a1:154_2": "ekanāmakā ahesuṁ. Iti pāḷiyaṁ āgatanāmeheva sabbesaṁ nāmāni vuttāni hontīti ito paraṁ",
  "atk-s0203a1:154_3": "visuṁ visuṁ avatvā ‘‘ete ca aññe cā’’ti āha. Sesaṁ sabbattha uttānamevāti.",
  "atk-s0203a1:155": "Papañcasūdaniyā majjhimanikāyaṭṭhakathāya",
  "atk-s0203a1:156": "Isigilisuttavaṇṇanā niṭṭhitā.",
  "atk-s0203a1:157": "7. Mahācattārīsakasuttavaṇṇanā",
  "atk-s0203a1:158_0": "136.Evaṁme sutanti mahācattārīsakasuttaṁ. Tattha ariyanti niddosaṁ lokuttaraṁ, niddosañhi",
  "atk-s0203a1:158_1": "‘‘ariya’’nti vuccati. Sammāsamādhinti maggasamādhiṁ. Saupanisanti sapaccayaṁ. Saparikkhāranti saparivāraṁ.",
  "atk-s0203a1:159_0": "Parikkhatāti parivāritā. Sammādiṭṭhipubbaṅgamā hotīti dvidhā sammādiṭṭhi pubbaṅgamā",
  "atk-s0203a1:159_1": "hoti purecārikā vipassanāsammādiṭṭhi ca maggasammādiṭṭhi ca. Vipassanāsammādiṭṭhi",
  "atk-s0203a1:159_2": "tebhūmakasaṅkhāre aniccādivasena parivīmaṁsati; maggasammādiṭṭhi pana parivīmaṁsanapariyosāne",
  "atk-s0203a1:159_3": "bhūmiladdhaṁ vaṭṭaṁ samugghāṭayamānā vūpasamayamānā sītudakaghaṭasahassaṁ matthake",
  "atk-s0203a1:159_4": "āsiñcamānā viya uppajjati. Yathā hi khettaṁ kurumāno kassako paṭhamaṁ araññe rukkhe",
  "atk-s0203a1:159_5": "chindati, pacchā aggiṁ deti, so aggi paṭhamaṁ chinne rukkhe anavasese jhāpeti, evameva",
  "atk-s0203a1:159_6": "vipassanāsammādiṭṭhi paṭhamaṁ aniccādivasena saṅkhāre vīmaṁsati, maggasammādiṭṭhi",
  "atk-s0203a1:159_7": "tāya vīmaṁsanatthaṁ saṅkhāre puna appavattivasena samugghāṭayamānā uppajjati, sā",
  "atk-s0203a1:159_8": "duvidhāpi idha adhippetā.",
  "atk-s0203a1:160_0": "Micchādiṭṭhīti pajānātīti micchādiṭṭhiṁ aniccaṁ dukkhaṁ anattāti lakkhaṇapaṭivedhena",
  "atk-s0203a1:160_1": "ārammaṇato pajānāti, sammādiṭṭhiṁ kiccato asammohato pajānāti. Sāssa hoti sammādiṭṭhīti",
  "atk-s0203a1:160_2": "sā evaṁ pajānanā assa sammādiṭṭhi nāma hoti.",
  "atk-s0203a1:161": "Dvāyaṁ vadāmīti dvayaṁ vadāmi, duvidhakoṭṭhāsaṁ vadāmīti attho. Puññabhāgiyāti puññakoṭṭhāsabhūtā. Upadhivepakkāti upadhisaṅkhātassa vipākassa dāyikā.",
  "atk-s0203a1:162_0": "Paññā paññindriyantiādīsu vibhajitvā vibhajitvā amatadvāraṁ paññapeti dassetīti paññā.",
  "atk-s0203a1:162_1": "Tasmiṁ atthe indattaṁ karotīti paññindriyaṁ. Avijjāya na kampatīti paññābalaṁ. Bojjhaṅgappattā",
  "atk-s0203a1:162_2": "hutvā catusaccadhamme vicinātīti dhammavicayasambojjhaṅgo. Maggasampattiyā pasaṭṭhā",
  "atk-s0203a1:162_3": "sobhanā diṭṭhīti sammādiṭṭhi. Ariyamaggassa aṅganti maggaṅgaṁ. Soti so bhikkhu. Pahānāyāti",
  "atk-s0203a1:162_4": "pajahanatthāya. Upasampadāyāti paṭilābhatthāya. Sammāvāyāmoti niyyāniko kusalavāyāmo.",
  "atk-s0203a1:162_5": "Satoti satiyā samannāgato hutvā. Anuparidhāvanti anuparivattantīti sahajātā ca purejātā",
  "atk-s0203a1:162_6": "ca hutvā parivārenti. Ettha hi sammāvāyāmo ca sammāsati ca lokuttarasammādiṭṭhiṁ",
  "atk-s0203a1:162_7": "sahajātā parivārenti rājānaṁ viya ekarathe ṭhitā asiggāhachattaggāhā. Vipassanāsammādiṭṭhi",
  "atk-s0203a1:162_8": "pana purejātā hutvā parivāreti rathassa purato pattikādayo viya. Dutiyapabbato paṭṭhāya",
  "atk-s0203a1:162_9": "pana sammāsaṅkappādīnaṁ tayopi sahajātaparivārāva hontīti veditabbā.",
  "atk-s0203a1:163_0": "137.Micchāsaṅkappoti pajānātīti micchāsaṅkappaṁ aniccaṁ dukkhaṁ anattāti lakkhaṇapaṭivedhena",
  "atk-s0203a1:163_1": "ārammaṇato pajānāti sammāsaṅkappaṁ kiccato asammohato pajānāti. Ito aparesu sammāvācādīsupi",
  "atk-s0203a1:163_2": "evameva yojanā veditabbā. Kāmasaṅkappādayo dvedhāvitakkasutte (ma. ni. 1.206) vuttāyeva.",
  "atk-s0203a1:164_0": "Takkotiādīsu takkanavasena takko. Sveva ca upasaggena padaṁ vaḍḍhetvā vitakkoti vutto,",
  "atk-s0203a1:164_1": "sveva saṅkappanavasena saṅkappo. Ekaggo hutvā ārammaṇe appetīti appanā. Upasaggena",
  "atk-s0203a1:164_2": "pana padaṁ vaḍḍhetvā byappanāti vuttaṁ. Cetaso abhiniropanāti cittassa abhiniropanā.",
  "atk-s0203a1:164_3": "Vitakkasmiñhi sati vitakko ārammaṇe cittaṁ abhiniropeti vitakke pana asati attanoyeva",
  "atk-s0203a1:164_4": "dhammatāya cittaṁ ārammaṇaṁ abhiruhati jātisampanno abhiññātapuriso viya rājagehaṁ.",
  "atk-s0203a1:164_5": "Anabhiññātassa hi paṭihārena vā dovārikena vā attho hoti, abhiññātaṁ jātisampannaṁ",
  "atk-s0203a1:164_6": "sabbe rājarājamahāmattā jānantīti attanova dhammatāya nikkhamati ceva pavisati ca,",
  "atk-s0203a1:164_7": "evaṁsampadamidaṁ veditabbaṁ. Vācaṁ saṅkharotīti vacīsaṅkhāro. Ettha ca lokiyavitakko",
  "atk-s0203a1:164_8": "vācaṁ saṅkharoti, na lokuttaro. Kiñcāpi na saṅkharoti, vacīsaṅkhārotveva ca panassa",
  "atk-s0203a1:164_9": "nāmaṁ hoti. Sammāsaṅkappaṁ anuparidhāvantīti lokuttarasammāsaṅkappaṁ parivārenti.",
  "atk-s0203a1:164_10": "Ettha ca tayopi nekkhammasaṅkappādayo pubbabhāge nānācittesu labbhanti, maggakkhaṇe",
  "atk-s0203a1:164_11": "pana tiṇṇampi kāmasaṅkappādīnañca padacchedaṁ samugghātaṁ karonto maggaṅgaṁ pūrayamāno",
  "atk-s0203a1:164_12": "ekova sammāsaṅkappo uppajjitvā nekkhammasaṅkappādivasena tīṇi nāmāni labhati. Parato",
  "atk-s0203a1:164_13": "sammāvācādīsupi eseva nayo.",
  "atk-s0203a1:165_0": "138.Musāvādāveramaṇītiādīsu viratipi cetanāpi vaṭṭati. Āratītiādīsu vacīduccaritehi",
  "atk-s0203a1:165_1": "ārakā ramatīti ārati. Vinā tehi ramatīti virati. Tato tato paṭinivattāva hutvā tehi",
  "atk-s0203a1:165_2": "vinā ramatīti paṭivirati. Upasaggavasena vā padaṁ vaḍḍhitaṁ, sabbamidaṁ oramanabhāvasseva",
  "atk-s0203a1:165_3": "adhivacanaṁ. Veraṁ maṇati vināsetīti veramaṇi. Idampi oramanasseva vevacanaṁ.",
  "atk-s0203a1:166": "139.Pāṇātipātā veramaṇītiādīsupi cetanā viratīti ubhayampi vaṭṭatiyeva.",
  "atk-s0203a1:167_0": "140.Kuhanātiādīsu tividhena kuhanavatthunā lokaṁ etāya kuhayanti vimhāpayantīti kuhanā.",
  "atk-s0203a1:167_1": "Lābhasakkāratthikā hutvā etāya lapantīti lapanā. Nimittaṁ sīlametesanti nemittikā,",
  "atk-s0203a1:167_2": "tesaṁ bhāvo nemittikatā. Nippeso sīlametesanti nippesikā, tesaṁ bhāvo nippesikatā.",
  "atk-s0203a1:167_3": "Lābhena lābhaṁ nijigīsanti magganti pariyesantīti lābhena lābhaṁ nijigīsanā, tesaṁ",
  "atk-s0203a1:167_4": "bhāvo lābhena lābhaṁ nijigīsanatā. Ayamettha saṅkhepo, vitthārena panetā kuhanādikā",
  "atk-s0203a1:167_5": "visuddhimagge sīlaniddeseyeva pāḷiñca aṭṭhakathañca āharitvā pakāsitā. Micchāājīvassa",
  "atk-s0203a1:167_6": "pahānāyāti ettha na kevalaṁ pāḷiyaṁ āgatova micchāājīvo, ājīvahetu pana pavattitā",
  "atk-s0203a1:167_7": "pāṇātipātādayo sattakammapathacetanāpi micchāājīvova. Tāsaṁyeva sattannaṁ cetanānaṁ",
  "atk-s0203a1:167_8": "padapacchedaṁ samugghātaṁ kurumānaṁ maggaṅgaṁ pūrayamānā uppannā virati sammāājīvo nāma.",
  "atk-s0203a1:168_0": "141.Sammādiṭṭhissāti maggasammādiṭṭhiyaṁ ṭhitassa puggalassa. Sammāsaṅkappo pahotīti",
  "atk-s0203a1:168_1": "maggasammāsaṅkappo pahoti, phalasammādiṭṭhissapi phalasammāsaṅkappo pahotīti evaṁ",
  "atk-s0203a1:168_2": "sabbapadesu attho veditabbo. Sammāñāṇassasammāvimuttīti ettha pana maggasammāsamādhimhi",
  "atk-s0203a1:168_3": "ṭhitassa maggapaccavekkhaṇaṁ sammāñāṇaṁ pahoti, phalasammāsamādhimhi ṭhitassa phalapaccavekkhaṇaṁ",
  "atk-s0203a1:168_4": "sammāñāṇaṁ pahoti. Maggapaccavekkhaṇasammāñāṇe ca ṭhitassa maggasammāvimutti pahoti,",
  "atk-s0203a1:168_5": "phalapaccavekkhaṇasammāñāṇe ṭhitassa phalasammāvimutti pahotīti attho. Ettha ca ṭhapetvā",
  "atk-s0203a1:168_6": "aṭṭha phalaṅgāni sammāñāṇaṁ paccavekkhaṇaṁ katvā sammāvimuttiṁ phalaṁ kātuṁ vaṭṭatīti vuttaṁ.",
  "atk-s0203a1:169_0": "142.Sammādiṭṭhissa, bhikkhave, micchādiṭṭhi nijjiṇṇā hotītiādīsu avasesanikāyabhāṇakā",
  "atk-s0203a1:169_1": "phalaṁ kathitanti vadanti, majjhimabhāṇakā pana dasannaṁ nijjaravatthūnaṁ āgataṭṭhāne",
  "atk-s0203a1:169_2": "maggo kathitoti vadanti. Tattha dassanaṭṭhena sammādiṭṭhi veditabbā, viditakaraṇaṭṭhena",
  "atk-s0203a1:169_3": "sammāñāṇaṁ, tadadhimuttaṭṭhena sammāvimutti.",
  "atk-s0203a1:170_0": "Vīsati kusalapakkhāti sammādiṭṭhiādayo dasa, ‘‘sammādiṭṭhipaccayā ca aneke kusalā",
  "atk-s0203a1:170_1": "dhammā’’tiādinā nayena vuttā dasāti evaṁ vīsati kusalapakkhā honti. Vīsati akusalapakkhāti",
  "atk-s0203a1:170_2": "‘‘micchādiṭṭhi nijjiṇṇā hotī’’tiādinā nayena vuttā micchādiṭṭhiādayo dasa, ‘‘ye ca",
  "atk-s0203a1:170_3": "micchādiṭṭhipaccayā aneke pāpakā’’tiādinā vuttā dasa cāti evaṁ vīsati akusalapakkhā",
  "atk-s0203a1:170_4": "veditabbā. Mahācattārīsakoti mahāvipākadānena mahantānaṁ kusalapakkhikānañceva akusalapakkhikānañca",
  "atk-s0203a1:170_5": "cattārīsāya dhammānaṁ pakāsitattā mahācattārīsakoti.",
  "atk-s0203a1:171_0": "Imasmiñca pana sutte pañca sammādiṭṭhiyo kathitā vipassanāsammādiṭṭhi kammassakatāsammādiṭṭhi",
  "atk-s0203a1:171_1": "maggasammādiṭṭhi phalasammādiṭṭhi paccavekkhaṇāsammādiṭṭhīti. Tattha ‘‘micchādiṭṭhiṁ",
  "atk-s0203a1:171_2": "micchādiṭṭhīti pajānātī’’tiādinā nayena vuttā vipassanāsammādiṭṭhi nāma. ‘‘Atthi",
  "atk-s0203a1:171_3": "dinna’’ntiādinā nayena vuttā kammassakatāsammādiṭṭhi nāma. ‘‘Sammādiṭṭhissa, bhikkhave,",
  "atk-s0203a1:171_4": "sammāsaṅkappo pahotī’’ti ettha pana maggasammādiṭṭhi phalasammādiṭṭhīti dvepi kathitā.",
  "atk-s0203a1:171_5": "‘‘Sammāñāṇaṁ pahotī’’ti. Ettha pana paccavekkhaṇāsammādiṭṭhi kathitāti veditabbā.",
  "atk-s0203a1:172_0": "143.Sammādiṭṭhiṁce bhavaṁ garahatīti micchādiṭṭhi nāmāyaṁ sobhanāti vadantopi sammādiṭṭhi",
  "atk-s0203a1:172_1": "nāmāyaṁ na sobhanāti vadantopi sammādiṭṭhiṁ garahati nāma. Okkalāti okkalajanapadavāsino.",
  "atk-s0203a1:172_2": "Vassabhaññāti vasso ca bhañño cāti dve janā. Ahetuvādāti natthi hetu natthi paccayo",
  "atk-s0203a1:172_3": "sattānaṁ visuddhiyāti evamādivādino. Akiriyavādāti karoto na karīyati pāpanti evaṁ",
  "atk-s0203a1:172_4": "kiriyapaṭikkhepavādino. Natthikavādāti natthi dinnantiādivādino. Te imesu tīsupi",
  "atk-s0203a1:172_5": "dassanesu okkantaniyāmā ahesuṁ. Kathaṁ panetesu niyāmo hotīti. Yo hi evarūpaṁ laddhiṁ",
  "atk-s0203a1:172_6": "gahetvā rattiṭṭhānadivāṭṭhāne nisinno sajjhāyati vīmaṁsati, tassa ‘‘natthi hetu natthi",
  "atk-s0203a1:172_7": "paccayo karoto na karīyati pāpaṁ, natthi dinnaṁ, kāyassa bhedā ucchijjatī’’ti tasmiṁ",
  "atk-s0203a1:172_8": "ārammaṇe micchāsati santiṭṭhati, cittaṁ ekaggaṁ hoti, javanāni javanti. Paṭhamajavane",
  "atk-s0203a1:172_9": "satekiccho hoti, tathā dutiyādīsu. Sattame buddhānampi atekiccho anivattī ariṭṭhakaṇḍakasadiso hoti.",
  "atk-s0203a1:173_0": "Tattha koci ekaṁ dassanaṁ okkamati, koci dve, koci tīṇipi, niyatamicchādiṭṭhikova",
  "atk-s0203a1:173_1": "hoti, patto saggamaggāvaraṇañceva mokkhamaggāvaraṇañca. Abhabbo tassa attabhāvassa",
  "atk-s0203a1:173_2": "anantaraṁ saggampi gantuṁ, pageva mokkhaṁ, vaṭṭakhāṇu nāmesa satto pathavīgopako,",
  "atk-s0203a1:173_3": "yebhuyyena evarūpassa bhavato vuṭṭhānaṁ natthi. Vassabhaññāpi edisā ahesuṁ. Nindābyārosaupārambhabhayāti",
  "atk-s0203a1:173_4": "attano nindābhayena ghaṭṭanabhayena upavādabhayena cāti attho. Sesaṁ sabbattha uttānamevāti.",
  "atk-s0203a1:174": "Papañcasūdaniyā majjhimanikāyaṭṭhakathāya",
  "atk-s0203a1:175": "Mahācattārīsakasuttavaṇṇanā niṭṭhitā.",
  "atk-s0203a1:176": "8. Ānāpānassatisuttavaṇṇanā",
  "atk-s0203a1:177_0": "144.Evaṁme sutanti ānāpānassatisuttaṁ. Tattha aññehi cāti ṭhapetvā pāḷiyaṁ āgate",
  "atk-s0203a1:177_1": "dasa there aññehipi abhiññātehi bahūhi sāvakehi saddhiṁ. Tadā kira mahā bhikkhusaṅgho",
  "atk-s0203a1:177_2": "ahosi aparicchinnagaṇano.",
  "atk-s0203a1:178_0": "Ovadanti anusāsantīti āmisasaṅgahena dhammasaṅgahena cāti dvīhi saṅgahehi saṅgaṇhitvā",
  "atk-s0203a1:178_1": "kammaṭṭhānovādānusāsanīhi ovadanti ca anusāsanti ca. Te cāti cakāro āgamasandhimattaṁ.",
  "atk-s0203a1:178_2": "Uḷāraṁ pubbenāparaṁ visesaṁ jānantīti sīlaparipūraṇādito pubbavisesato uḷārataraṁ",
  "atk-s0203a1:178_3": "aparaṁ kasiṇaparikammādivisesaṁ jānantīti attho.",
  "atk-s0203a1:179_0": "145.Āraddhoti tuṭṭho. Appattassa pattiyāti appattassa arahattassa pāpuṇanatthaṁ.",
  "atk-s0203a1:179_1": "Sesapadadvayepi ayameva attho. Komudiṁ cātumāsininti pacchimakattikacātumāsapuṇṇamaṁ.",
  "atk-s0203a1:179_2": "Sā hi kumudānaṁ atthitāya komudī, catunnaṁ vassikānaṁ māsānaṁ pariyosānattā cātumāsinīti",
  "atk-s0203a1:179_3": "vuccati. Āgamessāmīti udikkhissāmi, ajja apavāretvā yāva sā āgacchati, tāva katthaci",
  "atk-s0203a1:179_4": "agantvā idheva vasissāmīti attho. Iti bhikkhūnaṁ pavāraṇasaṅgahaṁ anujānanto evamāha.",
  "atk-s0203a1:180_0": "Pavāraṇasaṅgaho nāma ñattidutiyena kammena diyyati kassa panesa diyyati, kassa na",
  "atk-s0203a1:180_1": "diyyatīti. Akārakassa tāva bālaputhujjanassa na diyyati, tathā āraddhavipassakassa",
  "atk-s0203a1:180_2": "ceva ariyasāvakassa ca. Yassa pana samatho vā taruṇo hoti vipassanā vā, tassa diyyati.",
  "atk-s0203a1:180_3": "Bhagavāpi tadā bhikkhūnaṁ cittācāraṁ parivīmaṁsanto samathavipassanānaṁ taruṇabhāvaṁ",
  "atk-s0203a1:180_4": "ñatvā – ‘‘mayi ajja pavārente disāsu vassaṁvuṭṭhā bhikkhū idha osarissanti. Tato",
  "atk-s0203a1:180_5": "ime bhikkhū vuḍḍhatarehi bhikkhūhi senāsane gahite visesaṁ nibbattetuṁ na sakkhissanti.",
  "atk-s0203a1:180_6": "Sacepi cārikaṁ pakkamissāmi, imesaṁ vasanaṭṭhānaṁ dullabhameva bhavissati. Mayi pana",
  "atk-s0203a1:180_7": "apavārente bhikkhūpi imaṁ sāvatthiṁ na osarissanti, ahampi cārikaṁ na pakkamissāmi,",
  "atk-s0203a1:180_8": "evaṁ imesaṁ bhikkhūnaṁ vasanaṭṭhānaṁ apalibuddhaṁ bhavissati. Te attano attano vasanaṭṭhāne",
  "atk-s0203a1:180_9": "phāsu viharantā samathavipassanā thāmajātā katvā visesaṁ nibbattetuṁ sakkhissantī’’ti",
  "atk-s0203a1:180_10": "so taṁdivasaṁ apavāretvā kattikapuṇṇamāyaṁ pavāressāmīti bhikkhūnaṁ pavāraṇasaṅgahaṁ",
  "atk-s0203a1:180_11": "anujāni. Pavāraṇasaṅgahasmiñhi laddhe yassa nissayapaṭipannassa ācariyupajjhāyā pakkamanti,",
  "atk-s0203a1:180_12": "sopi ‘‘sace patirūpo nissayadāyako āgamissati, tassa santike nissayaṁ gaṇhissāmī’’ti",
  "atk-s0203a1:180_13": "yāva gimhānaṁ pacchimamāsā vasituṁ labhati. Sacepi saṭṭhivassā bhikkhū āgacchanti,",
  "atk-s0203a1:180_14": "tassa senāsanaṁ gahetuṁ na labhanti. Ayañca pana pavāraṇasaṅgaho ekassa dinnopi sabbesaṁ dinnoyeva hoti.",
  "atk-s0203a1:181_0": "Sāvatthiṁ osarantīti bhagavatā pavāraṇasaṅgaho dinnoti sutasutaṭṭhāneyeva yathāsabhāvena",
  "atk-s0203a1:181_1": "ekaṁ māsaṁ vasitvā kattikapuṇṇamāya uposathaṁ katvā osarante sandhāya idaṁ vuttaṁ.",
  "atk-s0203a1:181_2": "Pubbenāparanti idha taruṇasamathavipassanāsu kammaṁ katvā samathavipassanā thāmajātā",
  "atk-s0203a1:181_3": "akaṁsu, ayaṁ pubbe viseso nāma. Tato samāhitena cittena saṅkhāre sammasitvā keci",
  "atk-s0203a1:181_4": "sotāpattiphalaṁ…pe… keci arahattaṁ sacchikariṁsu. Ayaṁ aparo uḷāro viseso nāma.",
  "atk-s0203a1:182_0": "146.Alanti yuttaṁ. Yojanagaṇanānīti ekaṁ yojanaṁ yojanameva, dasapi yojanāni yojanāneva,",
  "atk-s0203a1:182_1": "tato uddhaṁ yojanagaṇanānīti vuccanti. Idha pana yojanasatampi yojanasahassampi adhippetaṁ.",
  "atk-s0203a1:182_2": "Puṭosenāpīti puṭosaṁ vuccati pātheyyaṁ. taṁ pātheyyaṁ gahetvāpi upasaṅkamituṁ yuttamevāti",
  "atk-s0203a1:182_3": "attho. ‘‘Puṭaṁsenā’’tipi pāṭho, tassattho – puṭo aṁse assāti puṭaṁso, tena puṭaṁsena,",
  "atk-s0203a1:182_4": "aṁse pātheyyapuṭaṁ vahantenāpīti vuttaṁ hoti.",
  "atk-s0203a1:183_0": "147. Idāni evarūpehi caraṇehi samannāgatā ettha bhikkhū atthīti dassetuṁ santi, bhikkhavetiādimāha.",
  "atk-s0203a1:183_1": "Tattha catunnaṁ satipaṭṭhānānantiādīni tesaṁ bhikkhūnaṁ abhiniviṭṭhakammaṭṭhānadassanatthaṁ",
  "atk-s0203a1:183_2": "vuttāni. Tattha sattatiṁsa bodhipakkhiyadhammā lokiyalokuttarā kathitā. Tatra hi",
  "atk-s0203a1:183_3": "ye bhikkhū tasmiṁ khaṇe maggaṁ bhāventi, tesaṁ lokuttarā honti. Āraddhavipassakānaṁ",
  "atk-s0203a1:183_4": "lokiyā. Aniccasaññābhāvanānuyoganti ettha saññāsīsena vipassanā kathitā . Yasmā panettha",
  "atk-s0203a1:183_5": "ānāpānakammaṭṭhānavasena abhiniviṭṭhāva bahū bhikkhū, tasmā sesakammaṭṭhānāni saṅkhepena",
  "atk-s0203a1:183_6": "kathetvā ānāpānakammaṭṭhānaṁ vitthārena kathento ānāpānassati, bhikkhavetiādimāha.",
  "atk-s0203a1:183_7": "Idaṁ pana ānāpānakammaṭṭhānaṁ sabbākārena visuddhimagge vitthāritaṁ, tasmā tattha",
  "atk-s0203a1:183_8": "vuttanayenevassa pāḷittho ca bhāvanānayo ca veditabbo.",
  "atk-s0203a1:184_0": "149.Kāyaññataranti pathavīkāyādīsu catūsu kāyesu aññataraṁ vadāmi, vāyo kāyaṁ vadāmīti",
  "atk-s0203a1:184_1": "attho. Atha vā rūpāyatanaṁ…pe… kabaḷīkāro āhāroti pañcavīsati rūpakoṭṭhāsā rūpakāyo",
  "atk-s0203a1:184_2": "nāma. Tesu ānāpānaṁ phoṭṭhabbāyatane saṅgahitattā kāyaññataraṁ hoti, tasmāpi evamāha.",
  "atk-s0203a1:184_3": "Tasmātihāti yasmā catūsu kāyesu aññataraṁ vāyokāyaṁ, pañcavīsatirūpakoṭṭhāse vā rūpakāye",
  "atk-s0203a1:184_4": "aññataraṁ ānāpānaṁ anupassati, tasmā kāye kāyānupassīti attho. Evaṁ sabbattha attho",
  "atk-s0203a1:184_5": "veditabbo. Vedanāññataranti tīsu vedanāsu aññataraṁ, sukhavedanaṁ sandhāyetaṁ vuttaṁ.",
  "atk-s0203a1:184_6": "Sādhukaṁ manasikāranti pītipaṭisaṁveditādivasena uppannaṁ sundaramanasikāraṁ. Kiṁ",
  "atk-s0203a1:184_7": "pana manasikāro sukhavedanā hotīti. Na hoti, desanāsīsaṁ panetaṁ. Yatheva hi ‘‘aniccasaññābhāvanānuyogamanuyuttā’’ti",
  "atk-s0203a1:184_8": "ettha saññānāmena paññā vuttā, evamidhāpi manasikāranāmena vedanā vuttāti veditabbā.",
  "atk-s0203a1:184_9": "Etasmiṁ catukke paṭhamapade pītisīsena vedanā vuttā, dutiyapade sukhanti sarūpeneva",
  "atk-s0203a1:184_10": "vuttā. Cittasaṅkhārapadadvaye ‘‘saññā ca vedanā ca cetasikā, ete dhammā cittapaṭibaddhā",
  "atk-s0203a1:184_11": "cittasaṅkhārā’’ti (paṭi. ma. 1.174) vacanato ‘‘vitakkavicāre ṭhapetvā sabbepi cittasampayuttakā",
  "atk-s0203a1:184_12": "dhammā cittasaṅkhāre saṅgahitā’’ti vacanato cittasaṅkhāranāmena vedanā vuttā. Taṁ",
  "atk-s0203a1:184_13": "sabbaṁ manasikāranāmena saṅgahetvā idha ‘‘sādhukaṁ manasikāra’’nti āha.",
  "atk-s0203a1:185_0": "Evaṁ santepi yasmā esā vedanā ārammaṇaṁ na hoti, tasmā vedanānupassanā na yujjatīti.",
  "atk-s0203a1:185_1": "No na yujjati, satipaṭṭhānavaṇṇanāyampi hi ‘‘taṁtaṁsukhādīnaṁ vatthuṁ ārammaṇaṁ katvā",
  "atk-s0203a1:185_2": "vedanāva vedayati, taṁ pana vedanāpavattiṁ upādāya ‘ahaṁ vedayāmī’ti vohāramattaṁ",
  "atk-s0203a1:185_3": "hotī’’ti vuttaṁ . Apica pītipaṭisaṁvedītiādīnaṁ atthavaṇṇanāyametassa parihāro vuttoyeva.",
  "atk-s0203a1:185_4": "Vuttañhetaṁ visuddhimagge –",
  "atk-s0203a1:186_0": "‘‘Dvīhākārehi pīti paṭisaṁviditā hoti ārammaṇato ca asammohato ca. Kathaṁ ārammaṇato",
  "atk-s0203a1:186_1": "pīti paṭisaṁviditā hoti? Sappītike dve jhāne samāpajjati, tassa samāpattikkhaṇe jhānapaṭilābhena",
  "atk-s0203a1:186_2": "ārammaṇato pīti paṭisaṁviditā hoti ārammaṇassa paṭisaṁviditattā. Kathaṁ asammohato",
  "atk-s0203a1:186_3": "(pīti paṭisaṁviditā hoti)? Sappītike dve jhāne samāpajjitvā vuṭṭhāya jhānasampayuttaṁ",
  "atk-s0203a1:186_4": "pītiṁ khayato vayato sammasati, tassa vipassanākkhaṇe lakkhaṇapaṭivedhā asammohato",
  "atk-s0203a1:186_5": "pīti paṭisaṁviditā hoti. Vuttampi cetaṁ paṭisambhidāyaṁ ‘dīghaṁ assāsavasena cittassa",
  "atk-s0203a1:186_6": "ekaggataṁ avikkhepaṁ pajānato sati upaṭṭhitā hoti, tāya satiyā, tena ñāṇena sā pīti",
  "atk-s0203a1:186_7": "paṭisaṁviditā hotī’ti. Eteneva nayena avasesapadānipi atthato veditabbānī’’ti.",
  "atk-s0203a1:187_0": "Iti yatheva jhānapaṭilābhena ārammaṇato pītisukhacittasaṅkhārā paṭisaṁviditā honti,",
  "atk-s0203a1:187_1": "evaṁ imināpi jhānasampayuttena vedanāsaṅkhātamanasikārapaṭilābhena ārammaṇato vedanā",
  "atk-s0203a1:187_2": "paṭisaṁviditā hoti. Tasmā suvuttametaṁ hoti ‘‘vedanāsu vedanānupassī tasmiṁ samaye",
  "atk-s0203a1:187_3": "bhikkhu viharatī’’ti.",
  "atk-s0203a1:188_0": "Nāhaṁ, bhikkhave, muṭṭhassatissa asampajānassāti ettha ayamadhippāyo – yasmā cittapaṭisaṁvedī",
  "atk-s0203a1:188_1": "assasissāmītiādinā nayena pavatto bhikkhu kiñcāpi assāsapassāsanimittaṁ ārammaṇaṁ",
  "atk-s0203a1:188_2": "karoti, tassa pana cittassa ārammaṇe satiñca sampajaññañca upaṭṭhapetvā pavattanato",
  "atk-s0203a1:188_3": "citte cittānupassīyeva nāmesa hoti. Na hi muṭṭhassatissa asampajānassa ānāpānassatibhāvanā",
  "atk-s0203a1:188_4": "atthi. Tasmā ārammaṇato cittapaṭisaṁviditādivasena citte cittānupassī tasmiṁ samaye",
  "atk-s0203a1:188_5": "bhikkhu viharatīti. So yaṁ taṁ abhijjhādomanassānaṁ pahānaṁ, taṁ paññāya disvā sādhukaṁ",
  "atk-s0203a1:188_6": "ajjhupekkhitā hotīti ettha abhijjhāya kāmacchandanīvaraṇaṁ, domanassavasena byāpādanīvaraṇaṁ",
  "atk-s0203a1:188_7": "dassitaṁ. Idañhi catukkaṁ vipassanāvaseneva vuttaṁ, dhammānupassanā ca nīvaraṇapabbādivasena",
  "atk-s0203a1:188_8": "chabbidhā hoti, tassā nīvaraṇapabbaṁ ādi, tassapi idaṁ nīvaraṇadvayaṁ ādi, iti dhammānupassanāya",
  "atk-s0203a1:188_9": "ādiṁ dassetuṁ ‘‘abhijjhādomanassāna’’nti āha. Pahānanti aniccānupassanāya niccasaññaṁ",
  "atk-s0203a1:188_10": "pajahatīti evaṁ pahānakarañāṇaṁ adhippetaṁ. Taṁ paññāya disvāti taṁ aniccavirāganirodhapaṭinissaggāñāṇasaṅkhātaṁ",
  "atk-s0203a1:188_11": "pahānañāṇaṁ aparāya vipassanāpaññāya, tampi aparāyāti evaṁ vipassanāparamparaṁ dasseti.",
  "atk-s0203a1:188_12": "Ajjhupekkhitā hotīti yañca samathapaṭipannaṁ ajjhupekkhati, yañca ekato upaṭṭhānaṁ",
  "atk-s0203a1:188_13": "ajjhupekkhatīti dvidhā ajjhupekkhati nāma. Tattha sahajātānampi ajjhupekkhanā hoti",
  "atk-s0203a1:188_14": "ārammaṇassapi ajjhupekkhanā, idha ārammaṇaajjhupekkhanā adhippetā. Tasmātiha, bhikkhaveti",
  "atk-s0203a1:188_15": "yasmā aniccānupassī assasissāmītiādinā nayena pavatto na kevalaṁ nīvaraṇādidhamme,",
  "atk-s0203a1:188_16": "abhijjhādomanassasīsena pana vuttānaṁ dhammānaṁ pahānañāṇampi paññāya disvā ajjhupekkhitā",
  "atk-s0203a1:188_17": "hoti, tasmā ‘‘dhammesu dhammānupassī tasmiṁ samaye bhikkhu viharatī’’ti veditabbo.",
  "atk-s0203a1:189_0": "150.Pavicinatīti aniccādivasena pavicinati. Itaraṁ padadvayaṁ etasseva vevacanaṁ.",
  "atk-s0203a1:189_1": "Nirāmisāti nikkilesā. Passambhatīti kāyikacetasikadarathapaṭippassaddhiyā kāyopi",
  "atk-s0203a1:189_2": "cittampi passambhati. Samādhiyatīti sammā ṭhapiyati, appanāpattaṁ viya hoti. Ajjhupekkhitā",
  "atk-s0203a1:189_3": "hotīti sahajātaajjhupekkhanāya ajjhupekkhitā hoti.",
  "atk-s0203a1:190_0": "Evaṁ cuddasavidhena kāyapariggāhakassa bhikkhuno tasmiṁ kāye sati satisambojjhaṅgo,",
  "atk-s0203a1:190_1": "satiyā sampayuttaṁ ñāṇaṁ dhammavicayasambojjhaṅgo, taṁsampayuttameva kāyikacetasikavīriyaṁ",
  "atk-s0203a1:190_2": "vīriyasambojjhaṅgo, pīti, passaddhi, cittekaggatā samādhisambojjhaṅgo, imesaṁ channaṁ",
  "atk-s0203a1:190_3": "sambojjhaṅgānaṁ anosakkanaanativattanasaṅkhāto majjhattākāro upekkhāsambojjhaṅgo.",
  "atk-s0203a1:190_4": "Yatheva hi samappavattesu assesu sārathino ‘‘ayaṁ olīyatī’’ti tudanaṁ vā, ‘‘ayaṁ",
  "atk-s0203a1:190_5": "atidhāvatī’’ti ākaḍḍhanaṁ vā natthi, kevalaṁ evaṁ passamānassa ṭhitākārova hoti,",
  "atk-s0203a1:190_6": "evameva imesaṁ channaṁ sambojjhaṅgānaṁ anosakkanaanativattanasaṅkhāto majjhattākāro",
  "atk-s0203a1:190_7": "upekkhāsambojjhaṅgo nāma hoti. Ettāvatā kiṁ kathitaṁ? Ekacittakkhaṇikā nānārasalakkhaṇā",
  "atk-s0203a1:190_8": "vipassanāsambojjhaṅgā nāma kathitā.",
  "atk-s0203a1:191_0": "152.Vivekanissitantiādīni vuttatthāneva. Ettha pana ānāpānapariggāhikā sati lokiyā",
  "atk-s0203a1:191_1": "hoti, lokiyā ānāpānā lokiyasatipaṭṭhānaṁ paripūrenti, lokiyā satipaṭṭhānā lokuttarabojjhaṅge",
  "atk-s0203a1:191_2": "paripūrenti, lokuttarā bojjhaṅgā vijjāvimuttiphalanibbānaṁ paripūrenti. Iti lokiyassa",
  "atk-s0203a1:191_3": "āgataṭṭhāne lokiyaṁ kathitaṁ, lokuttarassa āgataṭṭhāne lokuttaraṁ kathitanti. Thero",
  "atk-s0203a1:191_4": "panāha ‘‘aññattha evaṁ hoti, imasmiṁ pana sutte lokuttaraṁ upari āgataṁ, lokiyā ānāpānā",
  "atk-s0203a1:191_5": "lokiyasatipaṭṭhāne paripūrenti, lokiyā satipaṭṭhānā lokiye bojjhaṅge paripūrenti,",
  "atk-s0203a1:191_6": "lokiyā bojjhaṅgā lokuttaraṁ vijjāvimuttiphalanibbānaṁ paripūrenti, vijjāvimuttipadena",
  "atk-s0203a1:191_7": "hi idha vijjāvimuttiphalanibbānaṁ adhippeta’’nti.",
  "atk-s0203a1:192": "Papañcasūdaniyā majjhimanikāyaṭṭhakathāya",
  "atk-s0203a1:193": "Ānāpānassatisuttavaṇṇanā niṭṭhitā.",
  "atk-s0203a1:194": "9. Kāyagatāsatisuttavaṇṇanā",
  "atk-s0203a1:195_0": "153-4.Evaṁme sutanti kāyagatāsatisuttaṁ. Tattha gehasitāti pañcakāmaguṇanissitā.",
  "atk-s0203a1:195_1": "Sarasaṅkappāti dhāvanasaṅkappā. Sarantīti hi sarā, dhāvantīti attho. Ajjhattamevāti",
  "atk-s0203a1:195_2": "gocarajjhattasmiṁyeva. Kāyagatāsatinti kāyapariggāhikampi kāyārammaṇampi satiṁ. Kāyapariggāhikanti",
  "atk-s0203a1:195_3": "vutte samatho kathito hoti, kāyārammaṇanti vutte vipassanā. Ubhayena samathavipassanā kathitā honti.",
  "atk-s0203a1:196": "Puna caparaṁ…pe… evampi, bhikkhave, bhikkhu kāyagatāsatiṁ bhāvetīti satipaṭṭhāne cuddasavidhena kāyānupassanā kathitā.",
  "atk-s0203a1:197_0": "156.Antogadhāvāssāti tassa bhikkhuno bhāvanāya abbhantaragatāva honti. Vijjābhāgiyāti",
  "atk-s0203a1:197_1": "ettha sampayogavasena vijjaṁ bhajantīti vijjābhāgiyā. Vijjābhāge vijjākoṭṭhāse vattantītipi",
  "atk-s0203a1:197_2": "vijjābhāgiyā. Tattha vipassanāñāṇaṁ, manomayiddhi, cha abhiññāti aṭṭha vijjā. Purimena",
  "atk-s0203a1:197_3": "atthena tāhi sampayuttadhammāpi vijjābhāgiyā. Pacchimena atthena tāsu yā kāci ekā",
  "atk-s0203a1:197_4": "vijjā vijjā, sesā vijjābhāgiyāti evaṁ vijjāpi vijjāya sampayuttā dhammāpi vijjābhāgiyāteva",
  "atk-s0203a1:197_5": "veditabbā. Cetasā phuṭoti ettha duvidhaṁ pharaṇaṁ āpopharaṇañca, dibbacakkhupharaṇañca,",
  "atk-s0203a1:197_6": "tattha āpokasiṇaṁ samāpajjitvā āpena pharaṇaṁ āpopharaṇaṁ nāma. Evaṁ phuṭepi mahāsamudde",
  "atk-s0203a1:197_7": "sabbā samuddaṅgamā kunnadiyo antogadhāva honti, ālokaṁ pana vaḍḍhetvā dibbacakkhunā",
  "atk-s0203a1:197_8": "sakalasamuddassa dassanaṁ dibbacakkhupharaṇaṁ nāma. Evaṁ pharaṇepi mahāsamudde sabbā",
  "atk-s0203a1:197_9": "samuddaṅgamā kunnadiyo antogadhāva honti.",
  "atk-s0203a1:198": "Otāranti vivaraṁ chiddaṁ. Ārammaṇanti kilesuppattipaccayaṁ. Labhetha otāranti labheyya pavesanaṁ, vinivijjhitvā yāva pariyosānā gaccheyyāti attho. Nikkhepananti nikkhipanaṭṭhānaṁ.",
  "atk-s0203a1:199": "157. Evaṁ abhāvitakāyagatāsatiṁ puggalaṁ allamattikapuñjādīhi upametvā idāni bhāvitakāyagatāsatiṁ sāraphalakādīhi upametuṁ seyyathāpītiādimāha. Tattha aggaḷaphalakanti kavāṭaṁ.",
  "atk-s0203a1:200_0": "158.Kākapeyyoti mukhavaṭṭiyaṁ nisīditvā kākena gīvaṁ anāmetvāva pātabbo. Abhiññāsacchikaraṇīyassāti",
  "atk-s0203a1:200_1": "abhiññāya sacchikātabbassa. Sakkhibhabbataṁpāpuṇātīti paccakkhabhāvaṁ pāpuṇāti. Sati",
  "atk-s0203a1:200_2": "sati āyataneti satisati kāraṇe. Kiṁ panettha kāraṇanti? Abhiññāva kāraṇaṁ. Āḷibandhāti mariyādabaddhā.",
  "atk-s0203a1:201_0": "Yānīkatāyāti yuttayānaṁ viya katāya. Vatthukatāyāti patiṭṭhākatāya. Anuṭṭhitāyāti",
  "atk-s0203a1:201_1": "anuppavattitāya. Paricitāyāti paricayakatāya. Susamāraddhāyāti suṭṭhu samāraddhāya",
  "atk-s0203a1:201_2": "susampaggahitāya. Sesaṁ sabbattha uttānamevāti.",
  "atk-s0203a1:202": "Papañcasūdaniyā majjhimanikāyaṭṭhakathāya",
  "atk-s0203a1:203": "Kāyagatāsatisuttavaṇṇanā niṭṭhitā.",
  "atk-s0203a1:204": "10. Saṅkhārupapattisuttavaṇṇanā",
  "atk-s0203a1:205": "160.Evaṁme sutanti saṅkhārupapattisuttaṁ. Tattha saṅkhārupapattinti saṅkhārānaṁyeva upapattiṁ, na sattassa, na posassa, puññābhisaṅkhārena vā bhavūpagakkhandhānaṁ upapattiṁ.",
  "atk-s0203a1:206_0": "161.Saddhāya samannāgatoti saddhādayo pañca dhammā lokikā vaṭṭanti. Dahatīti ṭhapeti.",
  "atk-s0203a1:206_1": "Adhiṭṭhātīti patiṭṭhāpeti. Saṅkhārā ca vihārā cāti saha patthanāya saddhādayova pañca",
  "atk-s0203a1:206_2": "dhammā. Tatrupapattiyāti tasmiṁ ṭhāne nibbattanatthāya. Ayaṁ maggo ayaṁ paṭipadāti",
  "atk-s0203a1:206_3": "saha patthanāya pañca dhammāva. Yassa hi pañca dhammā atthi, na patthanā, tassa gati",
  "atk-s0203a1:206_4": "anibaddhā. Yassa patthanā atthi, na pañca dhammā, tassapi anibaddhā. Yesaṁ ubhayaṁ",
  "atk-s0203a1:206_5": "atthi, tesaṁ gati nibaddhā. Yathā hi ākāse khittadaṇḍo aggena vā majjhena vā mūlena",
  "atk-s0203a1:206_6": "vā nipatissatīti niyamo natthi, evaṁ sattānaṁ paṭisandhiggahaṇaṁ aniyataṁ. Tasmā",
  "atk-s0203a1:206_7": "kusalaṁ kammaṁ katvā ekasmiṁ ṭhāne patthanaṁ kātuṁ vaṭṭati.",
  "atk-s0203a1:207": "165.Āmaṇḍanti āmalakaṁ. Yathā taṁ parisuddhacakkhussa purisassa sabbasova pākaṭaṁ hoti, evaṁ tassa brahmuno saddhiṁ tattha nibbattasattehi sahassī lokadhātu. Esa nayo sabbattha.",
  "atk-s0203a1:208": "167.Subhoti sundaro. Jātimāti ākarasampanno. Suparikammakatoti dhovanādīhi suṭṭhukataparikammo. Paṇḍukambale nikkhittoti rattakambale ṭhapito.",
  "atk-s0203a1:209_0": "168.Satasahassoti lokadhātusatasahassamhi ālokapharaṇabrahmā. Nikkhanti nikkhena",
  "atk-s0203a1:209_1": "kataṁ piḷandhanaṁ, nikkhaṁ nāma pañcasuvaṇṇaṁ, ūnakanikkhena kataṁ pasādhanañhi ghaṭṭanamajjanakkhamaṁ",
  "atk-s0203a1:209_2": "na hoti, atirekena kataṁ ghaṭṭanamajjanaṁ khamati, vaṇṇavantaṁ pana na hoti, pharusadhātukaṁ",
  "atk-s0203a1:209_3": "khāyati. Nikkhena kataṁ ghaṭṭanamajjanañceva khamati, vaṇṇavantañca hoti. Jambonadanti",
  "atk-s0203a1:209_4": "jambunadiyaṁ nibbattaṁ. Mahājamburukkhassa hi ekekā sākhā paṇṇāsa paṇṇāsa yojanāni",
  "atk-s0203a1:209_5": "vaḍḍhitā, tāsu mahantā nadiyo sandanti, tāsaṁ nadīnaṁ ubhayatīresu jambupakkānaṁ",
  "atk-s0203a1:209_6": "patitaṭṭhāne suvaṇṇaṅkurā uṭṭhahanti, te nadījalena vuyhamānā anupubbena mahāsamuddaṁ",
  "atk-s0203a1:209_7": "pavisanti. Taṁ sandhāya jambonadanti vuttaṁ. Dakkhakammāraputtaukkāmukhasukusalasampahaṭṭhanti",
  "atk-s0203a1:209_8": "dakkhena sukusalena kammāraputtena ukkāmukhe pacitvā sampahaṭṭhaṁ. Ukkāmukheti uddhane.",
  "atk-s0203a1:209_9": "Sampahaṭṭhanti dhotaghaṭṭitamajjitaṁ. Vatthopame (ma. ni. 1.75-76) ca dhātuvibhaṅge",
  "atk-s0203a1:209_10": "(ma. ni. 3.357-360) ca piṇḍasodhanaṁ vuttaṁ. Imasmiṁ sutte katabhaṇḍasodhanaṁ vuttaṁ.",
  "atk-s0203a1:210_0": "Yaṁ pana sabbavāresu pharitvā adhimuccitvāti vuttaṁ, tattha pañcavidhaṁ pharaṇaṁ",
  "atk-s0203a1:210_1": "cetopharaṇaṁ kasiṇapharaṇaṁ dibbacakkhupharaṇaṁ ālokapharaṇaṁ sarīrapharaṇanti. Tattha",
  "atk-s0203a1:210_2": "cetopharaṇaṁ nāma lokadhātusahasse sattānaṁ cittajānanaṁ. Kasiṇapharaṇaṁ nāma lokadhātusahasse",
  "atk-s0203a1:210_3": "kasiṇapattharaṇaṁ. Dibbacakkhupharaṇaṁ nāma ālokaṁ vaḍḍhetvā dibbena cakkhunā sahassalokadhātudassanaṁ.",
  "atk-s0203a1:210_4": "Ālokapharaṇampi etadeva. Sarīrapharaṇaṁ nāma lokadhātusahasse sarīrapabhāya pattharaṇaṁ.",
  "atk-s0203a1:210_5": "Sabbattha imāni pañca pharaṇāni avināsentena kathetabbanti.",
  "atk-s0203a1:211_0": "Tipiṭakacūḷābhayatthero panāha – ‘‘maṇiopamme kasiṇapharaṇaṁ viya nikkhopamme sarīrapharaṇaṁ",
  "atk-s0203a1:211_1": "viya dissatī’’ti. Tassa vādaṁ viya aṭṭhakathā nāma natthīti paṭikkhitvā sarīrapharaṇaṁ",
  "atk-s0203a1:211_2": "na sabbakālikaṁ, cattārimāni pharaṇāni avināsetvāva kathetabbanti vuttaṁ. Adhimuccatīti",
  "atk-s0203a1:211_3": "padaṁ pharaṇapadasseva vevacanaṁ, atha vā pharatīti pattharati. Adhimuccatīti jānāti.",
  "atk-s0203a1:212": "169.Ābhātiādīsu ābhādayo nāma pāṭiyekkā devā natthi, tayo parittābhādayo devā ābhā nāma, parittāsubhādayo ca. Subhakiṇhādayo ca subhā nāma. Vehapphalādivārā pākaṭāyeva.",
  "atk-s0203a1:213_0": "Ime tāva pañca dhamme bhāvetvā kāmāvacaresu nibbattatu. Brahmaloke nibbattaṁ pana",
  "atk-s0203a1:213_1": "āsavakkhayañca kathaṁ pāpuṇātīti? Ime pañca dhammā sīlaṁ, so imasmiṁ sīle patiṭṭhāya",
  "atk-s0203a1:213_2": "kasiṇaparikammaṁ katvā tā tā samāpattiyo bhāvetvā rūpībrahmaloke nibbattati, arūpajjhānāni",
  "atk-s0203a1:213_3": "nibbattetvā arūpībrahmaloke, samāpattipadaṭṭhānaṁ vipassanaṁ vaḍḍhetvā anāgāmiphalaṁ",
  "atk-s0203a1:213_4": "sacchikatvā pañcasu suddhāvāsesu nibbattati. Uparimaggaṁ bhāvetvā āsavakkhayaṁ pāpuṇātīti.",
  "atk-s0203a1:214": "Papañcasūdaniyā majjhimanikāyaṭṭhakathāya",
  "atk-s0203a1:215": "Saṅkhārupapattisuttavaṇṇanā niṭṭhitā.",
  "atk-s0203a1:216": "Dutiyavaggavaṇṇanā niṭṭhitā."
}