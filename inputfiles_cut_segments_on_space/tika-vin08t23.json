{
  "tika-vin08t23:0": "23. Nissayavinicchayakathā",
  "tika-vin08t23:1_0": "151. Evaṁ upasampadāvinicchayaṁ kathetvā idāni nissayavinicchayaṁ kathetuṁ ‘‘nissayoti",
  "tika-vin08t23:1_1": "ettha panā’’tiādimāha. Tattha nissayanaṁ nissayo, sevanaṁ bhajanantyattho. Nipubbasi",
  "tika-vin08t23:1_2": "sevāyanti dhātu bhāvasādhano, na ‘‘nissāya naṁ vasatīti nissayo’’ti idha viya avuttakammasādhano.",
  "tika-vin08t23:1_3": "Tattha hi sevitabbo puggalo labbhati, idha pana sevanakiriyāti. Idāni taṁ nissayaṁ",
  "tika-vin08t23:1_4": "pucchāpubbaṅgamāya vissajjanāya vitthārato ṭhapetuṁ ‘‘kena dātabbo’’tiādimāha. Tattha",
  "tika-vin08t23:1_5": "kena dātabbo, kena na dātabboti nissayadāyakaṁ kattāraṁ pucchati, kassa dātabbo,",
  "tika-vin08t23:1_6": "kassa na dātabboti nissayapaṭiggāhakaṁ sampadānaṁ, kathaṁ gahito hoti, kathaṁ paṭippassambhatīti",
  "tika-vin08t23:1_7": "kāraṇaṁ, nissāya kena vasitabbaṁ, kena na vasitabbanti nissayapaṭipannakaṁ. Tato",
  "tika-vin08t23:1_8": "pucchānukkamena vissajjetuṁ ‘‘tattha’’tyādimāha. Na kevalaṁ ettheva, atha kho nissayamuccanaṅgepi",
  "tika-vin08t23:1_9": "‘‘byattenā’’ti āgato.",
  "tika-vin08t23:2_0": "Tattha ettha ca ko visesoti āha ‘‘ettha ca ‘byatto’ti iminā parisupaṭṭhāpako bahussuto",
  "tika-vin08t23:2_1": "veditabbo’’ti. Idāni parisupaṭṭhāpakalakkhaṇaṁ dassetuṁ ‘‘parisupaṭṭhāpakena hī’’tiādimāha.",
  "tika-vin08t23:2_2": "Tattha abhivinayeti sakale vinayapiṭake. Vinetunti sikkhāpetuṁ. Dve vibhaṅgā paguṇā",
  "tika-vin08t23:2_3": "vācuggatā kātabbāti idaṁ paripucchāvasena uggaṇhanaṁ sandhāya vuttanti vadanti. Ekassa",
  "tika-vin08t23:2_4": "pamuṭṭhaṁ, itaresaṁ paguṇaṁ bhaveyyāti āha ‘‘tīhi janehi saddhiṁ parivattanakkhamā",
  "tika-vin08t23:2_5": "kātabbā’’ti. Abhidhammeti nāmarūpaparicchede. Heṭṭhimā vā tayo vaggāti mahāvaggato",
  "tika-vin08t23:2_6": "heṭṭhā sagāthāvaggo nidānavaggo khandhavaggoti ime tayo vaggā. ‘‘Dhammapadampi saha",
  "tika-vin08t23:2_7": "vatthunā uggahetuṁ vaṭṭatī’’ti mahāpaccariyaṁ vuttattā jātakabhāṇakena sāṭṭhakathaṁ",
  "tika-vin08t23:2_8": "jātakaṁ uggahetvāpi dhammapadaṁ saha vatthunā uggahetabbameva.",
  "tika-vin08t23:3_0": "Pañcahi bhikkhave aṅgehi samannāgatenātiādīsu na sāmaṇero upaṭṭhāpetabboti upajjhāyena",
  "tika-vin08t23:3_1": "hutvā sāmaṇero na upaṭṭhāpetabbo. Asekkhena sīlakkhandhenāti asekkhassa sīlakkhandhopi",
  "tika-vin08t23:3_2": "asekkho sīlakkhandho nāma. Asekkhassa ayanti hi asekkho, sīlakkhandho. Evaṁ sabbattha.",
  "tika-vin08t23:3_3": "Evañca katvā vimuttiñāṇadassanasaṅkhātassa paccavekkhaṇañāṇassapi vasena apekkhitvā",
  "tika-vin08t23:3_4": "uppannā ayaṁ kathā. Asekkhasīlanti ca na aggaphalasīlameva adhippetaṁ, atha kho yaṁ",
  "tika-vin08t23:3_5": "kiñci asekkhasantāne pavattasīlaṁ lokiyalokuttaramissakassa sīlassa idhādhippetattā.",
  "tika-vin08t23:3_6": "Samādhikkhandhādīsupi vimuttikkhandhapariyosānesu ayameva nayo, tasmā yathā sīlasamādhipaññākkhandhā",
  "tika-vin08t23:3_7": "lokiyamissakā kathitā, evaṁ vimuttikkhandhopīti tadaṅgavimuttiādayopi veditabbā,",
  "tika-vin08t23:3_8": "na paṭippassaddhivimutti eva. Vimuttiñāṇadassanaṁ pana lokiyameva. Teneva saṁyuttanikāyaṭṭhakathāyaṁ",
  "tika-vin08t23:3_9": "(saṁ.ni. aṭṭha. 1.1.135) vuttaṁ ‘‘purimehi catūhi padehi lokiyalokuttarasīlasamādhipaññāvimuttiyo",
  "tika-vin08t23:3_10": "kathitā, vimuttiñāṇadassanaṁ paccavekkhaṇañāṇaṁ hoti, taṁ lokiyamevā’’ti.",
  "tika-vin08t23:4_0": "Assaddhotiādīsu tīsu vatthūsu saddhā etassa natthīti assaddho. Natthi etassa hirīti",
  "tika-vin08t23:4_1": "ahiriko, akusalasamāpattiyā ajigucchamānassetaṁ adhivacanaṁ. Na ottappatīti anottappī,",
  "tika-vin08t23:4_2": "akusalasamāpattiyā na bhāyatīti vuttaṁ hoti. Kucchitaṁ sīdatīti kusīto, hīnavīriyassetaṁ",
  "tika-vin08t23:4_3": "adhivacanaṁ. Āraddhaṁ vīriyaṁ etassāti āraddhavīriyo, sammappadhānayuttassetaṁ adhivacanaṁ.",
  "tika-vin08t23:4_4": "Muṭṭhā sati etassāti muṭṭhassatī, naṭṭhassatīti vuttaṁ hoti. Upaṭṭhitā sati etassāti",
  "tika-vin08t23:4_5": "upaṭṭhitassatī, niccaṁ ārammaṇābhimukhapavattasatissetaṁ adhivacanaṁ.",
  "tika-vin08t23:5_0": "Adhisīle sīlavipanno ca ajjhācāre ācāravipanno ca āpajjitvā avuṭṭhito adhippeto.",
  "tika-vin08t23:5_1": "Sassatucchedasaṅkhātaṁ antaṁ gaṇhāti, gāhayatīti vā antaggāhikā, micchādiṭṭhi. Purimāni",
  "tika-vin08t23:5_2": "dve padānīti ‘‘na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ",
  "tika-vin08t23:5_3": "vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ vā’’ti imāni dve padāni.",
  "tika-vin08t23:6_0": "Abhi visiṭṭho uttamo samācāro abhisamācāro, abhisamācārova ābhisamācārikoti ca sikkhitabbato",
  "tika-vin08t23:6_1": "sikkhāti ca ābhisamācārikasikkhā. Abhisamācāraṁ vā ārabbha paññattā sikkhā ābhisamācārikasikkhā,",
  "tika-vin08t23:6_2": "khandhakavattapariyāpannasikkhāyetaṁ adhivacanaṁ. Maggabrahmacariyassa ādibhūtāti",
  "tika-vin08t23:6_3": "ādibrahmacariyakā, ubhatovibhaṅgapariyāpannasikkhāyetaṁ adhivacanaṁ. Teneva ‘‘ubhatovibhaṅgapariyāpannaṁ",
  "tika-vin08t23:6_4": "vā ādibrahmacariyakaṁ, khandhakavattapariyāpannaṁ ābhisamācārika’’nti visuddhimagge",
  "tika-vin08t23:6_5": "(visuddhi. 1.11) vuttaṁ, tasmā sekkhapaṇṇattiyanti ettha sikkhitabbato sekkhā, bhagavatā",
  "tika-vin08t23:6_6": "paññattattā paṇṇatti, sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti",
  "tika-vin08t23:6_7": "vuttāti gahetabbaṁ. Teneva gaṇṭhipadepi vuttaṁ ‘‘sekkhapaṇṇattiyanti pārājikamādiṁ",
  "tika-vin08t23:6_8": "katvā sikkhitabbasikkhāpadapaññattiya’’nti. Sesamettha uttānatthamevāti sāratthadīpaniyaṁ",
  "tika-vin08t23:6_9": "(sārattha. ṭī. mahāvagga 3.84).",
  "tika-vin08t23:7_0": "Upajjhāyācariyakathāyaṁ na sāmaṇero upaṭṭhāpetabboti upajjhāyena hutvā na pabbājetabbo.",
  "tika-vin08t23:7_1": "Asekkhassa ayanti asekkho, lokiyalokuttaro sīlakkhandho. Antaggāhikāyāti sassatucchedakoṭṭhāsaggāhikāya.",
  "tika-vin08t23:7_2": "Pacchimāni dveti appassuto hoti, duppañño hotīti imāni dve aṅgāni. Pacchimāni tīṇīti",
  "tika-vin08t23:7_3": "na paṭibalo uppannaṁ kukkuccaṁ dhammato vinodetuṁ, āpattiṁ na jānāti, āpattivuṭṭhānaṁ",
  "tika-vin08t23:7_4": "na jānātīti imāni tīṇi. Kukkuccassa hi pāḷiaṭṭhakathānayasaṅkhātadhammato vinodetuṁ",
  "tika-vin08t23:7_5": "appaṭibalatā nāma abyattattā eva hotīti sāpi āpattiaṅgameva vuttā.",
  "tika-vin08t23:8_0": "Abhi visiṭṭho uttamo samācāro abhisamācāro, vattappaṭipattisīlaṁ, taṁ ārabbha paññattā",
  "tika-vin08t23:8_1": "khandhakasikkhāpadasaṅkhātā sikkhā ābhisamācārikā. Sikkhāpadampi hi tadatthaparipūraṇatthikehi",
  "tika-vin08t23:8_2": "uggahaṇādivasena sikkhitabbato sikkhāti vuccati. Maggabrahmacariyassa ādibhūtā kāraṇabhūtā",
  "tika-vin08t23:8_3": "ādibrahmacariyakā, ubhatovibhaṅgapariyāpannasikkhāpadaṁ. Tenevettha visuddhimaggepi",
  "tika-vin08t23:8_4": "(visuddhi. 1.11) ‘‘ubhatovibhaṅgapariyāpannaṁ sikkhāpadaṁ ādibrahmacariyakaṁ, khandhakavattapariyāpannaṁ",
  "tika-vin08t23:8_5": "ābhisamācārika’’nti vuttaṁ, tasmā sekkhapaṇṇattiyanti ettha sikkhitabbato sekkhā,",
  "tika-vin08t23:8_6": "bhagavatāva paññattattā paññatti. Sabbāpi ubhatovibhaṅgapariyāpannā sikkhāpadapaṇṇatti",
  "tika-vin08t23:8_7": "‘‘sekkhapaṇṇattī’’ti vuttāti gahetabbaṁ. Nāmarūpaparicchedeti ettha kusalattikādīhi",
  "tika-vin08t23:8_8": "vuttaṁ jātibhūmipuggalasampayogavatthārammaṇakammadvāralakkhaṇarasādibhedehi vedanākkhandhādicatubbidhaṁ",
  "tika-vin08t23:8_9": "sanibbānaṁ nāmaṁ, bhūtopādāyabhedaṁ rūpañca paricchinditvā jānanapaññā, tappakāsako",
  "tika-vin08t23:8_10": "ca gantho nāmarūpaparicchedo nāma. Iminā abhidhammatthakusalena bhavitabbanti dasseti.",
  "tika-vin08t23:8_11": "Sikkhāpetunti uggaṇhāpetunti vimativinodaniyaṁ (vi. vi. ṭī. mahāvagga 2.84) vuttaṁ.",
  "tika-vin08t23:9_0": "153.Āyasmato nissāya vacchāmīti ettha āyasmatoti upayogatthe sāmivacanaṁ, āyasmantaṁ",
  "tika-vin08t23:9_1": "nissāya vasissāmīti attho. Yaṁ pana vuttaṁ samantapāsādikāyaṁ (mahāva. aṭṭha. 76)",
  "tika-vin08t23:9_2": "‘‘byatto…pe… vuttalakkhaṇoyevā’’ti, taṁ parisūpaṭṭhākabahussutaṁ sandhāya vadati.",
  "tika-vin08t23:9_3": "Pabbajjāupasampadadhammantevāsikehi pana…pe… tāva vattaṁ kātabbanti pabbajjācariyaupasampadācariyadhammācariyānaṁ",
  "tika-vin08t23:9_4": "etehi yathāvuttavattaṁ kātabbaṁ. Tattha yena sikkhāpadāni dinnāni, ayaṁ pabbajjācariyo.",
  "tika-vin08t23:9_5": "Yena upasampadakammavācā vuttā, ayaṁ upasampadācariyo. Yo uddesaṁ vā paripucchaṁ",
  "tika-vin08t23:9_6": "vā deti, ayaṁ dhammācariyoti veditabbaṁ. Sesamettha uttānatthameva.",
  "tika-vin08t23:10_0": "154. Nissayapaṭippassaddhikathāyaṁ disaṁ gatoti puna āgantukāmo, anāgantukāmo vā",
  "tika-vin08t23:10_1": "hutvā vāsatthāya kañci disaṁ gato. Bhikkhussa sabhāgatanti pesalabhāvaṁ. Oloketvāti",
  "tika-vin08t23:10_2": "upaparikkhitvā. Vibbhante…pe… tattha gantabbanti ettha ‘‘sace kenaci karaṇīyena tadaheva",
  "tika-vin08t23:10_3": "gantuṁ asakkonto ‘katipāhena gamissāmī’ti gamane saussāho hoti, rakkhatī’’ti vadanti.",
  "tika-vin08t23:10_4": "Mā idha paṭikkamīti mā idha pavisi. Tatreva vasitabbanti tattheva nissayaṁ gahetvā",
  "tika-vin08t23:10_5": "vasitabbaṁ. Taṁyeva vihāraṁ…pe… vasituṁ vaṭṭatīti ettha upajjhāyena pariccattattā",
  "tika-vin08t23:10_6": "upajjhāyasamodhānaparihāro natthi, tasmā upajjhāyasamodhānagatassapi ācariyassa santike",
  "tika-vin08t23:10_7": "gahitanissayo na paṭippassambhati.",
  "tika-vin08t23:11_0": "Ācariyamhā nissayapaṭippassaddhīsu ācariyo pakkanto vā hotīti ettha ‘‘pakkantoti",
  "tika-vin08t23:11_1": "disaṁ gato’’tiādinā upajjhāyassa pakkamane yo vinicchayo vutto, so tattha vuttanayeneva",
  "tika-vin08t23:11_2": "idhāpi sakkā viññātunti taṁ avatvā ‘‘koci ācariyo āpucchitvā pakkamatī’’tiādinā aññoyeva",
  "tika-vin08t23:11_3": "nayo āraddho. Ayañca nayo upajjhāyapakkamanepi veditabboyeva. Īdisesu hi ṭhānesu",
  "tika-vin08t23:11_4": "ekatthavuttalakkhaṇaṁ aññatthāpi daṭṭhabbaṁ. Sace dve leḍḍupāte atikkamitvā nivattati,",
  "tika-vin08t23:11_5": "paṭippassaddho hotīti ettha ettāvatā disāpakkanto nāma hotīti antevāsike anikkhittadhurepi",
  "tika-vin08t23:11_6": "nissayo paṭippassambhati. Ācariyupajjhāyā dve leḍḍupāte atikkamma aññasmiṁ vihāre",
  "tika-vin08t23:11_7": "vasantīti bahiupacārasīmāyaṁ antevāsikasaddhivihārikānaṁ vasanaṭṭhānato dve leḍḍupāte",
  "tika-vin08t23:11_8": "atikkamma aññasmiṁ senāsane vasanti, antoupacārasīmāyaṁ pana dve leḍḍupāte atikkamitvāpi",
  "tika-vin08t23:11_9": "vasato nissayo na paṭippassambhati. ‘‘Sacepi ācariyo muñcitukāmova hutvā nissayapaṇāmanāya",
  "tika-vin08t23:11_10": "paṇāmetī’’tiādi sabbaṁ upajjhāyassa āṇattiyampi veditabbanti sāratthadīpaniyaṁ (sārattha.",
  "tika-vin08t23:11_11": "ṭī. mahāvagga 3.83) vuttaṁ.",
  "tika-vin08t23:12_0": "153.Sāhūti sādhu sundaraṁ. Lahūti agaru, subharatāti attho. Opāyikanti upāyapaṭisaṁyuttaṁ,",
  "tika-vin08t23:12_1": "evaṁ paṭipajjanaṁ nittharaṇupāyoti attho. Patirūpanti sāmīcikammamidanti attho .",
  "tika-vin08t23:12_2": "Pāsādikenāti pasādāvahena, kāyavacīpayogena sampādehīti attho. Kāyenāti etadatthaviññāpakaṁ",
  "tika-vin08t23:12_3": "hatthamuddādiṁ dassento kāyena viññāpeti. ‘‘Sādhū’’ti sampaṭicchanaṁ sandhāyāti upajjhāyena",
  "tika-vin08t23:12_4": "‘‘sāhū’’tiādīsu vuttesu saddhivihārikassa ‘‘sādhū’’ti sampaṭicchanavacanaṁ sandhāya",
  "tika-vin08t23:12_5": "‘‘kāyena viññāpetī’’tiādi vuttanti adhippāyo. Āyācanadānamattenāti saddhivihārikassa",
  "tika-vin08t23:12_6": "paṭhamaṁ āyācanamattena, tato upajjhāyassa ca ‘‘sāhū’’tiādinā vacanamattenāti attho.",
  "tika-vin08t23:12_7": "Ācariyassa santike nissayaggahaṇe āyasmato nissāya vacchāmīti āyasmantaṁ nissāya vasissāmīti attho.",
  "tika-vin08t23:13_0": "154. Nissayapaṭippassaddhikathāyaṁ yo vā ekasambhogaparibhogo, tassa santike nissayo",
  "tika-vin08t23:13_1": "gahetabboti iminā lajjīsu eva nissayaggahaṇaṁ niyojeti alajjīsu paṭikkhittattā. Ettha",
  "tika-vin08t23:13_2": "ca paribhogasaddena ekakammādiko saṁvāso gahito paccayaparibhogassa sambhogasaddena",
  "tika-vin08t23:13_3": "gahitattā. Etena ca sambhogasaṁvāsānaṁ alajjīhi saddhiṁ na kattabbataṁ dasseti. Parihāro",
  "tika-vin08t23:13_4": "natthīti āpattiparihāro natthi. Tādisoti yattha nissayo gahitapubbo, yo ca ekasambhogaparibhogo,",
  "tika-vin08t23:13_5": "tādiso. Tathā vuttanti ‘‘lahuṁ āgamissatī’’ti vuttañceti attho. Cattāri pañca divasānīti",
  "tika-vin08t23:13_6": "idaṁ upalakkhaṇamattaṁ. Yadi ekāhadvīhena sabhāgatā paññāyati, ñātadivase gahetabbova.",
  "tika-vin08t23:13_7": "Athāpi catupañcāhenapi na paññāyati, yattakehi divasehi paññāyati, tattakāni atikkāmetabbāni.",
  "tika-vin08t23:13_8": "Sabhāgataṁ olokemīti pana leso na kātabbo. Daharā suṇantīti ettha asutvāpi ‘‘āgamissati,",
  "tika-vin08t23:13_9": "kenaci antarāyena cirāyantī’’ti saññāya satipi labbhateva parihāro . Tenāha ‘‘idhevāhaṁ",
  "tika-vin08t23:13_10": "vasissāmīti pahiṇati, parihāro natthī’’ti. Ekadivasampi parihāro natthīti gamane",
  "tika-vin08t23:13_11": "nirussāhaṁ sandhāya vuttaṁ, saussāhassa pana senāsanapaṭisāmanādivasena katipāhe gatepi na doso.",
  "tika-vin08t23:14_0": "Tatreva vasitabbanti tatra sabhāgaṭṭhāne eva nissayaṁ gahetvā vasitabbaṁ. Taṁyeva",
  "tika-vin08t23:14_1": "vihāraṁ…pe… vasituṁ vaṭṭatīti iminā upajjhāye saṅgaṇhanteyeva taṁsamodhāne nissayapaṭippassaddhi",
  "tika-vin08t23:14_2": "vuttā, tasmiṁ pana kodhena vā gaṇanirapekkhatāya vā asaṅgaṇhante aññesu gahito nissayo",
  "tika-vin08t23:14_3": "na paṭippassambhatīti dasseti.",
  "tika-vin08t23:15_0": "Ācariyamhā nissayapaṭippassaddhiyaṁ vutto ‘‘koci ācariyo’’tiādiko nayo upajjhāyapakkamanādīsupi",
  "tika-vin08t23:15_1": "netvā tattha ca vutto idhāpi netvā yathārahaṁ yojetabbo. Dve leḍḍupāte atikkamma",
  "tika-vin08t23:15_2": "aññasmiṁ vihāre vasantīti upacārasīmato bahi aññasmiṁ vihāre antevāsikādīnaṁ vasanaṭṭhānato",
  "tika-vin08t23:15_3": "dve leḍḍupāte atikkamitvā vasanti. Tena bahiupacārepi antevāsikādīnaṁ vasanaṭṭhānato",
  "tika-vin08t23:15_4": "dvinnaṁ leḍḍupātānaṁ antare āsanne padese vasati, nissayo na paṭippassambhatīti dasseti.",
  "tika-vin08t23:15_5": "Antoupacārasīmāyaṁ pana dve leḍḍupāte atikkamitvā vasato nissayo na paṭippassambhatevāti",
  "tika-vin08t23:15_6": "vimativinodaniyaṁ (vi. vi. ṭī. mahāvagga 2.83) vuttaṁ.",
  "tika-vin08t23:16": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t23:17": "Nissayavinicchayakathālaṅkāro nāma",
  "tika-vin08t23:18": "Tevīsatimo paricchedo."
}