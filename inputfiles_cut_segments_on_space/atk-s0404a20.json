{
  "atk-s0404a20:0": "(6) 1. Sacittavaggo",
  "atk-s0404a20:1": "1-4. Sacittasuttādivaṇṇanā",
  "atk-s0404a20:2_0": "51-54. Dutiyassa paṭhame sacittapariyāyakusaloti attano cittavārakusalo. Rajanti",
  "atk-s0404a20:2_1": "āgantukaupakkilesaṁ. Aṅgaṇanti tatthajātakaaṅgakāḷatilakādiṁ. Āsavānaṁ khayāyāti",
  "atk-s0404a20:2_2": "arahattatthāya. Tatiye paṭibhānenāti vacanasaṇṭhānena. Catutthe adhipaññādhammavipassanāyāti",
  "atk-s0404a20:2_3": "saṅkhārapariggāhakavipassanāya.",
  "atk-s0404a20:3": "8. Mūlakasuttavaṇṇanā",
  "atk-s0404a20:4_0": "58. Aṭṭhame amatogadhāti ettha saupādisesā nibbānadhātu kathitā, nibbānapariyosānāti",
  "atk-s0404a20:4_1": "ettha anupādisesā. Anupādisesaṁ pattassa hi sabbe dhammā pariyosānappattā nāma honti.",
  "atk-s0404a20:4_2": "Sesapadāni heṭṭhā vuttatthāneva.",
  "atk-s0404a20:5": "9. Pabbajjāsuttavaṇṇanā",
  "atk-s0404a20:6_0": "59. Navame tasmāti yasmā evaṁ aparicitacittassa sāmaññattho na sampajjati, tasmā.",
  "atk-s0404a20:6_1": "Yathāpabbajjāparicitañca no cittaṁ bhavissatīti yathā pabbajjānurūpena paricitaṁ.",
  "atk-s0404a20:6_2": "Ye hi keci pabbajanti nāma, sabbe te arahattaṁ patthetvā. Tasmā yaṁ cittaṁ arahattādhigamatthāya",
  "atk-s0404a20:6_3": "paricitaṁ vaḍḍhitaṁ, taṁ yathāpabbajjāparicitaṁ nāmāti veditabbaṁ. Evarūpaṁ pana",
  "atk-s0404a20:6_4": "cittaṁ bhavissatīti sikkhitabbaṁ. Lokassa samañca visamañcāti sattalokassa sucaritaduccaritāni.",
  "atk-s0404a20:6_5": "Lokassa bhavañca vibhavañcāti tassa vaḍḍhiñca vināsañca, tathā sampattiñca vipattiñca.",
  "atk-s0404a20:6_6": "Lokassasamudayañca atthaṅgamañcāti pana saṅkhāralokaṁ sandhāya vuttaṁ, khandhānaṁ",
  "atk-s0404a20:6_7": "nibbattiñca bhedañcāti attho.",
  "atk-s0404a20:7": "10. Girimānandasuttavaṇṇanā",
  "atk-s0404a20:8_0": "60. Dasame anukampaṁ upādāyāti girimānandatthere anukampaṁ paṭicca. Cakkhurogotiādayo",
  "atk-s0404a20:8_1": "vatthuvasena veditabbā. Nibbattitappasādānañhi rogo nāma natthi. Kaṇṇarogoti bahikaṇṇe",
  "atk-s0404a20:8_2": "rogo. Pināsoti bahināsikāya rogo. Nakhasāti nakhehi vilekhitaṭṭhāne rogo. Pittasamuṭṭhānāti",
  "atk-s0404a20:8_3": "pittasamuṭṭhitā. Te kira dvattiṁsa honti. Semhasamuṭṭhānādīsupi eseva nayo. Utupariṇāmajāti",
  "atk-s0404a20:8_4": "utupariṇāmena accuṇhātisītena uppajjanakarogā. Visamaparihārajāti aticiraṭṭhānanisajjādinā",
  "atk-s0404a20:8_5": "visamaparihārena jātā. Opakkamikāti vadhabandhanādinā upakkamena jātā. Kammavipākajāti",
  "atk-s0404a20:8_6": "balavakammavipākasambhūtā. Santanti rāgādisantatāya santaṁ. Atappakaṭṭhena paṇītaṁ.",
  "atk-s0404a20:8_7": "Sesaṁ sabbattha uttānatthamevāti.",
  "atk-s0404a20:9": "Sacittavaggo paṭhamo."
}