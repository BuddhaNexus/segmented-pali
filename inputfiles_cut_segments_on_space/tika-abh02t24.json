{
  "tika-abh02t24:0": "7. Satipaṭṭhānavibhaṅgo",
  "tika-abh02t24:1": "1. Suttantabhājanīyaṁ",
  "tika-abh02t24:2": "Uddesavāravaṇṇanā",
  "tika-abh02t24:3_0": "355. Samānasaddavacanīyānaṁ atthānaṁ uddharaṇaṁ atthuddhāro. So yasmā saddatthavicāro",
  "tika-abh02t24:3_1": "na hoti, tasmā vuttaṁ ‘‘na idha…pe… atthadassana’’nti. Pa-saddo padhānatthadīpako",
  "tika-abh02t24:3_2": "‘‘paṇītā dhammā’’tiādīsu (dha. sa. tikamātikā 14) viya.",
  "tika-abh02t24:4": "Anavassutatā anupakiliṭṭhatā. Tenāha ‘‘tadubhayavītivattatā’’ti.",
  "tika-abh02t24:5": "Bhusatthaṁ pakkhandananti bhusatthavisiṭṭhaṁ pakkhandanaṁ anupavisanaṁ.",
  "tika-abh02t24:6_0": "Assādassāti taṇhāya. ‘‘Niccaṁ attā’’ti abhinivesavatthutāya diṭṭhiyā visesakāraṇānaṁ",
  "tika-abh02t24:6_1": "cittadhammānaṁ taṇhāyapi vatthubhāvato visesaggahaṇaṁ, tathā kāyavedanānaṁ diṭṭhiyāpi",
  "tika-abh02t24:6_2": "vatthubhāvasambhavato ‘‘visesenā’’ti vuttaṁ. Sarāgavītarāgādivibhāgadvayavaseneva",
  "tika-abh02t24:6_3": "cittānupassanāya vuttattā taṁ ‘‘nātipabhedagata’’nti vuttaṁ. Dhammāti idha saññāsaṅkhārakkhandhā",
  "tika-abh02t24:6_4": "adhippetā, saṅkhārakkhandho ca phassādivasena anekabhedoti dhammānupassanā ‘‘atipabhedagatā’’ti",
  "tika-abh02t24:6_5": "vuttā. Sarāgādivibhāgavasena soḷasabhedattā vā cittānupassanā nātipabhedagatā vuttā,",
  "tika-abh02t24:6_6": "sutte āgatanayena nīvaraṇādivasena anekabhedattā dhammānupassanā atipabhedagatā vuttā.",
  "tika-abh02t24:6_7": "‘‘Visuddhimaggoti vuttānī’’ti ānetvā yojetabbaṁ. Tā anupassanā etesanti tadanupassanā,",
  "tika-abh02t24:6_8": "cittadhammānupassino puggalā, tesaṁ.",
  "tika-abh02t24:7_0": "Tattha ‘‘asubhabhāvadassanenā’’ti yathāṭhitavasenāpi yojanā labbhateva. Bhavoghassa",
  "tika-abh02t24:7_1": "vedanā vatthu bhavassādabhāvato. Niccaggahaṇavasenāti attābhinivesavisiṭṭhassa niccaggahaṇassa",
  "tika-abh02t24:7_2": "vasena. Tathā hi vuttaṁ ‘‘sassatassa attano’’ti. Oghesu vuttanayā eva yogāsavesupi",
  "tika-abh02t24:7_3": "yojanā atthato abhinnattāti te na gahitā. Niccaggahaṇavasenāti attābhinivesavisiṭṭhassa",
  "tika-abh02t24:7_4": "niccaggahaṇassa vasena. Paṭhamoghatatiyacatutthaganthayojanāyaṁ vuttanayeneva kāyacittadhammānaṁ",
  "tika-abh02t24:7_5": "itarupādānavatthutā gahetabbāti vedanāya diṭṭhupādānavatthutā dassitā. Tathā kāyavedanānaṁ",
  "tika-abh02t24:7_6": "chandadosāgativatthutā kāmoghabyāpādakāyaganthavatthutāvacanena vuttāti. Tenāha ‘‘avuttānaṁ",
  "tika-abh02t24:7_7": "vuttanayena vatthubhāvo yojetabbo’’ti.",
  "tika-abh02t24:8_0": "Dhāraṇatā asammussanatā, anussaraṇameva vā. Ekatteti ekasabhāve nissaraṇādivasena.",
  "tika-abh02t24:8_1": "Samāgamo sacchikiriyā. Satipaṭṭhānasabhāvo sammāsatitā niyyānasatitā samānabhāgatā",
  "tika-abh02t24:8_2": "ekajātitā sabhāgatā. Purimasminti ‘‘ekatte nibbāne samāgamo ekattasamosaraṇa’’nti",
  "tika-abh02t24:8_3": "etasmiṁ atthe. Visunti nānāatthadvayabhāvena. Tadeva gamanaṁ samosaraṇanti satisaddatthantarābhāvā…pe…",
  "tika-abh02t24:8_4": "ekabhāvassāti yojetabbaṁ. Satisaddatthavasena avuccamāneti ‘‘eko satipaṭṭhānasabhāvo",
  "tika-abh02t24:8_5": "ekatta’’ntiādinā avuccamāne, ‘‘ekatte nibbāne samāgamo ekattasamosaraṇa’’nti evaṁ",
  "tika-abh02t24:8_6": "vuccamāneti attho. Dhāraṇatāva satīti ‘‘saraṇatā’’ti (dha. sa. 14) vuttadhāraṇatā",
  "tika-abh02t24:8_7": "eva satīti katvā. Satisaddatthantarābhāvāti satisaṅkhātassa saraṇekattasamosaraṇasaddatthato",
  "tika-abh02t24:8_8": "aññassa atthassa abhāvā. Purimanti saraṇapadaṁ. Nibbānasamosaraṇepīti yathāvutte",
  "tika-abh02t24:8_9": "dutiye atthe saraṇekattasamosaraṇapadāni sahitāneva satipaṭṭhānekabhāvassa ñāpakāni,",
  "tika-abh02t24:8_10": "evaṁ nibbānasamosaraṇepi ‘‘ekatte nibbāne samāgamo ekattasamosaraṇa’’nti etasmimpi",
  "tika-abh02t24:8_11": "atthe sati…pe… kāraṇāni.",
  "tika-abh02t24:9_0": "Ānāpānapabbādīnanti ānāpānapabbairiyāpathacatusampajañña koṭṭhāsa dhātumanasikāranavasivathikapabbānīti",
  "tika-abh02t24:9_1": "etesaṁ. Imesu pana yasmā kesuci devānaṁ kammaṭṭhānaṁ na ijjhati, tasmā tāni anāmasitvā",
  "tika-abh02t24:9_2": "yadipi koṭṭhāsadhātumanasikāravasenevettha desanā pavattā, desanantare pana āgataṁ",
  "tika-abh02t24:9_3": "anavasesaṁ kāyānupassanāvibhāgaṁ dassetuṁ ‘‘cuddasavidhena kāyānupassanaṁ bhāvetvā’’ti",
  "tika-abh02t24:9_4": "(vibha. aṭṭha. 355) vuttaṁ. Tenāha ‘‘mahāsatipaṭṭhānasutte vuttāna’’nti. ‘‘Tathā’’ti",
  "tika-abh02t24:9_5": "iminā ‘‘mahāsatipaṭṭhānasutte (dī. ni. 2.382) vuttāna’’nti imameva upasaṁharati.",
  "tika-abh02t24:9_6": "Pañcavidhenāti nīvaraṇaupādānakkhandhāyatanabojjhaṅgaariyasaccānaṁ vasena pañcadhā.",
  "tika-abh02t24:9_7": "Bhāvanānubhāvo ariyamaggaggahaṇasamatthatā.",
  "tika-abh02t24:10": "Taṁniyamatoti tassā kāyānupassanādipaṭipattiyā niyamato. Tassā bhikkhubhāve niyate sāpi bhikkhubhāve niyatāyeva nāma hoti.",
  "tika-abh02t24:11": "Kāyānupassanāuddesavaṇṇanā",
  "tika-abh02t24:12_0": "Etthāti kāye. Avayavā assa atthīti avayavī, samudāyo, samūhoti attho, so pana avayavavinimuttaṁ",
  "tika-abh02t24:12_1": "drabyantaranti gāho laddhi avayavīgāho. Hatthapādādiaṅgulinakhādiaṅgapaccaṅge sannivesavisiṭṭhe",
  "tika-abh02t24:12_2": "upādāya yāyaṁ aṅgapaccaṅgasamaññā ceva kāyasamaññā ca, taṁ atikkamitvā itthipurisarathaghaṭādidrabyantiparikappanaṁ",
  "tika-abh02t24:12_3": "samaññātidhāvanaṁ. Atha vā yathāvuttasamaññaṁ atikkamitvā pakatiādidrabyādijīvādikāyādipadatthantaraparikappanaṁ",
  "tika-abh02t24:12_4": "samaññātidhāvanaṁ. Niccasārādigāhabhūto abhiniveso sārādānābhiniveso.",
  "tika-abh02t24:13": "Na taṁ diṭṭhanti taṁ itthipurisādi diṭṭhaṁ na hoti. Diṭṭhaṁ vā itthipurisādi na hotīti yojanā. Yathāvuttanti kesādibhūtupādāyasamūhasaṅkhātaṁ.",
  "tika-abh02t24:14": "Kesādipathavinti kesādisaññitaṁ sasambhārapathaviṁ. Pubbāpariyabhāvenāti santānavasena. Aññatthāti ‘‘āpokāya’’nti evamādīsu.",
  "tika-abh02t24:15_0": "Ajjhattabahiddhāti saparasantāne kāyo vuttoti. ‘‘Kāyo’’ti cettha sammasanupagā rūpadhammā",
  "tika-abh02t24:15_1": "adhippetāti āha ‘‘ajjhattabahiddhādhammāna’’nti. Ghaṭitaṁ ekābaddhaṁ ārammaṇaṁ ghaṭitārammaṇaṁ,",
  "tika-abh02t24:15_2": "ekārammaṇabhūtanti attho. Tenāha ‘‘ekato ārammaṇabhāvo natthī’’ti.",
  "tika-abh02t24:16": "Antoolīyanā antosaṅkoco antarāvosānaṁ.",
  "tika-abh02t24:17": "Dvīhīti abhijjhāvinayadomanassavinayehi.",
  "tika-abh02t24:18": "Sati ca sampajaññañca satisampajaññaṁ, tena. Etena karaṇabhūtena. Vipakkhadhammehi anantaritattā avicchinnassa. Tassa sabbatthikakammaṭṭhānassa.",
  "tika-abh02t24:19": "Kāyānupassanāuddesavaṇṇanā niṭṭhitā.",
  "tika-abh02t24:20": "Vedanānupassanādiuddesavaṇṇanā",
  "tika-abh02t24:21": "Sukhādīnanti sukhadukkhādukkhamasukhānaṁ.",
  "tika-abh02t24:22_0": "Rūpādiārammaṇanānattabhedānaṁ vasena yojetabbanti sambandho. Tathā ca sesesupi. Savatthukāvatthukādīti",
  "tika-abh02t24:22_1": "ādi-saddena hīnādiyoniādibhedaṁ saṅgaṇhāti. Visuṁ visuṁ na vattabbanti codanaṁ dassetīti",
  "tika-abh02t24:22_2": "yojanā. Ekatthāti kāyādīsu ekasmiṁ. Purimacodanāyāti ‘‘pubbe pahīnattā puna pahānaṁ",
  "tika-abh02t24:22_3": "na vattabba’’nti codanāya. Pahīnanti vikkhambhitaṁ. Paṭipakkhabhāvanāyāti maggabhāvanāya.",
  "tika-abh02t24:22_4": "Ubhayatthāti ubhayacodanāya. Ubhayanti parihāradvayaṁ. Yasmā purimacodanāya nānāpuggalaparihāro,",
  "tika-abh02t24:22_5": "nānācittakkhaṇikaparihāro ca sambhavati, dutiyacodanāya pana nānācittakkhaṇikaparihāroyeva,",
  "tika-abh02t24:22_6": "tasmā vuttaṁ ‘‘sambhavato yojetabba’’nti. Maggasatipaṭṭhānabhāvanaṁ sandhāya vuttaṁ.",
  "tika-abh02t24:22_7": "Sabbatthāti sabbesu kāyādīsu.",
  "tika-abh02t24:23": "Vedanānupassanādiuddesavaṇṇanā niṭṭhitā.",
  "tika-abh02t24:24": "Uddesavāravaṇṇanā niṭṭhitā.",
  "tika-abh02t24:25": "Kāyānupassanāniddesavaṇṇanā",
  "tika-abh02t24:26_0": "356.Ajjhattādīti ādi-saddena idha vuttā bahiddhāajjhattabahiddhāanupassanappakārā",
  "tika-abh02t24:26_1": "viya mahāsatipaṭṭhānasutte vuttā samudayadhammānupassiādianupassanappakārāpi kāyānupassanābhāvato",
  "tika-abh02t24:26_2": "gahitā icceva veditabbaṁ. Tatthāti ajjhattādianupassanāyaṁ. Cuddasa pakārā mahāsatipaṭṭhānasutte",
  "tika-abh02t24:26_3": "āgatacuddasappakārādike apekkhitvā idha vuttā. Ajjhattādippakāro eko pakāroti āha",
  "tika-abh02t24:26_4": "‘‘ekappakāraniddesenā’’ti. Bāhiresūti ekaccesu aññatitthiyesu. Tesampi hi ānāpānādivasena",
  "tika-abh02t24:26_5": "samathapakkhikā kāyānupassanā sambhavati. Tenāha ‘‘ekadesasambhavato’’ti.",
  "tika-abh02t24:27_0": "Tacassa ca atacaparicchinnatā tacena aparicchinnatā atthīti yojanā. ‘‘Dīghabāhu naccatū’’tiādīsu",
  "tika-abh02t24:27_1": "viya aññapadatthepi samāse avayavapadatthasaṅgaho labbhatevāti vuttaṁ ‘‘kāyekadesabhūto",
  "tika-abh02t24:27_2": "taco gahito evā’’ti. Tacapaṭibaddhānaṁ nakhadantanhārumaṁsānaṁ, tacapaṭibaddhānaṁ",
  "tika-abh02t24:27_3": "tadanuppaviṭṭhamūlānaṁ kesalomānaṁ, tappaṭibaddhapaṭibaddhānaṁ itaresaṁ samūhabhūto",
  "tika-abh02t24:27_4": "sabbo kāyo ‘‘tacapariyanto’’tveva vuttoti dassento ‘‘tappaṭibaddhā’’tiādimāha. Atthi",
  "tika-abh02t24:27_5": "kesā, atthi lomāti sambandho. Tattha atthīti puthuttavācī ekaṁ nipātapadaṁ, na kiriyāpadaṁ.",
  "tika-abh02t24:27_6": "Kiriyāpadatte hi santīti vattabbaṁ siyā, vacanavipallāsena vā vuttanti.",
  "tika-abh02t24:28_0": "Kammaṭṭhānassa vācuggatakaraṇādinā uggaṇhanaṁ uggaho. Koṭṭhāsapāḷiyā hi vācuggatakaraṇaṁ,",
  "tika-abh02t24:28_1": "manasikiriyāya kesādīnaṁ vaṇṇādito upadhāraṇassa ca paguṇabhāvāpādanaṁ idha uggaho.",
  "tika-abh02t24:28_2": "Yena pana nayena yogāvacaro tattha kusalo hoti, so vidhīti vutto.",
  "tika-abh02t24:29_0": "Purimehīti purimapurimehi pañcakachakkehi sambandho vutto. ‘‘Maṁsaṁ…pe… vakka’’nti",
  "tika-abh02t24:29_1": "hi anulomato vakkapañcakassa puna ‘‘vakkaṁ…pe… kesā’’ti vakkapañcakassa, tacapañcakassa",
  "tika-abh02t24:29_2": "ca paṭilomato sajjhāyakkamo sambandho dassito. Svāyaṁ sajjhāyoti sambandho. Visuṁ",
  "tika-abh02t24:29_3": "tipañcāhanti anulomato pañcāhaṁ, paṭilomato pañcāhaṁ, anulomapaṭilomato pañcāhanti",
  "tika-abh02t24:29_4": "evaṁ pañcakachakkesu paccekaṁ tipañcāhaṁ. Purimehi ekato tipañcāhanti tacapañcakādīhi",
  "tika-abh02t24:29_5": "saddhiṁ anulomato vakkapañcakādīni ekajjhaṁ katvā vuttanayeneva tipañcāhaṁ . Ādiantadassanavasenātiādibhūtassa",
  "tika-abh02t24:29_6": "anulomato sajjhāyassa, anulomapaṭilomato sajjhāye antabhūtassa paṭilomato sajjhāyassa",
  "tika-abh02t24:29_7": "dassanavasena. Tenāha ‘‘anuloma…pe… antimo’’ti. Etampīti yadidaṁ purimehi saddhiṁ",
  "tika-abh02t24:29_8": "pacchimassa pañcakādino ekato sajjhāyakaraṇaṁ, pañcakādīnaṁ paccekaṁ anulomādinā",
  "tika-abh02t24:29_9": "sajjhāyappakārato añño sajjhāyappakāro esoti attho. Dvinnaṁ hatthānaṁ ekamukhā aññamaññasambandhā",
  "tika-abh02t24:29_10": "ṭhapitā aṅguliyo idha hatthasaṅkhalikāti adhippetāti āha ‘‘aṅgulipantī’’ti. Asubhalakkhaṇaṁ",
  "tika-abh02t24:29_11": "kesādīnaṁ paṭikkūlabhāvo. Thaddhādibhāvo dhātulakkhaṇaṁ.",
  "tika-abh02t24:30": "Attano koṭṭhāso, samāno vā koṭṭhāso sakoṭṭhāso, tattha bhavo sakoṭṭhāsiko, kammaṭṭhānaṁ.",
  "tika-abh02t24:31": "Kāyānupassanaṁ hitvāti asubhato vā dhātuto anupassanaṁ manasikāraṁ akatvā. Pubbe viya pariyantatālañca āditālañca agantvā.",
  "tika-abh02t24:32_0": "Samādhānādivisesayogena adhikaṁ cittanti adhicittaṁ. Tena vuttaṁ ‘‘samathavipassanācitta’’nti.",
  "tika-abh02t24:32_1": "Manasikaraṇaṁ cittanti ekantaṁ samādhinimittasseva samannāhārakaṁ cittaṁ. Vikkhepavasena",
  "tika-abh02t24:32_2": "cittassa nānārammaṇe visaṭappavatti idha pabhañjanaṁ, samādhānena tadabhāvato na",
  "tika-abh02t24:32_3": "ca pabhañjanasabhāvaṁ.",
  "tika-abh02t24:33": "Sakkhibhavanatā paccakkhakāritā. Pubbahetādiketi ādi-saddena tadanurūpamanasikārānuyogādiṁ saṅgaṇhāti.",
  "tika-abh02t24:34_0": "Samappavattanti līnuddhaccarahitaṁ. Tathāpavattiyāti majjhimasamathanimittaṁ paṭipattiyā,",
  "tika-abh02t24:34_1": "tattha ca pakkhandanena siddhāya yathāvuttasamappavattiyā. Paññāya tosetīti yāyaṁ",
  "tika-abh02t24:34_2": "tattha jātānaṁ dhammānaṁ anativattanā, indriyānaṁ ekarasatā, tadupagavīriyavāhanā,",
  "tika-abh02t24:34_3": "āsevanāti imāsaṁ sādhikā bhāvanāpaññā, tāya adhicittaṁ toseti pahaṭṭhaṁ karoti. Yathāvuttavisesasiddhiyāva",
  "tika-abh02t24:34_4": "hi taṁsādhikāya paññāya taṁ cittaṁ sampahaṁsitaṁ nāma hoti. Evaṁ sampahaṁsanto ca",
  "tika-abh02t24:34_5": "yasmā sabbaso paribandhavisodhanena paññāya cittaṁ vodāpetīti ca vuccati, tasmā ‘‘samuttejeti",
  "tika-abh02t24:34_6": "cā’’ti vuttaṁ. Nirassādanti pubbenāparaṁ visesālābhena bhāvanārasavirahitaṁ. Sampahaṁsetīti",
  "tika-abh02t24:34_7": "bhāvanāya cittaṁ sammā pahāseti pamodeti. Samuttejetīti sammā tattha uttejeti.",
  "tika-abh02t24:35": "Āsayo pavattiṭṭhānaṁ.",
  "tika-abh02t24:36": "Vavatthitatanti asaṁkiṇṇataṁ.",
  "tika-abh02t24:37": "Antoti abbhantare koṭṭhāse. Sukhumanti sukhumanhāruādiṁ sandhāya vadati.",
  "tika-abh02t24:38": "Tālapaṭṭikā tālapattavilivehi katakaṭasārako.",
  "tika-abh02t24:39_0": "Gaṇanāya mattā-saddo katipayehi ūnabhāvadīpanatthaṁ vuccati. Dantaṭṭhivajjitāni tīhi",
  "tika-abh02t24:39_1": "ūnāni tīṇi aṭṭhisatāni. Tasmā ‘‘timattānī’’ti vuttaṁ. Yaṁ pana visuddhimagge ‘‘atirekatisataaṭṭhikasamussaya’’nti",
  "tika-abh02t24:39_2": "(visuddhi. 1.122) vuttaṁ, taṁ dantaṭṭhīnipi gahetvā sabbasaṅgāhikanayena vuttaṁ.",
  "tika-abh02t24:39_3": "‘‘Gopphakaṭṭhikādīni avuttānī’’ti na vattabbaṁ ‘‘ekekasmiṁ pāde dve gopphakaṭṭhīnī’’ti",
  "tika-abh02t24:39_4": "vuttattā, ‘‘ānisadaṭṭhiādīnī’’ti pana vattabbaṁ.",
  "tika-abh02t24:40": "Tena aṭṭhināti ūruṭṭhinā.",
  "tika-abh02t24:41": "Marumpehīti marumpacuṇṇehi.",
  "tika-abh02t24:42_0": "Susamāhitacittena hetubhūtena. Nānārammaṇavipphandanavirahenāti nānārammaṇabhāvena",
  "tika-abh02t24:42_1": "vipphandanaṁ nānārammaṇavipphandanaṁ, tena virahena. Anatikkantapītisukhassa jhānacittassa.",
  "tika-abh02t24:42_2": "Taṁsamaṅgīpuggalassa vā.",
  "tika-abh02t24:43_0": "Paṭikkūladhātuvaṇṇavisesanti paṭikkūlavisesaṁ, dhātuvisesaṁ, vaṇṇakasiṇavisesaṁ.",
  "tika-abh02t24:43_1": "Vakkapañcakādīsu pañcasu visuṁ, heṭṭhimehi ekato ca sajjhāye channaṁ channaṁ pañcāhānaṁ",
  "tika-abh02t24:43_2": "vasena pañca māsā paripuṇṇā labbhanti, tacapañcake pana visuṁ tipañcāhamevāti āha",
  "tika-abh02t24:43_3": "‘‘addhamāse ūnepī’’ti. Māsantaragamanaṁ sajjhāyassa sattamādimāsagamanaṁ.",
  "tika-abh02t24:44": "Yamentanti bandhentaṁ.",
  "tika-abh02t24:45_0": "‘‘Nīlaṁ pīta’’ntiādinā saṅghāṭe nīlādivavatthānaṁ taṁnissayattā mahābhūte upādāyāti",
  "tika-abh02t24:45_1": "āha ‘‘mahābhūtaṁ…pe… duggandhantiādinā’’ti. Upādāyarūpaṁ mahābhūtena paricchinnanti",
  "tika-abh02t24:45_2": "yojanā. Tassāti upādārūpassa. Tatoti mahābhūtato. Chāyāya ātapapaccayabhāvo ātapo",
  "tika-abh02t24:45_3": "paccayo etissāti, ātapassa chāyāya uppādakabhāvo chāyātapānaṁ ātapapaccayachāyuppādakabhāvo.",
  "tika-abh02t24:45_4": "Tena uppādetabbauppādakabhāvo aññamaññaparicchedakatāti dasseti. Āyatanāni ca dvārāni",
  "tika-abh02t24:45_5": "cāti dvādasāyatanāni, tadekadesabhūtāni dvārāni ca.",
  "tika-abh02t24:46": "Sappaccayabhāvāti sappaccayattā.",
  "tika-abh02t24:47_0": "Yathāvuttena ākārenāti ‘‘iti idaṁ sattavidhaṁ uggahakosallaṁ suggahitaṁ katvā’’tiādinā",
  "tika-abh02t24:47_1": "(vibha. aṭṭha. 356), ‘‘imaṁ pana kammaṭṭhānaṁ bhāvetvā arahattaṁ pāpuṇitukāmenā’’tiādinā",
  "tika-abh02t24:47_2": "(vibha. aṭṭha. 356) vā vuttappakārena vidhinā. ‘‘Avisesato pana sādhāraṇavasena evaṁ",
  "tika-abh02t24:47_3": "veditabbā’’ti, ‘‘ito paṭṭhāyā’’ti ca vadanti. Vaṇṇādimukhenāti vaṇṇapaṭikkūlasuññatāmukhena.",
  "tika-abh02t24:47_4": "Upaṭṭhānanti kammaṭṭhānassa upaṭṭhānaṁ, yo uggahoti vutto. Etthāti catukkapañcakajjhānapaṭhamajjhānavipassanāsu",
  "tika-abh02t24:47_5": "ekasmiṁ sandhīyati. Kena? Kammaṭṭhānamanasikāreneva, tasmā uggahova sandhi uggahasandhīti veditabbaṁ.",
  "tika-abh02t24:48": "Uṭṭhānakaṁ uppajjanakaṁ. Sātirekāni cha ambaṇāni kumbhaṁ. Tatoti mukhadhovanakhādanabhojanakiccato. Nivattatīti arahattādhigamena accantanivattivasena nivattati.",
  "tika-abh02t24:49": "Kammamevāti manasikārakammameva. Ārammaṇanti pubbabhāgabhāvanārammaṇaṁ.",
  "tika-abh02t24:50": "Tathāti vanamakkaṭo viya.",
  "tika-abh02t24:51": "Ekanti ekaṁ koṭṭhāsaṁ.",
  "tika-abh02t24:52_0": "Sattagahaṇarahiteti sattapaññattimpi anāmasitvā desitattā vuttaṁ. Sasantānatāya ahaṁkāravatthumhi",
  "tika-abh02t24:52_1": "appahīnamānassa pahīnākāraṁ sandhāyāha ‘‘viddhastāhaṁkāre’’ti. Tatthāti parassa kāye.",
  "tika-abh02t24:53": "357.Ādimhi sevanā manasikārassa uppādanā ārambho.",
  "tika-abh02t24:54": "362.Gamitāti vigamitā.",
  "tika-abh02t24:55": "Kāyānupassanāniddesavaṇṇanā niṭṭhitā.",
  "tika-abh02t24:56": "Vedanānupassanāniddesavaṇṇanā",
  "tika-abh02t24:57_0": "363.Sampajānassāti sammā pakārehi jānantassa, vatthārammaṇehi saddhiṁ sukhasāmisādippakārehi",
  "tika-abh02t24:57_1": "aviparītaṁ vedanaṁ jānantassāti attho. Pubbabhāgabhāvanā vohārānusāreneva pavattatīti",
  "tika-abh02t24:57_2": "āha ‘‘vohāramattenā’’ti. Vedayāmīti ‘‘ahaṁ vedayāmī’’ti attupanāyikā vuttāti, pariññātavedanopi",
  "tika-abh02t24:57_3": "vā uppannāya sukhavedanāya lokavohārena ‘‘sukhaṁ vedanaṁ vedayāmī’’ti jānāti, voharati",
  "tika-abh02t24:57_4": "ca, pageva itaro. Tenāha ‘‘vohāramattena vutta’’nti.",
  "tika-abh02t24:58": "Ubhayanti vīriyasamādhiṁ. Saha yojetvāti samadhurakiccato anūnādhikaṁ katvā. Atthadhammādīsu sammohaviddhaṁsanavasena pavattā maggapaññā eva lokuttarapaṭisambhidā.",
  "tika-abh02t24:59_0": "Vaṇṇamukhādīsu tīsupi mukhesu. Pariggahassāti arūpapariggahassa. ‘‘Vatthu nāma karajakāyo’’ti",
  "tika-abh02t24:59_1": "vacanena nivattitaṁ dassento ‘‘na cakkhādīni cha vatthūnī’’ti āha. Aññamaññupatthambhena",
  "tika-abh02t24:59_2": "ṭhitesu dvīsu naḷakalāpesu ekassa itarapaṭibaddhaṭṭhititā viya nāmakāyassa rūpakāyapaṭibaddhavuttitādassanañhetaṁ",
  "tika-abh02t24:59_3": "nissayapaccayavisesadassananti.",
  "tika-abh02t24:60_0": "Tesanti yesaṁ phassaviññāṇāni pākaṭāni, tesaṁ. Aññesanti tato aññesaṁ, yesaṁ phassaviññāṇāni",
  "tika-abh02t24:60_1": "na pākaṭāni. Sukhadukkhavedanānaṁ suvibhūtavuttitāya vuttaṁ ‘‘sabbesaṁ vineyyānaṁ",
  "tika-abh02t24:60_2": "vedanā pākaṭā’’ti. Vilāpetvā vilāpetvāti suvisuddhaṁ navanītaṁ vilāpetvā sītibhūtaṁ",
  "tika-abh02t24:60_3": "atisītale udake pakkhipitvā patthinnaṁ ṭhitaṁ matthetvā paripiṇḍetvā puna vilāpetvāti",
  "tika-abh02t24:60_4": "satavāraṁ evaṁ katvā.",
  "tika-abh02t24:61": "Tatthāpīti yattha arūpakammaṭṭhānaṁ eva…pe… dassitaṁ, tatthāpi. Yesu suttesu tadantogadhaṁ rūpakammaṭṭhānanti yojanā.",
  "tika-abh02t24:62": "Vedanānupassanāniddesavaṇṇanā niṭṭhitā.",
  "tika-abh02t24:63": "Cittānupassanāniddesavaṇṇanā",
  "tika-abh02t24:64_0": "365. Kilesasampayuttānaṁ na visuddhatā hotīti sambandho. Itarehipīti attanā sampayuttakilesato",
  "tika-abh02t24:64_1": "itarehipi asampayuttehi. Visuṁ vacananti aññākusalato visuṁ katvā vacanaṁ. Visiṭṭhaggahaṇanti",
  "tika-abh02t24:64_2": "visiṭṭhatāgahaṇaṁ, āveṇikasamohatādassananti attho, yato tadubhayaṁ momūhacittanti vuccati.",
  "tika-abh02t24:65": "Cittānupassanāniddesavaṇṇanā niṭṭhitā.",
  "tika-abh02t24:66": "Dhammānupassanāniddeso",
  "tika-abh02t24:67": "Ka. nīvaraṇapabbavaṇṇanā",
  "tika-abh02t24:68": "367. Ekasmiṁ yuge baddhagoṇānaṁ viya ekato pavatti yuganaddhatā.",
  "tika-abh02t24:69_0": "Gahaṇākārenāti asubhepi ārammaṇe ‘‘subha’’nti gahaṇākārena. Nimittanti cāti subhanimittanti",
  "tika-abh02t24:69_1": "ca vuccatīti yojanā. Ekaṁsena sattā attano attano hitasukhameva āsīsantīti katvā",
  "tika-abh02t24:69_2": "vuttaṁ ‘‘ākaṅkhitassa hitasukhassā’’ti. Anupāyo eva ca hitavisiṭṭhassa sukhassa ayonisomanasikāro,",
  "tika-abh02t24:69_3": "ākaṅkhitassa vā yathādhippetassa hitasukhassa anupāyabhūto. Avijjandhā hi tādisepi",
  "tika-abh02t24:69_4": "pavattantīti. Nipphādetabbeti ayonisomanasikārena nibbattetabbe kāmacchandeti attho.",
  "tika-abh02t24:70_0": "Tadanukūlattāti tesaṁ asubhe ‘‘subha’’nti, ‘‘asubha’’nti ca pavattānaṁ ayonisomanasikārayonisomanasikārānaṁ",
  "tika-abh02t24:70_1": "anukūlattā. Rūpādīsu aniccādiabhinivesassa, aniccasaññādīnañca yathāvuttamanasikārūpanissayatā tadanukūlatā.",
  "tika-abh02t24:71_0": "Āhāre paṭikkūlasaññaṁ so uppādetīti sambandho. Tabbipariṇāmassāti bhojanapariṇāmassa",
  "tika-abh02t24:71_1": "nissandādikassa. Tadādhārassāti udarassa, kāyasseva vā. Soti bhojanemattaññū. Suttantapariyāyena",
  "tika-abh02t24:71_2": "kāmarāgo ‘‘kāmacchandanīvaraṇa’’nti vuccatīti āha ‘‘abhidhammapariyāyenā’’ti. Abhidhamme",
  "tika-abh02t24:71_3": "hi ‘‘nīvaraṇaṁ dhammaṁ paṭicca nīvaraṇo dhammo uppajjati napurejātapaccayā’’ti (paṭṭhā.",
  "tika-abh02t24:71_4": "3.8.8) etassa vibhaṅge ‘‘arūpe kāmacchandanīvaraṇaṁ paṭicca thinamiddhanīvaraṇaṁ",
  "tika-abh02t24:71_5": "uddhaccanīvaraṇaṁ avijjānīvaraṇaṁ uppajjatī’’tiādivacanato bhavarāgopi kāmacchandanīvaraṇaṁ",
  "tika-abh02t24:71_6": "vuttanti viññāyati. Tenāha ‘‘sabbopi lobho kāmacchandanīvaraṇa’’nti.",
  "tika-abh02t24:72_0": "Sīmābhede kateti attādimariyādāya bhinnāya, attādīsu sabbattha ekarūpāya mettābhāvanāyāti",
  "tika-abh02t24:72_1": "attho. Vihārādiuddesarahitanti vihārādipadesaparicchedarahitaṁ. Uggahitāya mettāya.",
  "tika-abh02t24:72_2": "Aṭṭhavīsatividhāti itthiādivasena sattavidhā paccekaṁ averādīhi yojanāvasena aṭṭhavīsatividhā.",
  "tika-abh02t24:72_3": "Sattādiitthiādiaverādiyogenāti ettha sattādiaverādiyogena vīsati, itthiādiaverādiyogena",
  "tika-abh02t24:72_4": "aṭṭhavīsatīti aṭṭhacattārīsaṁ ekissā disāya. Tathā sesadisāsupīti sabbā saṅgahetvā",
  "tika-abh02t24:72_5": "āha ‘‘asītādhikacatusatappabhedā’’ti.",
  "tika-abh02t24:73_0": "Katākatānusocanañca na hotīti yojanā. ‘‘Bahukaṁ sutaṁ hoti suttaṁ geyya’’ntiādivacanato",
  "tika-abh02t24:73_1": "(a. ni. 4.6) bahussutatā navaṅgassa sāsanassa vasena veditabbā, na vinayamattassevāti",
  "tika-abh02t24:73_2": "vuḍḍhataṁ pana anapekkhitvā icceva vuttaṁ, na bahussutatañcāti.",
  "tika-abh02t24:74_0": "Tiṭṭhati anuppannā vicikicchā ettha etesu ‘‘ahosiṁ nu kho ahamatītamaddhāna’’ntiādikāya",
  "tika-abh02t24:74_1": "(ma. ni. 1.18; sa. ni. 2.20) pavattiyā anekabhedesu purimuppannesu vicikicchādhammesūti te ṭhānīyā vuttā.",
  "tika-abh02t24:75_0": "Aṭṭhavatthukāpīti na kevalaṁ soḷasavatthukā, nāpi ratanattayavatthukā ca, atha kho",
  "tika-abh02t24:75_1": "aṭṭhavatthukāpi. Ratanattaye saṁsayāpannassa sikkhādīsu kaṅkhāsambhavato, tattha",
  "tika-abh02t24:75_2": "nibbematikassa tadabhāvato ca sesavicikicchānaṁ ratanattayavicikicchāmūlikatā daṭṭhabbā.",
  "tika-abh02t24:75_3": "Anupavisanaṁ ‘‘evameta’’nti saddahanavasena ārammaṇassa pakkhandanaṁ.",
  "tika-abh02t24:76": "Nīvaraṇapabbavaṇṇanā niṭṭhitā.",
  "tika-abh02t24:77": "Kha. bojjhaṅgapabbavaṇṇanā",
  "tika-abh02t24:78": "Tenāti atthasannissitaggahaṇena.",
  "tika-abh02t24:79": "Paccayavasena dubbalabhāvo mandatā.",
  "tika-abh02t24:80": "Pabbatapadesavanagahanantaritopi gāmo na dūre, pabbataṁ parikkhipitvā gantabbatāya āvāso araññalakkhaṇūpeto, tasmā maṁsasoteneva assosīti vadanti.",
  "tika-abh02t24:81": "Sampattihetutāya pasādo sinehapariyāyena vutto.",
  "tika-abh02t24:82": "Indriyānaṁ tikkhabhāvāpādanaṁ tejanaṁ. Tosanaṁ pamodanaṁ.",
  "tika-abh02t24:83": "Bojjhaṅgapabbavaṇṇanā niṭṭhitā.",
  "tika-abh02t24:84_0": "Samathavipassanāvasena paṭhamassa satipaṭṭhānassa, suddhavipassanāvasena itaresaṁ.",
  "tika-abh02t24:84_1": "Āgamanavasena vuttaṁ aññathā maggasammāsatiyā kathaṁ kāyārammaṇatā siyāti adhippāyo.",
  "tika-abh02t24:84_2": "Kāyānupassiādīnaṁ catubbidhānaṁ puggalānaṁ vuttānaṁ. Tenāha ‘‘na hi sakkā ekassa…pe…",
  "tika-abh02t24:84_3": "vattu’’nti. Anekasatisambhavāvabodhapasaṅgāti ekacittuppādena anekissā satiyā sambhavassa,",
  "tika-abh02t24:84_4": "sati ca tasmiṁ anekāvabodhassa ca āpajjanato. Sakiccaparicchinneti attano kiccavisesavisiṭṭhe.",
  "tika-abh02t24:84_5": "Dhammabhedenāti ārammaṇabhedavisiṭṭhena dhammavisesena. Na dhammassa dhammo kiccanti",
  "tika-abh02t24:84_6": "ekassa dhammassa aññadhammo kiccaṁ nāma na hoti tadabhāvato. Dhammabhedena dhammassa",
  "tika-abh02t24:84_7": "vibhāgena. Tassa bhedoti tassa kiccassa bhedo natthi. Tasmāti yasmā nayidha dhammassa",
  "tika-abh02t24:84_8": "vibhāgena kiccabhedo icchito, kiccabhedena pana dhammavibhāgo icchito, tasmā. Tena",
  "tika-abh02t24:84_9": "vuttaṁ ‘‘ekāvā’’tiādi.",
  "tika-abh02t24:85": "Suttantabhājanīyavaṇṇanā niṭṭhitā.",
  "tika-abh02t24:86": "2. Abhidhammabhājanīyavaṇṇanā",
  "tika-abh02t24:87_0": "374.‘‘Kāye kāyānupassī’’ti idaṁ puggalādhiṭṭhānena satipaṭṭhānavisesanaṁ, tañca āgamanasiddhaṁ,",
  "tika-abh02t24:87_1": "aññathā tassa asambhavatoti āha ‘‘āgamanavasena…pe… desetvā’’ti. Puggalaṁ anāmasitvāti",
  "tika-abh02t24:87_2": "‘‘kāye kāyānupassī’’ti evaṁ puggalaṁ aggahetvā. Tathā anāmasanato eva āgamanavisesanaṁ",
  "tika-abh02t24:87_3": "akatvā. Nayadvayeti anupassanānayo, suddhikanayoti etasmiṁ nayadvaye.",
  "tika-abh02t24:88": "Abhidhammabhājanīyavaṇṇanā niṭṭhitā.",
  "tika-abh02t24:89": "Satipaṭṭhānavibhaṅgavaṇṇanā niṭṭhitā."
}