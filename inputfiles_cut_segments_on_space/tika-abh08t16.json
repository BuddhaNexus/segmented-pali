{
  "tika-abh08t16:0": "17. Sattarasamo paricchedo",
  "tika-abh08t16:1": "Abhiññārammaṇaniddesavaṇṇanā",
  "tika-abh08t16:2_0": "1104.Anāgataṁsañāṇañcāti na āgato anāgato, na tāva sampattoti attho, anāgate aṁsā",
  "tika-abh08t16:2_1": "koṭṭhāsā tesaṁ ñāṇaṁ anāgataṁsañāṇaṁ. Yaṁ yaṁ kammaṁ yathākammaṁ, taṁ upagacchati",
  "tika-abh08t16:2_2": "jānātīti yathākammupagaṁ, vipākacetanājānanakañāṇaṁ.",
  "tika-abh08t16:3_0": "1107-9.Tattha tesu ārammaṇattikesu. Cittasannissitaṁ katvāti taṁ kāyaṁ cittaṁ sannissitaṁ",
  "tika-abh08t16:3_1": "karitvā tameva kāyacittacetasikavasena mahaggate cittasmiṁ samāropeti ñāṇaṁ iddhividhañāṇaṁ,",
  "tika-abh08t16:3_2": "tato kāyārammaṇato kāyassa parittattā kāmāvacarattā parittārammaṇaṁ ñāṇaṁ siyā.",
  "tika-abh08t16:4_0": "1110-3.Dissamānenakāyena, gantukāmo yadā bhave yo yogī dissamānena kāyena gantukāmo",
  "tika-abh08t16:4_1": "yadā bhaveyya, so yogī tadā cittaṁ kāyasannissitaṁ katvā rūpakāye sannissitaṁ katvā",
  "tika-abh08t16:4_2": "taṁ pādakajjhānacittaṁ kāyavasena kāye āropeti, tadā jhānārammaṇato taṁ ñāṇaṁ mahaggatagocaraṁ",
  "tika-abh08t16:4_3": "hoti, yaṁ ñāṇaṁ yadā anāgatañca dhammajātaṁ, atītañca dhammajātaṁ visayaṁ ārammaṇaṁ",
  "tika-abh08t16:4_4": "karoti, tadā taṁ ñāṇaṁ atītārammaṇaṁ hoti, tadā anāgatārammaṇaṁ ārammaṇakaraṇakāle",
  "tika-abh08t16:4_5": "anāgatagocaraṁ hoti. Dissamānena kāyena tassa bhikkhuno gamane pana sati tassa yogino",
  "tika-abh08t16:4_6": "ñāṇassa gocaro paccuppanno nāma hoti, iti viniddise.",
  "tika-abh08t16:5_0": "1114. Kāyaṁ cittassa vasena citte āropeti, cittaṁ kāyassa vasena kāye āropeti, iti",
  "tika-abh08t16:5_1": "pariṇāmanakālasmiṁ tassa yogino ñāṇaṁ ajjhattārammaṇaṁ siyā. Sampavattati sattasūti",
  "tika-abh08t16:5_2": "parittamahaggataatītaanāgatapaccuppannaajjhattabahiddhārammaṇasaṅkhātesu sattasu",
  "tika-abh08t16:5_3": "ārammaṇesu sampavattati.",
  "tika-abh08t16:6": "1120.Jānane majjhimānanti mahaggatānaṁ jānane.",
  "tika-abh08t16:7": "1122.Etassa cetopariyañāṇassa maggārammaṇatā pariyāyena eva matā ñātā.",
  "tika-abh08t16:8": "1126-7.Tattha tikkhaṇasampattaṁ, paccuppannaṁ khaṇādikaṁ.",
  "tika-abh08t16:9_0": "Tattha tesu paccuppannesu yaṁ paccuppannaṁ khaṇādikaṁ tikkhaṇasampattaṁ uppādaṭṭhitibhaṅgakkhaṇasampattaṁ",
  "tika-abh08t16:9_1": "khaṇādikaṁ khaṇāyeva taṁ khaṇāvayavaṁ paccuppannaṁ nāma. Ekadvesantativārapariyāpannanti",
  "tika-abh08t16:9_2": "ekacittadvicittavīthivārapariyāpannaṁ santatipaccuppannaṁ nāma. Paccuppannanti pacchimanti",
  "tika-abh08t16:9_3": "addhāpaccuppannanti attho.",
  "tika-abh08t16:10_0": "1131-2. Yena āvajjanacittena dhamme āvajjati, yena cetasā jānāti, tesaṁ dvinnaṁ āvajjanajavanacittānaṁ",
  "tika-abh08t16:10_1": "sahaṭṭhānassa abhāvā taṁ “khaṇādikattayaṁ paccuppanna”ntiādikaṁ “ekassa cittamekena,",
  "tika-abh08t16:10_2": "avassaṁ pana vijjhati”iti pariyosānaṁ vacanaṁ na yujjati. Āvajjanajavanānaṁ nānārammaṇabhāvaṁ",
  "tika-abh08t16:10_3": "pattito āpajjanato ca na yujjati. Aniṭṭhe pana ṭhāne tesaṁ āvajjanajavanānaṁ ekārammaṇabhāve",
  "tika-abh08t16:10_4": "anicchite tasmiṁ ṭhāne na yujjati, aññasmiṁ pana ṭhāne maggavīthiyaṁ āvajjanaparikammajavanānaṁ",
  "tika-abh08t16:10_5": "kasiṇādikaṁ ārammaṇaṁ hoti, gotrabhulokuttaracittānañca nibbānaṁ ārammaṇaṁ hoti,",
  "tika-abh08t16:10_6": "ettha ārammaṇajavanānaṁ ekārammaṇatā anicchatā.",
  "tika-abh08t16:11_0": "1134-41. “Ekabbhavaparicchinnaṁ, paccuppannanti pacchima”nti vatvā puna aññena pariyāyena",
  "tika-abh08t16:11_1": "taṁ paccuppannaṁ dassetuṁ idaṁ addhākhyaṁ addhānāma paccuppannaṁ javanavārato dīpetabbaṁ.",
  "tika-abh08t16:11_2": "Iti vacanaṁ niddiṭṭhaṁ. Yadā iddhimā yogī parassa cittaṁ ñātuṁ āvajjati, tassa āvajjanamano",
  "tika-abh08t16:11_3": "paccuppannakhaṇavhayaṁ paccuppannaṁ manodvārāvajjanacittaṁ ārammaṇaṁ katvā tena cittena",
  "tika-abh08t16:11_4": "saddhiṁ nirujjhati, tesu niruddhesu tassa yogino cattāri, pañca vā javanāni jāyanti.",
  "tika-abh08t16:11_5": "Etesaṁ catunnaṁ, pañcannaṁ javanānaṁ yaṁ pacchimaṁ cittaṁ iddhicittamudīritaṁ. Iddhicittato",
  "tika-abh08t16:11_6": "sesāni kāmāvacaracittāni. Etesaṁ kāmāvacare iddhijavanānaṁ tadeva ca paracittaṁ ārammaṇaṁ",
  "tika-abh08t16:11_7": "hoti yasmā, tasmā sabbāni tāni javanāni ekārammaṇataṁ yanti, tesaṁ javanānaṁ nānārammaṇatā",
  "tika-abh08t16:11_8": "addhāvasā na bhaveyya, paccuppannārammaṇato tesaṁ javanānaṁ ekārammaṇabhāvepi iddhimānasameva",
  "tika-abh08t16:11_9": "ca parassa cittaṁ jānāti. Itarāni kāmāvacarāni pana cittāni parassa cittaṁ na jānanti.",
  "tika-abh08t16:11_10": "Yathā cakkhudvāre tu viññāṇanti cakkhuviññāṇaṁ rūpaṁ passati, tathā itaraṁ cittaṁ na passati.",
  "tika-abh08t16:12": "1161.Anāgataṁsañāṇassāti anāgataṁsañāṇassa anāgataṁ dhammaṁ agocaraṁ, gocaraṁ na hotiyevāti attho.",
  "tika-abh08t16:13": "1169. Vividhatthāni vaṇṇapadāni yasmiṁ so vividhatthavaṇṇapado, taṁ madhuratthamatinīharaṁ uttamaṁ sotujanassa hadayaṁ pītikaraṁ sacetano ko nāma manujo na suṇeyya.",
  "tika-abh08t16:14": "Iti abhidhammāvatāraṭīkāya",
  "tika-abh08t16:15": "Abhiññārammaṇaniddesavaṇṇanā niṭṭhitā.",
  "tika-abh08t16:16": "Sattarasamo paricchedo."
}