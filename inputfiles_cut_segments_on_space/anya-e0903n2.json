{
  "anya-e0903n2:0": "Khandhavaggasaṁyuttapāḷi",
  "anya-e0903n2:1": "Saṁgāyanassa pucchā vissajjanā",
  "anya-e0903n2:2": "Nakulapitusutta",
  "anya-e0903n2:3": "Pucchā – tenāvuso bhagavatā jānatā…pe… sammāsambuddhena khandhavaggasaṁyutte paṭhamaṁ nakulapitusuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:4_0": "Vissajjanā – bhaggesu bhante susumāragire bhesakaḷāvane migadāye nakulapitaraṁ gahapatiṁ",
  "anya-e0903n2:4_1": "ārabbha bhāsitaṁ. Nakulapitā bhante gahapati bhagavantaṁ ‘‘ahamasmi bhante jiṇṇo",
  "anya-e0903n2:4_2": "vuḍḍho mahallako addhagato vayoanuppatto āturakāyo abhikkhaṇātaṅko, aniccadassāvī",
  "anya-e0903n2:4_3": "kho panāhaṁ bhante bhagavato manobhāvanīyānañca bhikkhūnaṁ, ovadatu maṁ bhante bhagavā,",
  "anya-e0903n2:4_4": "anusāsatu maṁ bhante bhagavā, yaṁ mamassa dīgharattaṁ hitāya sukhāyā’’ti. Tasmiṁ",
  "anya-e0903n2:4_5": "bhante vatthusmiṁ ‘‘evametaṁ gahapati, evametaṁ gahapati, āturo hāyaṁ gahapati kāyo",
  "anya-e0903n2:4_6": "aṇḍabhūto pariyonaddho, yo hi gahapati imaṁ kāyaṁ pariharanto muhuttampi ārogyaṁ",
  "anya-e0903n2:4_7": "paṭijāneyya, kimaññatra bālyā. Tasmātiha te gahapati evaṁ sikkhitabbaṁ ‘āturakāyassa",
  "anya-e0903n2:4_8": "me sato cittaṁ anāturaṁ bhavissatī’ti. Evañhi te gahapati sikkhitabba’’nti. Evaṁ",
  "anya-e0903n2:4_9": "kho bhante bhagavatā bhāsitaṁ.",
  "anya-e0903n2:5": "Tasmātiha te gahapati evaṁ sikkhitabbaṁ.",
  "anya-e0903n2:6": "Pucchā – tañcāvuso bhagavatā saṁkhittena bhāsitaṁ vitthārena kena kathañca vibhattaṁ.",
  "anya-e0903n2:7_0": "Vissajjanā – taṁ kho bhante bhagavatā saṁkhittena desitaṁ ‘‘kathañca gahapati āturakāyo",
  "anya-e0903n2:7_1": "ceva hoti āturacitto ca. Idha gahapati assutavā puthujjano ariyānaṁ adassāvī ariyadhammassa",
  "anya-e0903n2:7_2": "akovido ariyadhamme avinīto, sappurisānaṁ adassāvī sappurisadhammassa akovido sappurisadhamme",
  "anya-e0903n2:7_3": "avinīto rūpaṁ attato samanupassati rūpavantaṁ vā attānaṁ, attani vā rūpaṁ, rūpasmiṁ",
  "anya-e0903n2:7_4": "vā attānaṁ, ‘‘ahaṁ rūpaṁ mama rūpa’’nti pariyuṭṭhaṭṭhāyī hoti. Tassa ‘‘ahaṁ rūpaṁ",
  "anya-e0903n2:7_5": "mama rūpa’’nti pariyuṭṭhaṭṭhāyino taṁ rūpaṁ vipariṇamati aññathā hoti. Tassa rūpavipariṇāmaññathābhāvā",
  "anya-e0903n2:7_6": "uppajjanti sokaparidevadukkhadomanassupāyāsā’’ti evamādinā bhante āyasmatā sāriputtena",
  "anya-e0903n2:7_7": "dhammasenāpatinā vitthārena vibhattaṁ.",
  "anya-e0903n2:8": "Aniccasutta",
  "anya-e0903n2:9": "Pucchā – tattheva āvuso dutiyavagge porāṇakehi dhammasaṁgāhaka mahātherehi paṭhamaṁ saṁgītaṁ aniccasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:10_0": "Vissajjanā – sāvatthiyaṁ bhante sambahule bhikkhū ārabbha ‘‘rūpaṁ bhikkhaveaniccaṁ,",
  "anya-e0903n2:10_1": "vedanā aniccā, saññā aniccā, saṅkhārā aniccā, viññāṇaṁ aniccaṁ. Evaṁ passaṁ bhikkhave",
  "anya-e0903n2:10_2": "sutavā ariyasāvako rūpasmimpi nibbindati, vedanāyapi nibbindati, saññāyapi nibbindati,",
  "anya-e0903n2:10_3": "saṅkhāresupi nibbindati, viññāṇasmimpi nibbindati, nibbindaṁ virajjati, virāgā vimuccati,",
  "anya-e0903n2:10_4": "vimuttasmiṁ ‘vimutta’miti ñāṇaṁ hotī’’ti. Evaṁ kho bhante bhagavatā bhāsitaṁ.",
  "anya-e0903n2:11": "Dukkhaanattasutta",
  "anya-e0903n2:12": "Pucchā – dukkhaanattasuttāni panāvuso bhagavatā kattha kaṁ ārabbha kathañca bhāsitāni.",
  "anya-e0903n2:13_0": "Vissajjanā – sāvatthiyaṁyeva bhante sambahule bhikkhū ārabbha ‘‘rūpaṁ bhikkhave dukkhaṁ,",
  "anya-e0903n2:13_1": "vedanā dukkhā, saññā dukkhā, saṅkhārā dukkhā, viññāṇaṁ dukkhaṁ. Rūpaṁ bhikkhave anattā,",
  "anya-e0903n2:13_2": "vedanā anattā, saññā anattā, saṅkhārā anattā, viññāṇaṁ anattā. Evaṁ passaṁ bhikkhave",
  "anya-e0903n2:13_3": "sutavā ariyasāvako rūpasmimpi nibbindati, vedanāyapi nibbindati, saññāyapi nibbindati,",
  "anya-e0903n2:13_4": "saṅkhāresupi nibbindati, viññāṇasmimpi nibbindati, nibbindaṁ virajjati, virāgā vimuccati,",
  "anya-e0903n2:13_5": "vimuttasmiṁ ‘vimutta’miti ñāṇaṁ hoti, khīṇā jāti, vusitaṁ brahmacariyaṁ, kataṁ karaṇīyaṁ,",
  "anya-e0903n2:13_6": "nāparaṁ itthattāyāti pajānātī’’ti evaṁ kho bhante bhagavatā bhāsitāni.",
  "anya-e0903n2:14": "Bhārasutta",
  "anya-e0903n2:15": "Pucchā – bhārasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:16_0": "Vissajjanā – sāvatthiyaṁyeva bhante sambahule bhikkhū ārabbha ‘‘bhārañca vo bhikkhave",
  "anya-e0903n2:16_1": "desessāmi bhārahārañca bhārādānañca bhāranikkhepanañca, taṁ suṇātha. Katamo ca bhikkhavebhāro,",
  "anya-e0903n2:16_2": "‘pañcupādānakkhandhā’ tissa vacanīyaṁ. Katame pañca, rūpupādānakkhandho vedanupādānakkhandho",
  "anya-e0903n2:16_3": "saññupādānakkhandho saṅkhārupādānakkhandho viññāṇupādānakkhandho. Ayaṁ vuccati bhikkhave",
  "anya-e0903n2:16_4": "bhāro’’ti evamādinā bhagavatā bhāsitaṁ.",
  "anya-e0903n2:17": "Bhārā have pañcakkhandhā, bhārahāro ca puggalo;",
  "anya-e0903n2:18": "Bhārādānaṁ dukhaṁ loke, bhāranikkhepanaṁ sukhaṁ;",
  "anya-e0903n2:19": "Nikkhipitvā garuṁ bhāraṁ, aññaṁ bhāraṁ anādiya;",
  "anya-e0903n2:20": "Samūlaṁ taṇhamabbuyha, nicchāto parinibbuto.",
  "anya-e0903n2:21": "Natumhākasutta",
  "anya-e0903n2:22": "Pucchā – na tumhākasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:23": "Vissajjanā – sāvatthiyaṁyeva bhante sambahule bhikkhu ārabbha ‘‘yaṁ bhikkhave natumhākaṁ taṁ pajahatha, taṁ vo pahīnaṁ hitāya sukhāyabhavissatī’’ti evamādinā bhagavatā bhāsitaṁ.",
  "anya-e0903n2:24": "Anattalakkhaṇasutta",
  "anya-e0903n2:25": "Pucchā – anattalakkhaṇasuttaṁ panāvuso bhagavatā kattha kaṁ ārabbha kathañca bhāsitaṁ.",
  "anya-e0903n2:26_0": "Vissajjanā – bārāṇasiyaṁ bhante isipatane migadāye pañcavaggiye bhikkhū ārabbha ‘‘rūpaṁ",
  "anya-e0903n2:26_1": "bhikkhave anattā, rūpañca hidaṁ bhikkhave attā abhavissa, nayidaṁ rūpaṁ ābādhāya",
  "anya-e0903n2:26_2": "saṁvatteyya, labbhetha ca rūpe evaṁ me rūpaṁ hotu, evaṁ me rūpaṁ mā ahosī’’ti evamādinā bhagavatā bhāsitaṁ.",
  "anya-e0903n2:27": "Yamakasutta",
  "anya-e0903n2:28": "Pucchā – theravagge panāvuso tatiyaṁ saṁgītaṁ yamakasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:29_0": "Vissajjanā – sāvatthiyaṁ bhante āyasmantaṁ yamakattheraṁ ārabbha āyasmatā sāriputtattherena",
  "anya-e0903n2:29_1": "dhammasenāpatinā bhāsitaṁ. Āyasmato bhante yamakattherassa evarūpaṁ pāpakaṁ diṭṭhigataṁ",
  "anya-e0903n2:29_2": "uppannaṁ hoti ‘‘tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu",
  "anya-e0903n2:29_3": "kāyassa bhedā ucchijjati vinassati, na hoti paraṁmaraṇā’’ti. Tasmiṁ bhante vatthusmiṁ",
  "anya-e0903n2:29_4": "‘‘taṁ kiṁ maññasi āvuso yamaka, rūpaṁ niccaṁ vā aniccaṁ vā’’ti evamādinā bhante āyasmatā",
  "anya-e0903n2:29_5": "sāriputtattherena dhammasenāpatinā bhāsitaṁ.",
  "anya-e0903n2:30_0": "Pucchā – kathañcāvuso tattha āyasmā sāriputtatthero dhammasenāpati āyasmato yamakattherassa",
  "anya-e0903n2:30_1": "paṭividdhasaccassa diṭṭhisampannassa anuyogavattajhāpanavasena paṭipucchitvā uttari",
  "anya-e0903n2:30_2": "dhammadesanaṁ vitthārena desesi.",
  "anya-e0903n2:31_0": "Vissajjanā – taṁ kiṁ maññasi āvuso yamaka, rūpaṁ ‘tathāgato’ti samanupassasīti. ‘No",
  "anya-e0903n2:31_1": "hetaṁ āvuso’. Vedanaṁ. Saññaṁ. Saṅkhāre. Viññāṇaṁ ‘tathāgato’ti samanupassasīti.",
  "anya-e0903n2:31_2": "‘No hetaṁ āvuso’ti evamādinā bhante āyasmā sāriputtatthero dhammasenāpati āyasmato",
  "anya-e0903n2:31_3": "yamakattherassa anuyogavattajhāpanavasena paṭipucchitvā paṭipucchitvā uttari dhammadesanaṁ pavattesi.",
  "anya-e0903n2:32": "Taṁ kiṁ maññasi āvuso yamaka, rūpaṁ, vedanaṁ, saññaṁ, saṅkhāre, viññāṇaṁ ‘tathāgato’ti samanupassasi–",
  "anya-e0903n2:33": "Vakkalisutta",
  "anya-e0903n2:34": "Pucchā – tenāvuso bhagavatā…pe… sammāsambuddhena khandhavaggasaṁyutte theravagge pañcamaṁ vakkalisuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:35_0": "Vissajjanā – rājagahe bhante āyasmantaṁ vakkaliṁ theraṁ ārabbha bhāsitaṁ. Āyasmā",
  "anya-e0903n2:35_1": "bhante vakkalithero ābādhiko dukkhito bāḷhagilāno bhagavantaṁ etadavoca ‘‘cirapaṭikāhaṁ",
  "anya-e0903n2:35_2": "bhante bhagavantaṁ dassanāya upasaṅkamitukāmo, natthi ca me kāyasmiṁ tāvatikā balamattā,",
  "anya-e0903n2:35_3": "yāvatāhaṁ bhagavantaṁ dassanāya upasaṅkameyya’’nti. Tasmiṁ bhante vatthusmiṁ ‘‘alaṁ",
  "anya-e0903n2:35_4": "vakkali, kiṁ te iminā pūtikāyena diṭṭhena, yo kho vakkali dhammaṁ passati, so maṁ",
  "anya-e0903n2:35_5": "passati, yo maṁ passati, so dhammaṁ passati. Dhammañhi vakkali passanto maṁ passati,",
  "anya-e0903n2:35_6": "maṁ passanto dhammaṁ passati. Taṁ kiṁ maññasi vakkali , rūpaṁ niccaṁ vā aniccaṁ vā’’ti",
  "anya-e0903n2:35_7": "evamādinā bhante bhagavatā bhāsitaṁ.",
  "anya-e0903n2:36": "‘‘Ahaṁ vakkali, kiṁ te iminā pūtikāyena diṭṭhena’’ –",
  "anya-e0903n2:37": "‘‘Taṁ kiṁ maññasi vakkali, rūpaṁ niccaṁ vā aniccaṁ vā’’ –",
  "anya-e0903n2:38": "Aniccaṁ bhante.",
  "anya-e0903n2:39": "‘‘Yaṁ panāniccaṁ, dukkhaṁ vā taṁ sukhaṁ vā’’–",
  "anya-e0903n2:40": "Dukkhaṁ bhante.",
  "anya-e0903n2:41": "Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘‘etaṁ mama, esohamasmi, eso me attā’’–",
  "anya-e0903n2:42_0": "Pucchā – kathañcāvuso punapi bhagavā bhikkhū pesetvā āyasmato vakkalittherassa paggahavacanaṁ",
  "anya-e0903n2:42_1": "ārocāpesi. Sopi kathaṁ attano pavattiṁ bhagavato paccārocāpesi. Kathañcassa abhisamparāyo ahosi.",
  "anya-e0903n2:43_0": "Vissajjanā – suṇāvuso tvaṁ vakkali bhagavato vacanaṁ dvinnañca devatānaṁ, imaṁ āvuso",
  "anya-e0903n2:43_1": "rattiṁ dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena",
  "anya-e0903n2:44_0": "Bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ aṭṭhaṁsu,",
  "anya-e0903n2:44_1": "ekamantaṁ ṭhitā kho āvuso ekā devatā bhagavantaṁ etadavoca ‘vakkali bhante bhikkhu",
  "anya-e0903n2:44_2": "vimokkhāya cetetī’ti. Aparā devatā bhagavantaṁ etadavoca ‘so hi nūna bhante suvimutto",
  "anya-e0903n2:44_3": "vimuccissatī’ti. Bhagavā ca taṁ āvuso vakkali evamāha ‘mā bhāyi vakkali, mā bhāyi",
  "anya-e0903n2:44_4": "vakkali, apāpakaṁ te maraṇaṁ bhavissati, apāpikā kālakiriyā’ti. Evaṁ kho bhante bhagavā",
  "anya-e0903n2:44_5": "punapi bhikkhū pesetvā āyasmato vakkalittherassa paggahavacanaṁ ārocāpesi. Sopi bhante",
  "anya-e0903n2:44_6": "āyasmā tenahāvuso mama vacanena bhagavato pāde sirasā vandatha ‘‘vakkali bhante bhikkhu",
  "anya-e0903n2:44_7": "ābādhiko dukkhito bāḷhagilāno, so bhagavato pāde sirasā vandatī’’ti, evañca vadetha",
  "anya-e0903n2:44_8": "‘‘rūpaṁ aniccaṁ, tāhaṁ bhante na kaṅkhāmi, yadaniccaṁ taṁ dukkhanti navicikicchāmi,",
  "anya-e0903n2:44_9": "yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁvāti",
  "anya-e0903n2:44_10": "na vicikicchāmī’’ti evamādinā bhagavato attano pavattiṁ paccārocāpesi. So hi bhante",
  "anya-e0903n2:44_11": "āyasmā acirapakkantesu tesu bhikkhūsu satthaṁ āharitvā vedanaṁ vikkhambhetvā mūlakammaṭṭhānaṁ",
  "anya-e0903n2:44_12": "ādāya sampajāno arahattaṁ sacchikatvā kālamakāsi. Evaṁ kho bhante tassa āyasmato",
  "anya-e0903n2:44_13": "abhisamparāyo ahosi.",
  "anya-e0903n2:45": "Assajisutta",
  "anya-e0903n2:46": "Pucchā – assajisuttaṁ panāvuso bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:47_0": "Vissajjanā – rājagahe bhante āyasmantaṁ assajiṁ ārabbha bhāsitaṁ. Āyasmā bhante assaji",
  "anya-e0903n2:47_1": "ābādhiko dukkhito bāḷhagilāno bhagavantaṁ etadavoca ‘‘pubbe khvāhaṁ bhante gelaññe",
  "anya-e0903n2:47_2": "passambhetvā passambhetvā kāyasaṅkhāre viharāmi, sohaṁ samādhiṁ nappaṭilabhāmi. Tassa",
  "anya-e0903n2:47_3": "mayhaṁ bhante taṁ samādhiṁ appaṭilabhato evaṁ hoti no cassāhaṁ parihāyāmī’’ti. Tasmiṁ",
  "anya-e0903n2:47_4": "bhante vatthusmiṁ ‘‘ye te assaji samaṇabrāhmaṇā samādhisārakā samādhisāmaññā, tesaṁ",
  "anya-e0903n2:47_5": "taṁ samādhiṁ appaṭilabhataṁ evaṁ hoti ‘no cassu mayaṁ parihāyāmā’ti. Taṁ kiṁ maññasi",
  "anya-e0903n2:47_6": "assaji, rūpaṁ niccaṁ vā aniccaṁ vā’’ti evamādinā bhante bhagavatā bhāsitaṁ.",
  "anya-e0903n2:48": "Khemakasutta",
  "anya-e0903n2:49": "Pucchā – khemakasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:50_0": "Vissajjanā – kosambiyaṁ bhante sambahule there bhikkhū ārabbha āyasmatā khemakattherena",
  "anya-e0903n2:50_1": "bhāsitaṁ. Sambahulā bhante therā bhikkhū āyasmantaṁ dāsakaṁ pesetvā catukkhattuṁ",
  "anya-e0903n2:50_2": "āyasmantaṁ khemakaṁ ābādhikaṁ dukkhitaṁ bāḷhagilānaṁ gelaññakāraṇañca dhammañca pucchiṁsu",
  "anya-e0903n2:50_3": ", tasmiṁ bhante vatthusmiṁ ‘‘pañcime āvuso upādānakkhandhā vuttā bhagavatā. Seyyathidaṁ,",
  "anya-e0903n2:50_4": "rūpupādānakkhandho vedanupādānakkhandho saññupādānakkhandho saṅkhārupādānakkhandho",
  "anya-e0903n2:50_5": "viññāṇupādānakkhandho, imesu khvāhaṁ āvuso pañcasu upādānakkhandhesu na kiñci attaṁ",
  "anya-e0903n2:50_6": "vā attaniyaṁ vā samanupassāmī’’ti evamādinā bhante āyasmatā khemakattherena bhāsitaṁ.",
  "anya-e0903n2:51_0": "Pucchā – kathañcāvuso tattha āyasmā khemako uttari dhammadesanaṁ pavaḍḍhetvā vitthārena",
  "anya-e0903n2:51_1": "therānaṁ bhikkhūnaṁ desesi. Kīdiso ca nesaṁ dhammadesakadhammappaṭiggāhakānaṁ dhammadesanāya ānisaṁso adhigato.",
  "anya-e0903n2:52_0": "Vissajjanā – catutthe bhante vāre āyasmā khemako ‘‘alaṁ āvuso dāsaka kiṁ imāya sandhāvanikāya,",
  "anya-e0903n2:52_1": "āharāvuso daṇḍaṁ, ahameva therānaṁ santikaṁ gamissāmī’’ti daṇḍamolubbha āyasmā khemako",
  "anya-e0903n2:52_2": "yena therā bhikkhū tenupasaṅkami, upasaṅkamitvā therehi bhikkhūhi pucchito ‘‘nakhvāhaṁ",
  "anya-e0903n2:52_3": "āvuso rūpaṁ asmīti vadāmi, napi aññatra rūpā asmīti vadāmi. Na khvāhaṁ āvuso vedanaṁ",
  "anya-e0903n2:52_4": "asmīti vadāmi, napi aññatra vedanā asmīti vadāmī’’ti evamādinā bhante āyasmā khemako",
  "anya-e0903n2:52_5": "uttaripi dhammadesanaṁ pavaḍḍhetvā vitthārena desesi. Imasmiñca pana bhante veyyākaraṇasmiṁ",
  "anya-e0903n2:52_6": "bhaññamāne saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu",
  "anya-e0903n2:52_7": "āyasmatoca khemakassa. Evaṁ kho bhante tesaṁ therānaṁ dhammadesakadhammappaṭiggāhakānaṁ",
  "anya-e0903n2:52_8": "dhammābhisamayo ahosi.",
  "anya-e0903n2:53": "Channasutta",
  "anya-e0903n2:54": "Pucchā – channasuttaṁ panāvuso kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:55_0": "Vissajjanā – kosambiyaṁ bhante āyasmantaṁ channattheraṁ ārabbha bhāsitaṁ. Āyasmā",
  "anya-e0903n2:55_1": "bhante channatthero āyasmantaṁ ānandaṁ etadavoca ‘‘ovadatu maṁ āyasmā ānando, anusāsatu",
  "anya-e0903n2:55_2": "maṁ āyasmā ānando, karotu me āyasmā ānando dhammiṁ kathaṁ, yathāhaṁ dhammaṁ passeyya’’nti.",
  "anya-e0903n2:55_3": "Tasmiṁ bhante vatthusmiṁ ‘‘sammukhā me taṁ āvuso channa bhagavato sutaṁ, sammukhā",
  "anya-e0903n2:55_4": "paṭiggahitaṁ kaccānagottaṁ bhikkhuṁ ovadantassa, dvayanissito khvāyaṁ kaccāna loko",
  "anya-e0903n2:55_5": "yebhuyyena atthitañceva natthitañca, lokasamudayaṁ kho kaccāna yathābhūtaṁ sammappaññāya",
  "anya-e0903n2:55_6": "passato yā loke natthitā, sā na hotī’’ti evamādinā bhante āyasmatā ānandattherena",
  "anya-e0903n2:55_7": "dhammabhaṇḍāgārikena bhāsitaṁ.",
  "anya-e0903n2:56": "Ovadatu maṁ āyasmā ānando, anusāsatu maṁ āyasmā ānando.",
  "anya-e0903n2:57": "Pupphasutta",
  "anya-e0903n2:58": "Pucchā – tenāvuso…pe… sammāsambuddhena khandhavaggasaṁyutte pupphavagge pupphasuttaṁ kattha kaṁ ārabbha kathañca bhāsitaṁ.",
  "anya-e0903n2:59_0": "Vissajjanā – sāvatthiyaṁ bhante sambahule bhikkhū ārabbha ‘‘nāhaṁ bhikkhave lokena",
  "anya-e0903n2:59_1": "vivadāmi, lokova mayā vivadati, na bhikkhave dhammavādī kenaci lokasmiṁ vivadati,",
  "anya-e0903n2:59_2": "yaṁ bhikkhave natthi sammataṁ loke paṇḍitānaṁ, ahampitaṁ ‘‘natthī’’ti vadāmi, yaṁ",
  "anya-e0903n2:59_3": "bhikkhave atthisammataṁ loke paṇḍitānaṁ, ahampitaṁ ‘‘atthī’’ti vadāmī’’ti evamādinā bhagavatā bhāsitaṁ.",
  "anya-e0903n2:60": "Nāhaṁ bhikkhave lokena vivadāmi.",
  "anya-e0903n2:61": "Na bhikkhave dhammavādī kenaci lokasmiṁ vivadati.",
  "anya-e0903n2:62": "Pheṇapiṇḍūpamasutta",
  "anya-e0903n2:63": "Pucchā – tattheva āvuso pheṇapiṇḍūpamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:64_0": "Vissajjanā – ayujjhāyaṁ bhante gaṅgāya nadiyā tīre sambahule bhikkhū ārabbha ‘‘seyyathāpi",
  "anya-e0903n2:64_1": "bhikkhave ayaṁ gaṅgā nadī mahantaṁ pheṇapiṇḍaṁ āvaheyya, tamenaṁ cakkhumā puriso",
  "anya-e0903n2:64_2": "passeyya nijjhāyeyya yoniso upaparikkheyya, tassa taṁ passato nijjhāyato yoniso upaparikkhato",
  "anya-e0903n2:64_3": "rittakaññeva khāyeyya, tucchakaññeva khāyeyya, asārakaññeva khāyeyya, kiṁ siyā bhikkhave",
  "anya-e0903n2:64_4": "pheṇapiṇḍe sāro. Evameva kho bhikkhave yaṁ kiñci rūpaṁ atītānāgatapaccuppannaṁ ajjhattaṁvā",
  "anya-e0903n2:64_5": "bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, taṁ",
  "anya-e0903n2:64_6": "bhikkhu passati nijjhāyati yoniso upaparikkhati, tassa taṁ passato nijjhāyato yoniso",
  "anya-e0903n2:64_7": "upaparikkhato rittakaññeva khāyati, tucchakaññeva khāyati, asārakaññeva khāyati,",
  "anya-e0903n2:64_8": "kiñhi siyā bhikkhave rūpe sāro’’ti evamādinā bhagavatā bhāsitaṁ.",
  "anya-e0903n2:65": "Pheṇapiṇḍūpamaṁ rūpaṁ, vedanā pubbuḷupamā;",
  "anya-e0903n2:66": "Marīcikūpamā saññā, saṅkhārā kadalūpamā;",
  "anya-e0903n2:67": "Māyūpamañca viññāṇaṁ, desitādiccabandhunā;",
  "anya-e0903n2:68": "Yathā yathā nijjhāyati, yoniso upaparikkhati;",
  "anya-e0903n2:69": "Rittakaṁ tucchakaṁ hoti, yo naṁ passati yoniso.",
  "anya-e0903n2:70": "Imañca kāyaṁ ārabbha, bhūripaññena desitaṁ;",
  "anya-e0903n2:71": "Pahānaṁ tiṇṇaṁ dhammānaṁ, rūpaṁ passatha chaḍḍitaṁ.",
  "anya-e0903n2:72": "Āyu usmāca viññāṇaṁ, yadā kāyaṁ jahantimaṁ;",
  "anya-e0903n2:73": "Apaviddho tadā seti, parabhattaṁ acetanaṁ.",
  "anya-e0903n2:74": "Etādisāyaṁ santāno, māyāyaṁ bālalāpinī;",
  "anya-e0903n2:75": "Vadhako esa akkhāto, sāro ettha na vijjati.",
  "anya-e0903n2:76": "Evaṁ khandhe avekkheyya, bhikkhu āraddhavīriyo;",
  "anya-e0903n2:77": "Divā vā yadi vā rattiṁ, sampajāno paṭissato.",
  "anya-e0903n2:78": "Jaheyya sabbasaṁyogaṁ, kareyya saraṇattano;",
  "anya-e0903n2:79": "Careyyādittasīsova, patthayaṁ accutaṁ padaṁ.",
  "anya-e0903n2:80": "Dutiyadhammakatikasutta",
  "anya-e0903n2:81": "Pucchā – tattheva āvuso dhammakathikavagge dutiyadhammakathikasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:82_0": "Vissajjanā – sāvatthiyaṁ bhante aññataraṁ bhikkhuṁ ārabbha bhāsitaṁ. Aññatamo bhante",
  "anya-e0903n2:82_1": "bhikkhu bhagavantaṁ etadavoca ‘‘dhammakathiko dhammakathikoti bhante vuccati, kittāvatā",
  "anya-e0903n2:82_2": "nu kho bhante dhammakathiko hoti, kittāvatā dhammānudhammappaṭipanno hoti, kittāvatā",
  "anya-e0903n2:82_3": "diṭṭhadhammanibbānappatto hotī’’ti. Tasmiṁ bhante vatthusmiṁ ‘‘rūpassa ce bhikkhu",
  "anya-e0903n2:82_4": "nibbidāya virāgāya nirodhāya dhammaṁ deseti, ‘dhammakathiko bhikkhū’ti alaṁ vacanāyā’’ti",
  "anya-e0903n2:82_5": "evamādinā bhagavatā bhāsitaṁ.",
  "anya-e0903n2:83": "Sīlavantasutta, sutavantasutta",
  "anya-e0903n2:84": "Pucchā – tattheva āvuso porāṇakehi dhammasaṁgāhakamahātherehi saṁgītaṁ sīlavantasuttañca sutavantasuttañca kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:85_0": "Vissajjanā – bārāṇasiyaṁ bhante āyasmantaṁ mahākoṭṭhikaṁ ārabbha āyasmatā sāriputtattherena",
  "anya-e0903n2:85_1": "dhammasenāpatinā bhāsitaṁ. Āyasmā bhante mahākoṭṭhiko sāyanhasamayaṁ paṭisallānā",
  "anya-e0903n2:85_2": "vuṭṭhito yenāyasmā sāriputto tenupasaṅkami, upasaṅkamitvā āyasmantaṁ sāriputtaṁ etadavoca",
  "anya-e0903n2:85_3": "‘‘sīlavatāvuso sāriputta bhikkhunā katame dhammā yoniso manasikātabbā. Sutāvatāvuso",
  "anya-e0903n2:85_4": "sāriputta bhikkhunā katame dhammā yoniso manasikātabbā’’ti. Tasmiṁ bhante vatthusmiṁ",
  "anya-e0903n2:85_5": "‘‘sīlavatāvuso koṭṭhika bhikkhunā, sutāvatāvuso koṭṭhika bhikkhunā pañcupādānakkhandhā",
  "anya-e0903n2:85_6": "aniccato dukkhato rogato gaṇḍato sallato aghato ābādhato parato palokato suññato",
  "anya-e0903n2:85_7": "anattato yoniso manasikātabbā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:86": "Rādhasaṁyutta",
  "anya-e0903n2:87": "Sattasutta",
  "anya-e0903n2:88": "Pucchā – rādhasaṁyutte panāvuso dutiyaṁ sattasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n2:89_0": "Vissajjanā – sāvatthiyaṁ bhante āyasmantaṁ rādhattheraṁ ārabbha bhāsitaṁ. Āyasmā",
  "anya-e0903n2:89_1": "bhante rādhatthero bhagavantaṁ etadavoca ‘‘satto sattoti bhante vuccati, kittāvatā",
  "anya-e0903n2:89_2": "nu kho bhante sattoti vuccatī’’ti. Tasmiṁ bhante vatthusmiṁ ‘‘rūpe kho rādha yo chando",
  "anya-e0903n2:89_3": "yo rāgo yā nandī yā taṇhā, tatra satto tatra visatto, tasmā sattoti vuccatī’’ti evamādinā bhagavatā bhāsitaṁ.",
  "anya-e0903n2:90": "Diṭṭhisaṁyutta",
  "anya-e0903n2:91": "Soattāsutta",
  "anya-e0903n2:92": "Pucchā – diṭṭhisaṁyutte panāvuso tatiyaṁ saṁgītaṁ soattā suttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:93_0": "Vissajjanā – sāvatthiyaṁ bhante sambahule bhikkhū ārabbha ‘‘kismiṁ nu kho bhikkhave",
  "anya-e0903n2:93_1": "sati kiṁ upādāya kiṁ abhinivissa evaṁ diṭṭhi uppajjati so attā so loko so pecca bhavissāmi",
  "anya-e0903n2:93_2": "nicco dhuvo sassato avipariṇāmadhammo’’ti evamādinā bhante bhagavatā bhāsitaṁ.",
  "anya-e0903n2:94": "Natthidinnasutta",
  "anya-e0903n2:95": "Pucchā – tattheva āvuso pañcamaṁ natthidinnasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:96_0": "Vissajjanā – sāvatthiyaṁyeva bhante sambahule bhikkhū ārabbha ‘‘kismiṁ nu kho bhikkhave",
  "anya-e0903n2:96_1": "sati kiṁ upādāya kiṁ abhinivissa evaṁ diṭṭhi uppajjati natthi dinnaṁ, natthi yiṭṭhaṁ,",
  "anya-e0903n2:96_2": "natthi hutaṁ, natthi sukatadukkaṭānaṁ kammānaṁ phalaṁ vipāko’’ti evamādinā bhagavatā bhāsitaṁ.",
  "anya-e0903n2:97": "Okkantasaṁyutta",
  "anya-e0903n2:98": "Cakkhusutta",
  "anya-e0903n2:99": "Pucchā – okkantasaṁyutte panāvuso paṭhamaṁ cakkhusuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n2:100_0": "Vissajjanā – sāvatthiyaṁ bhante sambahule bhikkhū ārabbha ‘‘cakkhuṁ bhikkhave aniccaṁ",
  "anya-e0903n2:100_1": "vipariṇāmi aññathābhāvi. Sotaṁ. Ghānaṁ. Jivhaṁ. Kāyo. Mano anicco vipariṇāmī aññathābhāvī’’ti",
  "anya-e0903n2:100_2": "evamādinā bhagavatā bhāsitaṁ.",
  "anya-e0903n2:101": "Sāriputtasaṁyutta",
  "anya-e0903n2:102": "Sucimukhīsutta",
  "anya-e0903n2:103": "Pucchā – sāriputtasaṁyutte panāvuso dasamaṁ sucimukhīsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n2:104_0": "Vissajjanā – rājagahe bhante sucimukhiṁ paribbājikaṁ ārabbha āyasmatā sāriputtattherena",
  "anya-e0903n2:104_1": "dhammasenāpatinā bhāsitaṁ. Sucimukhī bhante paribbājikā āyasmantaṁ sāriputtaṁ etadavoca",
  "anya-e0903n2:104_2": "‘‘kiṁ nu kho samaṇa adhomukho bhuñjasī’’ti. Tasmiṁ bhante vatthusmiṁ ‘‘na khvāhaṁ",
  "anya-e0903n2:104_3": "bhagini adhomukho bhuñjāmī’’ti evamādinā paṭikkhipitvā ‘‘ye hi keci bhagini samaṇabrāhmaṇā",
  "anya-e0903n2:104_4": "vatthuvijjā tiracchānavijjāya micchājīvena jīvikaṁ kappenti, ime vuccanti bhagini",
  "anya-e0903n2:104_5": "samaṇabrāhmaṇā adhomukhā bhuñjantī’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n2:105": "Kiṁ nu kho samaṇa adho mukho bhuñjasi.",
  "anya-e0903n2:106": "Na khvāhaṁ bhagini adhomukho bhuñjāmi.",
  "anya-e0903n2:107": "Tena hi samaṇa ubbhamukho bhuñjasi.",
  "anya-e0903n2:108": "Na khvāhaṁ bhagini ubbhamukho bhuñjāmi."
}