{
  "atk-s0403a20:0": "(21) 1. Kimilavaggo",
  "atk-s0403a20:1": "1. Kimilasuttavaṇṇanā",
  "atk-s0403a20:2_0": "201. Pañcamassa paṭhame kimilāyanti evaṁnāmake nagare. Niculavaneti mucalindavane.",
  "atk-s0403a20:2_1": "Etadavocāti ayaṁ kira thero tasmiṁyeva nagare seṭṭhiputto satthu santike pabbajitvā",
  "atk-s0403a20:2_2": "pubbenivāsañāṇaṁ paṭilabhi. So attanā nivutthaṁ khandhasantānaṁ anussaranto kassapadasabalassa",
  "atk-s0403a20:2_3": "sāsanosakkanakāle pabbajitvā catūsu parisāsu sāsane agāravaṁ karontīsu nisseṇiṁ bandhitvā",
  "atk-s0403a20:2_4": "pabbataṁ āruyha tattha samaṇadhammaṁ katvā attano nivutthabhāvaṁ addasa. So “satthāraṁ",
  "atk-s0403a20:2_5": "upasaṅkamitvā taṁ kāraṇaṁ pucchissāmī”ti etaṁ “ko nu kho, bhante”tiādivacanaṁ avoca.",
  "atk-s0403a20:3_0": "Satthari agāravā viharanti appatissāti satthari gāravañceva jeṭṭhakabhāvañca anupaṭṭhapetvā",
  "atk-s0403a20:3_1": "viharanti. Sesesupi eseva nayo. Tattha cetiyaṅgaṇādīsu chattaṁ dhāretvā upāhanā āruyha",
  "atk-s0403a20:3_2": "vicaranto nānappakārañca niratthakakathaṁ kathento satthari agāravo viharati nāma.",
  "atk-s0403a20:3_3": "Dhammassavanagge pana nisīditvā niddāyanto ceva nānappakārañca niratthakakathaṁ kathento",
  "atk-s0403a20:3_4": "dhamme agāravo viharati nāma. Saṅghamajjhe bāhāvikkhepakaṁ nānattakathaṁ kathento",
  "atk-s0403a20:3_5": "theranavamajjhimesu ca cittīkāraṁ akaronto saṅghe agāravo viharati nāma. Sikkhaṁ",
  "atk-s0403a20:3_6": "aparipūrento sikkhāya agāravo viharati nāma. Aññamaññaṁ kalahabhaṇḍanādīni karonto",
  "atk-s0403a20:3_7": "aññamaññaṁ agāravo viharati nāma. Dutiyaṁ uttānatthameva.",
  "atk-s0403a20:4": "3. Assājānīyasuttavaṇṇanā",
  "atk-s0403a20:5_0": "203-204. Tatiye ajjavenāti ujubhāvena avaṅkagamanena. Javenāti padajavena. Maddavenāti",
  "atk-s0403a20:5_1": "sarīramudutāya. Khantiyāti adhivāsanakkhantiyā. Soraccenāti sucisīlatāya. Bhikkhuvāre",
  "atk-s0403a20:5_2": "ajjavanti ñāṇassa ujukagamanaṁ. Javoti sūraṁ hutvā ñāṇassa gamanabhāvo. Maddavanti",
  "atk-s0403a20:5_3": "sīlamaddavaṁ. Khantīti adhivāsanakkhantiyeva. Soraccaṁ sucisīlatāyeva. Catutthe pañca",
  "atk-s0403a20:5_4": "balāni missakāni kathitāni.",
  "atk-s0403a20:6": "5. Cetokhilasuttavaṇṇanā",
  "atk-s0403a20:7_0": "205. Pañcame cetokhilāti cittassa thaddhabhāvā, kacavarabhāvā, khāṇukabhāvā. Satthari",
  "atk-s0403a20:7_1": "kaṅkhatīti satthu sarīre vā guṇe vā kaṅkhati. Sarīre kaṅkhamāno “dvattiṁsavarapurisalakkhaṇapaṭimaṇḍitaṁ",
  "atk-s0403a20:7_2": "nāma sarīraṁ atthi nu kho natthī”ti kaṅkhati, guṇe kaṅkhamāno “atītānāgatapaccuppannajānanasamatthaṁ",
  "atk-s0403a20:7_3": "sabbaññutaññāṇaṁ atthi nu kho natthī”ti kaṅkhati. Vicikicchatīti vicinanto kicchati,",
  "atk-s0403a20:7_4": "dukkhaṁ āpajjati, vinicchetuṁ na sakkoti. Nādhimuccatīti evametanti adhimokkhaṁ na",
  "atk-s0403a20:7_5": "paṭilabhati. Na sampasīdatīti guṇesu otaritvā nibbicikicchabhāvena pasīdituṁ anāvilo",
  "atk-s0403a20:7_6": "bhavituṁ na sakkoti. Ātappāyāti kilesasantāpakavīriyakaraṇatthāya. Anuyogāyāti punappunaṁ",
  "atk-s0403a20:7_7": "yogāya. Sātaccāyāti satatakiriyāya. Padhānāyāti padahanatthāya. Ayaṁ paṭhamo cetokhiloti",
  "atk-s0403a20:7_8": "ayaṁ satthari vicikicchāsaṅkhāto paṭhamo cittassa thaddhabhāvo evametassa bhikkhuno appahīno hoti.",
  "atk-s0403a20:8_0": "Dhammeti pariyattidhamme ca paṭivedhadhamme ca. Pariyattidhamme kaṅkhamāno “tepiṭakaṁ",
  "atk-s0403a20:8_1": "buddhavacanaṁ caturāsītidhammakkhandhasahassānīti vadanti, atthi nu kho etaṁ natthī”ti",
  "atk-s0403a20:8_2": "kaṅkhati. Paṭivedhadhamme kaṅkhamāno “vipassanānissando maggo nāma, magganissandaṁ",
  "atk-s0403a20:8_3": "phalaṁ nāma, sabbasaṅkhārapaṭinissaggo nibbānaṁ nāmāti vadanti, taṁ atthi nu kho",
  "atk-s0403a20:8_4": "natthī”ti kaṅkhati. Saṅghe kaṅkhatīti “ujuppaṭipanno”tiādīnaṁ padānaṁ vasena “evarūpaṁ",
  "atk-s0403a20:8_5": "paṭipadaṁ paṭipanno cattāro maggaṭṭhā cattāro phalaṭṭhāti aṭṭhannaṁ puggalānaṁ samūhabhūto",
  "atk-s0403a20:8_6": "saṅgho nāma atthi nu kho natthī”ti kaṅkhati. Sikkhāya kaṅkhamāno “adhisīlasikkhā",
  "atk-s0403a20:8_7": "nāma adhicittaadhipaññāsikkhā nāmāti vadanti, sā atthi nu kho natthī”ti kaṅkhati.",
  "atk-s0403a20:8_8": "Ayaṁ pañcamoti ayaṁ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.",
  "atk-s0403a20:9": "6. Vinibandhasuttavaṇṇanā",
  "atk-s0403a20:10_0": "206. Chaṭṭhe cetasovinibandhāti cittaṁ vinibandhitvā muṭṭhiyaṁ katvā viya gaṇhantīti",
  "atk-s0403a20:10_1": "cetasovinibandhā. Kāmeti vatthukāmepi kilesakāmepi. Kāyeti attano kāye. Rūpeti bahiddhārūpe.",
  "atk-s0403a20:10_2": "Yāvadatthanti yattakaṁ icchati, tattakaṁ. Udarāvadehakanti udarapūraṁ. Tañhi udaraṁ",
  "atk-s0403a20:10_3": "avadehanato udarāvadehakanti vuccati. Seyyasukhanti mañcapīṭhasukhaṁ, utusukhaṁ vā.",
  "atk-s0403a20:10_4": "Passasukhanti yathā samparivattakaṁ sayantassa dakkhiṇapassa vāmapassānaṁ sukhaṁ",
  "atk-s0403a20:10_5": "hoti, evaṁ uppannasukhaṁ. Middhasukhanti niddāsukhaṁ. Anuyuttoti yuttappayutto viharati.",
  "atk-s0403a20:10_6": "Paṇidhāyāti patthayitvā. Sīlenātiādīsu sīlanti catupārisuddhisīlaṁ. Vatanti vatasamādānaṁ.",
  "atk-s0403a20:10_7": "Tapoti tapacaraṇaṁ. Brahmacariyanti methunavirati. Devo vā bhavissāmīti mahesakkhadevo",
  "atk-s0403a20:10_8": "vā bhavissāmi. Devaññataro vāti appesakkhadevesu vā aññataroti.",
  "atk-s0403a20:11": "7-8. Yāgusuttādivaṇṇanā",
  "atk-s0403a20:12_0": "207-208. Sattame vātaṁ anulometīti vātaṁ anulometvā harati. Vatthiṁ sodhetīti dhamaniyo",
  "atk-s0403a20:12_1": "suddhā karoti. Āmāvasesaṁ pācetīti sace āmāvasesakaṁ hoti, taṁ pāceti. Aṭṭhame acakkhussanti",
  "atk-s0403a20:12_2": "na cakkhūnaṁ hitaṁ, cakkhuṁ visuddhaṁ na karoti.",
  "atk-s0403a20:13": "9. Gītassarasuttavaṇṇanā",
  "atk-s0403a20:14_0": "209. Navame āyatakenāti dīghena, paripuṇṇapadabyañjanakaṁ gāthāvattañca vināsetvā",
  "atk-s0403a20:14_1": "pavattena. Sarakuttimpi nikāmayamānassāti evaṁ gītassaro kātabboti sarakiriyaṁ patthayamānassa.",
  "atk-s0403a20:14_2": "Samādhissa bhaṅgo hotīti samathavipassanācittassa vināso hoti.",
  "atk-s0403a20:15": "10. Muṭṭhassatisuttavaṇṇanā",
  "atk-s0403a20:16_0": "210. Dasame dukkhaṁ supatīti nānāvidhaṁ supinaṁ passanto dukkhaṁ supati. Dukkhaṁ",
  "atk-s0403a20:16_1": "paṭibujjhatīti paṭibujjhantopi uttasitvā salomahaṁso paṭibujjhati. Imasmiṁ sutte",
  "atk-s0403a20:16_2": "satisampajaññaṁ missakaṁ kathitaṁ.",
  "atk-s0403a20:17": "Kimilavaggo paṭhamo."
}