{
  "atk-s0515a8:0": "8. Pasūrasuttaniddesavaṇṇanā",
  "atk-s0515a8:1_0": "59. Aṭṭhame pasūrasuttaniddese paṭhamagāthāya tāva saṅkhepo – ime diṭṭhigatikā attano",
  "atk-s0515a8:1_1": "diṭṭhiṁ sandhāya “idheva suddhī”ti vadanti. Aññesu pana dhammesu visuddhiṁ nāhu,",
  "atk-s0515a8:1_2": "evaṁ yaṁ attano satthārādiṁ nissitā, tattheva “esa vādo subho”ti evaṁ subhavādā hutvā",
  "atk-s0515a8:1_3": "puthū samaṇabrāhmaṇā “sassato loko”tiādīsu paccekasaccesu niviṭṭhā.",
  "atk-s0515a8:2_0": "Sabbeparavāde khipantīti sabbā paraladdhiyo chaḍḍenti. Ukkhipantīti dūrato khipanti.",
  "atk-s0515a8:2_1": "Parikkhipantīti samantato khipanti. Subhavādāti niddesassa uddesapadaṁ. Sobhanavādāti",
  "atk-s0515a8:2_2": "“etaṁ sundara”nti kathentā. Paṇḍitavādāti “paṇḍitā maya”nti evaṁ kathentā. Thiravādāti",
  "atk-s0515a8:2_3": "“niddosavādaṁ vadāmā”ti kathentā. Ñāyavādāti “yuttavādaṁ vadāmā”ti kathentā. Hetuvādāti",
  "atk-s0515a8:2_4": "“kāraṇasahitaṁ vadāmā”ti kathentā. Lakkhaṇavādāti “sallakkhetabbaṁ vadāmā”ti vadantā.",
  "atk-s0515a8:2_5": "Kāraṇavādāti “udāharaṇayuttavādaṁ vadāmā”ti kathentā. Ṭhānavādāti “pakkamituṁ asakkuṇeyyavādaṁ vadāmā”ti vadantā.",
  "atk-s0515a8:3": "Niviṭṭhāti antopaviṭṭhā. Patiṭṭhitāti tattheva ṭhitā.",
  "atk-s0515a8:4_0": "60. Evaṁ niviṭṭhā ca “te vādakāmā”ti dutiyagāthā. Tattha bālaṁ dahantī mithu aññamaññanti",
  "atk-s0515a8:4_1": "“ayaṁ bālo, ayaṁ bālo”ti evaṁ dvepi janā aññamaññaṁ bālaṁ dahanti, bālato passanti.",
  "atk-s0515a8:4_2": "Vadanti te aññasitā kathojjanti te aññamaññasatthārādinissitā kalahaṁ vadanti. Pasaṁsakāmā",
  "atk-s0515a8:4_3": "kusalāvadānāti pasaṁsatthikā ubhopi “mayaṁ kusalāvadānā paṇḍitavādā”ti evaṁ saññino hutvā.",
  "atk-s0515a8:5_0": "Vādatthikāti vādena atthikā. Vādādhippāyāti vādajjhāsayā. Vādapurekkhārāti vādameva",
  "atk-s0515a8:5_1": "purato katvā caramānā. Vādapariyesanaṁ carantāti vādameva gavesanaṁ caramānā. Vigayhāti",
  "atk-s0515a8:5_2": "pavisitvā. Ogayhāti otaritvā. Ajjhogāhetvāti nimujjitvā. Pavisitvāti antokatvā.",
  "atk-s0515a8:6": "Anojavantīti nihīnaojavatī, tejavirahitāti attho. Sā kathāti esā vācā. Kathojjaṁ vadantīti nittejaṁ bhaṇanti. Evaṁ vadānesu ca tesu eko niyamato eva.",
  "atk-s0515a8:7_0": "61.Yutto kathāyanti gāthā. Tattha yutto kathāyanti vādakathāya ussukko. Pasaṁsamicchaṁ",
  "atk-s0515a8:7_1": "vinighāti hotīti attano pasaṁsaṁ icchanto “kathaṁ nu kho niggahessāmī”tiādinā nayena",
  "atk-s0515a8:7_2": "pubbeva vādā kathaṁkathī vinighātī hoti. Apāhatasminti pañhavīmaṁsakehi “atthāpagataṁ",
  "atk-s0515a8:7_3": "te bhaṇitaṁ, byañjanāpagataṁ te bhaṇita”ntiādinā nayena apaharite vāde. Nindāya so",
  "atk-s0515a8:7_4": "kuppatīti evaṁ apāhatasmiñca vāde uppannāya nindāya so kuppati. Randhamesīti yassa",
  "atk-s0515a8:7_5": "randhameva gavesanto.",
  "atk-s0515a8:8_0": "Thomananti vaṇṇabhaṇanaṁ. Kittinti pākaṭakaraṇaṁ. Vaṇṇahāriyanti guṇavaḍḍhanaṁ. Pubbeva",
  "atk-s0515a8:8_1": "sallāpāti sallāpato puretarameva. “Kathamidaṁ kathamida”nti kathaṁkathā assa atthīti",
  "atk-s0515a8:8_2": "kathaṁkathī. Jayo nu kho meti mama jayo. Kathaṁ niggahanti kena pakārena niggaṇhanaṁ.",
  "atk-s0515a8:8_3": "Paṭikammaṁ karissāmīti mama laddhiṁ parisuddhiṁ karissāmi. Visesanti atirekaṁ. Paṭivisesanti",
  "atk-s0515a8:8_4": "punappunaṁ visesaṁ. Āveṭhiyaṁ karissāmīti pariveṭhanaṁ karissāmi. Nibbeṭhiyanti mama",
  "atk-s0515a8:8_5": "nibbeṭhanaṁ mocanaṁ nikkhamanaṁ. Chedanti vādachindanaṁ. Maṇḍalanti vādasaṅghātaṁ.",
  "atk-s0515a8:8_6": "Pārisajjāti paricārikā. Pāsārikāti kāraṇitā. Apaharantīti paṭibāhanti.",
  "atk-s0515a8:9_0": "Atthāpagatanti atthato apagataṁ, attho natthīti. Atthato apaharantīti atthamhā paṭibāhanti.",
  "atk-s0515a8:9_1": "Attho te dunnitoti tava attho na sammā upanīto. Byañjanaṁ te duropitanti tava byañjanaṁ",
  "atk-s0515a8:9_2": "duppatiṭṭhāpitaṁ. Niggaho te akatoti tayā niggaho na kato. Paṭikammaṁ te dukkaṭanti",
  "atk-s0515a8:9_3": "tayā attano laddhipatiṭṭhāpanaṁ duṭṭhu kataṁ. Visamakathaṁ dukkathitanti na sammā",
  "atk-s0515a8:9_4": "kathitaṁ. Dubbhaṇitanti bhaṇantenapi duṭṭhu bhaṇitaṁ. Dullapitanti na sammā vissajjitaṁ.",
  "atk-s0515a8:9_5": "Duruttanti aññathā bhaṇitaṁ. Dubbhāsitanti virūpaṁ bhāsitaṁ.",
  "atk-s0515a8:10": "Nindāyāti garahaṇena. Garahāyāti dosakathanena. Akittiyāti aguṇakathanena. Avaṇṇahārikāyāti aguṇavaḍḍhanena.",
  "atk-s0515a8:11_0": "Kuppatīti pakatibhāvaṁ jahetvā calati. Byāpajjatīti dosavasena pūtibhāvaṁ āpajjati.",
  "atk-s0515a8:11_1": "Patiṭṭhīyatīti kodhavasena gaṇabhāvaṁ gacchati. Kopañcāti kupitabhāvaṁ. Dosañcāti",
  "atk-s0515a8:11_2": "dūsanaṁ. Apaccayañcāti atuṭṭhākārañca. Pātukarotīti pākaṭaṁ karoti. Randhamesīti",
  "atk-s0515a8:11_3": "antaragavesī. Virandhamesīti chiddagavesī. Aparaddhamesīti guṇaṁ apanetvā dosameva",
  "atk-s0515a8:11_4": "gavesī. Khalitamesīti pakkhalanagavesī. Gaḷitamesīti patanagavesī. “Ghaṭṭitamesī”tipi",
  "atk-s0515a8:11_5": "pāṭho, tassa pīḷanagavesīti attho. Vivaramesīti dosagavesī.",
  "atk-s0515a8:12_0": "62. Na kevalañca so kuppati, apica kho pana “yamassa vāda”nti gāthā. Tattha parihīnamāhu,",
  "atk-s0515a8:12_1": "apāhatanti atthabyañjanādito apāhataṁ parihīnaṁ vadanti. Paridevatīti tatonimittaṁ",
  "atk-s0515a8:12_2": "so “aññaṁ mayā āvajjita”ntiādīhi vippalapati. Socatīti “tassa jayo”tiādīni ārabbha",
  "atk-s0515a8:12_3": "socati. “Upaccagā ma”nti anutthunātīti “so maṁ vādena vādaṁ atikkanto”tiādinā nayena",
  "atk-s0515a8:12_4": "suṭṭhutaraṁ vippalapati.",
  "atk-s0515a8:13_0": "Parihāpitanti na vaḍḍhitaṁ. Aññaṁ mayā āvajjitanti aññaṁ kāraṇaṁ mayā avanamitaṁ.",
  "atk-s0515a8:13_1": "Cintitanti vīmaṁsitaṁ. Mahāpakkhoti mahanto ñātipakkho etassāti mahāpakkho. Mahāparisoti",
  "atk-s0515a8:13_2": "mahāparicārikapariso. Mahāparivāroti mahādāsadāsiparivāro. Parisā cāyaṁ vaggāti ayañca",
  "atk-s0515a8:13_3": "parisā vaggā, na ekā. Puna bhañjissāmīti puna bhindissāmi.",
  "atk-s0515a8:14_0": "63.Etevivādā samaṇesūti ettha pana samaṇā vuccanti bāhiraparibbājakā. Etesu ugghātinighāti",
  "atk-s0515a8:14_1": "hotīti etesu vādesu jayaparājayādivasena cittaugghātanighātaṁ vā pāpuṇanto ugghāti",
  "atk-s0515a8:14_2": "ca nighāti ca hoti. Virame kathojjanti pajaheyya kalahaṁ. Na haññadatthatthi pasaṁsalābhāti",
  "atk-s0515a8:14_3": "na hi ettha pasaṁsalābhato añño attho atthi. Uttāno vāti na gambhīroti attho “pañcime",
  "atk-s0515a8:14_4": "kāmaguṇā”tiādīsu viya.",
  "atk-s0515a8:15_0": "Gambhīro vāti duppaveso appatiṭṭho paṭiccasamuppādo viya. Gūḷho vāti paṭicchanno",
  "atk-s0515a8:15_1": "hutvā ṭhito “abhirama nanda ahaṁ te pāṭibhogo”tiādīsu viya. Paṭicchanno vāti apākaṭo",
  "atk-s0515a8:15_2": "“mātaraṁ pitaraṁ hantvā”tiādīsu viya. Neyyo vāti nīharitvā kathetabbo “asaddho akataññū",
  "atk-s0515a8:15_3": "cā”tiādīsu viya. Nīto vāti pāḷiyā ṭhitaniyāmena kathetabbo “cattārome, bhikkhave,",
  "atk-s0515a8:15_4": "ariyavaṁsā”tiādīsu viya. Anavajjo vāti niddosattho “kusalā dhammā”tiādīsu viya. Nikkileso",
  "atk-s0515a8:15_5": "vāti kilesavirahito vipassanā viya. Vodānovāti parisuddho lokuttaraṁ viya. Paramattho",
  "atk-s0515a8:15_6": "vāti uttamattho uttamatthabhūto attho khandhadhātuāyatananibbānāni viya.",
  "atk-s0515a8:16_0": "64. Chaṭṭhagāthāyattho – yasmā ca na haññadatthatthi pasaṁsalābhā, tasmā paramaṁ",
  "atk-s0515a8:16_1": "lābhaṁ labhantopi “sundaro aya”nti tattha diṭṭhiyā pasaṁsito vā pana hotīti taṁ vādaṁ",
  "atk-s0515a8:16_2": "parisāya majjhe dīpetvā tato so tena jayatthena tuṭṭhiṁ vā dantavidaṁsakaṁ vā āpajjanto",
  "atk-s0515a8:16_3": "hassati, mānena ca unnamati. Kiṁ kāraṇaṁ? Yasmā taṁ jayatthaṁ pappuyya yathāmano jāto.",
  "atk-s0515a8:17": "Thambhayitvāti pūretvā. Brūhayitvāti vaḍḍhetvā. Imissā gāthāya niddeso uttānattho.",
  "atk-s0515a8:18_0": "65. Evaṁ unnamato ca “yā unnatī”ti gāthā. Tattha mānātimānaṁ vadate panesoti eso",
  "atk-s0515a8:18_1": "pana taṁ unnatiṁ “vighātabhūmī”ti abujjhamāno mānañca atimānañca vadati. Evaṁ imissāpi",
  "atk-s0515a8:18_2": "gāthāya niddeso uttānattho.",
  "atk-s0515a8:19_0": "66. Evaṁ vāde dosaṁ dassetvā idāni tassa vādaṁ asampaṭicchanto “sūro”ti gāthamāha.",
  "atk-s0515a8:19_1": "Tattha rājakhādāyāti rājakhādanīyena, bhattavetanenāti vuttaṁ hoti. Abhigajjameti",
  "atk-s0515a8:19_2": "paṭisūramicchanti yathā so paṭisūraṁ icchanto abhigajjanto eti, evaṁ diṭṭhigatiko",
  "atk-s0515a8:19_3": "diṭṭhigatikanti dasseti. Yeneva so tena palehīti yena so tuyhaṁ paṭisūro, tena gaccha.",
  "atk-s0515a8:19_4": "Pubbeva natthi yadidaṁ yudhāyāti yaṁ pana kilesajātaṁ yuddhāya siyā, taṁ idha pubbeva",
  "atk-s0515a8:19_5": "natthi, bodhimūleyevassa pahīnanti dasseti.",
  "atk-s0515a8:20_0": "Sūroti niddesassa uddesapadaṁ. Suṭṭhu uro sūro, vissaṭṭhauro ninnauroti attho. Vīroti",
  "atk-s0515a8:20_1": "parakkamavanto. Vikkantoti saṅgāmaṁ pavisanto. Abhīrūtiādayo vuttanayā eva. Puṭṭhoti",
  "atk-s0515a8:20_2": "niddesassa uddesapadaṁ. Positoti thūlakato. Āpāditoti upaḍḍhabalito paṭipādito. Vaḍḍhitoti tato tato bhāvito.",
  "atk-s0515a8:21_0": "Gajjantoti abyattasarena gajjanto. Uggajjantoti ukkuṭṭhiṁ karonto. Abhigajjantoti",
  "atk-s0515a8:21_1": "sīhanādaṁ karonto. Etīti āgacchati. Upetīti tato samīpaṁ gacchati. Upagacchatīti",
  "atk-s0515a8:21_2": "tato samīpaṁ gantvā na nivattati. Paṭisūranti nibbhayaṁ. Paṭipurisanti sattupurisaṁ.",
  "atk-s0515a8:21_3": "Paṭisattunti sattu hutvā abhimukhe ṭhitaṁ. Paṭimallanti paṭisedhaṁ hutvā yujjhantaṁ.",
  "atk-s0515a8:21_4": "Icchantoti ākaṅkhamāno.",
  "atk-s0515a8:22": "Palehīti gaccha. Vajāti mā tiṭṭha. Gacchāti samīpaṁ upasaṅkama. Abhikkamāti parakkamaṁ karohi.",
  "atk-s0515a8:23_0": "Bodhiyā mūleti mahābodhirukkhassa samīpe. Ye paṭisenikarā kilesāti ye kilesā paṭipakkhakarā.",
  "atk-s0515a8:23_1": "Paṭilomakarāti paṭāṇīkarā. Paṭikaṇṭakakarāti vinivijjhanakarā. Paṭipakkhakarāti sattukarā.",
  "atk-s0515a8:24_0": "67. Ito paraṁ sesagāthā pākaṭasambandhā eva. Tattha vivādayantīti vivadanti. Paṭisenikattāti",
  "atk-s0515a8:24_1": "paṭilomakārakā. “Na tvaṁ imaṁ dhammavinayaṁ ājānāsī”tiādinā nayena viruddhavacanaṁ vivādo.",
  "atk-s0515a8:25_0": "Sahitaṁ meti mama vacanaṁ atthasaṁhitaṁ. Asahitaṁ teti tava vacanaṁ anatthasaṁhitaṁ.",
  "atk-s0515a8:25_1": "Adhiciṇṇaṁ te viparāvattanti yaṁ taṁ adhiciṇṇaṁ cirakālasevanavasena paguṇaṁ, taṁ",
  "atk-s0515a8:25_2": "mama vādaṁ āgamma nivattaṁ. Āropito te vādoti tuyhaṁ upari mayā doso āropito. Cara",
  "atk-s0515a8:25_3": "vādappamokkhāyāti bhattapuṭaṁ ādāya taṁ taṁ upasaṅkamitvā vādā pamokkhatthāya uttaraṁ",
  "atk-s0515a8:25_4": "pariyesamāno vicara. Nibbeṭhehi vāti atha vā mayā āropitadosato attānaṁ mocehi. Sace",
  "atk-s0515a8:25_5": "pahosīti sace sakkosi.",
  "atk-s0515a8:26": "Āveṭhiyāya āveṭhiyanti āveṭhetvā nivattanena nivattanaṁ. Nibbeṭhiyāya nibbeṭhiyanti dosato mocanena mocanaṁ. Chedena chedanti evamādi heṭṭhā vuttanayattā yathāyogaṁ yojetabbaṁ.",
  "atk-s0515a8:27_0": "68.Visenikatvāti kilesasenaṁ vināsetvā. Kiṁ labhethāti paṭimallaṁ kiṁ labhissasi.",
  "atk-s0515a8:27_1": "Pasūrāti taṁ paribbājakaṁ ālapati. Yesīdha natthīti yesaṁ idha natthi. Imāyapi gāthāya",
  "atk-s0515a8:27_2": "niddeso uttānatthoyeva.",
  "atk-s0515a8:28_0": "69.Pavitakkanti “jayo nu kho me bhavissatī”tiādīni vitakkento. Dhonena yugaṁ samāgamāti",
  "atk-s0515a8:28_1": "dhutakilesena buddhena saddhiṁ yugaggāhaṁ samāpanno. Na hi tvaṁ sakkhasi sampayātaveti",
  "atk-s0515a8:28_2": "kotthuādayo viya sīhādīhi dhonena saha yugaṁ gahetvā ekapadampi sampayātuṁ yugaggāhameva",
  "atk-s0515a8:28_3": "vā sampādetuṁ na sakkhissasīti.",
  "atk-s0515a8:29_0": "Manoti niddesassa uddesapadaṁ. Cittanti cittatāya cittaṁ. “Ārammaṇaṁ minamānaṁ jānātī”ti",
  "atk-s0515a8:29_1": "mano. Mānasanti mano eva. “Antalikkhacaro pāso, yvāyaṁ carati mānaso”ti hi ettha",
  "atk-s0515a8:29_2": "pana sampayuttakadhammo mānasoti vutto.",
  "atk-s0515a8:30": "“Kathañhi bhagavā tuyhaṁ, sāvako sāsane rato;",
  "atk-s0515a8:31": "Appattamānaso sekkho, kālaṁkayirā janesutā”ti. –",
  "atk-s0515a8:32": "Ettha arahattaṁ mānasanti vuttaṁ. Idha pana manova mānasaṁ, byañjanavasena hetaṁ padaṁ vaḍḍhitaṁ.",
  "atk-s0515a8:33_0": "Hadayanti cittaṁ. “Cittaṁ vā te khipissāmi, hadayaṁ vā te phālessāmī”ti ettha uro",
  "atk-s0515a8:33_1": "hadayanti vuttaṁ. “Hadayā hadayaṁ maññe aññāya tacchatī”ti ettha cittaṁ. “Vakkaṁ",
  "atk-s0515a8:33_2": "hadaya”nti ettha hadayavatthu. Idha pana cittameva abbhantaraṭṭhena “hadaya”nti vuttaṁ.",
  "atk-s0515a8:33_3": "Tameva parisuddhaṭṭhena paṇḍaraṁ, bhavaṅgaṁ sandhāyetaṁ vuttaṁ. Yathāha “pabhassaramidaṁ,",
  "atk-s0515a8:33_4": "bhikkhave, cittaṁ, tañca kho āgantukehi upakkilesehi upakkiliṭṭha”nti. Tato nikkhantattā",
  "atk-s0515a8:33_5": "pana akusalampi gaṅgāya nikkhantā nadī gaṅgā viya godhāvarito nikkhantā godhāvari",
  "atk-s0515a8:33_6": "viya ca “paṇḍara”ntveva vuttaṁ.",
  "atk-s0515a8:34_0": "Mano manāyatananti idha pana manogahaṇaṁ manasseva āyatanabhāvadīpanatthaṁ. Tenetaṁ",
  "atk-s0515a8:34_1": "dīpeti “nayidaṁ devāyatanaṁ viya manassa āyatanattā manāyatanaṁ, atha kho mano eva",
  "atk-s0515a8:34_2": "āyatanaṁ manāyatana”nti. Tattha nivāsaṭṭhānaṭṭhena ākaraṭṭhena samosaraṇaṭṭhānaṭṭhena",
  "atk-s0515a8:34_3": "sañjātidesaṭṭhena kāraṇaṭṭhena ca āyatanaṁ veditabbaṁ. Tathā hi loke “issarāyatanaṁ",
  "atk-s0515a8:34_4": "vāsudevāyatana”ntiādīsu nivāsaṭṭhānaṁ āyatananti vuccati. “Suvaṇṇāyatanaṁ rajatāyatana”ntiādīsu",
  "atk-s0515a8:34_5": "ākaro. Sāsane pana “manorame āyatane, sevanti naṁ vihaṅgamā”tiādīsu samosaraṇaṭṭhānaṁ.",
  "atk-s0515a8:34_6": "“Dakkhiṇāpatho gunnaṁ āyatana”ntiādīsu sañjātideso. “Tatra tatreva sakkhibhabbataṁ",
  "atk-s0515a8:34_7": "pāpuṇāti sati satiāyatane”tiādīsu kāraṇaṁ. Idha pana sañjātidesaṭṭhena samosaraṇaṭṭhānaṭṭhena",
  "atk-s0515a8:34_8": "kāraṇaṭṭhenāti tidhāpi vaṭṭati.",
  "atk-s0515a8:35_0": "Phassādayo hi dhammā ettha sañjāyantīti sañjātidesaṭṭhenapi etaṁ āyatanaṁ. Bahiddhā",
  "atk-s0515a8:35_1": "rūpasaddagandharasaphoṭṭhabbā ārammaṇabhāvenettha osarantīti samosaraṇaṭṭhānaṭṭhenapi",
  "atk-s0515a8:35_2": "āyatanaṁ. Phassādīnaṁ pana sahajātādipaccayaṭṭhena kāraṇattā kāraṇaṭṭhenāpi āyatananti",
  "atk-s0515a8:35_3": "veditabbaṁ. Manindriyaṁ vuttatthameva.",
  "atk-s0515a8:36_0": "Vijānātīti viññāṇaṁ. Viññāṇameva khandho viññāṇakkhandho. Tassa rāsiādivasena attho",
  "atk-s0515a8:36_1": "veditabbo. “Mahāudakakkhandhotveva saṅkhaṁ gacchatī”ti ettha hi rāsaṭṭhena khandho",
  "atk-s0515a8:36_2": "vutto. “Sīlakkhandho samādhikkhandho”tiādīsu guṇaṭṭhena. “Addasa kho bhagavā mahantaṁ",
  "atk-s0515a8:36_3": "dārukkhandha”nti ettha paṇṇattimattaṭṭhena. Idha pana rūḷhito khandho vutto. Rāsaṭṭhena",
  "atk-s0515a8:36_4": "hi viññāṇakkhandhassa ekadeso ekaṁ viññāṇaṁ. Tasmā yathā rukkhassa ekadesaṁ chindanto",
  "atk-s0515a8:36_5": "rukkhaṁ chindatīti vuccati, evameva viññāṇakkhandhassa ekadesabhūtaṁ ekampi viññāṇaṁ",
  "atk-s0515a8:36_6": "rūḷhito viññāṇakkhandhoti vuttaṁ.",
  "atk-s0515a8:37_0": "Tajjā manoviññāṇadhātūti tesaṁ phassādīnaṁ dhammānaṁ anucchavikā manoviññāṇadhātu.",
  "atk-s0515a8:37_1": "Imasmiñhi pade ekameva cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena",
  "atk-s0515a8:37_2": "nissattaṭṭhena vā dhātūti tīhi nāmehi vuttaṁ.",
  "atk-s0515a8:38_0": "Saddhiṁ yugaṁ samāgamanti ekappahārena saddhiṁ. Sammāgantvāti pāpuṇitvā. Yugaggāhaṁ",
  "atk-s0515a8:38_1": "gaṇhitvāti yugapaṭibhāgaṁ gahetvā. Sākacchetunti saddhiṁ kathetuṁ. Sallapitunti allāpasallāpaṁ",
  "atk-s0515a8:38_2": "kātuṁ. Sākacchaṁ samāpajjitunti saddhiṁ kathanaṁ paṭipajjituṁ. Na paṭibalabhāve kāraṇaṁ",
  "atk-s0515a8:38_3": "dassetuṁ “taṁ kissahetu, pasūro paribbājako hīno”tiādimāha. So hi bhagavā aggocāti",
  "atk-s0515a8:38_4": "asadisadānaaggattā asamānapaññattā aggo ca. Seṭṭho cāti sabbaguṇehi appaṭisamaṭṭhena",
  "atk-s0515a8:38_5": "seṭṭho ca. Mokkho cāti savāsanehi kilesehi muttattā mokkho ca. Uttamo cāti attano",
  "atk-s0515a8:38_6": "uttaritaravirahitattā uttamo ca. Pavaro cāti sabbalokena abhipatthanīyattā pavaro",
  "atk-s0515a8:38_7": "ca. Mattenamātaṅgenāti pabhinnamadena hatthinā.",
  "atk-s0515a8:39_0": "Kotthukoti jiraṇasiṅgālo. Sīhena migaraññā saddhinti kesarasīhena migarājena saha.",
  "atk-s0515a8:39_1": "Taruṇakoti chāpako. Dhenupakoti khīrapako. Usabhenāti maṅgalasammatena usabhena.",
  "atk-s0515a8:39_2": "Calakakunā saddhinti calamānakakunā saddhiṁ. Dhaṅkoti kāko. Garuḷena venateyyena",
  "atk-s0515a8:39_3": "saddhinti ettha garuḷenāti jātivasena nāmaṁ. Venateyyenāti gottavasena. Caṇḍāloti",
  "atk-s0515a8:39_4": "chavacaṇḍālo. Raññā cakkavattināti cātuddīpikacakkavattinā. Paṁsupisācakoti kacavarachaḍḍanaṭṭhāne",
  "atk-s0515a8:39_5": "nibbattako yakkho. Indena devaraññā saddhinti sakkena devarājena saha. So hi bhagavā",
  "atk-s0515a8:39_6": "mahāpaññotiādīni chappadāni heṭṭhā vitthāritāni. Tattha paññāpabhedakusaloti attano",
  "atk-s0515a8:39_7": "anantavikappe paññābhede cheko. Pabhinnañāṇoti anantappabhedapattañāṇo. Etena paññāpabhedakusalattepi",
  "atk-s0515a8:39_8": "sati tāsaṁ paññānaṁ anantabhedattaṁ dasseti. Adhigatapaṭisambhidoti paṭiladdhaaggacatupaṭisambhidañāṇo.",
  "atk-s0515a8:39_9": "Catuvesārajjappattoti cattāri visāradabhāvasaṅkhātāni ñāṇāni patto. Yathāha –",
  "atk-s0515a8:40_0": "“Sammāsambuddhassa te paṭijānato ‘ime dhammā anabhisambuddhā’ti, tatra vata maṁ samaṇo",
  "atk-s0515a8:40_1": "vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti",
  "atk-s0515a8:40_2": "nimittametaṁ, bhikkhave, na samanupassāmi, etamahaṁ, bhikkhave, nimittaṁ asamanupassanto",
  "atk-s0515a8:40_3": "khemappatto abhayappatto vesārajjappatto viharāmi.",
  "atk-s0515a8:41_0": "“Khīṇāsavassa te paṭijānato ‘ime āsavā aparikkhīṇā’ti…pe… ‘ye kho pana te antarāyikā",
  "atk-s0515a8:41_1": "dhammā vuttā, te paṭisevato nālaṁ antarāyāyā”ti…pe… yassa kho pana te atthāya dhammo",
  "atk-s0515a8:41_2": "desito, so na niyyāti takkarassa sammā dukkhakkhayāyāti, tatra vata maṁ samaṇo vā",
  "atk-s0515a8:41_3": "brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti",
  "atk-s0515a8:41_4": "nimittametaṁ, bhikkhave, na samanupassāmi, etamahaṁ, bhikkhave, nimittaṁ asamanupassanto",
  "atk-s0515a8:41_5": "khemappatto abhayappatto vesārajjappatto viharāmī”ti.",
  "atk-s0515a8:42_0": "Dasabalabaladhārīti dasa balāni etesanti dasabalā, dasabalānaṁ balāni dasabalabalāni,",
  "atk-s0515a8:42_1": "tāni dasabalabalāni dhārayatīti dasabalabaladhārī, dasabalañāṇabaladhārīti attho.",
  "atk-s0515a8:42_2": "Etehi tīhi vacanehi anantappabhedānaṁ neyyānaṁ pabhedamukhamattaṁ dassitaṁ. Soyeva",
  "atk-s0515a8:42_3": "paññāpayogavasena abhimaṅgalasammataṭṭhena purisāsabho. Asantāsaṭṭhena purisasīho.",
  "atk-s0515a8:42_4": "Mahantaṭṭhena purisanāgo. Pajānanaṭṭhena purisājañño. Lokakiccadhuravahanaṭṭhena purisadhorayho.",
  "atk-s0515a8:43_0": "Atha tejādikaṁ anantañāṇato laddhaṁ guṇavisesaṁ dassetukāmo tesaṁ tejādīnaṁ anantañāṇamūlabhāvaṁ",
  "atk-s0515a8:43_1": "dassento “anantañāṇo”ti vatvā “anantatejo”tiādimāha. Tattha anantañāṇoti gaṇanavasena",
  "atk-s0515a8:43_2": "ca pabhāvavasena ca antavirahitañāṇo. Anantatejoti veneyyasantāne mohatamavidhamanena",
  "atk-s0515a8:43_3": "anantañāṇatejo. Anantayasoti paññāguṇeheva lokattayavitthatānantakittighoso. Aḍḍhoti",
  "atk-s0515a8:43_4": "paññādhanasamiddhiyā samiddho. Mahaddhanoti paññādhanavaḍḍhattepi pabhāvamahattena",
  "atk-s0515a8:43_5": "mahantaṁ pavattapaññādhanamassāti mahaddhano. “Mahādhano”ti vā pāṭho. Dhanavāti pasaṁsitabbapaññādhanavattā",
  "atk-s0515a8:43_6": "niccayuttapaññādhanavattā atisayabhāvena paññādhanavattā dhanavā. Etesupi hi tīsu",
  "atk-s0515a8:43_7": "atthesu idaṁ vacanaṁ saddavidū icchanti.",
  "atk-s0515a8:44_0": "Evaṁ paññāguṇena bhagavato attasampattisiddhiṁ dassetvā puna paññāguṇeneva lokahitasampattisiddhiṁ",
  "atk-s0515a8:44_1": "dassento “netā”tiādimāha. Tattha veneyye saṁsārasaṅkhātabhayaṭṭhānato nibbānasaṅkhātaṁ",
  "atk-s0515a8:44_2": "khemaṭṭhānaṁ netā. Tattha nayanakāle eva saṁvaravinayapahānavinayavasena veneyye",
  "atk-s0515a8:44_3": "vinetā. Dhammadesanākāle eva saṁsayacchedanena anunetā. Saṁsayaṁ chinditvā saññāpetabbaṁ",
  "atk-s0515a8:44_4": "atthaṁ paññāpetā. Tathā paññāpitānaṁ nicchayakaraṇena nijjhāpetā. Tathā nijjhāpitassa",
  "atk-s0515a8:44_5": "atthassa paṭipattipayojanavasena pekkhetā. Tathāpaṭipanne paṭipattibalena pasādetā.",
  "atk-s0515a8:44_6": "So hi bhagavāti ettha hi-kāro anantaraṁ vuttassa atthassa kāraṇopadese nipāto.",
  "atk-s0515a8:45_0": "Anuppannassa maggassa uppādetāti sakasantāne nauppannapubbassa chaasādhāraṇañāṇahetubhūtassa",
  "atk-s0515a8:45_1": "ariyamaggassa bodhimūle lokahitatthaṁ sakasantāne uppādetā. Asañjātassa maggassa",
  "atk-s0515a8:45_2": "sañjanetāti veneyyasantāne asañjātapubbassa sāvakapāramīñāṇahetubhūtassa ariyamaggassa",
  "atk-s0515a8:45_3": "dhammacakkappavattanato pabhuti yāvajjakālā veneyyasantāne sañjanetā. Sāvakaveneyyānampi",
  "atk-s0515a8:45_4": "hi santāne bhagavatā vuttavacaneneva ariyamaggassa sañjananato bhagavā sañjanetā",
  "atk-s0515a8:45_5": "nāma hoti. Anakkhātassa maggassa akkhātāti aṭṭhadhammasamannāgatānaṁ buddhabhāvāya",
  "atk-s0515a8:45_6": "kathābhinīhārānaṁ bodhisattānaṁ buddhabhāvāya byākaraṇaṁ datvā anakkhātapubbassa",
  "atk-s0515a8:45_7": "pāramitāmaggassa “buddho bhavissatī”ti byākaraṇamatteneva bodhimūle uppajjitabbassa",
  "atk-s0515a8:45_8": "ariyamaggassa akkhātā. Ayaṁ nayo paccekabodhisattabyākaraṇepi labbhatiyeva. Maggaññūti",
  "atk-s0515a8:45_9": "paccavekkhaṇāvasena attano uppāditassa ariyamaggassa ñātā. Maggavidūti veneyyasantāne",
  "atk-s0515a8:45_10": "janetabbassa ariyamaggassa kusalo. Maggakovidoti bodhisattānaṁ akkhātabbamagge vicakkhaṇo.",
  "atk-s0515a8:45_11": "Atha vā abhisambodhipaṭipatti maggaññū, paccekabodhipaṭipatti maggavidū, sāvakabodhipaṭipatti",
  "atk-s0515a8:45_12": "maggakovido. Atha vā –",
  "atk-s0515a8:46": "“Etena maggena tariṁsu pubbe,",
  "atk-s0515a8:47": "Tarissanti ye ca taranti ogha”nti. –",
  "atk-s0515a8:48_0": "Vacanato yathāyogaṁ atītānāgatapaccuppannabuddhapaccekabuddhasāvakānaṁ maggavasena",
  "atk-s0515a8:48_1": "ca suññatānimittaappaṇihitamaggavasena ca ugghaṭitaññūvipañcitaññūneyyapuggalānaṁ",
  "atk-s0515a8:48_2": "maggavasena ca yathākkamenettha yojanaṁ karonti. Maggānugā ca panassāti bhagavato",
  "atk-s0515a8:48_3": "gatamaggānugāmino hutvā. Ettha ca-saddo hetuatthe nipāto, etena ca bhagavatā magguppādanādiguṇādhigamāya",
  "atk-s0515a8:48_4": "hetu vutto hoti. Pana-saddo katatthe nipāto, tena bhagavatā katamaggakaraṇaṁ vuttaṁ",
  "atk-s0515a8:48_5": "hoti. Pacchā samannāgatāti paṭhamaṁ gatassa bhagavato pacchā sīlādiguṇena samannāgatā.",
  "atk-s0515a8:48_6": "Iti thero “anuppannassa maggassa uppādetā”tiādīhi yasmā sabbepi bhagavato sīlādayo",
  "atk-s0515a8:48_7": "guṇā arahattamaggameva nissāya āgatā, tasmā arahattamaggameva nissāya guṇaṁ kathesi.",
  "atk-s0515a8:49_0": "Jānaṁ jānātīti jānitabbaṁ jānāti, sabbaññutāya yaṁkiñci paññāya jānitabbaṁ nāma atthi,",
  "atk-s0515a8:49_1": "taṁ sabbaṁ pañcaneyyapathabhūtaṁ paññāya jānātīti attho. Passaṁ passatīti passitabbaṁ",
  "atk-s0515a8:49_2": "passati, sabbadassāvitāya taṁyeva neyyapathaṁ cakkhunā diṭṭhaṁ viya karonto paññācakkhunā",
  "atk-s0515a8:49_3": "passatīti attho. Yathā vā ekacco viparītaṁ gaṇhanto jānantopi na jānāti, passantopi",
  "atk-s0515a8:49_4": "na passati, na evaṁ bhagavā. Bhagavā pana yathāsabhāvaṁ gaṇhanto jānanto jānātiyeva,",
  "atk-s0515a8:49_5": "passanto passatiyeva. Svāyaṁ nayana pariṇāyakaṭṭhena cakkhubhūto. Viditatādiatthena",
  "atk-s0515a8:49_6": "ñāṇabhūto. Aviparītasabhāvaṭṭhena vā pariyattidhammapavattanato hadayena cintetvā",
  "atk-s0515a8:49_7": "vācāya nicchāritadhammamayoti vā dhammabhūto. Seṭṭhaṭṭhena brahmabhūto. Atha vā cakkhu",
  "atk-s0515a8:49_8": "viya bhūtoti cakkhubhūto. Ñāṇaṁ viya bhūtoti ñāṇabhūto. Aviparītadhammo viya bhūtoti",
  "atk-s0515a8:49_9": "dhammabhūto. Brahmā viya bhūtoti brahmabhūto. Yvāyaṁ dhammassa vacanato vattanato",
  "atk-s0515a8:49_10": "vā vattā. Nānappakārehi vacanato vattanato vā pavattā. Atthaṁ nīharitvā dassanato",
  "atk-s0515a8:49_11": "atthassa ninnetā. Amatādhigamāya paṭipattidesanato, amatappakāsanāya vā dhammadesanāya",
  "atk-s0515a8:49_12": "amatassa adhigamāpanato amatassa dātā. Lokuttarassa dhammassa uppāditattā veneyyānurūpena",
  "atk-s0515a8:49_13": "yathāsukhaṁ lokuttaradhammassa dānena ca dhammesu issaroti dhammassāmī. Tathāgatapadaṁ heṭṭhā vuttatthaṁ.",
  "atk-s0515a8:50_0": "Idāni “jānaṁ jānātī”tiādīhi vuttaguṇaṁ sabbaññutāya visesetvā dassetukāmo sabbaññutaṁ",
  "atk-s0515a8:50_1": "sādhento “natthī”tiādimāha. Evaṁbhūtassa hi tassa bhagavato pāramitāpuññaphalappabhāvanipphannena",
  "atk-s0515a8:50_2": "arahattamaggañāṇena sabbadhammesu savāsanassa sammohassa vihatattā asammohato sabbadhammānaṁ",
  "atk-s0515a8:50_3": "ñātattā aññātaṁ nāma natthi. Tatheva ca sabbadhammānaṁ cakkhunā viya ñāṇacakkhunā",
  "atk-s0515a8:50_4": "diṭṭhattā adiṭṭhaṁ nāma natthi. Ñāṇena pattattā aviditaṁ nāma natthi. Asammohasacchikiriyāya",
  "atk-s0515a8:50_5": "sacchikatattā asacchikataṁ nāma natthi. Asammohapaññāya phuṭṭhattā paññāya aphassitaṁ nāma natthi.",
  "atk-s0515a8:51_0": "Paccuppannanti paccuppannaṁ kālaṁ vā dhammaṁ vā. Upādāyāti ādāya, antokatvāti attho.",
  "atk-s0515a8:51_1": "Upādāyavacaneneva kālavinimuttaṁ nibbānampi gahitameva hoti. “Atītā”divacanāni ca",
  "atk-s0515a8:51_2": "“natthī”tiādivacaneneva ghaṭiyanti, “sabbe”tiādivacanena vā. Sabbe dhammāti sabbasaṅkhatāsaṅkhatadhammapariyādānaṁ.",
  "atk-s0515a8:51_3": "Sabbākārenāti sabbadhammesu ekekasseva dhammassa aniccākārādisabbākārapariyādānaṁ.",
  "atk-s0515a8:51_4": "Ñāṇamukheti ñāṇābhimukhe. Āpāthaṁ āgacchantīti osaraṇaṁ upenti. Jānitabbanti padaṁ",
  "atk-s0515a8:51_5": "neyyanti padassa atthavivaraṇatthaṁ vuttaṁ.",
  "atk-s0515a8:52_0": "Attattho vātiādīsu vā-saddo samuccayattho. Attatthoti attano attho. Paratthoti paresaṁ",
  "atk-s0515a8:52_1": "tiṇṇaṁ lokānaṁ attho. Ubhayatthoti attano ca paresañcāti sakiṁyeva ubhinnaṁ attho.",
  "atk-s0515a8:52_2": "Diṭṭhadhammikoti diṭṭhadhamme niyutto, diṭṭhadhammappayojano vā attho. Samparāye",
  "atk-s0515a8:52_3": "niyutto, samparāyappayojano vā samparāyiko. Uttānotiādīsu vohāravasena vattabbo sukhapatiṭṭhattā",
  "atk-s0515a8:52_4": "uttāno. Vohāraṁ atikkamitvā vattabbo suññatāpaṭisaṁyutto dukkhapatiṭṭhattā gambhīro.",
  "atk-s0515a8:52_5": "Lokuttaro accantatirokkhattā gūḷho. Aniccatādiko ghanādīhi paṭicchannattā paṭicchanno.",
  "atk-s0515a8:52_6": "Apacuravohārena vattabbo yathārutaṁ aggahetvā adhippāyassa netabbato neyyo. Pacuravohārena",
  "atk-s0515a8:52_7": "vattabbo vacanamatteneva adhippāyassa nītattā nīto. Suparisuddhasīlasamādhivipassanattho",
  "atk-s0515a8:52_8": "tadaṅgavikkhambhanavasena vajjavirahitattā anavajjo. Kilesasamucchedanato ariyamaggattho",
  "atk-s0515a8:52_9": "nakkileso. Kilesapaṭippassaddhattā ariyaphalattho vodāno. Saṅkhatāsaṅkhatesu aggadhammattā",
  "atk-s0515a8:52_10": "nibbānaṁ paramattho. Parivattatīti buddhañāṇassa visayabhāvato abahibhūtattā antobuddhañāṇe",
  "atk-s0515a8:52_11": "byāpitvā vā samantā vā alaṅkaritvā vā visesena vā vattati.",
  "atk-s0515a8:53_0": "“Sabbaṁkāyakamma”ntiādīhi bhagavato ñāṇavisayataṁ dasseti. Ñāṇānuparivattīti ñāṇaṁ",
  "atk-s0515a8:53_1": "anuparivatti, ñāṇavirahitaṁ na hotīti attho. Appaṭihatanti nirāvaraṇataṁ dasseti.",
  "atk-s0515a8:53_2": "Puna sabbaññutaṁ upamāya sādhetukāmo “yāvataka”ntiādimāha. Tattha jānitabbanti neyyaṁ.",
  "atk-s0515a8:53_3": "Neyyapariyanto neyyāvasānamassa atthīti neyyapariyantikaṁ. Asabbaññūnaṁ pana neyyāvasānameva",
  "atk-s0515a8:53_4": "natthi. Ñāṇapariyantikepi eseva nayo. Purimayamake vuttatthameva iminā yamakena visesetvādasseti,",
  "atk-s0515a8:53_5": "tatiyayamakena paṭisedhavasena niyametvā dasseti. Ettha ca neyyaṁ ñāṇassa pathattā",
  "atk-s0515a8:53_6": "neyyapatho. Aññamaññapariyantaṭṭhāyinoti neyyañca ñāṇañca khepetvā ṭhānato aññamaññassa",
  "atk-s0515a8:53_7": "pariyante ṭhānasīlā.",
  "atk-s0515a8:54_0": "Āvajjanapaṭibaddhāti manodvārāvajjanāyattā, āvajjitānantarameva jānātīti attho. Ākaṅkhapaṭibaddhāti",
  "atk-s0515a8:54_1": "ruciāyattā, āvajjanānantaraṁ javanañāṇena jānātīti attho. Itarāni dve padāni imesaṁ",
  "atk-s0515a8:54_2": "dvinnaṁ padānaṁ yathākkamena atthappakāsanatthaṁ vuttāni. Āsayaṁ jānātīti ettha āsayanti",
  "atk-s0515a8:54_3": "nissayanti etthāti āsayo, micchādiṭṭhiyā sammādiṭṭhiyā kāmādīhi nekkhammādīhi vā",
  "atk-s0515a8:54_4": "paribhāvitassa santānassetaṁ adhivacanaṁ. Sattasantānaṁ anusenti anupavattentīti",
  "atk-s0515a8:54_5": "anusayā, thāmagatānaṁ kāmarāgādīnaṁva etaṁ adhivacanaṁ. Anusayaṁ jānātīti anusayakathā heṭṭhā vuttāyeva.",
  "atk-s0515a8:55_0": "Caritanti pubbe katakusalākusalakammaṁ. Adhimuttinti sampati kusale akusale vā cittavosaggo.",
  "atk-s0515a8:55_1": "Apparajakkheti paññāmaye akkhimhi appaṁ rāgādirajo etesanti apparajakkhā. Appaṁ rāgādirajo",
  "atk-s0515a8:55_2": "etesanti vā apparajakkhā, te apparajakkhe. Mahārajakkheti ñāṇamaye akkhimhi mahantaṁ",
  "atk-s0515a8:55_3": "rāgādirajo etesanti mahārajakkhā. Mahantaṁ rāgādirajo etesanti vā mahārajakkhā, te",
  "atk-s0515a8:55_4": "mahārajakkhe. Tikkhindriye mudindriyeti tikkhāni saddhādīni indriyāni etesanti tikkhindriyā.",
  "atk-s0515a8:55_5": "Mudūni saddhādīni indriyāni etesanti mudindriyā. Svākāre dvākāreti sundarā saddhādayo",
  "atk-s0515a8:55_6": "ākārā koṭṭhāsā etesanti svākārā. Kucchitā garahitā asaddhādayo ākārā koṭṭhāsā etesanti",
  "atk-s0515a8:55_7": "dvākārā. Suviññāpaye duviññāpayeti ye kathitaṁ kāraṇaṁ sallakkhenti sukhena sakkā",
  "atk-s0515a8:55_8": "honti viññāpetuṁ, te suviññāpayā. Tabbiparītā duviññāpayā. Bhabbābhabbeti bhabbe",
  "atk-s0515a8:55_9": "ca abhabbe ca. Ariyāya jātiyā bhavanti jāyantīti bhabbā. Vattamānasamīpe vattamānavacanaṁ.",
  "atk-s0515a8:55_10": "Bhavissanti jāyissanti vāti bhabbā, bhājanabhūtāti attho. Ye ariyamaggapaṭivedhassa",
  "atk-s0515a8:55_11": "anucchavikā upanissayasampannā, te bhabbā. Vuttapaṭipakkhā abhabbā.",
  "atk-s0515a8:56_0": "Satte pajānātīti rūpādike ārammaṇe lagge laggite satte pajānāti. Sadevakolokoti saha",
  "atk-s0515a8:56_1": "devehi sadevako. Saha mārena samārako. Saha brahmunā sabrahmako. Saha samaṇabrāhmaṇehi",
  "atk-s0515a8:56_2": "sassamaṇabrāhmaṇī. Pajātattā pajā. Saha devamanussehi sadevamanussā. “Pajā”ti sattalokassa",
  "atk-s0515a8:56_3": "pariyāyavacanametaṁ. Tattha sadevakavacanena pañcakāmāvacaradevaggahaṇaṁ, samārakavacanena",
  "atk-s0515a8:56_4": "chaṭṭhakāmāvacaradevaggahaṇaṁ. Sabrahmakavacanena brahmakāyikādibrahmaggahaṇaṁ. Sassamaṇabrāhmaṇīvacanena",
  "atk-s0515a8:56_5": "sāsanassa paccatthikapaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca.",
  "atk-s0515a8:56_6": "Pajāvacanena sattalokaggahaṇaṁ. Sadevamanussavacanena sammutidevaavasesamanussaggahaṇaṁ.",
  "atk-s0515a8:56_7": "Evamettha tīhi padehi okāsaloko. Dvīhi pajāvasena sattaloko gahitoti veditabbo.",
  "atk-s0515a8:57_0": "Aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaraloko,",
  "atk-s0515a8:57_1": "sabrahmakaggahaṇena rūpāvacarabrahmaloko, sassamaṇabrāhmaṇādiggahaṇena catuparisavasena",
  "atk-s0515a8:57_2": "sammutidevehi vā saha manussaloko, avasesasabbasattaloko vā. Api cettha sadevakavacanena",
  "atk-s0515a8:57_3": "ukkaṭṭhaparicchedato sabbassapi lokassa antobuddhañāṇe parivattanabhāvaṁ sādheti.",
  "atk-s0515a8:57_4": "Tato yesaṁ siyā “māro mahānubhāvo chakāmāvacarissaro vasavattī, kiṁ sopi antobuddhañāṇe",
  "atk-s0515a8:57_5": "parivattatī”ti. Tesaṁ vimatiṁ vidhamento “samārako”ti āha. Yesaṁ pana siyā “brahmā",
  "atk-s0515a8:57_6": "mahānubhāvo, ekaṅguliyā ekasmiṁ cakkavāḷasahasse ālokaṁ pharati. Dvīhi…pe… dasahi",
  "atk-s0515a8:57_7": "aṅgulīhi dasasu cakkavāḷasahassesu ālokaṁ pharati, anuttarañca jhānasamāpattisukhaṁ",
  "atk-s0515a8:57_8": "paṭisaṁvedeti, kiṁ sopi antobuddhañāṇe parivattatī”ti. Tesaṁ vimatiṁ vidhamento “sabrahmako”ti",
  "atk-s0515a8:57_9": "āha. Tato yesaṁ siyā “puthū samaṇabrāhmaṇā sāsanapaccatthikā, kiṁ tepi antobuddhañāṇe",
  "atk-s0515a8:57_10": "parivattantī”ti. Tesaṁ vimatiṁ vidhamento “sassamaṇabrāhmaṇī pajā”ti āha.",
  "atk-s0515a8:58_0": "Evaṁ ukkaṭṭhānaṁ antobuddhañāṇe parivattanabhāvaṁ pakāsetvā atha sammutideve avasesamanusse",
  "atk-s0515a8:58_1": "ca upādāya ukkaṭṭhaparicchedavasena sesasattalokassa antobuddhañāṇe parivattanabhāvaṁ",
  "atk-s0515a8:58_2": "pakāsento “sadevamanussā”ti āha. Ayamettha anusandhikkamo. Porāṇā panāhu “sadevakoti",
  "atk-s0515a8:58_3": "devatāhi saddhiṁ avasesaloko. Samārakoti mārena saddhiṁ avasesaloko. Sabrahmakoti",
  "atk-s0515a8:58_4": "brahmehi saddhiṁ avasesaloko. Evaṁ sabbepi tibhavūpage satte tīhākārehi tīsu padesu",
  "atk-s0515a8:58_5": "pakkhipitvā puna dvīhākārehi pariyādātuṁ ‘sassamaṇabrāhmaṇī pajā sadevamanussā’ti",
  "atk-s0515a8:58_6": "vuttaṁ. Evaṁ pañcahi padehi tena tena ākārena tedhātukameva pariyādinnaṁ hotī”ti.",
  "atk-s0515a8:59_0": "Antamasoti uparimantena. Timitimiṅgalanti ettha timi nāma ekā macchajāti, timiṁ gilituṁ",
  "atk-s0515a8:59_1": "samatthā tato mahantasarīrā timiṅgalā nāma ekā macchajāti, timiṅgalampi gilituṁ samatthā",
  "atk-s0515a8:59_2": "pañcayojanasatikasarīrā timitimiṅgalā nāma ekā macchajāti. Idha jātiggahaṇena ekavacanaṁ",
  "atk-s0515a8:59_3": "katanti veditabbaṁ. Garuḷaṁ venateyyanti ettha garuḷoti jātivasena nāmaṁ. Venateyyoti",
  "atk-s0515a8:59_4": "gottavasena. Padeseti ekadese. Sāriputtasamāti sabbabuddhānaṁ dhammasenāpatitthere",
  "atk-s0515a8:59_5": "gahetvā vuttanti veditabbaṁ. Sesasāvakā hi paññāya dhammasenāpatittherena samā nāma",
  "atk-s0515a8:59_6": "natthi. Yathāha – “etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ",
  "atk-s0515a8:59_7": "sāriputto”ti. Aṭṭhakathāyañca vuttaṁ –",
  "atk-s0515a8:60": "“Lokanāthaṁ ṭhapetvāna, ye caññe santi pāṇino;",
  "atk-s0515a8:61": "Paññāya sāriputtassa, kalaṁ nāgghanti soḷasi”nti.",
  "atk-s0515a8:62_0": "Pharitvāti buddhañāṇaṁ sabbadevamanussānampi paññaṁ pāpuṇitvā ṭhānato tesaṁ paññaṁ",
  "atk-s0515a8:62_1": "pharitvā byāpitvā tiṭṭhati. Abhibhavitvāti sabbadevamanussānampi paññaṁ atikkamitvā,",
  "atk-s0515a8:62_2": "tesaṁ avisayabhūtampi sabbaṁ neyyaṁ abhibhavitvā tiṭṭhatīti attho.",
  "atk-s0515a8:63_0": "Paṭisambhidāyaṁ pana “atighaṁsitvā”ti pāṭho, ghaṁsitvā tuditvāti attho. Yepi tetiādīhi",
  "atk-s0515a8:63_1": "evaṁ pharitvā abhibhavitvā ṭhānassa paccakkhakāraṇaṁ dasseti. Tattha paṇḍitāti paṇḍiccena",
  "atk-s0515a8:63_2": "samannāgatā. Nipuṇāti saṇhasukhumabuddhino sukhume atthantare paṭivijjhanasamatthā.",
  "atk-s0515a8:63_3": "Kataparappavādāti viññātaparappavādā ceva parehi saddhiṁ katavādaparicayā ca. Vālavedhirūpāti",
  "atk-s0515a8:63_4": "vālavedhidhanuggahasadisā. Vo bhindantā maññe caranti paññāgatena diṭṭhigatānīti",
  "atk-s0515a8:63_5": "vālavedhī viya vālaṁ sukhumānipi paresaṁ diṭṭhigamanāni attano paññāgamanena bhindantā",
  "atk-s0515a8:63_6": "viya carantīti attho. Atha vā “gūthagataṁ muttagata”ntiādīsu viya paññā eva paññāgataṁ.",
  "atk-s0515a8:63_7": "Diṭṭhiyo eva diṭṭhigatāni. Pañhe abhisaṅkharitvā abhisaṅkharitvāti dvipadampi tipadampi",
  "atk-s0515a8:63_8": "catupadampi pucchaṁ racayitvā tesaṁ pañhānaṁ atibahukattā sabbasaṅgahatthaṁ dvikkhattuṁ",
  "atk-s0515a8:63_9": "vuttaṁ. Gūḷhāni ca paṭicchannāni ca atthajātānīti pāṭhaseso. Tesaṁ tathā vinayaṁ",
  "atk-s0515a8:63_10": "disvā attanā abhisaṅkhataṁ pañhaṁ pucchantīti evaṁ bhagavatā adhippetattā pañhaṁ",
  "atk-s0515a8:63_11": "pucchanti. Aññesaṁ pana pucchāya okāsameva adatvā bhagavā upasaṅkamantānaṁ dhammaṁ deseti. Yathāha –",
  "atk-s0515a8:64_0": "“Te pañhaṁ abhisaṅkharonti ‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma,",
  "atk-s0515a8:64_1": "sace no samaṇo gotamo evaṁ puṭṭho evaṁ byākarissati, evamassa mayaṁ vādaṁ āropessāma,",
  "atk-s0515a8:64_2": "evaṁ cepi no puṭṭho evaṁ byākarissati, evampissa mayaṁ vādaṁ āropessāmā’ti. Te suṇanti",
  "atk-s0515a8:64_3": "‘samaṇo khalu bho gotamo amukaṁ nāma gāmaṁ vā nigamaṁ vā osaṭo’ti. Te yena samaṇo",
  "atk-s0515a8:64_4": "gotamo tenupasaṅkamanti. Te samaṇo gotamo dhammiyā kathāya sandasseti samādapeti",
  "atk-s0515a8:64_5": "samuttejeti sampahaṁseti. Te samaṇena gotamena dhammiyā kathāya sandassitā samādapitā",
  "atk-s0515a8:64_6": "samuttejitā sampahaṁsitā na ceva samaṇaṁ gotamaṁ pañhaṁ pucchanti, kutossa vādaṁ",
  "atk-s0515a8:64_7": "āropessanti, aññadatthu samaṇasseva gotamassa sāvakā sampajjantī”ti.",
  "atk-s0515a8:65_0": "Kasmā pañhe na pucchantīti ce? Bhagavā kira parisamajjhe dhammaṁ desento parisāya",
  "atk-s0515a8:65_1": "ajjhāsayaṁ oloketi, tato passati “ime paṇḍitā gūḷhaṁ rahassaṁ pañhaṁ ovaṭṭikasāraṁ",
  "atk-s0515a8:65_2": "katvā āgatā”ti. So tehi apuṭṭhoyeva “pañhapucchāya ettakā dosā, vissajjane ettakā,",
  "atk-s0515a8:65_3": "atthe, pade, akkhare ettakāti; imaṁ pañhaṁ pucchanto evaṁ puccheyya, vissajjento",
  "atk-s0515a8:65_4": "evaṁ vissajjeyyā”ti; iti ovaṭṭikasāraṁ katvā ānīte pañhe dhammakathāya antare pakkhipitvā",
  "atk-s0515a8:65_5": "dasseti. Te paṇḍitā “seyyā vata no, ye mayaṁ ime pañhe na pucchimhā. Sacepi mayaṁ",
  "atk-s0515a8:65_6": "puccheyyāma, appatiṭṭhite no katvā samaṇo gotamo khipeyyā”ti attamanā bhavanti.",
  "atk-s0515a8:66_0": "Api ca buddhā nāma dhammaṁ desentā parisaṁ mettāya pharanti. Mettāpharaṇena dasabalesu",
  "atk-s0515a8:66_1": "mahājanassa cittaṁ pasīdati. Buddhā nāma rūpaggappattā honti dassanasampannā madhurassarā",
  "atk-s0515a8:66_2": "mudujivhā suphusitadantāvaraṇā, amatena hadayaṁ siñcantā viya dhammaṁ kathenti. Tatra",
  "atk-s0515a8:66_3": "nesaṁ mettāpharaṇena pasannacittānaṁ evaṁ hoti – “evarūpaṁ advejjhakathaṁ amoghakathaṁ",
  "atk-s0515a8:66_4": "niyyānikakathaṁ kathentena bhagavatā saddhiṁ na sakkhissāma paccanīkaggāhaṁ gaṇhitu”nti",
  "atk-s0515a8:66_5": "attano pasannabhāveneva pañhe na pucchantīti.",
  "atk-s0515a8:67_0": "Kathitā vissajjitā vāti “evaṁ tumhe pucchathā”ti apucchitapañhānaṁ uccāraṇena te",
  "atk-s0515a8:67_1": "pañhā bhagavatā kathitā eva honti. Yathā ca te vissajjetabbā, tathā vissajjitā eva",
  "atk-s0515a8:67_2": "honti. Niddiṭṭhakāraṇāti iminā kāraṇena iminā hetunā evaṁ hontīti evaṁ sahetukaṁ",
  "atk-s0515a8:67_3": "katvā vissajjanena bhagavatā niddiṭṭhakāraṇā eva honti te pañhā. Upakkhittakā ca",
  "atk-s0515a8:67_4": "te bhagavato sampajjantīti khattiyapaṇḍitādayo bhagavato pañhavissajjaneneva bhagavato",
  "atk-s0515a8:67_5": "samīpe khittakā pakkhittakā sampajjanti; sāvakā vā sampajjanti, upāsakā vāti attho;",
  "atk-s0515a8:67_6": "sāvakasampattiṁ vā pāpuṇanti, upāsakasampattiṁ vāti vuttaṁ hoti. Athāti anantaratthe,",
  "atk-s0515a8:67_7": "tesaṁ upakkhittakasampattisamanantaramevāti attho. Tatthāti tasmiṁ ṭhāne, tasmiṁ",
  "atk-s0515a8:67_8": "adhikāre vā. Atirocatīti ativiya jotati pakāsati. Yadidaṁ paññāyāti yāyaṁ bhagavato",
  "atk-s0515a8:67_9": "paññā, tāya paññāya bhagavāva atirocatīti attho. Iti-saddo kāraṇattho, iminā kāraṇenāti",
  "atk-s0515a8:67_10": "attho. Sesaṁ sabbattha pākaṭamevāti.",
  "atk-s0515a8:68": "Saddhammappajjotikāya mahāniddesaṭṭhakathāya",
  "atk-s0515a8:69": "Pasūrasuttaniddesavaṇṇanā niṭṭhitā."
}