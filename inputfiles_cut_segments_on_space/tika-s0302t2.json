{
  "tika-s0302t2:0": "3. Dhātusaṁyuttaṁ",
  "tika-s0302t2:1": "1. Nānattavaggo",
  "tika-s0302t2:2": "1. Dhātunānattasuttavaṇṇanā",
  "tika-s0302t2:3_0": "85.Paṭhamanti imasmiṁ nidānavagge saṁyuttānaṁ paṭhamaṁ saṁgītattā. Nissattaṭṭhasuññataṭṭhasaṅkhātenāti",
  "tika-s0302t2:3_1": "dhammamattatāya nissattatāsaṅkhātena niccasubhasukhaattasuññatatthasaṅkhātena. Sabhāvaṭṭhenāti",
  "tika-s0302t2:3_2": "yathābhūtasabhāvaṭṭhena. Tato eva sabhāvassa dhāraṇaṭṭhena dhātūti laddhanāmānaṁ.",
  "tika-s0302t2:3_3": "Nānāsabhāvo aññamaññavisadisatā dhātunānattaṁ. Cakkhusaṅkhāto pasādo cakkhupasādo.",
  "tika-s0302t2:3_4": "So eva cakkhanaṭṭhena cakkhu, nissattasuññataṭṭhena dhātu cāti cakkhudhātu. Cakkhupasādavatthuṁ",
  "tika-s0302t2:3_5": "adhiṭṭhānaṁ katvā pavattaṁ cakkhupasādavatthukaṁ. Sesapadesupi eseva nayo. Dve sampaṭicchanamanodhātuyo,",
  "tika-s0302t2:3_6": "ekā kiriyā manodhātūti tisso manodhātuyo manodhātu “mananamattā dhātū”ti katvā. Vedanādayo…pe…",
  "tika-s0302t2:3_7": "nibbānañca dhammadhātu visesasaññāparihārena sāmaññasaññāya pavattanato. Tathā hete",
  "tika-s0302t2:3_8": "dhammā āyatanadesanāya “dhammāyatana”nteva desitā. Na hi nesaṁ rūpāyatanādīnaṁ viya",
  "tika-s0302t2:3_9": "viññāṇehi aññaviññāṇena gahetabbatākāro atthi. Sabbampīti chasattatividhaṁ manoviññāṇaṁ.",
  "tika-s0302t2:3_10": "Kāmāvacarā kāmadhātupariyāpannattā. Avasāne dveti dhammadhātumanoviññāṇadhātuyo.",
  "tika-s0302t2:3_11": "Ayamettha saṅkhepo, vitthāro pana visuddhimagge taṁsaṁvaṇṇanāsu daṭṭhabbo.",
  "tika-s0302t2:4": "Dhātunānattasuttavaṇṇanā niṭṭhitā.",
  "tika-s0302t2:5": "2. Phassanānattasuttavaṇṇanā",
  "tika-s0302t2:6_0": "86. Jātipasutiārammaṇādibhedena nānābhāvo phasso. Jātipaccayabhedena hi paccayuppannassa",
  "tika-s0302t2:6_1": "bhedo hotiyeva. Dhammaparicchedavasena dhātudesanāyaṁ tisso mananamattā dhātuyova",
  "tika-s0302t2:6_2": "manodhātuyo. Kiriyāmayassa cittuppattivibhāgena paccayuppannassa vasena dhātudesanāyaṁ",
  "tika-s0302t2:6_3": "mananaṭṭhena dhātutāya sāmaññato manodvārāvajjanaṁ “manodhātū”ti adhippetanti vuttaṁ",
  "tika-s0302t2:6_4": "“manosamphasso manodvāre paṭhamajavanasampayutto”tiādi. Tasmāti yasmā kāmaṁ sampaṭicchanamanodhātuanantaraṁ",
  "tika-s0302t2:6_5": "uppajjamāno santīraṇaviññāṇadhātuyā sampayutto phassopi manosamphasso eva nāma, dubbalattā",
  "tika-s0302t2:6_6": "pana so sabbabhavesu asambhavato ca gahito anavasesato gahaṇaṁ na hotīti manodvāre",
  "tika-s0302t2:6_7": "javanasamphasso hoti, tasmā. Ayamettha atthoti ayaṁ idha adhippāyānugato attho.",
  "tika-s0302t2:7": "Phassanānattasuttavaṇṇanā niṭṭhitā.",
  "tika-s0302t2:8": "3. Nophassanānattasuttavaṇṇanā",
  "tika-s0302t2:9_0": "87.Manosamphassaṁ paṭiccāti manodvāre paṭhamajavanasampayutto phasso manosamphasso,",
  "tika-s0302t2:9_1": "taṁ manosamphassaṁ paṭicca. Manodhātūti āvajjanakiriyamanodhātu. Manoviññāṇadhātu",
  "tika-s0302t2:9_2": "manodhātūti veneyyajjhāsayavasena vuttaṁ. Tenāha “manodvāre…pe… evamattho daṭṭhabbo”ti.",
  "tika-s0302t2:9_3": "Tathā hi vakkhati “sabbāni cetānī”tiādi.",
  "tika-s0302t2:10": "Nophassanānattasuttavaṇṇanā niṭṭhitā.",
  "tika-s0302t2:11": "4. Vedanānānattasuttavaṇṇanā",
  "tika-s0302t2:12_0": "88.Sabbāpi tasmiṁ dvāre vedanā vatteyyuṁ cakkhusamphassavedanā upanissayapaccayabhāvitā.",
  "tika-s0302t2:12_1": "Nibbattiphāsukatthanti nibbattiyā upanissayabhāvena pavattiyā dassanasukhatthaṁ.",
  "tika-s0302t2:12_2": "Sampaṭicchanavedanameva gahetuṁ vaṭṭati, tāya gahitāya itarāsaṁ gahaṇaṁ ñāyāgatamevāti.",
  "tika-s0302t2:12_3": "Vuttaṁ porāṇaṭṭhakathāyaṁ. Āvajjanasamphassanti āvajjanamanosamphassaṁ. Anantarūpanissayabhūtaṁ",
  "tika-s0302t2:12_4": "paṭicca paṭhamajavanavasena uppajjatīti yojanā. Ayamadhippāyo upanissayassa adhippetattā.",
  "tika-s0302t2:13": "Vedanānānattasuttavaṇṇanā niṭṭhitā.",
  "tika-s0302t2:14": "5. Dutiyavedanānānattasuttavaṇṇanā",
  "tika-s0302t2:15_0": "89.Tatiyacatutthesuvuttanayāvāti “no cakkhusamphassaṁ paṭicca uppajjati cakkhudhātū”ti",
  "tika-s0302t2:15_1": "evaṁ vuttanayo, catutthe “cakkhudhātuṁ, bhikkhave, paṭicca uppajjati cakkhusamphasso”tiādinā",
  "tika-s0302t2:15_2": "vuttanayo ca. Ekato katvāti ekajjhaṁ katvā desitā. Kasmā pana tesu suttesu evaṁ desanā",
  "tika-s0302t2:15_3": "pavattāti āha “sabbāni cetānī”tiādi. Paṭisedho pana tesaṁ vedanānānattādīnaṁ phassanānattādikassa",
  "tika-s0302t2:15_4": "paccayabhāvato tathāuppattiyā asambhavato. Ito paresūti “no pariyesanānānattaṁ paṭicca",
  "tika-s0302t2:15_5": "uppajjati pariḷāhanānatta”ntiādīsu.",
  "tika-s0302t2:16": "Dutiyavedanānānattasuttavaṇṇanā niṭṭhitā.",
  "tika-s0302t2:17": "6. Bāhiradhātunānattasuttavaṇṇanā",
  "tika-s0302t2:18": "90.Pañca dhātuyo kāmāvacarā rūpasabhāvattā.",
  "tika-s0302t2:19": "Bāhiradhātunānattasuttavaṇṇanā niṭṭhitā.",
  "tika-s0302t2:20": "7. Saññānānattasuttavaṇṇanā",
  "tika-s0302t2:21_0": "91.Āpāthe patitanti cakkhussa āpāthagataṁ sāṭakaveṭhanādisaññitaṁ bhūtasaṅghātaṁ",
  "tika-s0302t2:21_1": "sammā nissitaṁ. Cakkhudvāre sampaṭicchanādisampayuttasaññānaṁ saṅkappagatikattā,",
  "tika-s0302t2:21_2": "cakkhuviññāṇasampayuttasaññāgahaṇeneva vā gahetabbato “rūpasaññāti cakkhuviññāṇasampayuttā",
  "tika-s0302t2:21_3": "saññā”ti vuttaṁ tattha saññāya eva labbhanato. Eteneva hi taṁsampayutto saṅkappoti",
  "tika-s0302t2:21_4": "idampi saṁvaṇṇitanti daṭṭhabbaṁ. Tenāha “saññāsaṅkappachandā ekajavanavārepi nānājavanavārepi",
  "tika-s0302t2:21_5": "labbhantī”ti. Javanasampayuttassa vitakkassa chandagatikattā vuttaṁ “tīhi cittehi",
  "tika-s0302t2:21_6": "sampayutto saṅkappo”ti. Chandikataṭṭhenāti chandakaraṇaṭṭhena, icchitaṭṭhenāti attho.",
  "tika-s0302t2:21_7": "Anuḍahanaṭṭhenāti pariḍahanaṭṭhena. Sannissayaḍāharasā hi rāgaggiādayo “rūpe”ti pana",
  "tika-s0302t2:21_8": "tassa ārammaṇadassanametaṁ. Pariḷāhoti pariḷāhasīsena apekkhaṁ vadati. Tenāha “pariḷāhe",
  "tika-s0302t2:21_9": "uppanne”tiādi. “Pariḷāho”ti daḷhajjhosānā balavākārappattā vuttāti āha “pariḷāhapariyesanā",
  "tika-s0302t2:21_10": "pana nānājavanavāreyeva labbhantī”ti. Tāsaṁ laddhūpanissayabhāvatoti dasseti. Iminā",
  "tika-s0302t2:21_11": "nayenāti “uppajjati saññānānatta”nti ettha vuttanayena attho veditabbo. “Rūpasaññādinānāsabhāvaṁ",
  "tika-s0302t2:21_12": "saññaṁ paṭicca kāmasaṅkappādinānāsabhāvo saṅkappo uppajjatī”tiādinā nayena veditabbo.",
  "tika-s0302t2:22": "Saññānānattasuttavaṇṇanā niṭṭhitā.",
  "tika-s0302t2:23": "8. Nopariyesanānānattasuttavaṇṇanā",
  "tika-s0302t2:24": "92.Paṭisedhamattameva nānaṁ, sesaṁ heṭṭhā vuttanayamevāti adhippāyo.",
  "tika-s0302t2:25": "Nopariyesanānānattasuttavaṇṇanā niṭṭhitā.",
  "tika-s0302t2:26": "9. Bāhiraphassanānattasuttādivaṇṇanā",
  "tika-s0302t2:27_0": "93.Vuttappakāreārammaṇeti “āpāthe patita”ntiādinā heṭṭhā vuttappakāre rūpārammaṇe.",
  "tika-s0302t2:27_1": "Saññāti rūpasaññāva. Arūpadhammopi samāno yasmiṁ ārammaṇe pavattati, taṁ phusanto",
  "tika-s0302t2:27_2": "viya hotīti vuttaṁ “ārammaṇaṁ phusamāno”ti. Taṇhāya vatthubhūtaṁyeva rūpārammaṇaṁ",
  "tika-s0302t2:27_3": "labbhatīti katvā “rūpalābho”ti adhippetanti āha “saha taṇhāya ārammaṇaṁ rūpalābho”ti.",
  "tika-s0302t2:27_4": "Sabbasaṅgāhikanayoti ekasmiṁyeva ārammaṇe sabbesaṁ saññādīnaṁ dhammānaṁ uppattiyā",
  "tika-s0302t2:27_5": "sabbasaṅgaṇhanavasena dassitanayo. Tenāha “ekasmiṁyevā”tiādi. Sabbasaṅgāhikanayoti",
  "tika-s0302t2:27_6": "vā dhuvaparibhogavasena nibaddhārammaṇanti vā āgantukārammaṇanti vā vibhāgaṁ akatvā",
  "tika-s0302t2:27_7": "sabbasaṅgāhikanayo. Aparo nayo. Missakoti āgantukārammaṇe nibaddhārammaṇe ca visayato",
  "tika-s0302t2:27_8": "nibaddhārammaṇena missako. Nibaddhārammaṇe sattānaṁ kileso mando hoti. Tathā hi saññāsaṅkappaphassavedanāva",
  "tika-s0302t2:27_9": "dassitā. Yaṁ kiñci viyāti yaṁ kiñci aññamaññaṁ viya. Khobhetvāti kutūhaluppādanavasena cittaṁ khobhetvā.",
  "tika-s0302t2:28": "Upāsikāti tassa amaccaputtassa bhariyaṁ sandhāyāha. Tasminti āgantukārammaṇe. Lābho nāma “labbhatī”ti katvā.",
  "tika-s0302t2:29_0": "Uruvalliyavāsīti uruvalliyaleṇavāsī, uruvalliyavihāravāsīti vadanti. Pāḷiyāti “dhātunānattaṁ,",
  "tika-s0302t2:29_1": "bhikkhave, paṭicca uppajjatī”tiādinayapavattāya imissā suttapāḷiyā. Parivaṭṭetvāti",
  "tika-s0302t2:29_2": "majjhe gahitaphassavedanāpariyosāne ṭhapanavasena pāḷiṁ parivaṭṭetvā. Vuttappakāretiādi",
  "tika-s0302t2:29_3": "parivattetabbākāradassanaṁ. Tattha vuttappakāreti āpāthagatarūpārammaṇe. Avibhūtavāranti",
  "tika-s0302t2:29_4": "avibhūtārammaṇavāraṁ. Ayameva vā pāṭho. Gaṇhanti kathenti. Ekajavanavārepi labbhanti",
  "tika-s0302t2:29_5": "cirataranivesābhāvā. Nānājavanavāreyeva daḷhataranivesatāya.",
  "tika-s0302t2:30": "94.Dasamaṁ uttānameva navame vuttanayattā. Paṭisedhamattameva hettha nānattanti.",
  "tika-s0302t2:31": "Bāhiraphassanānattasuttādivaṇṇanā niṭṭhitā.",
  "tika-s0302t2:32": "Nānattavaggavaṇṇanā niṭṭhitā.",
  "tika-s0302t2:33": "2. Dutiyavaggo",
  "tika-s0302t2:34": "1. Sattadhātusuttavaṇṇanā",
  "tika-s0302t2:35_0": "95. Ābhātīti ābhā, ālokabhāvena nipphajjati, upaṭṭhātīti vā attho. So eva nijjīvaṭṭhena",
  "tika-s0302t2:35_1": "dhātūti ābhādhātu. Ālokassāti ālokakasiṇassa. Suṭṭhu, sobhanaṁ vā bhātīti subhaṁ.",
  "tika-s0302t2:35_2": "Kasiṇasahacaraṇato jhānaṁ subhaṁ. Sesaṁ vuttanayameva. Suparisuddhavaṇṇaṁ kasiṇaṁ.",
  "tika-s0302t2:35_3": "Ākāsānañcādayopi subhārammaṇaṁ evāti keci. Desanaṁ niṭṭhāpesīti desanaṁ uddesamatte",
  "tika-s0302t2:35_4": "eva ṭhapesi. Pāḷiyaṁ “andhakāraṁ paṭicca paññāyatī”ti etthāpi ārammaṇameva gahitaṁ,",
  "tika-s0302t2:35_5": "tathā “ayaṁ dhātu asubhaṁ paṭicca paññāyatī”ti etthāpi. Yathā hi idha suvaṇṇaṁ kasiṇaṁ",
  "tika-s0302t2:35_6": "subhanti adhippetaṁ, evaṁ dubbaṇṇaṁ asubhanti.",
  "tika-s0302t2:36_0": "Andhakāraṁ paṭiccāti andhakāraṁ paṭicchādakapaccayaṁ paṭicca. Paññāyatīti pākaṭo",
  "tika-s0302t2:36_1": "hoti. Tenāha “andhakāro hī”tiādi. Ālokopi, andhakārena paricchinno hotīti yojanā.",
  "tika-s0302t2:36_2": "Andhakāro tāva ālokena paricchinno hotu “yattha āloko natthi, tattha andhakāro”ti",
  "tika-s0302t2:36_3": "āloko kathaṁ andhakārena paricchinno hotīti āha “andhakārena hi so pākaṭo hotī”ti.",
  "tika-s0302t2:36_4": "Paricchedalekhāya viya cittarūpaṁ andhakārena hi parito paricchinno hutvā paññāyati,",
  "tika-s0302t2:36_5": "yathā taṁ chāyāya ātapo. Eseva nayoti asubhasubhānaṁ aññamaññaparicchinnataṁ atidisitvā",
  "tika-s0302t2:36_6": "tattha adhippetameva dassento “asubhe sati subhaṁ paññāyatī”ti āha. Evamāhāti “asubhaṁ",
  "tika-s0302t2:36_7": "paṭicca subhaṁ paññāyatī”ti avoca. “Rūpī rūpāni passatī”tiādīsu viya uttarapadalopenāyaṁ",
  "tika-s0302t2:36_8": "niddesoti āha “rūpaṁ paṭiccāti rūpāvacarasamāpattiṁ paṭiccā”ti. Tāya hi sati adhigatāya.",
  "tika-s0302t2:36_9": "Rūpasamatikkamā vā hotīti sabhāvārammaṇānaṁ rūpajjhānānaṁ samatikkamā ākāsānañcāyatanasamāpatti",
  "tika-s0302t2:36_10": "nāma hotīti attho. Eseva nayoti iminā “ākāsānañcāyatanasamatikkamā viññāṇañcāyatanasamāpatti",
  "tika-s0302t2:36_11": "nāma hotī”tiādinā dvepi pakāre atidisati. Paṭisaṅkhāti paṭisaṅkhāñāṇena. Appavattinti",
  "tika-s0302t2:36_12": "yathāparicchinnakālaṁ appavattanaṁ. Etena khaṇanirodhādiṁ paṭikkhipati.",
  "tika-s0302t2:37_0": "Kathaṁ samāpatti pattabbāti imāsu sattasu dhātūsu kā pakārā saññāsamāpatti nānā hutvā",
  "tika-s0302t2:37_1": "samāpajjitabbā. Tenāha “kīdisā samāpattiyo”tiādi. Saññāya atthibhāvenāti paṭukiccāya",
  "tika-s0302t2:37_2": "saññāya atthibhāvena. Sukhumasaṅkhārānaṁ tattha samāpattiyaṁ avasissatāya. Nirodhovāti",
  "tika-s0302t2:37_3": "saṅkhārānaṁ nirodho eva.",
  "tika-s0302t2:38": "Sattadhātusuttavaṇṇanā niṭṭhitā.",
  "tika-s0302t2:39": "2. Sanidānasuttavaṇṇanā",
  "tika-s0302t2:40_0": "96.Bhāvanapuṁsakametaṁ “visamaṁ candimasūriyā parivattantī”tiādīsu viya. Sanidānanti",
  "tika-s0302t2:40_1": "attano phalaṁ nidadātīti nidānaṁ, kāraṇanti āha “sanidānosappaccayo”ti. Kāmapaṭisaṁyuttoti",
  "tika-s0302t2:40_2": "kāmarāgasaṅkhātena kāmena paṭisaṁyutto vā kāmapaṭibaddho vā. Takketīti takko. Abhūtakāraṁ",
  "tika-s0302t2:40_3": "samāropetvā kappetīti saṅkappo. Ārammaṇe cittaṁ appetīti appanā. Visesena appetīti",
  "tika-s0302t2:40_4": "byappanā. Ārammaṇe cittaṁ abhiniropentaṁ viya pavattatīti cetaso abhiniropanā. Micchā",
  "tika-s0302t2:40_5": "viparīto pāpako saṅkappoti micchāsaṅkappo. Aññesu ca kāmapaṭisaṁyuttesu vijjamānesu",
  "tika-s0302t2:40_6": "vitakko eva kāmadhātusaddena niruḷho daṭṭhabbo vitakkassa kāmapasaṅgappattisātisayattā.",
  "tika-s0302t2:40_7": "Esa nayo byāpādadhātuādīsupi. Sabbepi akusalā dhammā kāmadhātu hīnajjhāsayehi kāmetabbadhātubhāvato.",
  "tika-s0302t2:41_0": "Kilesakāmassa ārammaṇabhāvattā sabbākusalasaṁgāhikāya kāmadhātuyā itarā dve saṅgahetvā",
  "tika-s0302t2:41_1": "kathanaṁ sabbasaṅgāhikā. Tissannaṁ dhātūnaṁ aññamaññaṁ asaṅkarato kathā asambhinnā.",
  "tika-s0302t2:41_2": "Imaṁ kāmāvacarasaññitaṁ kāmavitakkasaññitañca kāmadhātuṁ. Paṭiccāti paccayabhūtaṁ",
  "tika-s0302t2:41_3": "labhitvā. Tīhi kāraṇehīti tīhi sārabhūtehi kāraṇehi.",
  "tika-s0302t2:42_0": "Byāpādavitakko byāpādo uttarapadalopena, so eva nijjīvaṭṭhena sabhāvadhāraṇaṭṭhena",
  "tika-s0302t2:42_1": "dhātūti byāpādadhātu. Byāpajjati cittaṁ etenāti byāpādo, doso. Byāpādopi dhātūti",
  "tika-s0302t2:42_2": "yojanā. Sahajātapaccayādivasenāti sahajātaaññamaññanissayasampayuttaatthiavigatapaccayavasena.",
  "tika-s0302t2:42_3": "Visesena hi parassa attano ca dukkhāpanaṁ vihiṁsā, sā eva dhātu, atthato rosanā parūpaghāto,",
  "tika-s0302t2:42_4": "tathā pavatto vā dosasahagatacittuppādo.",
  "tika-s0302t2:43_0": "Tiṇagahane araññeti tiṇehi gahanabhūte araññe. Anayabyasananti apāyabyasanaṁ, pariharaṇūpāyarahitaṁ",
  "tika-s0302t2:43_1": "vipattinti vā attho. Avaḍḍhiṁ vināsanti avaḍḍhiñceva vināsañcāti vadanti sabbaso",
  "tika-s0302t2:43_2": "vaḍḍhirahitaṁ. Sukkhatiṇadāyo viya ārammaṇaṁ kilesaggisaṁvaddhanaṭṭhena. Tiṇukkā",
  "tika-s0302t2:43_3": "viyaakusalasaññā anudahanaṭṭhena. Tiṇakaṭṭha…pe… sattā anayabyasanāpattito. “Ime",
  "tika-s0302t2:43_4": "sattā”ti hi ayoniso paṭipajjamānā adhippetā. Tenāha “yathā sukkhatiṇadāye”tiādi.",
  "tika-s0302t2:44": "Samatābhāvato samatāvirodhato visamatāhetuto ca visamā rāgādayoti āha “rāgavisamādīni anugata”nti. Icchitabbā avassaṁbhāvinibhāvena.",
  "tika-s0302t2:45_0": "Saṁkilesato nikkhamanaṭṭhena nekkhammo, so eva nijjīvaṭṭhena dhātūti nekkhammadhātu.",
  "tika-s0302t2:45_1": "Svāyaṁ nekkhammasaddo pabbajjādīsu kusalavitakke ca niruḷhoti āha “nekkhammavitakkopi",
  "tika-s0302t2:45_2": "nekkhammadhātū”ti. Itarāpi dve dhātuyoti abyāpādaavihiṁsādhātuyo vadati. Visuṁ dīpetabbā",
  "tika-s0302t2:45_3": "sarūpena āgatattā. Vitakkādayoti nekkhammasaṅkappacchandapariḷāhapariyesanā. Yathānurūpaṁ",
  "tika-s0302t2:45_4": "attano attano paccayānurūpaṁ. Kathaṁ panettha kusaladhammesu pariḷāho vuttoti? Saṅkhārapariḷāhamattaṁ",
  "tika-s0302t2:45_5": "sandhāyetaṁ vuttaṁ, soḷasasu ākāresu dukkhasacce santāpaṭṭho viya vutto, yassa vigamena",
  "tika-s0302t2:45_6": "arahato sītibhāvappatti vuccati.",
  "tika-s0302t2:46_0": "Sayaṁ na byāpajjati, tena vā taṁsamaṅgīpuggalo na kiñci byāpādetīti abyāpādo, vihiṁsāya",
  "tika-s0302t2:46_1": "vuttavipariyāyehi sā veditabbā. Hitesibhāvena mijjati siniyhatīti mitto, mittassa",
  "tika-s0302t2:46_2": "esāti metti, abyāpādo. Mettāyanāti mettākāraṇaṁ, mettāya vā ayanā pavattanā. Mettāyitattanti",
  "tika-s0302t2:46_3": "mettāyitassa mettāya pavattassa bhāvo. Mettācetovimuttīti mettāyanavasena pavatto",
  "tika-s0302t2:46_4": "cittasamādhi. Sesaṁ vuttanayameva.",
  "tika-s0302t2:47": "Sanidānasuttavaṇṇanā niṭṭhitā.",
  "tika-s0302t2:48": "3. Giñjakāvasathasuttavaṇṇanā",
  "tika-s0302t2:49_0": "97.Ito paṭṭhāyāti “dhātuṁ, bhikkhave”ti imasmā tatiyasuttato paṭṭhāya. Yāva kammavaggo,",
  "tika-s0302t2:49_1": "tāva netvā upagantvā seti etthāti āsayo, hīnādibhāvena adhīno āsayo ajjhāsayo, taṁ",
  "tika-s0302t2:49_2": "ajjhāsayaṁ, adhimuttanti attho. Saññā uppajjatītiādīsu hīnādibhedaṁ ajjhāsayaṁ paṭicca",
  "tika-s0302t2:49_3": "hīnādibhedā saññā, tannissayadiṭṭhivikappanā, vitakko ca uppajjati sahajātakoṭiyā",
  "tika-s0302t2:49_4": "upanissayakoṭiyā ca. Satthāresūti tesaṁ satthupaṭiññatāya vuttaṁ, na satthulakkhaṇasabbhāvato.",
  "tika-s0302t2:49_5": "Asammāsambuddhesūti ādhāre visaye ca bhummaṁ ekato katvā vuttanti paṭhamaṁ tāva dassento",
  "tika-s0302t2:49_6": "“mayaṁ sammāsambuddhā”tiādiṁ vatvā itaraṁ dassento “tesu sammāsambuddhā ete”tiādimāha.",
  "tika-s0302t2:49_7": "Tesaṁ “mayaṁ sammāsambuddhā”ti uppannadiṭṭhi idha mūlabhāvena pucchitā, itarā anusaṅkitāti",
  "tika-s0302t2:49_8": "pucchatiyevāti sāsaṅkaṁ vadati.",
  "tika-s0302t2:50_0": "“Mahatī”ti ettha mahāsaddo “mahājano”tiādīsu viya bahuatthavācakoti daṭṭhabbo. Avijjāpi",
  "tika-s0302t2:50_1": "hīnahīnatarahīnatamādibhedena bahupakārā. Tassāti diṭṭhiyā. Kasmā panettha “yadidaṁ",
  "tika-s0302t2:50_2": "avijjā dhātū”ti avijjaṁ uddharitvā “hīnaṁ dhātuṁ paṭiccā”ti ajjhāsayadhātu niddiṭṭhāti?",
  "tika-s0302t2:50_3": "Na kho panetaṁ evaṁ daṭṭhabbaṁ, “aññaṁ uddharitvā aññaṁ niddiṭṭhā”ti, yato avijjāsīsena",
  "tika-s0302t2:50_4": "ajjhāsayadhātu eva gahitā. Avijjāgahito hi purisapuggalo diṭṭhajjhāsayo hīnādibhedaṁ",
  "tika-s0302t2:50_5": "avijjādhātuṁ nissāya tato saññādiṭṭhiādike saṅkappeti. Paṇidhi patthanā, sā pana",
  "tika-s0302t2:50_6": "tathā tathā cittassa ṭhapanavasena hotīti āha “cittaṭṭhapana”nti. Tenāha “sā panesā”tiādi.",
  "tika-s0302t2:50_7": "Eteti hīnapaccayā saññādiṭṭhivitakkacetanā patthanā paṇidhisaṅkhātā hīnā dhammā.",
  "tika-s0302t2:50_8": "Hīno nāma hīnadhammasamāyogato. Sabbapadānīti “paññapetī”tiādīni padāni yojetabbāni",
  "tika-s0302t2:50_9": "hīnasaddena majjhimuttamaṭṭhānantarassa asambhavato. Upapajjanaṁ “upapattī”ti āha",
  "tika-s0302t2:50_10": "“dve upapattiyo paṭilābho ca nibbatti cā”ti. Tattha hīnakulādīti ādi-saddena hīnarūpabhogaparisādīnaṁ",
  "tika-s0302t2:50_11": "saṅgaho. Hīnattikavasenāti hīnattike vuttattikapadavasenāti adhippāyo. Cittuppādakkhaṇeti",
  "tika-s0302t2:50_12": "idaṁ hīnattikapariyāpannānaṁ cittuppādānaṁ vasena tattha tattha laddhattā vuttaṁ.",
  "tika-s0302t2:50_13": "Pañcasu nīcakulesūti caṇḍālavenanesādarathakārapukkusakulesu. Dvādasaakusalacittuppādānaṁ",
  "tika-s0302t2:50_14": "pana yo koci paṭilābho hīnoti yojanā. Sesadvayepi eseva nayo. Imasmiṁ ṭhāneti “yāyaṁ,",
  "tika-s0302t2:50_15": "bhante, diṭṭhī”tiādinā āgate imasmiṁ ṭhāne. “Dhātuṁ, bhikkhave, paṭicca uppajjatī”tiādinā",
  "tika-s0302t2:50_16": "āgatattā nibbattiyeva adhippetā, na paṭilābho.",
  "tika-s0302t2:51": "Giñjakāvasathasuttavaṇṇanā niṭṭhitā.",
  "tika-s0302t2:52": "4. Hīnādhimuttikasuttavaṇṇanā",
  "tika-s0302t2:53_0": "98.Ekatohontīti samānacchandatāya ajjhāsayato ekato honti. Nirantarā hontīti tāya",
  "tika-s0302t2:53_1": "eva samānacchandatāya cittena nibbisesā honti. Idha adhimutti nāma ajjhāsayadhātūti",
  "tika-s0302t2:53_2": "āha “hīnādhimuttikāti hīnajjhāsayā”ti.",
  "tika-s0302t2:54": "Hīnādhimuttikasuttavaṇṇanā niṭṭhitā.",
  "tika-s0302t2:55": "5. Caṅkamasuttavaṇṇanā",
  "tika-s0302t2:56_0": "99.Mahāpaññesūti vipulapaññesu. Nanti sāriputtattheraṁ. Khandhantaranti khandhavibhāgaṁ,",
  "tika-s0302t2:56_1": "khandhānaṁ vā antaraṁ viseso atthīti khandhantaro. Esa nayo sesesupi. Parikammanti",
  "tika-s0302t2:56_2": "iddhividhādhigamassa pubbabhāgaparikammañceva uttaraparikammañca. Ānisaṁsanti iddhānisaṁsañceva",
  "tika-s0302t2:56_3": "ānisaṁsañca. Adhiṭṭhānaṁ vikubbananti adhiṭṭhānavidhānañceva vikubbanavidhānañca.",
  "tika-s0302t2:56_4": "Vuttanayenevāti “pathaviṁ pattharanto viyā”tiādinā.",
  "tika-s0302t2:57_0": "Dhutaṅgaparihāranti dhutaṅgānaṁ pariharaṇavidhiṁ. Pariharaṇaggahaṇeneva samādānaṁ",
  "tika-s0302t2:57_1": "siddhaṁ hotīti taṁ na gahitaṁ. Ānisaṁsanti taṁtaṁdhutaṅgapariharaṇe daṭṭhabbaṁ ānisaṁsameva.",
  "tika-s0302t2:57_2": "Samodhānanti “ettakā piṇḍapātapaṭisaṁyuttā, ettakā senāsanapaṭisaṁyuttā”ti paccayavasena",
  "tika-s0302t2:57_3": "aññamaññañca antogadhattā. Adhiṭṭhānanti adhiṭṭhānavidhiṁ. Bhedanti ukkaṭṭhādibhedañceva bhinnākārañca.",
  "tika-s0302t2:58_0": "Parikammanti “dibbacakkhu evaṁ uppādetabbaṁ, evaṁ visodhetabba”ntiādinā parikammavidhānaṁ.",
  "tika-s0302t2:58_1": "Ānisaṁsanti paresaṁ ajjhāsayānurūpāyatanādiānisaṁsapabhedaṁ. Upakkilesanti sādhāraṇaṁ",
  "tika-s0302t2:58_2": "asādhāraṇaṁ duvidhaṁ upakkilesaṁ. Vipassanābhāvanupakkilesā hi dibbacakkhussa upakkilesāti veditabbā.",
  "tika-s0302t2:59_0": "Saṅkhepavitthāragambhīruttānavicitrakathādīsūti saṅkhepo vitthāro gambhīratā uttānatā",
  "tika-s0302t2:59_1": "vicitrabhāvo neyyatthatā nītatthatāti evamādīsu dhammassa kathetabbappakāresu taṁ",
  "tika-s0302t2:59_2": "taṁ kathetabbākāraṁ.",
  "tika-s0302t2:60": "Iti-saddo ādiattho, pakārattho vā. Tena –",
  "tika-s0302t2:61": "“Ādimhi sīlaṁ deseyya,",
  "tika-s0302t2:62": "Majjhe cittaṁ viniddise;",
  "tika-s0302t2:63": "Ante paññā kathetabbā,",
  "tika-s0302t2:64": "Eso dhammakathāvidho”ti. –",
  "tika-s0302t2:65": "Evaṁ kathetabbākāraṁ saṅgaṇhāti.",
  "tika-s0302t2:66": "“Sithilaṁ dhanitañca dīgharassaṁ, garukaṁ lahukañca niggahītaṁ;",
  "tika-s0302t2:67": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo”ti. –",
  "tika-s0302t2:68_0": "Evaṁ vuttaṁ dasavidhaṁ byañjanabuddhiṁ. Aṭṭhuppattinti tassa tassa suttassa jātakassa",
  "tika-s0302t2:68_1": "ca aṭṭhuppattiṁ. Anusandhinti pacchānusandhiādianusandhiṁ. Pubbāparanti sambandhaṁ.",
  "tika-s0302t2:68_2": "Idaṁ padaṁ evaṁ vattabbaṁ, idaṁ pubbāparaṁ evaṁ gahetabbanti.",
  "tika-s0302t2:69": "Kulasaṅgaṇhanaparihāranti lābhuppādanatthaṁ kulānaṁ saṅgaṇhanavidhino pariharaṇaṁ tanniyamitaṁ ekantikaṁ kulasaṅgahaṇavidhiṁ.",
  "tika-s0302t2:70": "Caṅkamasuttavaṇṇanā niṭṭhitā.",
  "tika-s0302t2:71": "6. Sagāthāsuttavaṇṇanā",
  "tika-s0302t2:72_0": "100. “Dhātuso saṁsandantī”ti idaṁ ajjhāsayato sarikkhatādassanaṁ, na kāyena missībhāvadassananti",
  "tika-s0302t2:72_1": "āha “samuddantare”tiādi. Nirantaroti nibbiseso. Saṁsaggāti pañcavidhasaṁsaggahetu.",
  "tika-s0302t2:72_2": "Saṁsaggagahaṇena cettha saṁsaggavatthukā taṇhā gahitā. Tenāha “dassana…pe… snehenā”ti.",
  "tika-s0302t2:73_0": "Vanati bhajati sajjati tenāti vanaṁ, vanathoti ca kileso vuccatīti āha “vanatho jātoti",
  "tika-s0302t2:73_1": "kilesavanaṁ jāta”nti. Itare saṁsaggamūlakāti tameva paṭikkhipanto āha “adassanenā”ti.",
  "tika-s0302t2:73_2": "Sādhujīvīti sādhu suṭṭhu jīvī, taṁjīvanasīlo. Tenāha “parisuddhajīvitaṁ jīvamāno”ti.",
  "tika-s0302t2:74": "Sagāthāsuttavaṇṇanā niṭṭhitā.",
  "tika-s0302t2:75": "7. Assaddhasaṁsandanasuttavaṇṇanā",
  "tika-s0302t2:76_0": "101.Nirojāti saddhāsnehābhāvena nisnehā. Tato eva arasabhāvena nirasā. Ekasadisāti",
  "tika-s0302t2:76_1": "samasamā nibbisesā. Tenāha “nirantarā”ti. Alajjitāya ekasīmakatā bhinnamariyādā.",
  "tika-s0302t2:76_2": "Saddhā tesaṁ atthīti saddhā. Tantipālakāti saddhammatantiyā pālakā. Vaṁsānurakkhakāti",
  "tika-s0302t2:76_3": "ariyavaṁsassa anurakkhakā. Āraddhavīriyāti paggahitavīriyā. Yasmā tādisānaṁ vīriyaṁ",
  "tika-s0302t2:76_4": "paripuṇṇaṁ nāma hoti kiccasiddhiyā, tasmā vuttaṁ “paripuṇṇaparakkamā”ti. Sabbakiccapariggāhikāyāti",
  "tika-s0302t2:76_5": "catunnaṁ satipaṭṭhānānaṁ bhāvanākiccapariggāhikāya.",
  "tika-s0302t2:77": "Assaddhasaṁsandanasuttavaṇṇanā niṭṭhitā.",
  "tika-s0302t2:78": "8-12. Assaddhamūlakasuttādivaṇṇanā",
  "tika-s0302t2:79_0": "102-106.Aṭṭhamādīnīti aṭṭhamaṁ navamaṁ dasamaṁ ekādasamaṁ dvādasamanti imāni pañca",
  "tika-s0302t2:79_1": "suttānīti eke. Apare pana nava suttānīti icchanti. Svāyamattho aṭṭhakathāyaṁ vuttoyeva.",
  "tika-s0302t2:79_2": "Pāḷiyañca kesuci potthakesu likhīyati.",
  "tika-s0302t2:80": "Assaddhamūlakasuttādivaṇṇanā niṭṭhitā.",
  "tika-s0302t2:81": "Dutiyavaggavaṇṇanā niṭṭhitā.",
  "tika-s0302t2:82": "3. Kammapathavaggo",
  "tika-s0302t2:83": "1-2. Asamāhitasuttādivaṇṇanā",
  "tika-s0302t2:84": "107-108.Ito paresūti ito dutiyavaggato paresu suttesu. Paṭhamanti paṭhamavagge paṭhamaṁ. Kasmā panettha evaṁ desanā pavattāti āha “evaṁ vuccamāne”tiādi.",
  "tika-s0302t2:85": "Asamāhitasuttādivaṇṇanā niṭṭhitā.",
  "tika-s0302t2:86": "3-5. Pañcasikkhāpadasuttādivaṇṇanā",
  "tika-s0302t2:87_0": "109-111.Surāmerayasaṅkhātanti piṭṭhasurādisurāsaṅkhātaṁ pupphāsavādimerayasaṅkhātañca.",
  "tika-s0302t2:87_1": "Majjanaṭṭhena majjaṁ. Surāmerayamajjappamādoti vuccati “majjati tenā”ti katvā. Tasmiṁ",
  "tika-s0302t2:87_2": "tiṭṭhantīti tasmiṁ pamāde pamajjanavasena tiṭṭhantīti attho. Sesaṁ tatiyacatutthesu suviññeyyamevāti.",
  "tika-s0302t2:88_0": "Pañcame tāni padāni saṁvaṇṇetuṁ “pañcame”tiādi āraddhaṁ. Tattha pāṇo nāma vohārato",
  "tika-s0302t2:88_1": "satto, paramatthato jīvitindriyaṁ, taṁ pāṇaṁ atipātenti aticca antareyeva, atikkamma",
  "tika-s0302t2:88_2": "vā satthādīhi abhibhavitvā pātenti saṇikaṁ patituṁ adatvā sīghaṁ pātentīti attho.",
  "tika-s0302t2:88_3": "Kāyena vācāya vā adinnaṁ parasantakaṁ. Ādiyantīti gaṇhanti. Micchāti na sammā, gārayhavasena.",
  "tika-s0302t2:88_4": "Musāti atathaṁ vatthu. Vadantīti visaṁvādanavasena vadanti. Piyasuññakaraṇato pisuṇā,",
  "tika-s0302t2:88_5": "pisati vā pare satte, hiṁsatīti attho. Mammacchedikāti etena parassa mammacchedavasena",
  "tika-s0302t2:88_6": "ekantapharusasañcetanā pharusavācā nāmāti dasseti. Abhijjhāsaddo lubbhane niruḷhoti",
  "tika-s0302t2:88_7": "āha “parabhaṇḍe lubbhanasīlāti attho”ti. Byāpannanti dosavasena vipannaṁ. Pakativijahanena",
  "tika-s0302t2:88_8": "pūtibhūtaṁ. Sādhūhi garahitabbataṁ pattā “natthi dinna”ntiādinayappavattā natthikāhetukaakiriyadiṭṭhi",
  "tika-s0302t2:88_9": "kammapathapariyāpannā nāma. Micchattapariyāpannā sabbāpi lokuttaramaggapaṭipakkhā viparītadiṭṭhi.",
  "tika-s0302t2:89_0": "Tesanti kammapathānaṁ. Vohāratoti indriyabaddhaṁ upādāya paññattimattato. Tiracchānagatādīsūti",
  "tika-s0302t2:89_1": "ādi-saddena petānaṁ saṅgaho. Payogavatthumahantatādīhi mahāsāvajjatā tehi paccayehi",
  "tika-s0302t2:89_2": "uppajjamānāya cetanāya balavabhāvato. Yathāvuttapaccayavipariyāyepi taṁtaṁpaccayehi",
  "tika-s0302t2:89_3": "cetanāya balavabhāvavasena appasāvajjamahāsāvajjatā vā veditabbā. Iddhimayoti kammavipākiddhimayo",
  "tika-s0302t2:89_4": "dāṭhākoṭanādīnaṁ viya.",
  "tika-s0302t2:90_0": "Methunasamācāresūti sadāraparadāragamanavasena duvidhesu methunasamācāresu. Tepi",
  "tika-s0302t2:90_1": "hīnādhimuttikehi kattabbato kāmā nāma. Micchācāroti gārayhācāro. Gārayhatā cassa",
  "tika-s0302t2:90_2": "ekantanihīnatāyāti āha “ekantanindito lāmakācāro”ti asaddhammādhippāyenāti asaddhammasevanādhippāyena.",
  "tika-s0302t2:90_3": "Gottarakkhitāti sagottehi rakkhitā. Dhammarakkhitāti sahadhammehi rakkhitā. Sassāmikā",
  "tika-s0302t2:90_4": "nāma sārakkhā. Yassā gamane daṇḍo ṭhapito, sā saparidaṇḍā. Bhariyabhāvāya dhanena",
  "tika-s0302t2:90_5": "kītā dhanakkītā. Chandena vasatīti chandavāsinī. Bhogatthaṁ vasatīti bhogavāsinī.",
  "tika-s0302t2:90_6": "Paṭatthaṁ vasatīti paṭavāsinī. Udakapattaṁ āmasitvā gahitā odapattakinī. Cumbaṭaṁ",
  "tika-s0302t2:90_7": "apanetvā gahitā obhaṭacumbaṭā. Karamarānītā dhajāhaṭā. Taṅkhaṇikaṁ gahitā muhuttikā.",
  "tika-s0302t2:90_8": "Abhibhavitvā vītikkamo micchācāro mahāsāvajjo, na tathā dvinnaṁ samānacchandatāya.",
  "tika-s0302t2:90_9": "Abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato",
  "tika-s0302t2:90_10": "micchācāro na hoti abhibhuyyamānassāti vadanti. Sevanācitte sati payogābhāvo appamāṇaṁ",
  "tika-s0302t2:90_11": "yebhuyyena itthiyā sevanāpayogassa abhāvato. Tathā sati puretaraṁ sevanācittassa",
  "tika-s0302t2:90_12": "upaṭṭhānepi tassā micchācāro na siyā, tathā purisassapi sevanāpayogābhāve. Tasmā",
  "tika-s0302t2:90_13": "attano ruciyā pavattitassa vasena tayo, balakkārena pavattitassa vasena tayoti sabbepi",
  "tika-s0302t2:90_14": "aggahitaggahaṇena “cattāro sambhārā”ti vuttaṁ.",
  "tika-s0302t2:91": "Āsevanamandatāyāti yāya akusalacetanāya samphaṁ palapati, tassā ittarakālatāya pavattiyā anāsevanāti paridubbalā hoti cetanā.",
  "tika-s0302t2:92_0": "Upasaggavasena atthavisesavācino dhātusaddāti abhijjhāyatīti padassa parabhaṇḍābhimukhītiādiattho",
  "tika-s0302t2:92_1": "vutto. Tanninnatāyāti tasmiṁ parabhaṇḍe lubbhanavasena ninnatāya. Abhipubbo jhe-saddo",
  "tika-s0302t2:92_2": "lubbhane niruḷhoti daṭṭhabbo. Yassa bhaṇḍaṁ abhijjhāyati, tassa appaguṇatāya appasāvajjā,",
  "tika-s0302t2:92_3": "mahāguṇatāya mahāsāvajjātiādinā nayena tattha appasāvajjamahāsāvajjavibhāgo veditabbo.",
  "tika-s0302t2:92_4": "Tenāha “adinnādānaṁ viyā”tiādi. Attano pariṇāmanaṁ cittenevāti daṭṭhabbaṁ.",
  "tika-s0302t2:93_0": "Hitasukhaṁ byāpādayatīti yo naṁ uppādeti, yassa uppādeti, tassa sati samavāye hitasukhaṁ",
  "tika-s0302t2:93_1": "vināseti. Aho vatāti iminā yathā abhijjhāne vatthuno ekantato attano pariṇāmanaṁ",
  "tika-s0302t2:93_2": "dassitaṁ, evamidhāpi vatthuno “aho vatā”ti iminā parassa vināsacintāya ekantato niyamitabhāvaṁ",
  "tika-s0302t2:93_3": "dasseti. Evañhi nesaṁ dāruṇappavattiyā kammapathappavatti.",
  "tika-s0302t2:94_0": "Yathābhuccagahaṇābhāvenāti yathātacchagahaṇassa abhāvena aniccādisabhāvassa niccādito",
  "tika-s0302t2:94_1": "gahaṇena. Micchā passatīti vitathaṁ passati. Samphappalāpo viyāti iminā āsevanassa",
  "tika-s0302t2:94_2": "appamahantatāhi micchādiṭṭhiyā appasāvajjamahāsāvajjatā. Vatthunoti gahitavatthuno.",
  "tika-s0302t2:94_3": "Gahitākāraviparītatāti micchādiṭṭhiyā gahitākārassa viparītatā. Tathābhāvenāti attano",
  "tika-s0302t2:94_4": "gahitākāreneva tassā diṭṭhiyā, gahitassa vā vatthuno upaṭṭhānaṁ “evametaṁ, na ito aññathā”ti.",
  "tika-s0302t2:95_0": "Dhammatoti sabhāvato. Koṭṭhāsatoti cittaṅgakoṭṭhāsato, yaṁkoṭṭhāsā honti, tatoti",
  "tika-s0302t2:95_1": "attho. Cetanādhammāvāti cetanāsabhāvā eva. Paṭipāṭiyā sattāti ettha nanu cetanā abhidhamme",
  "tika-s0302t2:95_2": "kammapathesu na vuttāti paṭipāṭiyā sattannaṁ kammapathabhāvo na yuttoti? Na, avacanassa",
  "tika-s0302t2:95_3": "aññahetukattā. Na hi tattha cetanāya akammapathattā kammapatharāsimhi avacanaṁ, kadāci",
  "tika-s0302t2:95_4": "pana kammapatho hoti, na sabbadāti kammapathabhāvassa aniyatattā avacanaṁ. Yadā,",
  "tika-s0302t2:95_5": "panassa kammapathabhāvo hoti, tadā kammapatharāsisaṅgaho na nivārito. Etthāha – yadi",
  "tika-s0302t2:95_6": "cetanāya sabbadā kammapathabhāvābhāvato aniyato kammapathabhāvoti kammapatharāsimhi",
  "tika-s0302t2:95_7": "avacanaṁ, nanu abhijjhādīnampi kammapathabhāvaṁ appattānaṁ atthitāya aniyato kammapathabhāvoti",
  "tika-s0302t2:95_8": "tesampi kammapatharāsimhi avacanaṁ āpajjatīti? Nāpajjati, kammapathatātaṁsabhāgatāhi",
  "tika-s0302t2:95_9": "tesaṁ tattha vuttattā. Yadi evaṁ cetanāpi tattha vattabbā siyā? Saccametaṁ. Sā pana",
  "tika-s0302t2:95_10": "pāṇātipātādikāti pākaṭo tassā kammapathabhāvoti na vuttā siyā. Cetanāya hi “cetanāhaṁ,",
  "tika-s0302t2:95_11": "bhikkhave, kammaṁ vadāmi tividhā, bhikkhave, kāyasañcetanā akusalaṁ kāyakamma”ntiādivacanato",
  "tika-s0302t2:95_12": "kammabhāvo pākaṭo. Kammaṁyeva ca sugatiduggatīnaṁ tatthuppajjanakasukhadukkhānañca",
  "tika-s0302t2:95_13": "pathabhāvena pavattaṁ kammapathoti vuccatīti pākaṭo, tassā kammapathabhāvo. Abhijjhādīnaṁ",
  "tika-s0302t2:95_14": "pana cetanāsamīhanabhāvena sucaritaduccaritabhāvo, cetanājanitapiṭṭhivaṭṭakabhāvena",
  "tika-s0302t2:95_15": "sugatiduggatitaduppajjanakasukhadukkhānaṁ pathabhāvo cāti, na tathā pākaṭo kammapathabhāvoti,",
  "tika-s0302t2:95_16": "te eva tena sabhāvena dassetuṁ abhidhamme kammapatharāsibhāvena vuttā. Atathājātiyakattā",
  "tika-s0302t2:95_17": "vā cetanā tehi saddhiṁ na vuttāti daṭṭhabbaṁ. Mūlaṁ patvāti mūladesanaṁ patvā, mūlasabhāvesu",
  "tika-s0302t2:95_18": "dhammesu desiyamānesūti attho.",
  "tika-s0302t2:96_0": "Adinnādānaṁ sattārammaṇanti idaṁ “pañca sikkhāpadā parittārammaṇā evā”ti imāya pāḷiyā",
  "tika-s0302t2:96_1": "virujjhati. Yañhi pāṇātipātādidussīlyassa ārammaṇaṁ, tadeva taṁ veramaṇiyā ārammaṇaṁ.",
  "tika-s0302t2:96_2": "Vītikkamitabbavatthuto eva hi viratīti. “Sattārammaṇa”nti vā sattasaṅkhātaṁ saṅkhārārammaṇameva",
  "tika-s0302t2:96_3": "upādāya vuttattā na koci virodho. Tathā hi vuttaṁ sammohavinodaniyaṁ “yāni sikkhāpadāni",
  "tika-s0302t2:96_4": "ettha ‘sattārammaṇānī’ti vuttāni, tāni yasmā ‘sattoti’ti saṅkhaṁ gate saṅkhāreyeva",
  "tika-s0302t2:96_5": "ārammaṇaṁ karontī”ti. Ito paresupi eseva nayo. Visabhāgavatthuno “itthipurisā”ti",
  "tika-s0302t2:96_6": "gahetabbato sattārammaṇotipi eke. “Eko diṭṭho, dve sutā”tiādinā samphappalapane diṭṭhasutamutaviññātavasena.",
  "tika-s0302t2:96_7": "Tathā abhijjhāti ettha tathā-saddo “diṭṭhasutamutaviññātavasenā”ti idampi upasaṁharati,",
  "tika-s0302t2:96_8": "na sattasaṅkhārārammaṇataṁ eva dassanādivasena abhijjhāyanato. “Natthi sattā opapātikā”ti",
  "tika-s0302t2:96_9": "pavattamānāpi micchādiṭṭhi tebhūmakadhammārammaṇā evāti adhippāyena tassā saṅkhārārammaṇatā",
  "tika-s0302t2:96_10": "vuttā. Kathaṁ pana micchādiṭṭhiyā mahaggatappattā dhammā ārammaṇaṁ hontīti? Sādhāraṇato.",
  "tika-s0302t2:96_11": "Natthi sukaṭadukkaṭānaṁ kammānaṁ phalaṁ vipākoti hi pavattamānāya atthato rūpārūpāvacaradhammāpi gahitāva hontīti.",
  "tika-s0302t2:97_0": "Sukhabahulatāya rājāno hasamānāpi “coraṁ ghātethā”ti vadanti, hāso pana tesaṁ aññavisayoti",
  "tika-s0302t2:97_1": "āha “sanniṭṭhāpakacetanā pana nesaṁ dukkhasampayuttāva hotī”ti. Majjhattavedano na",
  "tika-s0302t2:97_2": "hoti, sukhavedanova. Tattha “kāmānaṁ samudayā”tiādinā vedanābhedo veditabbo. Lobhasamuṭṭhāno",
  "tika-s0302t2:97_3": "musāvādo sukhavedano vā siyā majjhattavedano vā, dosasamuṭṭhāno dukkhavedano vāti",
  "tika-s0302t2:97_4": "musāvādo tivedano siyā. Iminā nayena sesesupi yathārahaṁ vedanānaṁ “lobho nidānaṁ",
  "tika-s0302t2:97_5": "kammānaṁ samudayāyā”tiādinā bhedo veditabbo.",
  "tika-s0302t2:98_0": "Pāṇātipāto dosamohavasena dvimūlakoti sampayuttamūlameva sandhāya vuttaṁ. Tassa hi",
  "tika-s0302t2:98_1": "mūlaṭṭhena upakārabhāvo dosaviseso, nidānamūle pana gayhamāne lobhamohavasenapi vaṭṭati.",
  "tika-s0302t2:98_2": "Sammūḷho āmisakiñjakkhakāmopi hi pāṇaṁ hanati. Tenevāha “lobho nidānaṁ kammānaṁ samudayāyā”tiādi.",
  "tika-s0302t2:98_3": "Sesesupi eseva nayo.",
  "tika-s0302t2:99_0": "Asamādinnasīlassa sampattato yathāupaṭṭhitavītikkamitabbavatthuto virati sampattavirati.",
  "tika-s0302t2:99_1": "Samādānena uppannā virati samādānavirati. Kilesānaṁ samucchindanavasena pavattā maggasampayuttā",
  "tika-s0302t2:99_2": "virati samucchedavirati. Kāmañcettha pāḷiyaṁ viratiyova āgatā, sikkhāpadavibhaṅge",
  "tika-s0302t2:99_3": "pana cetanāpi āharitvā dassitāti tadubhayampi gaṇhanto “cetanāpi vaṭṭanti viratiyopī”ti āha.",
  "tika-s0302t2:100_0": "Adussīlyārammaṇā jīvitindriyādiārammaṇā kathaṁ dussīlyāni pajahantīti dassetuṁ “yathā",
  "tika-s0302t2:100_1": "panā”tiādi vuttaṁ. Pāṇātipātādīhi viramaṇavasena pavattanato tadārammaṇabhāveneva",
  "tika-s0302t2:100_2": "tāni pajahanti. Na hi tadeva ārabbha taṁ pajahituṁ sakkā tato anissaṭabhāvato.",
  "tika-s0302t2:101": "Anabhijjhā…pe… viramantassāti abhijjhaṁ pajahantassāti attho. Na hi manoduccaritato virati atthi anabhijjhādīheva tappahānasiddhito.",
  "tika-s0302t2:102": "Pañcasikkhāpadasuttādivaṇṇanā niṭṭhitā.",
  "tika-s0302t2:103": "7. Dasaṅgasuttavaṇṇanā",
  "tika-s0302t2:104_0": "113.Micchattasammattavasenāti ettha micchābhāvo micchattaṁ, tathā sammābhāvo sammattaṁ.",
  "tika-s0302t2:104_1": "Tathā tathā pavattā akusalakkhandhāva micchāsati, evaṁ micchāñāṇampi daṭṭhabbaṁ.",
  "tika-s0302t2:104_2": "Na hi ñāṇassa micchābhāvo nāma atthi. Tasmā micchāñāṇinoti micchāsaññāṇāti attho,",
  "tika-s0302t2:104_3": "ayoniso pavattacittuppādāti adhippāyo. Micchāpaccavekkhaṇenāti micchādiṭṭhiādīnaṁ",
  "tika-s0302t2:104_4": "micchā ayoniso paccavekkhaṇena. Kusalavimuttīti pakatipurisasantarajānanaṁ, guṇaviyuttassa",
  "tika-s0302t2:104_5": "attano sakattani avaṭṭhānanti evamādiṁ akusalapavattiṁ “kusalavimuttī”ti gahetvā",
  "tika-s0302t2:104_6": "ṭhitā micchāvimuttikā. Sammāpaccavekkhaṇāti jhānavimokkhādīsu sammā aviparītaṁ pavattā paccavekkhaṇā.",
  "tika-s0302t2:105": "Dasaṅgasuttavaṇṇanā niṭṭhitā.",
  "tika-s0302t2:106": "Tatiyavaggavaṇṇanā niṭṭhitā.",
  "tika-s0302t2:107": "4. Catutthavaggo",
  "tika-s0302t2:108": "1. Catudhātusuttavaṇṇanā",
  "tika-s0302t2:109_0": "114.Patiṭṭhādhātūti sahajātānaṁ dhammānaṁ patiṭṭhābhūtā dhātu. Ābandhanadhātūti nahāniyacuṇṇassa",
  "tika-s0302t2:109_1": "udakaṁ viya sahajātadhammānaṁ ābandhanabhūtā dhātu. Paripācanadhātūti sūriyo phalādīnaṁ",
  "tika-s0302t2:109_2": "viya sahajātadhammānaṁ paripācanabhūtā dhātu. Vitthambhanadhātūti dutiyo viya sahajātadhammānaṁ",
  "tika-s0302t2:109_3": "vitthambhanabhūtā dhātu. Kesādayo vīsati koṭṭhāsā. Ādi-saddena pittādayo santappanādayo",
  "tika-s0302t2:109_4": "uddhaṅgamā vātādayo gahitā. Etāti dhātuyo.",
  "tika-s0302t2:110": "Catudhātusuttavaṇṇanā niṭṭhitā.",
  "tika-s0302t2:111": "2. Pubbesambodhasuttavaṇṇanā",
  "tika-s0302t2:112_0": "115. Ayaṁ pathavīdhātuṁ nissāya taṁ ārabbha pavatto assādo. Evaṁ pavattānanti evaṁ",
  "tika-s0302t2:112_1": "kāye pabhāvassa pavedanavaseneva pavattānaṁ. Hutvā abhāvākārenāti pubbe avijjamānā",
  "tika-s0302t2:112_2": "paccayasāmaggiyā hutvā uppajjitvā puna bhaṅgupagamanato uddhaṁ abhāvākārena. Na niccāti",
  "tika-s0302t2:112_3": "aniccā addhuvattā, dhuvaṁ niccaṁ. Paṭipīḷanākārenāti udayabbayavasena abhiṇhaṁ pīḷanākārena",
  "tika-s0302t2:112_4": "dukkhaṭṭhena. Sabhāvavigamākārenāti attano sabhāvassa vigacchanākārena. Sabhāvadhammā",
  "tika-s0302t2:112_5": "hi appamattaṁ khaṇaṁ patvā nirujjhanti. Tasmā te “jarāya maraṇena cā”ti dvedhā vipariṇamanti.",
  "tika-s0302t2:112_6": "Tenāha “vipariṇāmadhammā”ti. Ādīnaṁ vāti pavattetīti ādīnavo, paramakāpaññatā. Vinīyatīti",
  "tika-s0302t2:112_7": "vūpasamīyati. Accantappahānavasena nissarati etenāti nissaraṇaṁ.",
  "tika-s0302t2:113": "Sāyaṁ nipannā sabbarattiṁ khepetvā pāto uṭṭhahāma, māsapuṇṇaghaṭo viya no sarīraṁ nissandābhāvato.",
  "tika-s0302t2:114": "Phusitamattesupīti udakassa phusitamattesupi.",
  "tika-s0302t2:115": "Atināmenti kālaṁ. Evaṁ vuttanayena pavattā puggalā etā pathavīdhātuādayo assādenti nāma abhirativasena tattha ākaṅkhuppādanato.",
  "tika-s0302t2:116_0": "Abhivisiṭṭhena ñāṇenāti aggamaggañāṇena. Rukkho bodhi “bujjhati etthā”ti katvā. Maggo",
  "tika-s0302t2:116_1": "bodhi “bujjhati etenā”ti katvā. Sabbaññutaññāṇaṁ bodhi sammā sāmañca sabbadhammānaṁ",
  "tika-s0302t2:116_2": "bujjhanato. Nibbānaṁ bodhi bujjhitabbato. Tesanti niddhāraṇe sāmivacanaṁ. Sāvakapāramīñāṇanti",
  "tika-s0302t2:116_3": "sāvakapāramīñāṇaṁ yāthāvato dassanavatthu.",
  "tika-s0302t2:117": "Akuppāti paṭipakkhehi akopetabbo. Kāraṇatoti ariyamaggato. Tato hissa akuppatā. Tenāha “sā hī”tiādī. Ārammaṇatoti nibbānārammaṇato nibbānārammaṇānaṁ lokiyasamāpattīnaṁ abhāvato.",
  "tika-s0302t2:118_0": "Vitthāravasenāti ekekadhātuvasenāti vadanti, ekekissā pana dhātuyā lakkhaṇavibhattidassanavasena.",
  "tika-s0302t2:118_1": "Yanti hetuatthe nipāto, yaṁ nimittanti attho. Assādeti etenāti assādo, taṇhā. Ayaṁ",
  "tika-s0302t2:118_2": "pathavīdhātuyā assādoti ettha ayaṁ-saddo “pahānapaṭivedho”ti etthāpi ānetvā sambandhitabbo",
  "tika-s0302t2:118_3": "“ayaṁ pahānapaṭivedho paṭivijjhitabbaṭṭhena samudayasacca”nti. Esa nayo sesasaccesupi.",
  "tika-s0302t2:118_4": "Yāti yathāvuttesu assādo ādīnavo nissaraṇanti imesu tīsu ṭhānesu pavattā yā diṭṭhi…pe…",
  "tika-s0302t2:118_5": "yo samādhi, ayaṁ bhāvanāpaṭivedho maggasaccanti vuttanayeneva yojetabbaṁ.",
  "tika-s0302t2:119": "Pubbesambodhasuttavaṇṇanā niṭṭhitā.",
  "tika-s0302t2:120": "3. Acariṁsuttavaṇṇanā",
  "tika-s0302t2:121_0": "116. Yathā yāvatā nissaraṇapariyesanaṭṭhāne ādīnavapariyesanā, evaṁ yāvatā ādīnavapariyesanaṭṭhāne",
  "tika-s0302t2:121_1": "assādapariyesanā sammāpaṭipannassāti vuttaṁ “acarinti ñāṇacārena acariṁ, anubhavanacārenā”ti.",
  "tika-s0302t2:122": "Acariṁsuttavaṇṇanā niṭṭhitā.",
  "tika-s0302t2:123": "4. Nocedaṁsuttavaṇṇanā",
  "tika-s0302t2:124_0": "117.Nissaṭātiādīni padāni, ādito vuttapaṭisedhenāti “nevā”ti ettha vuttena nakārena.",
  "tika-s0302t2:124_1": "Tenāha “na nissaṭā”tiādi. Vimariyādikatenātiādi ca ettha viharaṇapekkhaṇe karaṇavacanaṁ.",
  "tika-s0302t2:124_2": "Dutiyanayeti “yato ca kho, bhikkhave”tiādinā vuttanaye. Kilesavaṭṭamariyādāya sabbaso",
  "tika-s0302t2:124_3": "abhāvato nimmariyādikatena cittena. Tenāha “tatthā”tiādi. Tīsūti dutiyādīsu tīsu.",
  "tika-s0302t2:125": "Nocedaṁsuttavaṇṇanā niṭṭhitā.",
  "tika-s0302t2:126": "5. Ekantadukkhasuttavaṇṇanā",
  "tika-s0302t2:127_0": "118.Ekanteneva dukkhāti avīcimahānirayo viya ekantato dukkhā eva sukhena avomissā.",
  "tika-s0302t2:127_1": "Dukkhena anupatitāti dukkheneva sabbaso upagatā. Dukkhena okkantāti bahiddhā viya",
  "tika-s0302t2:127_2": "antopi dukkhena avakkantā anupaviṭṭhā. Sukhavedanāpaccayatāya imāsaṁ dhātūnaṁ sukhatā",
  "tika-s0302t2:127_3": "viya dukkhavedanāpaccayatāpi veditabbā, saṅkhāradukkhatā pana sabbattha caritā eva.",
  "tika-s0302t2:127_4": "Sabbatthāti sabbāsu dhātūsu, sabbaṭṭhānesu vā. Paṭhamaṁ sukhaṁ dassetvāpi pacchā",
  "tika-s0302t2:127_5": "dukkhassa kathitattā “dukkhalakkhaṇaṁ kathita”nti vuttaṁ.",
  "tika-s0302t2:128": "Ekantadukkhasuttavaṇṇanā niṭṭhitā.",
  "tika-s0302t2:129": "6-10. Abhinandasuttādivaṇṇanā",
  "tika-s0302t2:130_0": "119-123. Chaṭṭhasattamesu vaṭṭavivaṭṭaṁ kathitaṁ. Aṭṭhakathāyaṁ pana “vivaṭṭaṁ kathita”nti",
  "tika-s0302t2:130_1": "vuttaṁ. Tīsu suttesu. Catusaccamevāti cattāri saccāni samāhaṭāni catusaccanti tesaṁ",
  "tika-s0302t2:130_2": "ekajjhaṁ gahaṇaṁ, niyamo pana tabbinimuttassa paramatthassa abhāvato.",
  "tika-s0302t2:131": "Abhinandasuttādivaṇṇanā niṭṭhitā.",
  "tika-s0302t2:132": "Catutthavaggavaṇṇanā niṭṭhitā.",
  "tika-s0302t2:133": "Sāratthappakāsiniyā saṁyuttanikāya-aṭṭhakathāya",
  "tika-s0302t2:134": "Dhātusaṁyuttavaṇṇanāya līnatthappakāsanā samattā."
}