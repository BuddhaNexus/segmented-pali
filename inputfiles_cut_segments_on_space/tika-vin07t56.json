{
  "tika-vin07t56:0": "Pañcavaggo",
  "tika-vin07t56:1": "Kammavaggavaṇṇanā",
  "tika-vin07t56:2_0": "483. Kammavagge ṭhapitauposathapavāraṇānaṁ kattikamāse sāmaggiyā katāya sāmaggīpavāraṇaṁ",
  "tika-vin07t56:2_1": "muñcitvā uposathaṁ kātuṁ na vaṭṭatīti āha “ṭhapetvā kattikamāsa”nti. Sace pana tesaṁ",
  "tika-vin07t56:2_2": "nānāsīmāsu mahāpavāraṇāya visuṁ pavāritānaṁ kattikamāsabbhantare sāmaggī hoti, sāmaggīuposatho",
  "tika-vin07t56:2_3": "eva tehi kattabbo, na pavāraṇā. Ekasmiṁ vasse katapavāraṇānaṁ puna pavāraṇāya avihitattā.",
  "tika-vin07t56:2_4": "Sāmaggīdivasoti anuposathadivase sāmaggīkaraṇaṁ sandhāya vuttaṁ. Sace pana cātuddasiyaṁ,",
  "tika-vin07t56:2_5": "pannarasiyaṁ vā saṅgho sāmaggiṁ karoti, tadā sāmaggīuposathadivaso na hoti, cātuddasīpannarasīuposathova",
  "tika-vin07t56:2_6": "hoti. Upari pavāraṇāyapi eseva nayo.",
  "tika-vin07t56:3_0": "Paccukkaḍḍhitvā ṭhapitadivasoti bhaṇḍanakārakehi upaddutā vā kenacideva karaṇīyena",
  "tika-vin07t56:3_1": "pavāraṇāsaṅgahaṁ vā katvā ṭhapito kāḷapakkhacātuddasīdivasova. Dve ca puṇṇamāsiyoti",
  "tika-vin07t56:3_2": "pubba-kattikapuṇṇamā, pacchimakattikapuṇṇamā cāti dve puṇṇamāsiyo. Evaṁ catubbidhampīti",
  "tika-vin07t56:3_3": "puṇṇamāsīdvayena saddhiṁ sāmaggīpavāraṇaṁ, cātuddasīpavāraṇañca sampiṇḍetvā vuttaṁ.",
  "tika-vin07t56:3_4": "Idañca pakaticārittavasena vuttaṁ. Tathārūpapaccaye pana sati ubhinnaṁ puṇṇamāsīnaṁ",
  "tika-vin07t56:3_5": "purimā dve cātuddasiyopi kāḷapakkhacātuddasiyā anantarā pannarasīpīti imepi tayo",
  "tika-vin07t56:3_6": "divasā pavāraṇādivasā evāti imaṁ sattavidhampi pavāraṇādivasaṁ ṭhapetvā aññasmiṁ",
  "tika-vin07t56:3_7": "divase pavāretuṁ na vaṭṭati.",
  "tika-vin07t56:4": "484.Anussāvanakammaṁ katvāti paṭhamaṁ anussāvanaṁ sāvetvā “esā ñattī”ti anussāvanānantarameva sakalaṁ ñattiṁ vatvā, pariyosāne “esā ñattī”ti vatvāti adhippāyo.",
  "tika-vin07t56:5_0": "485.Yvāyanti byañjanappabhedo adhippeto. Dasadhā byañjanabuddhiyā pabhedoti ettha",
  "tika-vin07t56:5_1": "dasadhā dasavidhena byañjanānaṁ pabhedoti yojetabbaṁ. Kenāyaṁ pabhedoti āha “byañjanabuddhiyā”ti.",
  "tika-vin07t56:5_2": "Yathādhippetatthabyañjanato byañjanasaṅkhātānaṁ akkharānaṁ janikā buddhi byañjanabuddhi,",
  "tika-vin07t56:5_3": "tāya byañjanabuddhiyā, akkharasamuṭṭhāpakacittabhedenevāti attho. Yaṁ vā saṁyogaparaṁ",
  "tika-vin07t56:5_4": "katvā vuccati, idampi garukanti yojanā.",
  "tika-vin07t56:6_0": "Tattha āyasmatotiādīsu yāni anantaritāni sa-kārama-kārādibyañjanāni “saṁyogo”ti vuccanti,",
  "tika-vin07t56:6_1": "so saṁyogo paro yassa a-kārādino, so saṁyogaparo nāma. Rassanti akārādibyañjanarahitaṁ",
  "tika-vin07t56:6_2": "saraṁ. Asaṁyogaparanti “yassa nakkhamatī”tiādīsu ya-kāra na-kārādibyañjanasahitasaraṁ",
  "tika-vin07t56:6_3": "sandhāya vuttaṁ. Ta-kārassa tha-kāraṁ akatvā vaggantare sithilameva katvā “suṇāṭu",
  "tika-vin07t56:6_4": "me”tiādiṁ vadantopi duruttaṁ karotiyeva ṭhapetvā anurūpaṁ ādesaṁ. Yañhi “saccikatthaparamatthenā”ti",
  "tika-vin07t56:6_5": "vattabbe “saccikaṭṭhaparamaṭṭhenā”ti ca “atthakathā”ti vattabbe “aṭṭhakathā”ti ca",
  "tika-vin07t56:6_6": "tattha tattha vuccati, tādisaṁ pāḷiaṭṭhakathāsu diṭṭhapayogaṁ, tadanurūpañca vattuṁ",
  "tika-vin07t56:6_7": "vaṭṭati, tato aññaṁ na vaṭṭati. Tenāha “anukkamāgataṁ paveṇiṁ avināsentenā”tiādi.",
  "tika-vin07t56:7_0": "Dīghe vattabbe rassantiādīsu “bhikkhūna”nti vattabbe “bhikkhuna”nti vā “bahūsū”ti",
  "tika-vin07t56:7_1": "vattabbe “bahusū”ti vā “nakkhamatī”ti vattabbe “na khamatī”ti vā “upasampadāpekkho”ti",
  "tika-vin07t56:7_2": "vattabbe “upasampadāpekho”ti vā evaṁ anurūpaṭṭhānesu eva dīgharassādi rassadīghādivasena",
  "tika-vin07t56:7_3": "parivattetuṁ vaṭṭati, na pana “nāgo”ti vattabbe “nago”ti vā “saṅgho”ti vattabbe “sagho”ti",
  "tika-vin07t56:7_4": "vā “tisso”ti vattabbe “tiso”ti vā “yācatī”ti vattabbe “yācantī”ti vā evaṁ ananurūpaṭṭhānesu",
  "tika-vin07t56:7_5": "vattuṁ. Sambandhaṁ, pana vavatthānañca sabbathāpi vaṭṭatīti gahetabbaṁ.",
  "tika-vin07t56:8": "486.Sesasīmāsupīti atimahatīādīsu dasasupi.",
  "tika-vin07t56:9_0": "488.Catuvaggakaraṇeti catuvaggena saṅghena kattabbe. Anissāritāti uposathaṭṭhapanādinā",
  "tika-vin07t56:9_1": "vā laddhinānāsaṁvāsakabhāvena vā na bahikatā. Aṭṭhakathāyañhi “apakatattassāti ukkhittakassa",
  "tika-vin07t56:9_2": "vā, yassa vā uposathapavāraṇā ṭhapitā hontī”ti vuttattā ṭhapitauposathapavāraṇo bhikkhu",
  "tika-vin07t56:9_3": "apakatatto evāti gahetabbaṁ. Parisuddhasīlāti pārājikaṁ anāpannā adhippetā. Parivāsādikammesu",
  "tika-vin07t56:9_4": "pana garukaṭṭhāpi apakatattā evāti gahetabbaṁ. Avasesā…pe… chandārahāva hontīti saṅghato",
  "tika-vin07t56:9_5": "hatthapāsaṁ vijahitvā ṭhite sandhāya vuttaṁ. Avijahitvā ṭhitā pana chandārahā na",
  "tika-vin07t56:9_6": "honti, tepi catuvaggādito adhikā hatthapāsaṁ vijahitvāva chandārahā honti. Tasmā",
  "tika-vin07t56:9_7": "saṅghato hatthapāsaṁ vijahitvā ṭhiteneva chando vā pārisuddhi vā dātabbā.",
  "tika-vin07t56:10": "Kammavaggavaṇṇanā niṭṭhitā.",
  "tika-vin07t56:11": "Apalokanakammakathāvaṇṇanā",
  "tika-vin07t56:12_0": "496.Etarahi sacepi sāmaṇerotiādīsu buddhādīnaṁ avaṇṇabhāsanampi akappiyādiṁ kappiyādibhāvena",
  "tika-vin07t56:12_1": "dīpanampi diṭṭhivipattiyaññeva pavisati. Teneva vakkhati “taṁ laddhiṁ nissajjāpetabbo”ti.",
  "tika-vin07t56:12_2": "Bhikkhūnampi eseva nayo. Micchādiṭṭhikoti buddhavacanādhippāyaṁ viparītato gaṇhanto,",
  "tika-vin07t56:12_3": "so eva antaggāhikāya diṭṭhiyā samannāgatoti ca vutto. Keci pana “sassatucchedānaṁ",
  "tika-vin07t56:12_4": "aññataradiṭṭhiyā samannāgato”ti vadanti, taṁ na yuttaṁ, sassatucchedaggāhassa sāmaṇerānaṁ",
  "tika-vin07t56:12_5": "liṅganāsanāya kāraṇattena heṭṭhā aṭṭhakathāyameva vuttattā, idha ca daṇḍakammanāsanāya eva adhippetattā.",
  "tika-vin07t56:13_0": "Tassāpi dātabboti vijjamānaṁ mukharādibhāvaṁ nissāya appaṭipucchitvāpi paṭiññaṁ aggahetvāpi",
  "tika-vin07t56:13_1": "āpattiṁ anāropetvāpi desitāyapi āpattiyā khuṁsanādito anoramantassa dātabbova. Oramantassa",
  "tika-vin07t56:13_2": "pana khamāpentassa na dātabbo.",
  "tika-vin07t56:14_0": "Brahmadaṇḍassa dānanti kharadaṇḍassa ukkaṭṭhadaṇḍassa dānaṁ. Tajjanīyādikamme hi",
  "tika-vin07t56:14_1": "kate ovādānusāsanippadānapaṭikkhepo natthi. Dinnabrahmadaṇḍe pana tasmiṁ saddhiṁ",
  "tika-vin07t56:14_2": "tajjanīyādikammakatehi paṭikkhittampi kātuṁ na vaṭṭati, “neva vattabbo”tiādinā ālāpasallāpādimattassāpi",
  "tika-vin07t56:14_3": "nakārena paṭikkhittattā. Tañhi disvā bhikkhū gīvaṁ parivattetvā olokanamattampi na",
  "tika-vin07t56:14_4": "karonti, evaṁ vivajjetabbaṁ nimmadanakaraṇatthameva tassa daṇḍassa anuññātattā. Teneva",
  "tika-vin07t56:14_5": "channattheropi ukkhepanīyādikammakatopi abhāyitvā brahmadaṇḍe dinne “saṅghenāhaṁ",
  "tika-vin07t56:14_6": "sabbathā vivajjito”ti mucchito papati. Yo pana brahmadaṇḍakatena saddhiṁ ñatvā saṁsaṭṭho",
  "tika-vin07t56:14_7": "avivajjetvā viharati, tassa dukkaṭamevāti gahetabbaṁ aññathā brahmadaṇḍavidhānassa",
  "tika-vin07t56:14_8": "niratthakatāpasaṅgato. Tenāti brahmadaṇḍakatena. Yathā tajjanīyādikammakatehi, evameva",
  "tika-vin07t56:14_9": "tato adhikampi saṅghaṁārādhentena sammāvattitabbaṁ. Tañca “sorato nivātavuttī”tiādinā",
  "tika-vin07t56:14_10": "sarūpato dassitameva. Tenāha “sammāvattitvā khamāpentassa brahmadaṇḍo paṭippassambhetabbo”ti.",
  "tika-vin07t56:15_0": "Yaṁ taṁ bhagavatā avandiyakammaṁ anuññātanti sambandho. “Tassa bhikkhuno daṇḍakammaṁ",
  "tika-vin07t56:15_1": "kātu”nti sāmaññato anuññātappakāraṁ dassetvā puna visesato anuññātappakāraṁ dassetuṁ",
  "tika-vin07t56:15_2": "“atha kho”tiādipāḷi uddhaṭāti veditabbaṁ. Imassa apalokanakammassa ṭhānaṁ hotīti",
  "tika-vin07t56:15_3": "apalokanakammassa sāmaññassa pavattiṭṭhānaṁ hotīti. Visesabyatirekena avijjamānampi",
  "tika-vin07t56:15_4": "tadaññattha appavattiṁ dassetuṁ visesanissitaṁ viya voharīyati. “Kammaññeva lakkhaṇa”nti",
  "tika-vin07t56:15_5": "iminā osāraṇādivasena gahitāvasesānaṁ sabbesaṁ apalokanakammassa sāmaññalakkhaṇavasena",
  "tika-vin07t56:15_6": "gahitattā kammaññeva lakkhaṇamassāti kammalakkhaṇanti nibbacanaṁ dasseti. Idañca",
  "tika-vin07t56:15_7": "vuttāvasesānaṁ kammānaṁ niṭṭhānaṭṭhānaṁ, saṅkhārakkhandhadhammāyatanāni viya vuttāvasesakhandhāyatanānanti",
  "tika-vin07t56:15_8": "daṭṭhabbaṁ. Teneva vakkhati “ayaṁ panettha pāḷimuttakopi kammalakkhaṇavinicchayo”tiādi.",
  "tika-vin07t56:15_9": "Yathā cettha, evaṁ upari ñattikammādīsupi kammalakkhaṇaṁ vuttanti veditabbaṁ. Tassa",
  "tika-vin07t56:15_10": "karaṇanti avandiyakammassa karaṇavidhānaṁ.",
  "tika-vin07t56:16": "“Na vanditabbo”ti iminā vandantiyā dukkaṭanti dassetīti daṭṭhabbaṁ. Saṅghena kataṁ katikaṁ ñatvā maddanaṁ viya hi saṅghasammutiṁ anādarena atikkamantassa āpatti eva hoti.",
  "tika-vin07t56:17": "Bhikkhusaṅghassāpi panetaṁ labbhatiyevāti avandiyakammassa upalakkhaṇamattena gahitattā bhikkhusaṅghassāpi kammalakkhaṇaṁ labbhati eva.",
  "tika-vin07t56:18_0": "Salākadānaṭṭhānaṁ salākaggaṁ nāma. Yāgubhattānaṁ bhājanaṭṭhānāni yāgaggabhattaggāni",
  "tika-vin07t56:18_1": "nāma. Etesupi hi ṭhānesu sabbo saṅgho uposathe viya sannipatito, kammañca vaggakammaṁ",
  "tika-vin07t56:18_2": "na hoti, “mayametaṁ na jānimhā”ti pacchā khiyyantāpi na honti. Khaṇḍasīmāya pana",
  "tika-vin07t56:18_3": "kate khiyyanti. Saṅghikapaccayañhi acchinnacīvarādīnaṁ dātuṁ apalokentehi upacārasīmaṭṭhānaṁ",
  "tika-vin07t56:18_4": "sabbesaṁ anumatiṁ gahetvāva kātabbaṁ. Yo pana visabhāgapuggalo dhammikaṁ apalokanaṁ",
  "tika-vin07t56:18_5": "paṭibāhati, taṁ upāyena bahiupacārasīmāgataṁ vā katvā khaṇḍasīmaṁ vā pavisitvā kātuṁ vaṭṭati.",
  "tika-vin07t56:19_0": "Yaṁ sandhāya “apalokanakammaṁ karotī”ti sāmaññato dasseti, taṁ apalokanakammaṁ sarūpato",
  "tika-vin07t56:19_1": "dassetumāha “acchinnacīvaraṁ”iccādi. Yadi apaloketvāva cīvaraṁ dātabbaṁ, kiṁ pana",
  "tika-vin07t56:19_2": "appamattakavissajjakasammutiyāti āha “appamattakavissajjanakena panā”tiādi. Nāḷi",
  "tika-vin07t56:19_3": "vā upaḍḍhanāḷi vāti divase divase apaloketvā dātabbassa pamāṇadassanaṁ. Tena yāpanamattameva",
  "tika-vin07t56:19_4": "apaloketabbaṁ, na adhikanti dasseti. Ekadivasaṁyeva vātiādi dasavīsatidivasānaṁ ekasmiṁ",
  "tika-vin07t56:19_5": "divaseyeva dātabbaparicchedadassanaṁ, tena yāva jīvanti vā yāva rogā vuṭṭhahatīti",
  "tika-vin07t56:19_6": "vā evaṁ apaloketuṁ na vaṭṭatīti dasseti. Iṇapalibodhanti iṇavatthuṁ dātuṁ vaṭṭatīti",
  "tika-vin07t56:19_7": "sambandho. Tañca iṇāyikehi palibuddhassa lajjipesalassa sāsanupakārakassa pamāṇayuttameva",
  "tika-vin07t56:19_8": "kappiyabhaṇḍaṁ niyametvā apaloketvā dātabbaṁ, na pana sahassaṁ vā satasahassaṁ vā",
  "tika-vin07t56:19_9": "mahāiṇaṁ. Tādisañhi bhikkhācariyavattena sabbehi bhikkhūhi tādisassa bhikkhuno pariyesitvā dātabbaṁ.",
  "tika-vin07t56:20_0": "Upanikkhepatoti cetiyapaṭijagganatthāya vaḍḍhiyā payojetvā kappiyakārakehi ṭhapitavatthuto.",
  "tika-vin07t56:20_1": "Saṅghikenapīti na kevalañca tatruppādato paccayadāyakehi catupaccayatthāya saṅghassa",
  "tika-vin07t56:20_2": "dinnavatthunāpīti attho.",
  "tika-vin07t56:21": "Saṅghabhattaṁ kātuṁ na vaṭṭatīti mahādānaṁ dentehipi kariyamānaṁ saṅghabhattaṁ viya kāretuṁ na vaṭṭatīti adhippāyo.",
  "tika-vin07t56:22_0": "“Yathāsukhaṁ paribhuñjituṁ ruccatī”ti vuttattā attano paribhogappahonakaṁ appaṁ vā",
  "tika-vin07t56:22_1": "bahuṁ vā gahetabbaṁ, adhikaṁ pana gahetuṁ na labhati. Uposathadivaseti nidassanamattaṁ,",
  "tika-vin07t56:22_2": "yasmiṁ kismiñci divasepi kataṁ sukatameva hoti. Karontena “yaṁ imasmiṁ vihāre antosīmāya",
  "tika-vin07t56:22_3": "saṅghasantakaṁ…pe… yathāsukhaṁ paribhuñjituṁ mayhaṁ ruccatī”ti evaṁ katikā kātabbā,",
  "tika-vin07t56:22_4": "tathā dvīhi tīhipi “āyasmantānaṁ ruccatī”ti vacanameva hettha viseso. Tesampīti rukkhānaṁ.",
  "tika-vin07t56:22_5": "Sā eva katikāti visuṁ katikā na kātabbāti attho.",
  "tika-vin07t56:23_0": "Tesanti rukkhānaṁ. Saṅgho sāmīti sambandho. Purimavihāreti purime yathāsukhaṁ paribhogatthāya",
  "tika-vin07t56:23_1": "katakatike vihāre. Pariveṇāni katvā jaggantīti yattha arakkhiyamāne phalāphalāni,",
  "tika-vin07t56:23_2": "rukkhā ca vinassanti, tādisaṁ ṭhānaṁ sandhāya vuttaṁ, tattha saṅghassa katikā na",
  "tika-vin07t56:23_3": "pavattīti adhippāyo. Ye pana rukkhā bījāni ropetvā ādito paṭṭhāya paṭijaggitā, tepi",
  "tika-vin07t56:23_4": "dasamabhāgaṁ datvā ropakeheva paribhuñjitabbā. Tehīti jaggakehi.",
  "tika-vin07t56:24_0": "Tatthāti tasmiṁ vihāre. Mūleti ādikāle, pubbeti attho. Dīghā katikāti aparicchinnakālā",
  "tika-vin07t56:24_1": "yathāsukhaṁ paribhogatthāya katikā. Nikkukkuccenāti “abhājitamida”nti kukkuccaṁ akatvāti",
  "tika-vin07t56:24_2": "attho. Khiyyanamattamevetanti tena khiyyanena bahuṁ khādantānaṁ doso natthi attano",
  "tika-vin07t56:24_3": "paribhogappamāṇasseva gahitattā, khiyyantepi attano pahonakaṁ gahetvā khāditabbanti adhippāyo.",
  "tika-vin07t56:25_0": "Gaṇhathāti na vattabbāti tathāvutte teneva bhikkhunā dinnaṁ viya maññeyyuṁ, taṁ nissāya",
  "tika-vin07t56:25_1": "micchājīvasambhavo hotīti vuttaṁ. Tenāha “anuvicaritvā”tiādi. Upaḍḍhabhāgoti ekabhikkhuno",
  "tika-vin07t56:25_2": "paṭivīsato upaḍḍhabhāgo. Dentena ca “ettakaṁ dātuṁ saṅgho anuññāsī”ti evaṁ attānaṁ",
  "tika-vin07t56:25_3": "parimocetvā yathā te saṅghe eva pasīdanti, evaṁ vatvā dātabbaṁ.",
  "tika-vin07t56:26_0": "Apaccāsīsantenāti gilānagamikissarādīnaṁ anuññātapuggalānampi attano santakaṁ dentena",
  "tika-vin07t56:26_1": "apaccāsīsanteneva dātabbaṁ, ananuññātapuggalānaṁ pana apaccāsīsantenāpi dātuṁ na",
  "tika-vin07t56:26_2": "vaṭṭatīti. Saṅghikameva yathākatitāya dāpetabbaṁ. Attano santakampi paccayadāyakādī",
  "tika-vin07t56:26_3": "sayameva vissāsena gaṇhanti, na vāretabbā, laddhakappiyanti tuṇhī bhavitabbaṁ. Pubbe",
  "tika-vin07t56:26_4": "vuttamevāti “kuddho hi so rukkhepi chindeyyā”tiādinā tuṇhībhāve kāraṇaṁ pubbe vuttameva.",
  "tika-vin07t56:26_5": "Tehi kataanatthābhāvepi kāruññena tuṇhī bhavituṁ vaṭṭati, “gaṇhathā”tiādi pana vattuṁ na vaṭṭati.",
  "tika-vin07t56:27_0": "Garubhaṇḍattā…pe… na dātabbanti jīvarukkhānaṁ ārāmaṭṭhānīyattā, dārūnañca gehasambhārānupagatattā",
  "tika-vin07t56:27_1": "“sabbaṁ tvameva gaṇhā”ti dātuṁ na vaṭṭatīti vuttaṁ. Akatāvāsaṁ vā katvāti pubbe avijjamānaṁ",
  "tika-vin07t56:27_2": "senāsanaṁ katvā jaggitakāle phalavāre sampatte.",
  "tika-vin07t56:28": "Apalokanakammakathāvaṇṇanā niṭṭhitā.",
  "tika-vin07t56:29": "Atthavasavaggādivaṇṇanā",
  "tika-vin07t56:30_0": "498.Vipākadukkhasaṅkhātānaṁsamparāyikaverānanti ettha pāṇātipātādiverena nibbattattā,",
  "tika-vin07t56:30_1": "verappattiyā hetuttā ca “vipākadukkhavedanā”ti vuttā. Pāṇātipātādipañcaveravinimuttānampi",
  "tika-vin07t56:30_2": "akusalānaṁ verehi saha ekato saṅgaṇhanatthaṁ “dasaakusalakammapathappabhedāna”nti puna vuttaṁ.",
  "tika-vin07t56:31_0": "499-500.Taṁkammanti tajjanīyādikammameva, sattā āpattikkhandhā paññattaṁ nāmāti sambandho.",
  "tika-vin07t56:31_1": "Antarā kenaci apaññatte sikkhāpadeti imasmiṁ kappe ādito paṭṭhāya yāva amhākaṁ bhagavato",
  "tika-vin07t56:31_2": "abhisambodhi, tāva antarākāle kakusandhādiṁ ṭhapetvā kenaci apaññatte sikkhāpadeti",
  "tika-vin07t56:31_3": "attho. Vinītakathā sikkhāpadanti vinītavatthūni eva. Tāni hi taṁtaṁsikkhākoṭṭhāsānaṁ",
  "tika-vin07t56:31_4": "pakāsanato “sikkhāpada”nti ca āpattianāpattīnaṁ anupaññāpanato “anupaññatta”nti ca vuccanti.",
  "tika-vin07t56:32": "Atthavasavaggādivaṇṇanā niṭṭhitā.",
  "tika-vin07t56:33": "Saṅgahavaggavaṇṇanānayo niṭṭhito.",
  "tika-vin07t56:34": "Iti mahāvaggo, paññattivaggo, saṅgahavaggoti tīhi mahāvaggehi paṭimaṇḍito parivāroti veditabbo.",
  "tika-vin07t56:35": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t56:36": "Parivāravaṇṇanānayo niṭṭhito.",
  "tika-vin07t56:37": "Nigamanakathāvaṇṇanā",
  "tika-vin07t56:38_0": "Avasānagāthāsu ubhatovibhaṅga-khandhaka-parivārehi vibhattattā vibhāgapaṭidesanā",
  "tika-vin07t56:38_1": "yasmiṁ vinayapiṭake. So ubhatovibhaṅga-khandhaka-parivāravibhattadesano āhāti yojanā.",
  "tika-vin07t56:38_2": "Tassāti vinayapiṭakassa.",
  "tika-vin07t56:39_0": "Satthu mahābodhīti dakkhiṇasākhaṁ sandhāya vadati. Yaṁ padhānagharaṁ nāma pariveṇaṁ,",
  "tika-vin07t56:39_1": "tattha cārupākārena sañcitaṁ parikkhittaṁ yaṁ pāsādaṁ kārayi, tatra tasmiṁ mahānigamasāmino",
  "tika-vin07t56:39_2": "pāsāde vasatāti yojetabbā.",
  "tika-vin07t56:40": "Buddhasiriṁ uddisitvā nissāya, tassa vā ajjhesanampi paṭicca yā iddhā paripuṇṇavinicchayatāya samiddhā vinayasaṁvaṇṇanā āraddhāti yojanā.",
  "tika-vin07t56:41_0": "Sirinivāsassāti siriyā nivāsanaṭṭhānabhūtassa siripālanāmakassa rañño. Jayasaṁvacchareti",
  "tika-vin07t56:41_1": "vijayayutte saṁvacchare. Āraddhakāladassanatthaṁ puna “jayasaṁvacchare ayaṁ āraddhā”ti vuttaṁ.",
  "tika-vin07t56:42": "Kālevassanti yuttakāle vassanasīlo. Devoti megho.",
  "tika-vin07t56:43": "Nigamanakathāvaṇṇanā niṭṭhitā.",
  "tika-vin07t56:44": "Nigamanakathā",
  "tika-vin07t56:45": "Ettāvatā ca āraddhā, vinayaṭṭhakathāya yā;",
  "tika-vin07t56:46": "Vaṇṇanā nātivitthiṇṇā, paripuṇṇavinicchayā.",
  "tika-vin07t56:47": "Paññāsabhāṇavārāya, tantiyā parimāṇato;",
  "tika-vin07t56:48": "Samijjhaniṭṭhiparamā, yā vimativinodanī.",
  "tika-vin07t56:49": "Anantarāyena katā, ayaṁ niṭṭhamupāgatā;",
  "tika-vin07t56:50": "Yaṁ taṁ niṭṭhaṁ tathā sabbe, pāṇino samanorathā.",
  "tika-vin07t56:51": "Therehi vinayaññūhi, sucisallekhavuttihi;",
  "tika-vin07t56:52": "Avissatthātivitthiṇṇa-ganthabhīrū hipatthitaṁ.",
  "tika-vin07t56:53": "Karontena mayā evaṁ, vinayaatthavaṇṇanaṁ;",
  "tika-vin07t56:54": "Yaṁ pattaṁ kusalaṁ tena, patvā sambodhimuttamaṁ.",
  "tika-vin07t56:55": "Vinayatthaṁ pakāsetvā, yo sopāyena lakkhaṇaṁ;",
  "tika-vin07t56:56": "Sopāyaṁ vimaticcheda-ñāṇacakkhupadāyakaṁ.",
  "tika-vin07t56:57": "Viraddhatthavipallāsa-ganthavitthārahāniyā;",
  "tika-vin07t56:58": "Visuddhiṁ pāpayissāmi, satte saṁsāradukkhato.",
  "tika-vin07t56:59": "Lokiyehi ca bhogehi, guṇehi nikhilā pajā;",
  "tika-vin07t56:60": "Sabbehi sahitā hontu, ratā sambuddhasāsaneti.",
  "tika-vin07t56:61": "Vimativinodanīṭīkā niṭṭhitā."
}