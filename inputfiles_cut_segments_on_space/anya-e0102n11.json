{
  "anya-e0102n11:0": "23. Paññābhāvanānisaṁsaniddeso",
  "anya-e0102n11:1": "Ānisaṁsapakāsanā",
  "anya-e0102n11:2_0": "854. Yaṁ pana vuttaṁ ‘‘paññābhāvanāya ko ānisaṁso’’ti, tattha vadāma. Ayañhi paññābhāvanā",
  "anya-e0102n11:2_1": "nāma anekasatānisaṁsā. Tassā dīghenāpi addhunā na sukaraṁ vitthārato ānisaṁsaṁ pakāsetuṁ.",
  "anya-e0102n11:2_2": "Saṅkhepato panassā nānākilesaviddhaṁsanaṁ, ariyaphalarasānubhavanaṁ, nirodhasamāpattisamāpajjanasamatthatā,",
  "anya-e0102n11:2_3": "āhuneyyabhāvādisiddhīti ayamānisaṁso veditabbo.",
  "anya-e0102n11:3": "Nānākilesaviddhaṁsanakathā",
  "anya-e0102n11:4_0": "855. Tattha yaṁ nāmarūpaparicchedato paṭṭhāya sakkāyadiṭṭhādīnaṁ vasena nānākilesaviddhaṁsanaṁ",
  "anya-e0102n11:4_1": "vuttaṁ, ayaṁ lokikāya paññābhāvanāya ānisaṁso. Yaṁ ariyamaggakkhaṇe saṁyojanādīnaṁ",
  "anya-e0102n11:4_2": "vasena nānākilesaviddhaṁsanaṁ vuttaṁ, ayaṁ lokuttarāya paññābhāvanāya ānisaṁsoti veditabbo.",
  "anya-e0102n11:5": "Bhīmavegānupatitā, asanīva siluccaye;",
  "anya-e0102n11:6": "Vāyuvegasamuṭṭhito, araññamiva pāvako.",
  "anya-e0102n11:7": "Andhakāraṁ viya ravi, satejujjalamaṇḍalo;",
  "anya-e0102n11:8": "Dīgharattānupatitaṁ, sabbānatthavidhāyakaṁ.",
  "anya-e0102n11:9": "Kilesajālaṁ paññā hi, viddhaṁsayati bhāvitā;",
  "anya-e0102n11:10": "Sandiṭṭhikamato jaññā, ānisaṁsamimaṁ idha.",
  "anya-e0102n11:11": "Phalasamāpattikathā",
  "anya-e0102n11:12_0": "856.Ariyaphalarasānubhavananti na kevalañca kilesaviddhaṁsanaññeva, ariyaphalarasānubhavanampi",
  "anya-e0102n11:12_1": "paññābhāvanāya ānisaṁso. Ariyaphalanti hi sotāpattiphalādi sāmaññaphalaṁ vuccati.",
  "anya-e0102n11:12_2": "Tassa dvīhākārehi rasānubhavanaṁ hoti. Maggavīthiyañca phalasamāpattivasena ca pavattiyaṁ.",
  "anya-e0102n11:12_3": "Tatrāssa maggavīthiyaṁ pavatti dassitāyeva.",
  "anya-e0102n11:13_0": "857. Apica ye ‘‘saṁyojanappahānamattameva phalaṁ nāma, na koci añño dhammo atthī’’ti",
  "anya-e0102n11:13_1": "vadanti, tesaṁ anunayatthaṁ idaṁ suttampi dassetabbaṁ – ‘‘kathaṁ payogapaṭippassaddhipaññā",
  "anya-e0102n11:13_2": "phale ñāṇaṁ? Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti,",
  "anya-e0102n11:13_3": "tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti.",
  "anya-e0102n11:13_4": "Tampayogapaṭippassaddhattā uppajjati sammādiṭṭhi, maggassetaṁ phala’’nti (paṭi. ma.",
  "anya-e0102n11:13_5": "1.63) vitthāretabbaṁ.",
  "anya-e0102n11:14_0": "‘‘Cattāro maggā apariyāpannā, cattāri ca sāmaññaphalāni, ime dhammā appamāṇārammaṇā’’",
  "anya-e0102n11:14_1": "(dha. sa. 1422). ‘‘Mahaggato dhammo appamāṇassa dhammassa anantarapaccayena paccayo’’ti",
  "anya-e0102n11:14_2": "(paṭṭhā. 2.12.62) evamādīnipi cettha sādhakāni.",
  "anya-e0102n11:15_0": "858. Phalasamāpattiyaṁ pavattidassanatthaṁ panassa idaṁ pañhākammaṁ – kā phalasamāpatti,",
  "anya-e0102n11:15_1": "ke taṁ samāpajjanti, ke na samāpajjanti, kasmā samāpajjanti, kathañcassā samāpajjanaṁ",
  "anya-e0102n11:15_2": "hoti, kathaṁ ṭhānaṁ, kathaṁ vuṭṭhānaṁ, kiṁ phalassa anantaraṁ, kassa ca phalaṁ anantaranti?",
  "anya-e0102n11:16": "859. Tattha kā phalasamāpattīti yā ariyaphalassa nirodhe appanā.",
  "anya-e0102n11:17_0": "860.Ke taṁ samāpajjanti, ke na samāpajjantīti sabbepi puthujjanā na samāpajjanti.",
  "anya-e0102n11:17_1": "Kasmā? Anadhigatattā. Ariyā pana sabbepi samāpajjanti. Kasmā? Adhigatattā. Uparimā",
  "anya-e0102n11:17_2": "pana heṭṭhimaṁ na samāpajjanti, puggalantarabhāvupagamanena paṭippassaddhattā. Heṭṭhimā",
  "anya-e0102n11:17_3": "ca uparimaṁ, anadhigatattā. Attano attanoyeva pana phalaṁ samāpajjantīti idamettha sanniṭṭhānaṁ.",
  "anya-e0102n11:18_0": "Keci pana ‘‘sotāpannasakadāgāminopi na samāpajjanti. Uparimā dveyeva samāpajjantī’’ti",
  "anya-e0102n11:18_1": "vadanti. Idañca tesaṁ kāraṇaṁ, ete hi samādhismiṁ paripūrakārinoti. Taṁ puthujjanassāpi",
  "anya-e0102n11:18_2": "attanā paṭiladdhalokiyasamādhisamāpajjanato akāraṇameva. Kiñcettha kāraṇākāraṇacintāya.",
  "anya-e0102n11:18_3": "Nanu pāḷiyaṁyeva vuttaṁ – ‘‘katame dasa gotrabhudhammā vipassanāvasena uppajjanti?",
  "anya-e0102n11:18_4": "Sotāpattimaggapaṭilābhatthāya uppādaṁ pavattaṁ…pe… upāyāsaṁ bahiddhā saṅkhāranimittaṁ",
  "anya-e0102n11:18_5": "abhibhuyyatīti gotrabhu. Sotāpattiphalasamāpattatthāya sakadāgāmimaggaṁ …pe… arahattaphalasamāpattatthāya…",
  "anya-e0102n11:18_6": "suññatavihārasamāpattatthāya… animittavihārasamāpattatthāya uppādaṁ…pe… bahiddhā",
  "anya-e0102n11:18_7": "saṅkhāranimittaṁ abhibhuyyatīti gotrabhū’’ti (paṭi. ma. 1.60). Tasmā sabbepi ariyā",
  "anya-e0102n11:18_8": "attano attano phalaṁ samāpajjantīti niṭṭhamettha gantabbaṁ.",
  "anya-e0102n11:19_0": "861.Kasmā samāpajjantīti diṭṭhadhammasukhavihāratthaṁ. Yathā hi rājā rajjasukhaṁ,",
  "anya-e0102n11:19_1": "devatā dibbasukhaṁ anubhavanti, evaṁ ariyā ‘‘ariyaṁ lokuttarasukhaṁ anubhavissāmā’’ti",
  "anya-e0102n11:19_2": "addhānapparicchedaṁ katvā icchiticchitakkhaṇe phalasamāpattiṁ samāpajjanti.",
  "anya-e0102n11:20_0": "862.Kathañcassā samāpajjanaṁ hoti, kathaṁ ṭhānaṁ, kathaṁ vuṭṭhānanti dvīhi tāva ākārehi",
  "anya-e0102n11:20_1": "assā samāpajjanaṁ hoti – nibbānato aññassa ārammaṇassa amanasikārā nibbānassa ca",
  "anya-e0102n11:20_2": "manasikārā. Yathāha – ‘‘dve kho, āvuso, paccayā animittāya cetovimuttiyā samāpattiyā",
  "anya-e0102n11:20_3": "sabbanimittānañca amanasikāro, animittāya ca dhātuyā manasikāro’’ti (ma. ni. 1.458).",
  "anya-e0102n11:21_0": "863. Ayampanettha samāpajjanakkamo. Phalasamāpattatthikena hi ariyasāvakena rahogatena",
  "anya-e0102n11:21_1": "paṭisallīnena udayabbayādivasena saṅkhārā vipassitabbā. Tassa pavattānupubbavipassanassa",
  "anya-e0102n11:21_2": "saṅkhārārammaṇagotrabhuñāṇānantarā phalasamāpattivasena nirodhe cittaṁ appeti. Phalasamāpattininnatāya",
  "anya-e0102n11:21_3": "cettha sekkhassāpi phalameva uppajjati, na maggo.",
  "anya-e0102n11:22_0": "Ye pana vadanti ‘‘sotāpanno ‘phalasamāpattiṁ samāpajjissāmī’ti vipassanaṁ paṭṭhapetvā",
  "anya-e0102n11:22_1": "sakadāgāmī hoti. Sakadāgāmī ca anāgāmī’’ti, te vattabbā ‘‘evaṁ sati anāgāmī arahā",
  "anya-e0102n11:22_2": "bhavissati, arahā paccekabuddho, paccekabuddho ca buddho. Tasmā na kiñci etaṁ, pāḷivaseneva",
  "anya-e0102n11:22_3": "ca paṭikkhitta’’ntipi na gahetabbaṁ. Idameva pana gahetabbaṁ – sekkhassāpi phalameva",
  "anya-e0102n11:22_4": "uppajjati, na maggo. Phalañcassa sace anena paṭhamajjhāniko maggo adhigato hoti.",
  "anya-e0102n11:22_5": "Paṭhamajjhānikameva uppajjati. Sace dutiyādīsu aññatarajjhāniko, dutiyādīsu aññatarajjhānikamevāti.",
  "anya-e0102n11:22_6": "Evaṁ tāvassā samāpajjanaṁ hoti.",
  "anya-e0102n11:23_0": "864. ‘‘Tayo kho, āvuso, paccayā animittāya cetovimuttiyā ṭhitiyā sabbanimittānañca",
  "anya-e0102n11:23_1": "amanasikāro, animittāya ca dhātuyā manasikāro, pubbe ca abhisaṅkhāro’’ti (ma. ni.",
  "anya-e0102n11:23_2": "1.458) vacanato panassā tīhākārehi ṭhānaṁ hoti. Tattha pubbe ca abhisaṅkhāroti samāpattito",
  "anya-e0102n11:23_3": "pubbe kālaparicchedo. ‘‘Asukasmiṁ nāma kāle vuṭṭhahissāmī’’ti paricchinnattā hissā",
  "anya-e0102n11:23_4": "yāva so kālo nāgacchati, tāva ṭhānaṁ hoti. Evamassā ṭhānaṁ hotīti.",
  "anya-e0102n11:24_0": "865. ‘‘Dve kho, āvuso, paccayā animittāya cetovimuttiyā vuṭṭhānāya sabbanimittānañca",
  "anya-e0102n11:24_1": "manasikāro, animittāya ca dhātuyā amanasikāro’’ti (ma. ni. 1.458) vacanato panassā",
  "anya-e0102n11:24_2": "dvīhākārehi vuṭṭhānaṁ hoti. Tattha sabbanimittānanti rūpanimittavedanāsaññāsaṅkhāraviññāṇanimittānaṁ.",
  "anya-e0102n11:24_3": "Kāmañca na sabbānevetāni ekato manasikaroti sabbasaṅgāhikavasena panetaṁ vuttaṁ.",
  "anya-e0102n11:24_4": "Tasmā yaṁ bhavaṅgassa ārammaṇaṁ hoti, taṁ manasikaroto phalasamāpattivuṭṭhānaṁ hotīti",
  "anya-e0102n11:24_5": "evamassā vuṭṭhānaṁ veditabbaṁ.",
  "anya-e0102n11:25_0": "866.Kiṁ phalassa anantaraṁ, kassa ca phalaṁ anantaranti phalassa tāva phalameva vā",
  "anya-e0102n11:25_1": "anantaraṁ hoti, bhavaṅgaṁ vā. Phalaṁ pana atthi maggānantaraṁ, atthi phalānantaraṁ,",
  "anya-e0102n11:25_2": "atthi gotrabhuanantaraṁ, atthi nevasaññānāsaññāyatanānantaraṁ. Tattha maggavīthiyaṁ",
  "anya-e0102n11:25_3": "maggānantaraṁ, purimassa purimassa pacchimaṁ pacchimaṁ phalānantaraṁ. Phalasamāpattīsu",
  "anya-e0102n11:25_4": "purimaṁ purimaṁ gotrabhuanantaraṁ. Gotrabhūti cettha anulomaṁ veditabbaṁ. Vuttañhetaṁ",
  "anya-e0102n11:25_5": "paṭṭhāne – ‘‘arahato anulomaṁ phalasamāpattiyā anantarapaccayena paccayo. Sekkhānaṁ",
  "anya-e0102n11:25_6": "anulomaṁ phalasamāpattiyā anantarapaccayena paccayo’’ti (paṭṭhā. 1.1.417). Yena phalena",
  "anya-e0102n11:25_7": "nirodhā vuṭṭhānaṁ hoti, taṁ nevasaññānāsaññāyatanānantaranti. Tattha ṭhapetvā maggavīthiyaṁ",
  "anya-e0102n11:25_8": "uppannaṁ phalaṁ avasesaṁ sabbaṁ phalasamāpattivasena pavattaṁ nāma. Evametaṁ maggavīthiyaṁ",
  "anya-e0102n11:25_9": "phalasamāpattiyaṁ vā uppajjanavasena,",
  "anya-e0102n11:26": "Paṭippassaddhadarathaṁ , amatārammaṇaṁ subhaṁ;",
  "anya-e0102n11:27": "Vantalokāmisaṁ santaṁ, sāmaññaphalamuttamaṁ.",
  "anya-e0102n11:28": "Ojavantena sucinā, sukhena abhisanditaṁ;",
  "anya-e0102n11:29": "Yena sātātisātena, amatena madhuṁ viya.",
  "anya-e0102n11:30": "Taṁ sukhaṁ tassa ariyassa, rasabhūtamanuttaraṁ;",
  "anya-e0102n11:31": "Phalassa paññaṁ bhāvetvā, yasmā vindati paṇḍito.",
  "anya-e0102n11:32": "Tasmā ariyaphalassetaṁ, rasānubhavanaṁ idha;",
  "anya-e0102n11:33": "Vipassanābhāvanāya, ānisaṁsoti vuccati.",
  "anya-e0102n11:34": "Nirodhasamāpattikathā",
  "anya-e0102n11:35_0": "867.Nirodhasamāpattisamāpajjanasamatthatāti na kevalañca ariyaphalarasānubhavanaṁyeva,",
  "anya-e0102n11:35_1": "ayaṁ pana nirodhasamāpattiyā samāpajjanasamatthatāpi imissā paññābhāvanāya ānisaṁsoti veditabbo.",
  "anya-e0102n11:36_0": "Tatridaṁ nirodhasamāpattiyā vibhāvanatthaṁ pañhākammaṁ – kā nirodhasamāpatti, ke",
  "anya-e0102n11:36_1": "taṁ samāpajjanti, ke na samāpajjanti, kattha samāpajjanti, kasmā samāpajjanti, kathañcassā",
  "anya-e0102n11:36_2": "samāpajjanaṁ hoti, kathaṁ ṭhānaṁ, kathaṁ vuṭṭhānaṁ, vuṭṭhitassa kiṁninnaṁ cittaṁ",
  "anya-e0102n11:36_3": "hoti, matassa ca samāpannassa ca ko viseso, nirodhasamāpatti kiṁ saṅkhatā asaṅkhatā",
  "anya-e0102n11:36_4": "lokiyā lokuttarā nipphannā anipphannāti?",
  "anya-e0102n11:37_0": "868. Tattha kā nirodhasamāpattīti yā anupubbanirodhavasena cittacetasikānaṁ dhammānaṁ",
  "anya-e0102n11:37_1": "appavatti. Ke taṁ samāpajjanti, ke na samāpajjantīti sabbepi puthujjanā, sotāpannā,",
  "anya-e0102n11:37_2": "sakadāgāmino, sukkhavipassakā ca anāgāmino, arahanto na samāpajjanti. Aṭṭhasamāpattilābhino",
  "anya-e0102n11:37_3": "pana anāgāmino, khīṇāsavā ca samāpajjanti. ‘‘Dvīhi balehi samannāgatattā , tayo ca",
  "anya-e0102n11:37_4": "saṅkhārānaṁ paṭippassaddhiyā, soḷasahi ñāṇacariyāhi, navahi samādhicariyāhi vasībhāvatā",
  "anya-e0102n11:37_5": "paññā nirodhasamāpattiyā ñāṇa’’nti (paṭi. ma. mātikā 1.34) hi vuttaṁ. Ayañca sampadā",
  "anya-e0102n11:37_6": "ṭhapetvā aṭṭhasamāpattilābhino anāgāmikhīṇāsave aññesaṁ natthi. Tasmā teyeva samāpajjanti, na aññe.",
  "anya-e0102n11:38": "869. Katamāni panettha dve balāni…pe… katamā vasībhāvatāti? Na ettha kiñci amhehi vattabbaṁ atthi. Sabbamidaṁ etassa uddesassa niddese vuttameva. Yathāha –",
  "anya-e0102n11:39_0": "‘‘Dvīhibalehīti dve balāni samathabalaṁ vipassanābalaṁ. Katamaṁ samathabalaṁ? Nekkhammavasena",
  "anya-e0102n11:39_1": "cittassa ekaggatā avikkhepo samathabalaṁ. Abyāpādavasena… ālokasaññāvasena… avikkhepavasena…pe…",
  "anya-e0102n11:39_2": "paṭinissaggānupassiassāsavasena… paṭinissaggānupassipassāsavasena cittassa ekaggatā",
  "anya-e0102n11:39_3": "avikkhepo samathabalanti. Kenaṭṭhena samathabalaṁ? Paṭhamajjhānena nīvaraṇe na kampatīti",
  "anya-e0102n11:39_4": "samathabalaṁ. Dutiyajjhānena vitakkavicāre…pe… nevasaññānāsaññāyatanasamāpattiyā",
  "anya-e0102n11:39_5": "ākiñcaññāyatanasaññāya na kampatīti samathabalaṁ. Uddhacce ca uddhaccasahagatakilese",
  "anya-e0102n11:39_6": "ca khandhe ca na kampati na calati na vedhatīti samathabalaṁ. Idaṁ samathabalaṁ.",
  "anya-e0102n11:40_0": "‘‘Katamaṁ vipassanābalaṁ? Aniccānupassanā vipassanābalaṁ. Dukkhānupassanā… anattānupassanā…",
  "anya-e0102n11:40_1": "nibbidānupassanā… virāgānupassanā… nirodhānupassanā… paṭinissaggānupassanā vipassanābalaṁ.",
  "anya-e0102n11:40_2": "Rūpe aniccānupassanā…pe… rūpe paṭinissaggānupassanā vipassanābalaṁ. Vedanāya… saññāya…",
  "anya-e0102n11:40_3": "saṅkhāresu… viññāṇe… cakkhusmiṁ…pe… jarāmaraṇe aniccānupassanā. Jarāmaraṇe paṭinissaggānupassanā",
  "anya-e0102n11:40_4": "vipassanābalanti. Kenaṭṭhena vipassanābalaṁ? Aniccānupassanāya niccasaññāya na kampatīti",
  "anya-e0102n11:40_5": "vipassanābalaṁ. Dukkhānupassanāya sukhasaññāya na kampatīti… anattānupassanāya attasaññāya",
  "anya-e0102n11:40_6": "na kampatīti… nibbidānupassanāya nandiyā na kampatīti… virāgānupassanāya rāge na",
  "anya-e0102n11:40_7": "kampatīti… nirodhānupassanāya samudaye na kampatīti… paṭinissaggānupassanāya ādāne",
  "anya-e0102n11:40_8": "na kampatīti vipassanābalaṁ. Avijjāya ca avijjāsahagatakilese ca khandhe ca na kampati",
  "anya-e0102n11:40_9": "na calati na vedhatīti vipassanābalaṁ. Idaṁ vipassanābalaṁ.",
  "anya-e0102n11:41_0": "‘‘Tayo ca saṅkhārānaṁ paṭippassaddhiyāti katamesaṁ tiṇṇannaṁ saṅkhārānaṁ paṭippassaddhiyā?",
  "anya-e0102n11:41_1": "Dutiyajjhānaṁ samāpannassa vitakkavicārā vacīsaṅkhārā paṭippassaddhā honti. Catutthaṁ",
  "anya-e0102n11:41_2": "jhānaṁ samāpannassa assāsapassāsā kāyasaṅkhārā paṭippassaddhā honti. Saññāvedayitanirodhaṁ",
  "anya-e0102n11:41_3": "samāpannassa saññā ca vedanā ca cittasaṅkhārā paṭippassaddhā honti. Imesaṁ tiṇṇannaṁ",
  "anya-e0102n11:41_4": "saṅkhārānaṁ paṭippassaddhiyā.",
  "anya-e0102n11:42_0": "‘‘Soḷasahiñāṇacariyāhīti katamāhi soḷasahi ñāṇacariyāhi? Aniccānupassanā ñāṇacariyā.",
  "anya-e0102n11:42_1": "Dukkhā… anattā… nibbidā… virāgā… nirodhā… paṭinissaggā… vivaṭṭānupassanā ñāṇacariyā.",
  "anya-e0102n11:42_2": "Sotāpattimaggo ñāṇacariyā. Sotāpattiphalasamāpatti ñāṇacariyā. Sakadāgāmimaggo…pe…",
  "anya-e0102n11:42_3": "arahattaphalasamāpatti ñāṇacariyā. Imāhi soḷasahi ñāṇacariyāhi.",
  "anya-e0102n11:43_0": "‘‘Navahi samādhicariyāhīti katamāhi navahi samādhicariyāhi? Paṭhamajjhānaṁ samādhicariyā.",
  "anya-e0102n11:43_1": "Dutiyajjhānaṁ…pe… nevasaññānāsaññāyatanasamāpatti samādhicariyā. Paṭhamajjhānapaṭilābhatthāya",
  "anya-e0102n11:43_2": "vitakko ca vicāro ca pīti ca sukhañca cittekaggatā ca…pe… nevasaññānāsaññāyatanasamāpattiṁ",
  "anya-e0102n11:43_3": "paṭilābhatthāya vitakko ca vicāro ca pīti ca sukhañca cittekaggatā ca. Imāhi navahi samādhicariyāhi.",
  "anya-e0102n11:44_0": "‘‘Vasīti pañca vasiyo – āvajjanavasī, samāpajjanavasī, adhiṭṭhānavasī, vuṭṭhānavasī,",
  "anya-e0102n11:44_1": "paccavekkhaṇavasī. Paṭhamajjhānaṁ yatthicchakaṁ yadicchakaṁ yāvaticchakaṁ āvajjati,",
  "anya-e0102n11:44_2": "āvajjanāya dandhāyitattaṁ natthīti āvajjanavasī. Paṭhamajjhānaṁ yatthicchakaṁ yadicchakaṁ",
  "anya-e0102n11:44_3": "yāvaticchakaṁ samāpajjati, samāpajjanāya dandhāyitattaṁ natthīti samāpajjanavasī…pe…",
  "anya-e0102n11:44_4": "adhiṭṭhāti adhiṭṭhāne…pe… vuṭṭhāti vuṭṭhāne…pe… paccavekkhati paccavekkhaṇāya dandhāyitattaṁ",
  "anya-e0102n11:44_5": "natthīti paccavekkhaṇavasī. Dutiyaṁ…pe… nevasaññānāsaññāyatanasamāpattiṁ yatthicchakaṁ",
  "anya-e0102n11:44_6": "yadicchakaṁ yāvaticchakaṁ āvajjati …pe… paccavekkhati. Paccavekkhaṇāya dandhāyitattaṁ",
  "anya-e0102n11:44_7": "natthīti paccavekkhaṇavasī. Imā pañca vasiyo’’ti (paṭi. ma. 1.83).",
  "anya-e0102n11:45_0": "870. Ettha ca ‘‘soḷasahi ñāṇacariyāhī’’ti ukkaṭṭhaniddeso esa. Anāgāmino pana cuddasahi",
  "anya-e0102n11:45_1": "ñāṇacariyāhi hoti. Yadi evaṁ sakadāgāmino dvādasahi sotāpannassa ca dasahi kiṁ na",
  "anya-e0102n11:45_2": "hotīti? Na hoti, samādhipāribandhikassa pañca kāmaguṇikarāgassa appahīnattā. Tesaṁ",
  "anya-e0102n11:45_3": "hi so appahīno. Tasmā samathabalaṁ na paripuṇṇaṁ hoti, tasmiṁ aparipūre dvīhi balehi",
  "anya-e0102n11:45_4": "samāpajjitabbaṁ nirodhasamāpattiṁ balavekallena samāpajjituṁ na sakkonti. Anāgāmissa",
  "anya-e0102n11:45_5": "pana so pahīno, tasmā esa paripuṇṇabalo hoti. Paripuṇṇabalattā sakkoti. Tenāha bhagavā",
  "anya-e0102n11:45_6": "– ‘‘nirodhā vuṭṭhahantassa nevasaññānāsaññāyatanakusalaṁ phalasamāpattiyā anantarapaccayena",
  "anya-e0102n11:45_7": "paccayo’’ti (paṭṭhā. 1.1.417). Idañhi paṭṭhāne mahāpakaraṇe anāgāminova nirodhā vuṭṭhānaṁ sandhāya vuttanti.",
  "anya-e0102n11:46_0": "871.Kattha samāpajjantīti pañcavokārabhave. Kasmā? Anupubbasamāpattisabbhāvato. Catuvokārabhave",
  "anya-e0102n11:46_1": "pana paṭhamajjhānādīnaṁ uppatti natthi. Tasmā na sakkā tattha samāpajjitunti. Keci",
  "anya-e0102n11:46_2": "pana ‘‘vatthussa abhāvā’’ti vadanti.",
  "anya-e0102n11:47": "872.Kasmā samāpajjantīti saṅkhārānaṁ pavattibhede ukkaṇṭhitvā diṭṭheva dhamme acittakā hutvā ‘‘nirodhaṁ nibbānaṁ patvā sukhaṁ viharissāmā’’ti samāpajjanti.",
  "anya-e0102n11:48_0": "873.Kathañcassā samāpajjanaṁ hotīti samathavipassanāvasena ussakkitvā katapubbakiccassa",
  "anya-e0102n11:48_1": "nevasaññānāsaññāyatanaṁ nirodhayato, evamassa samāpajjanaṁ hoti. Yo hi samathavaseneva",
  "anya-e0102n11:48_2": "ussakkati, so nevasaññānāsaññāyatanasamāpattiṁ patvā tiṭṭhati. Yo pana vipassanāvaseneva",
  "anya-e0102n11:48_3": "ussakkati, so phalasamāpattiṁ patvā tiṭṭhati. Yo pana ubhayavaseneva ussakkitvā pubbakiccaṁ",
  "anya-e0102n11:48_4": "katvā nevasaññānāsaññāyatanaṁ nirodheti, so taṁ samāpajjatīti ayamettha saṅkhepo.",
  "anya-e0102n11:49_0": "874. Ayaṁ pana vitthāro – idha bhikkhu nirodhaṁ samāpajjitukāmo katabhattakicco sudhotahatthapādo",
  "anya-e0102n11:49_1": "vivitte okāse supaññattamhi āsane nisīdati pallaṅkaṁ ābhujitvā ujuṁ kāyaṁ paṇidhāya",
  "anya-e0102n11:49_2": "parimukhaṁ satiṁ upaṭṭhapetvā, so paṭhamaṁ jhānaṁ samāpajjitvā vuṭṭhāya tattha saṅkhāre",
  "anya-e0102n11:49_3": "aniccato dukkhato anattato vipassati.",
  "anya-e0102n11:50_0": "Vipassanā panesā tividhā hoti – saṅkhāraparigaṇhanakavipassanā, phalasamāpattivipassanā,",
  "anya-e0102n11:50_1": "nirodhasamāpattivipassanāti. Tattha saṅkhāraparigaṇhanakavipassanā mandā vā hotu",
  "anya-e0102n11:50_2": "tikkhā vā, maggassa padaṭṭhānaṁ hotiyeva. Phalasamāpattivipassanā tikkhāva vaṭṭati",
  "anya-e0102n11:50_3": "maggabhāvanāsadisā. Nirodhasamāpattivipassanā pana nātimandanātitikkhā vaṭṭati. Tasmā",
  "anya-e0102n11:50_4": "esa nātimandāya nātitikkhāya vipassanāya te saṅkhāre vipassati.",
  "anya-e0102n11:51_0": "Tato dutiyaṁ jhānaṁ samāpajjitvā vuṭṭhāya tattha saṅkhāre tatheva vipassati. Tato",
  "anya-e0102n11:51_1": "tatiyaṁ jhānaṁ…pe… tato viññāṇañcāyatanaṁ samāpajjitvā vuṭṭhāya tattha saṅkhāre tatheva",
  "anya-e0102n11:51_2": "vipassati. Tathā ākiñcaññāyatanaṁ samāpajjitvā vuṭṭhāya catubbidhaṁ pubbakiccaṁ karoti",
  "anya-e0102n11:51_3": "– nānābaddhaavikopanaṁ, saṅghapaṭimānanaṁ, satthupakkosanaṁ, addhānaparicchedanti.",
  "anya-e0102n11:52_0": "875. Tattha nānābaddhaavikopananti yaṁ iminā bhikkhunā saddhiṁ ekābaddhaṁ na hoti,",
  "anya-e0102n11:52_1": "nānābaddhaṁ hutvā ṭhitaṁ pattacīvaraṁ vā mañcapīṭhaṁ vā nivāsagehaṁ vā aññaṁ vā pana",
  "anya-e0102n11:52_2": "kiñci parikkhārajātaṁ, taṁ yathā na vikuppati, aggiudakavātacoraundūrādīnaṁ vasena",
  "anya-e0102n11:52_3": "na vinassati, evaṁ adhiṭṭhātabbaṁ.",
  "anya-e0102n11:53_0": "Tatridaṁ adhiṭṭhānavidhānaṁ ‘‘idañca idañca imasmiṁ sattāhabbhantare mā agginā jhāyatu,",
  "anya-e0102n11:53_1": "mā udakena vuyhatu, mā vātena viddhaṁsatu, mā corehi hariyatu, mā undūrādīhi khajjatū’’ti.",
  "anya-e0102n11:53_2": "Evaṁ adhiṭṭhite taṁ sattāhaṁ tassa na koci parissayo hoti.",
  "anya-e0102n11:54_0": "Anadhiṭṭhahato pana aggiādīhi vinassati mahānāgattherassa viya. Thero kira mātuupāsikāya",
  "anya-e0102n11:54_1": "gāmaṁ piṇḍāya pāvisi. Upāsikā yāguṁ datvā āsanasālāya nisīdāpesi. Thero nirodhaṁ",
  "anya-e0102n11:54_2": "samāpajjitvā nisīdi. Tasmiṁ nisinne āsanasālāya agginā gahitāya sesabhikkhū attano",
  "anya-e0102n11:54_3": "attano nisinnāsanaṁ gahetvā palāyiṁsu. Gāmavāsikā sannipatitvā theraṁ disvā ‘‘alasasamaṇo’’ti",
  "anya-e0102n11:54_4": "āhaṁsu. Aggi tiṇaveṇukaṭṭhāni jhāpetvā theraṁ parikkhipitvā aṭṭhāsi. Manussā ghaṭehi",
  "anya-e0102n11:54_5": "udakaṁ āharitvā nibbāpetvā chārikaṁ apanetvā paribhaṇḍaṁ katvā pupphāni vikiritvā",
  "anya-e0102n11:54_6": "namassamānā aṭṭhaṁsu. Thero paricchinnakālavasena vuṭṭhāya te disvā ‘‘pākaṭomhi jāto’’ti",
  "anya-e0102n11:54_7": "vehāsaṁ uppatitvā piyaṅgudīpaṁ agamāsi. Idaṁ nānābaddhaavikopanaṁ nāma.",
  "anya-e0102n11:55_0": "Yaṁ ekābaddhaṁ hoti nivāsanapāvuraṇaṁ vā nisinnāsanaṁ vā, tattha visuṁ adhiṭṭhānakiccaṁ",
  "anya-e0102n11:55_1": "natthi. Samāpattivaseneva naṁ rakkhati āyasmato sañjīvassa viya . Vuttampi cetaṁ",
  "anya-e0102n11:55_2": "‘‘āyasmato sañjīvassa samādhivipphārā iddhi, āyasmato sāriputtassa samādhivipphārā iddhī’’ti.",
  "anya-e0102n11:56_0": "876.Saṅghapaṭimānananti saṅghassa paṭimānanaṁ udikkhanaṁ. Yāva eso bhikkhu āgacchati,",
  "anya-e0102n11:56_1": "tāva saṅghakammassa akaraṇanti attho. Ettha ca na paṭimānanaṁ etassa pubbakiccaṁ,",
  "anya-e0102n11:56_2": "paṭimānanāvajjanaṁ pana pubbakiccaṁ. Tasmā evaṁ āvajjitabbaṁ ‘‘sace mayi sattāhaṁ",
  "anya-e0102n11:56_3": "nirodhaṁ samāpajjitvā nisinne saṅgho uttikammādīsu kiñcideva kammaṁ kattukāmo hoti,",
  "anya-e0102n11:56_4": "yāva maṁ koci bhikkhu āgantvā na pakkosati, tāvadeva vuṭṭhahissāmī’’ti. Evaṁ katvā",
  "anya-e0102n11:56_5": "samāpanno hi tasmiṁ samaye vuṭṭhātiyeva.",
  "anya-e0102n11:57_0": "Yo pana evaṁ na karoti, saṅgho ca sannipatitvā taṁ apassanto ‘‘asuko bhikkhu kuhi’’nti",
  "anya-e0102n11:57_1": "‘‘nirodhasamāpanno’’ti vutte saṅgho kañci bhikkhuṁ peseti ‘‘gaccha naṁ saṅghassa",
  "anya-e0102n11:57_2": "vacanena pakkosāhī’’ti. Athassa tena bhikkhunā savanūpacāre ṭhatvā ‘‘saṅgho taṁ āvuso",
  "anya-e0102n11:57_3": "paṭimānetī’’ti vuttamatteva vuṭṭhānaṁ hoti. Evaṁ garukā hi saṅghassa āṇā nāma. Tasmā",
  "anya-e0102n11:57_4": "taṁ āvajjitvā yathā sayameva vuṭṭhāti, evaṁ samāpajjitabbaṁ.",
  "anya-e0102n11:58_0": "877.Satthupakkosananti idhāpi satthupakkosanāvajjanameva imassa kiccaṁ. Tasmā tampi",
  "anya-e0102n11:58_1": "evaṁ āvajjitabbaṁ ‘‘sace mayi sattāhaṁ nirodhaṁ samāpajjitvā nisinne satthā otiṇṇavatthusmiṁ",
  "anya-e0102n11:58_2": "sikkhāpadaṁ vā paññapeti, tathārūpāya vā atthuppattiyā dhammaṁ deseti, yāva maṁ koci",
  "anya-e0102n11:58_3": "āgantvā na pakkosati, tāvadeva vuṭṭhahissāmī’’ti. Evaṁ katvā nisinno hi tasmiṁ samaye vuṭṭhātiyeva.",
  "anya-e0102n11:59_0": "Yo pana evaṁ na karoti, satthā ca saṅghe sannipatite taṁ apassanto ‘‘asuko bhikkhu",
  "anya-e0102n11:59_1": "kuhi’’nti ‘‘nirodhasamāpanno’’ti vutte kañci bhikkhuṁ peseti ‘‘gaccha naṁ mama vacanena",
  "anya-e0102n11:59_2": "pakkosā’’ti. Athassa tena bhikkhunā savanūpacāre ṭhatvā ‘‘satthā āyasmantaṁ āmantetī’’ti",
  "anya-e0102n11:59_3": "vuttamatteva vuṭṭhānaṁ hoti. Evaṁ garukaṁ hi satthupakkosanaṁ, tasmā taṁ āvajjitvā",
  "anya-e0102n11:59_4": "yathā sayameva vuṭṭhāti, evaṁ samāpajjitabbaṁ.",
  "anya-e0102n11:60_0": "878.Addhānaparicchedoti jīvitaddhānassa paricchedo. Iminā bhikkhunā addhānaparicchede",
  "anya-e0102n11:60_1": "sukusalena bhavitabbaṁ. Attano ‘‘āyusaṅkhārā sattāhaṁ pavattissanti na pavattissantī’’ti",
  "anya-e0102n11:60_2": "āvajjitvāva samāpajjitabbaṁ. Sace hi sattāhabbhantare nirujjhanake āyusaṅkhāre anāvajjitvāva",
  "anya-e0102n11:60_3": "samāpajjati, nāssa nirodhasamāpatti maraṇaṁ paṭibāhituṁ sakkoti. Antonirodhe maraṇassa",
  "anya-e0102n11:60_4": "natthitāya antarāva samāpattito vuṭṭhāti. Tasmā etaṁ āvajjitvāva samāpajjitabbaṁ.",
  "anya-e0102n11:60_5": "Avasesaṁ hi anāvajjitumpi vaṭṭati. Idaṁ pana āvajjitabbamevāti vuttaṁ.",
  "anya-e0102n11:61_0": "879. So evaṁ ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā nevasaññānāsaññāyatanaṁ",
  "anya-e0102n11:61_1": "samāpajjati. Athekaṁ vā dve vā cittavāre atikkamitvā acittako hoti, nirodhaṁ phusati.",
  "anya-e0102n11:61_2": "Kasmā panassa dvinnaṁ cittānaṁ uparicittāni na pavattantīti? Nirodhassa payogattā.",
  "anya-e0102n11:61_3": "Idañhi imassa bhikkhuno dve samathavipassanādhamme yuganaddhe katvā aṭṭha samāpattiārohanaṁ",
  "anya-e0102n11:61_4": "anupubbanirodhassa payogo, na nevasaññānāsaññāyatanasamāpattiyāti nirodhassa payogattā",
  "anya-e0102n11:61_5": "dvinnaṁ cittānaṁ upari na pavattanti.",
  "anya-e0102n11:62_0": "Yo pana bhikkhu ākiñcaññāyatanato vuṭṭhāya idaṁ pubbakiccaṁ akatvā nevasaññānāsaññāyatanaṁ",
  "anya-e0102n11:62_1": "samāpajjati, so parato acittako bhavituṁ na sakkoti, paṭinivattitvā puna ākiñcaññāyataneyeva",
  "anya-e0102n11:62_2": "patiṭṭhāti. Maggaṁ agatapubbapurisūpamā cettha vattabbā –",
  "anya-e0102n11:63_0": "Eko kira puriso ekaṁ maggaṁ agatapubbo antarā udakakandaraṁ vā gambhīraṁ udakacikkhallaṁ",
  "anya-e0102n11:63_1": "atikkamitvā ṭhapitaṁ caṇḍātapasantattapāsāṇaṁ vā āgamma taṁ nivāsanapāvuraṇaṁ asaṇṭhapetvāva",
  "anya-e0102n11:63_2": "kandaraṁ orūḷho parikkhāratemanabhayena punadeva tīre patiṭṭhāti. Pāsāṇaṁ akkamitvāpi",
  "anya-e0102n11:63_3": "santattapādo punadeva orabhāge patiṭṭhāti. Tattha yathā so puriso asaṇṭhapitanivāsanapāvuraṇattā",
  "anya-e0102n11:63_4": "kandaraṁ otiṇṇamattova, tattapāsāṇaṁ akkantamatto eva ca paṭinivattitvā oratova patiṭṭhāti,",
  "anya-e0102n11:63_5": "evaṁ yogāvacaropi pubbakiccassa akatattā nevasaññānāsaññāyatanaṁ samāpannamattova",
  "anya-e0102n11:63_6": "paṭinivattitvā ākiñcaññāyatane patiṭṭhāti.",
  "anya-e0102n11:64_0": "Yathā pana pubbepi taṁ maggaṁ gatapubbapuriso taṁ ṭhānaṁ āgamma ekaṁ sāṭakaṁ daḷhaṁ",
  "anya-e0102n11:64_1": "nivāsetvā aparaṁ hatthena gahetvā kandaraṁ uttaritvā tattapāsāṇaṁ vā akkantamattakameva",
  "anya-e0102n11:64_2": "karitvā parato gacchati, evamevaṁ katapubbakicco bhikkhu nevasaññānāsaññāyatanaṁ",
  "anya-e0102n11:64_3": "samāpajjitvāva parato acittako hutvā nirodhaṁ phusitvā viharati.",
  "anya-e0102n11:65": "880.Kathaṁ ṭhānanti evaṁ samāpannāya panassā kālaparicchedavasena ceva antarāāyukkhayasaṅghapaṭimānanasatthupakkosanābhāvena ca ṭhānaṁ hoti.",
  "anya-e0102n11:66": "881.Kathaṁ vuṭṭhānanti anāgāmissa anāgāmiphaluppattiyā, arahato arahattaphaluppattiyāti evaṁ dvedhā vuṭṭhānaṁ hoti.",
  "anya-e0102n11:67_0": "882.Vuṭṭhitassa kiṁninnaṁ cittaṁ hotīti nibbānaninnaṁ. Vuttaṁ hetaṁ ‘‘saññāvedayitanirodhasamāpattiyā",
  "anya-e0102n11:67_1": "vuṭṭhitassa kho, āvuso visākha, bhikkhuno vivekaninnaṁ cittaṁ hoti vivekapoṇaṁ vivekapabbhāra’’nti (ma. ni. 1.464).",
  "anya-e0102n11:68_0": "883.Matassa ca samāpannassa ca ko visesoti ayampi attho sutte vuttoyeva. Yathāha",
  "anya-e0102n11:68_1": "– ‘‘yvāyaṁ, āvuso, mato kālaṅkato, tassa kāyasaṅkhārā niruddhā paṭippassaddhā, vacīsaṅkhārā…",
  "anya-e0102n11:68_2": "cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni",
  "anya-e0102n11:68_3": "paribhinnāni. Yo cāyaṁ bhikkhu saññāvedayitanirodhaṁ samāpanno, tassapi kāyasaṅkhārā",
  "anya-e0102n11:68_4": "niruddhā paṭippassaddhā, vacīsaṅkhārā… cittasaṅkhārā niruddhā paṭippassaddhā, āyu",
  "anya-e0102n11:68_5": "aparikkhīṇo, usmā avūpasantā, indriyāni aparibhinnānī’’ti (ma. ni. 1.457).",
  "anya-e0102n11:69_0": "884.Nirodhasamāpatti saṅkhatātiādipucchāyaṁ pana saṅkhatātipi asaṅkhatātipi lokiyātipi",
  "anya-e0102n11:69_1": "lokuttarātipi na vattabbā. Kasmā? Sabhāvato natthitāya. Yasmā panassā samāpajjantassa",
  "anya-e0102n11:69_2": "vasena samāpannā nāma hoti, tasmā nipphannāti vattuṁ vaṭṭati, no anipphannā.",
  "anya-e0102n11:70": "Iti santaṁ samāpattiṁ, imaṁ ariyanisevitaṁ;",
  "anya-e0102n11:71": "Diṭṭheva dhamme nibbānamitisaṅkhaṁ upāgataṁ;",
  "anya-e0102n11:72": "Bhāvetvā ariyaṁ paññaṁ, samāpajjanti paṇḍitā.",
  "anya-e0102n11:73": "Yasmā tasmā imissāpi, samāpattisamatthatā;",
  "anya-e0102n11:74": "Ariyamaggesu paññāya, ānisaṁsoti vuccatīti.",
  "anya-e0102n11:75": "Āhuneyyabhāvādisiddhikathā",
  "anya-e0102n11:76_0": "885.Āhuneyyabhāvādisiddhīti na kevalañca nirodhasamāpattiyā samāpajjanasamatthatāva,",
  "anya-e0102n11:76_1": "ayaṁ pana āhuneyyabhāvādisiddhipi imissā lokuttarapaññābhāvanāya ānisaṁsoti veditabbo.",
  "anya-e0102n11:76_2": "Avisesena hi catubbidhāyapi etissā bhāvitattā bhāvitapañño puggalo sadevakassa lokassa",
  "anya-e0102n11:76_3": "āhuneyyo hoti pāhuneyyo dakkhiṇeyyo añjalīkaraṇīyo anuttaraṁ puññakkhettaṁ lokassa.",
  "anya-e0102n11:77_0": "886. Visesato panettha paṭhamamaggapaññaṁ tāva bhāvetvā mandāya vipassanāya āgato",
  "anya-e0102n11:77_1": "mudindriyopi sattakkhattuparamo nāma hoti, sattasugatibhave saṁsaritvā dukkhassantaṁ",
  "anya-e0102n11:77_2": "karoti. Majjhimāya vipassanāya āgato majjhimindriyo kolaṁkolo nāma hoti, dve vā tīṇi",
  "anya-e0102n11:77_3": "vā kulāni sandhāvitvā saṁsaritvā dukkhassantaṁ karoti. Tikkhāya vipassanāya āgato",
  "anya-e0102n11:77_4": "tikkhindriyo ekabījī nāma hoti, ekaññeva mānusakaṁ bhavaṁ nibbattetvā dukkhassantaṁ karoti.",
  "anya-e0102n11:78": "887. Dutiyamaggapaññaṁ bhāvetvā sakadāgāmī nāma hoti, sakideva imaṁ lokaṁ āgantvā dukkhassantaṁ karoti.",
  "anya-e0102n11:79_0": "888. Tatiyamaggapaññaṁ bhāvetvā anāgāmī nāma hoti. So indriyavemattatāvasena antarāparinibbāyī,",
  "anya-e0102n11:79_1": "upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṁsoto akaniṭṭhagāmīti",
  "anya-e0102n11:79_2": "pañcadhā. Idha vihāyaniṭṭho hoti. Tattha antarāparinibbāyīti yattha katthaci suddhāvāsabhave",
  "anya-e0102n11:79_3": "upapajjitvā āyuvemajjhaṁ appatvāva parinibbāyati. Upahaccaparinibbāyīti āyuvemajjhaṁ",
  "anya-e0102n11:79_4": "atikkamitvā parinibbāyati. Asaṅkhāraparinibbāyīti asaṅkhārena appayogena uparimaggaṁ",
  "anya-e0102n11:79_5": "nibbatteti. Sasaṅkhāraparinibbāyīti sasaṅkhārena sappayogena uparimaggaṁ nibbatteti.",
  "anya-e0102n11:79_6": "Uddhaṁsoto akaniṭṭhagāmīti yatthupapanno, tato uddhaṁ yāva akaniṭṭhabhavā āruyha",
  "anya-e0102n11:79_7": "tattha parinibbāyati.",
  "anya-e0102n11:80_0": "889. Catutthamaggapaññaṁ bhāvetvā koci saddhāvimutto hoti, koci paññāvimutto hoti,",
  "anya-e0102n11:80_1": "koci ubhatobhāgavimutto hoti, koci tevijjo, koci chaḷabhiñño, koci paṭisambhidappabhedappatto",
  "anya-e0102n11:80_2": "mahākhīṇāsavo. Yaṁ sandhāya vuttaṁ ‘‘maggakkhaṇe panesa taṁ jaṭaṁ vijaṭeti nāma .",
  "anya-e0102n11:80_3": "Phalakkhaṇe vijaṭitajaṭo sadevakassa lokassa aggadakkhiṇeyyo hotī’’ti.",
  "anya-e0102n11:81": "Evaṁ anekānisaṁsā, ariyapaññāya bhāvanā;",
  "anya-e0102n11:82": "Yasmā tasmā kareyyātha, ratiṁ tattha vicakkhaṇo.",
  "anya-e0102n11:83": "890. Ettāvatā ca –",
  "anya-e0102n11:84": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:85": "Ātāpī nipako bhikkhu, so imaṁ vijaṭaye jaṭanti. –",
  "anya-e0102n11:86": "Imissā gāthāya sīlasamādhipaññāmukhena desite visuddhimagge sānisaṁsā paññābhāvanā paridīpitā hotīti.",
  "anya-e0102n11:87": "Iti sādhujanapāmojjatthāya kate visuddhimagge",
  "anya-e0102n11:88": "Paññābhāvanādhikāre",
  "anya-e0102n11:89": "Paññābhāvanānisaṁsaniddeso nāma",
  "anya-e0102n11:90": "Tevīsatimo paricchedo.",
  "anya-e0102n11:91": "Nigamanakathā",
  "anya-e0102n11:92": "891. Ettāvatā ca –",
  "anya-e0102n11:93": "‘‘Sīle patiṭṭhāya naro sapañño, cittaṁ paññañca bhāvayaṁ;",
  "anya-e0102n11:94": "Ātāpī nipako bhikkhu, so imaṁ vijaṭaye jaṭa’’nti. –",
  "anya-e0102n11:95": "Imaṁ gāthaṁ nikkhipitvā yadavocumha –",
  "anya-e0102n11:96": "‘‘Imissā dāni gāthāya, kathitāya mahesinā;",
  "anya-e0102n11:97": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0102n11:98": "‘‘Sudullabhaṁ labhitvāna, pabbajjaṁ jinasāsane;",
  "anya-e0102n11:99": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0102n11:100": "‘‘Yathābhūtaṁ ajānantā, suddhikāmāpi ye idha;",
  "anya-e0102n11:101": "Visuddhiṁ nādhigacchanti, vāyamantāpi yogino.",
  "anya-e0102n11:102": "‘‘Tesaṁ pāmojjakaraṇaṁ, suvisuddhavinicchayaṁ;",
  "anya-e0102n11:103": "Mahāvihāravāsīnaṁ, desanānayanissitaṁ.",
  "anya-e0102n11:104": "‘‘Visuddhimaggaṁ bhāsissaṁ, taṁ me sakkacca bhāsato;",
  "anya-e0102n11:105": "Visuddhikāmā sabbepi, nisāmayatha sādhavo’’ti.",
  "anya-e0102n11:106": "Svāyaṁ bhāsito hoti.",
  "anya-e0102n11:107": "892. Tattha ca –",
  "anya-e0102n11:108": "Tesaṁ sīlādibhedānaṁ, atthānaṁ yo vinicchayo;",
  "anya-e0102n11:109": "Pañcannampi nikāyānaṁ, vutto aṭṭhakathānaye.",
  "anya-e0102n11:110": "Samāharitvā taṁ sabbaṁ, yebhuyyena sanicchayo;",
  "anya-e0102n11:111": "Sabbasaṅkaradosehi, mutto yasmā pakāsito.",
  "anya-e0102n11:112": "Tasmā visuddhikāmehi, suddhapaññehi yogihi;",
  "anya-e0102n11:113": "Visuddhimagge etasmiṁ, karaṇīyova ādaroti.",
  "anya-e0102n11:114": "893.",
  "anya-e0102n11:115": " Vibhajjavādiseṭṭhānaṁ , theriyānaṁ yasassinaṁ;",
  "anya-e0102n11:116": "Mahāvihāravāsīnaṁ, vaṁsajassa vibhāvino.",
  "anya-e0102n11:117": "Bhadantasaṅghapālassa, sucisallekhavuttino;",
  "anya-e0102n11:118": "Vinayācārayuttassa, yuttassa paṭipattiyaṁ.",
  "anya-e0102n11:119": "Khantisoraccamettādi-guṇabhūsitacetaso;",
  "anya-e0102n11:120": "Ajjhesanaṁ gahetvāna, karontena imaṁ mayā.",
  "anya-e0102n11:121": "Saddhammaṭṭhitikāmena , yo patto puññasañcayo;",
  "anya-e0102n11:122": "Tassa tejena sabbepi, sukhamedhantu pāṇino.",
  "anya-e0102n11:123": "894.",
  "anya-e0102n11:124": " Visuddhimaggo eso ca, antarāyaṁ vinā idha;",
  "anya-e0102n11:125": "Niṭṭhito aṭṭhapaññāsa-bhāṇavārāya pāḷiyā.",
  "anya-e0102n11:126": "Yathā tatheva lokassa, sabbe kalyāṇanissitā;",
  "anya-e0102n11:127": "Anantarāyā ijjhantu, sīghaṁ sīghaṁ manorathāti.",
  "anya-e0102n11:128_0": "895. Parama visuddha saddhā buddhi vīriya paṭimaṇḍitena sīlācārajjava maddavādiguṇasamudayasamuditena",
  "anya-e0102n11:128_1": "sakasamaya samayantaragahanajjhogāhaṇasamatthena paññāveyyattiyasamannāgatena tipiṭakapariyattibhede",
  "anya-e0102n11:128_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "anya-e0102n11:128_3": "yuttamuttavādinā vādīvarena mahākavinā chaḷabhiññāpaṭisambhidādi bhedaguṇapaṭimaṇḍite",
  "anya-e0102n11:128_4": "uttarimanussadhamme appaṭihatabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "anya-e0102n11:128_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "anya-e0102n11:128_6": "therena mudantakhedakavattabbena kato visuddhimaggo nāma.",
  "anya-e0102n11:129": "896.",
  "anya-e0102n11:130": " Tāva tiṭṭhatu lokasmiṁ, lokanittharaṇesinaṁ;",
  "anya-e0102n11:131": "Dassento kulaputtānaṁ, nayaṁ sīlādisuddhiyā.",
  "anya-e0102n11:132": "Yāva buddhoti nāmampi, suddhacittassa tādino;",
  "anya-e0102n11:133": "Lokamhi lokajeṭṭhassa, pavattati mahesinoti.",
  "anya-e0102n11:134": "Iti sādhujanapāmojjatthāya katā visuddhimaggakathā,",
  "anya-e0102n11:135": "Pāḷigaṇanāya pana sā aṭṭhapaññāsabhāṇavārā hotīti.",
  "anya-e0102n11:136": "Visuddhimaggapakaraṇaṁ niṭṭhitaṁ."
}