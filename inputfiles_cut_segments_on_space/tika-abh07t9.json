{
  "tika-abh07t9:0": "1. Cittaparicchedavaṇṇanā",
  "tika-abh07t9:1": "Bhūmibhedacittavaṇṇanā",
  "tika-abh07t9:2_0": "3. Idāni yasmā vibhāgavantānaṁ dhammānaṁ sabhāvavibhāvanaṁ vibhāgena vinā na hoti,",
  "tika-abh07t9:2_1": "tasmā yathāuddiṭṭhānaṁ abhidhammatthānaṁ uddesakkamena vibhāgaṁ dassetuṁ cittaṁ tāva",
  "tika-abh07t9:2_2": "bhūmijātisampayogādivasena vibhajitvā niddisitumārabhanto āha ‘‘tattha cittaṁ tāvā’’tyādi.",
  "tika-abh07t9:2_3": "Tāva-saddo paṭhamanti etassatthe. Yathāuddiṭṭhesu catūsu abhidhammatthesu paṭhamaṁ",
  "tika-abh07t9:2_4": "cittaṁ niddisīyatīti ayañhetthattho. Cattāro vidhā pakārā assāti catubbidhaṁ. Yasmā",
  "tika-abh07t9:2_5": "panete catubhummakā dhammā anupubbapaṇītā, tasmā hīnukkaṭṭhukkaṭṭhataratamānukkamena",
  "tika-abh07t9:2_6": "tesaṁ niddeso kato. Tattha kāmetīti kāmo, kāmataṇhā, sā ettha avacarati ārammaṇakaraṇavasenāti",
  "tika-abh07t9:2_7": "kāmāvacaraṁ. Kāmīyatīti vā kāmo, ekādasavidho kāmabhavo, tasmiṁ yebhuyyena avacaratīti",
  "tika-abh07t9:2_8": "kāmāvacaraṁ. Yebhuyyena caraṇassa hi adhippetattā rūpārūpabhavesu pavattassāpi imassa",
  "tika-abh07t9:2_9": "kāmāvacarabhāvo upapanno hoti. Kāmabhavoyeva vā kāmo ettha avacaratīti kāmāvacaro,",
  "tika-abh07t9:2_10": "tattha pavattampi cittaṁ nissite nissayavohārena kāmāvacaraṁ ‘‘mañcā ukkuṭṭhiṁ karontī’’tyādīsu",
  "tika-abh07t9:2_11": "viyāti alamativisāraṇiyā kathāya. Hoti cettha –",
  "tika-abh07t9:3": "‘‘Kāmovacaratītyettha, kāmevacaratīti vā;",
  "tika-abh07t9:4": "Ṭhānūpacārato vāpi, taṁ kāmāvacaraṁ bhave’’ti.",
  "tika-abh07t9:5_0": "Rūpārūpāvacaresupi eseva nayo yathārahaṁ daṭṭhabbo. Upādānakkhandhasaṅkhātalokato",
  "tika-abh07t9:5_1": "uttarati anāsavabhāvenāti lokuttaraṁ, maggacittaṁ. Phalacittaṁ pana tato uttiṇṇanti",
  "tika-abh07t9:5_2": "lokuttaraṁ. Ubhayampi vā saha nibbānena lokato uttaraṁ adhikaṁ yathāvuttaguṇavasenevāti lokuttaraṁ.",
  "tika-abh07t9:6": "Bhūmibhedacittavaṇṇanā niṭṭhitā.",
  "tika-abh07t9:7": "Akusalacittavaṇṇanā",
  "tika-abh07t9:8_0": "4. Imesu pana catūsu cittesu kāmāvacaracittassa kusalākusalavipākakiriyabhedena catubbidhabhāvepi",
  "tika-abh07t9:8_1": "pāpāhetukavajjānaṁ ekūnasaṭṭhiyā, ekanavutiyā vā cittānaṁ sobhananāmena vohārakaraṇatthaṁ",
  "tika-abh07t9:8_2": "‘‘pāpāhetukamuttāni ‘sobhanānī’ti vuccare’’ti evaṁ vakkhamānanayassa anurūpato pāpāhetukeyeva",
  "tika-abh07t9:8_3": "paṭhamaṁ dassento, tesu ca bhavesu gahitapaṭisandhikassa sattassa ādito vīthicittavasena",
  "tika-abh07t9:8_4": "lobhasahagatacittuppādānameva sambhavato teyeva paṭhamaṁ dassetvā tadanantaraṁ dvihetukabhāvasāmaññena",
  "tika-abh07t9:8_5": "domanassasahagate, tadanantaraṁ ekahetuke ca dassetuṁ ‘‘somanassasahagata’’ntyādinā",
  "tika-abh07t9:8_6": "lobhamūlaṁ tāva vedanādiṭṭhisaṅkhārabhedena aṭṭhadhā vibhajitvā dasseti.",
  "tika-abh07t9:9_0": "Tattha sundaraṁ mano, taṁ vā etassa atthīti sumano, cittaṁ, taṁsamaṅgipuggalo vā,",
  "tika-abh07t9:9_1": "tassa bhāvo tasmiṁ abhidhānabuddhīnaṁ pavattihetutāyāti somanassaṁ, mānasikasukhavedanāyetaṁ",
  "tika-abh07t9:9_2": "adhivacanaṁ, tena sahagataṁ ekuppādādivasena saṁsaṭṭhaṁ, tena saha ekuppādādibhāvaṁ",
  "tika-abh07t9:9_3": "gatanti vā somanassasahagataṁ. Micchā passatīti diṭṭhi. Sāmaññavacanassapi hi atthappakaraṇādinā",
  "tika-abh07t9:9_4": "visesavisayatā hotīti idha micchādassanameva ‘‘diṭṭhī’’ti vuccati. Diṭṭhiyeva diṭṭhigataṁ",
  "tika-abh07t9:9_5": "‘‘saṅkhāragataṁ thāmagata’’ntyādīsu viya gata-saddassa tabbhāvavuttittā. Dvāsaṭṭhiyā",
  "tika-abh07t9:9_6": "vā diṭṭhīsu gataṁ antogataṁ, diṭṭhiyā vā gamanamattaṁ na ettha gantabbo attādiko",
  "tika-abh07t9:9_7": "koci atthīti diṭṭhigataṁ, ‘‘idameva saccaṁ moghamañña’’nti pavatto attattaniyādiabhiniveso,",
  "tika-abh07t9:9_8": "tena samaṁ ekuppādādīhi pakārehi yuttanti diṭṭhigatasampayuttaṁ. Saṅkharoti cittaṁ",
  "tika-abh07t9:9_9": "tikkhabhāvasaṅkhātamaṇḍanavisesena sajjeti, saṅkharīyati vā taṁ etena yathāvuttanayena",
  "tika-abh07t9:9_10": "sajjīyatīti saṅkhāro, tattha tattha kicce saṁsīdamānassa cittassa anubalappadānavasena",
  "tika-abh07t9:9_11": "attano vā paresaṁ vā pavattapubbappayogo, so pana attano pubbabhāgappavatte cittasantāne",
  "tika-abh07t9:9_12": "ceva parasantāne ca pavattatīti tannibbattito cittassa tikkhabhāvasaṅkhāto visesovidha",
  "tika-abh07t9:9_13": "saṅkhāro, so yassa natthi taṁ asaṅkhāraṁ , tadeva asaṅkhārikaṁ. Saṅkhārena sahitaṁ",
  "tika-abh07t9:9_14": "sasaṅkhārikaṁ. Tathā ca vadanti –",
  "tika-abh07t9:10": "‘‘Pubbappayogasambhūto, viseso cittasambhavī;",
  "tika-abh07t9:11": "Saṅkhāro taṁvasenettha, hotyāsaṅkhārikāditā’’ti.",
  "tika-abh07t9:12_0": "Atha vā ‘‘sasaṅkhārikaṁ asaṅkhārika’’nti cetaṁ kevalaṁ saṅkhārassa bhāvābhāvaṁ sandhāya",
  "tika-abh07t9:12_1": "vuttaṁ, na tassa sahappavattisabbhāvābhāvatoti bhinnasantānappavattinopi saṅkhārassa",
  "tika-abh07t9:12_2": "idamatthitāya taṁvasena nibbattaṁ cittaṁ saṅkhāro assa atthīti sasaṅkhārikaṁ ‘‘salomako",
  "tika-abh07t9:12_3": "sapakkhako’’tyādīsu viya saha-saddassa vijjamānatthaparidīpanato. Tabbiparītaṁ pana",
  "tika-abh07t9:12_4": "tadabhāvato vuttanayena asaṅkhārikaṁ. Diṭṭhigatena vippayuttaṁ visaṁsaṭṭhanti diṭṭhigatavippayuttaṁ.",
  "tika-abh07t9:12_5": "Upapattito yuttito ikkhati anubhavati vedayamānāpi majjhattākārasaṇṭhitiyāti upekkhā.",
  "tika-abh07t9:12_6": "Sukhadukkhānaṁ vā upetā yuttā aviruddhā ikkhā anubhavananti upekkhā. Sukhadukkhāvirodhitāya",
  "tika-abh07t9:12_7": "hesā tesaṁ anantarampi pavattati. Upekkhāsahagatanti idaṁ vuttanayameva.",
  "tika-abh07t9:13_0": "Kasmā panettha aññesupi phassādīsu sampayuttadhammesu vijjamānesu somanassasahagatādibhāvova",
  "tika-abh07t9:13_1": "vuttoti? Somanassādīnameva asādhāraṇabhāvato. Phassādayo hi keci sabbacittasādhāraṇā,",
  "tika-abh07t9:13_2": "keci kusalādisādhāraṇā, mohādayo ca sabbākusalasādhāraṇāti na tehi sakkā cittaṁ visesetuṁ,",
  "tika-abh07t9:13_3": "somanassādayo pana katthaci citte honti, katthaci na hontīti pākaṭova taṁvasena cittassa",
  "tika-abh07t9:13_4": "viseso. Kasmā panete katthaci honti, katthaci na hontīti? Kāraṇassa sannihitāsannihitabhāvato.",
  "tika-abh07t9:13_5": "Kiṁ pana nesaṁ kāraṇanti? Vuccatesabhāvato, parikappato vā hi iṭṭhārammaṇaṁ, somanassapaṭisandhikatā,",
  "tika-abh07t9:13_6": "agambhīrasabhāvatā ca idha somanassassa kāraṇaṁ, iṭṭhamajjhattārammaṇaṁ, upekkhāpaṭisandhikatā,",
  "tika-abh07t9:13_7": "gambhīrasabhāvatā ca upekkhāya, diṭṭhivipannapuggalasevanā, sassatucchedāsayatā ca",
  "tika-abh07t9:13_8": "diṭṭhiyā, balavautubhojanādayo pana paccayā asaṅkhārikabhāvassāti. Tasmā attano anurūpakāraṇavasena",
  "tika-abh07t9:13_9": "nesaṁ uppajjanato katthaci citteyeva sambhavoti sakkā etehi cittassa viseso paññāpetunti.",
  "tika-abh07t9:13_10": "Evañca katvā nesaṁ satipi mohahetukabhāve lobhasahagatabhāvova nigamane vutto.",
  "tika-abh07t9:14_0": "Imesaṁ pana aṭṭhannampi ayamuppattikkamo veditabbo. Yadā hi ‘‘natthi kāmesu ādīnavo’’tyādinā",
  "tika-abh07t9:14_1": "nayena micchādiṭṭhiṁ purakkhatvā haṭṭhatuṭṭho kāme vā paribhuñjati, diṭṭhamaṅgalādīni",
  "tika-abh07t9:14_2": "vā sārato pacceti sabhāvatikkheneva anussāhitena cittena, tadā paṭhamaṁ akusalacittamuppajjati.",
  "tika-abh07t9:14_3": "Yadā pana mandena samussāhitena cittena, tadā dutiyaṁ. Yadā pana micchādiṭṭhiṁ apurakkhatvā",
  "tika-abh07t9:14_4": "kevalaṁ haṭṭhatuṭṭho methunaṁ vā sevati, parasampattiṁ vā abhijjhāyati, parabhaṇḍaṁ",
  "tika-abh07t9:14_5": "vā harati sabhāvatikkheneva anussāhitena cittena, tadā tatiyaṁ. Yadā pana mandena",
  "tika-abh07t9:14_6": "samussāhitena cittena, tadā catutthaṁ. Yadā pana kāmānaṁ vā asampattiṁ āgamma, aññesaṁ",
  "tika-abh07t9:14_7": "vā somanassahetūnaṁ abhāvena catūsupi vikappesu somanassarahitā honti, tadā sesāni",
  "tika-abh07t9:14_8": "cattāri upekkhāsahagatāni uppajjantīti. Aṭṭhapīti pi-saddo sampiṇḍanattho, tena vakkhamānanayena",
  "tika-abh07t9:14_9": "akusalakammapathesu nesaṁ labbhamānakammapathānurūpato pavattibhedaṁ kāladesasantānārammaṇādibhedena",
  "tika-abh07t9:14_10": "anekavidhatampi saṅgaṇhāti.",
  "tika-abh07t9:15_0": "5. Duṭṭhu mano, taṁ vā etassāti dummano, tassa bhāvo domanassaṁ, mānasikadukkhavedanāyetaṁ",
  "tika-abh07t9:15_1": "adhivacanaṁ, tena sahagatanti domanassasahagataṁ. Ārammaṇe paṭihaññatīti paṭigho,",
  "tika-abh07t9:15_2": "doso. Caṇḍikkasabhāvatāya hesa ārammaṇaṁ paṭihananto viya pavattati. Domanassasahagatassa",
  "tika-abh07t9:15_3": "vedanāvasena abhedepi asādhāraṇadhammavasena cittassa upalakkhaṇatthaṁ domanassaggahaṇaṁ,",
  "tika-abh07t9:15_4": "paṭighasampayuttabhāvo pana ubhinnaṁ ekantasahacāritā dassanatthaṁ vuttoti daṭṭhabbaṁ.",
  "tika-abh07t9:15_5": "Domanassañcettha aniṭṭhārammaṇānubhavanalakkhaṇo vedanākkhandhapariyāpanno eko dhammo,",
  "tika-abh07t9:15_6": "paṭigho caṇḍikkasabhāvo saṅkhārakkhandhapariyāpanno eko dhammoti ayametesaṁ viseso.",
  "tika-abh07t9:15_7": "Ettha ca yaṁ kiñci aniṭṭhārammaṇaṁ, navavidhaāghātavatthūni ca domanassassa kāraṇaṁ,",
  "tika-abh07t9:15_8": "paṭighassa kāraṇañcāti daṭṭhabbaṁ. Dvinnaṁ pana nesaṁ cittānaṁ pāṇātipātādīsu tikkhamandappavattikāle",
  "tika-abh07t9:15_9": "uppatti veditabbā. Etthāpi nigamane pi-saddassa attho vuttanayānusārena daṭṭhabbo.",
  "tika-abh07t9:16_0": "6. Sabhāvaṁ vicinanto tāya kicchati kilamatīti vicikicchā. Atha vā cikicchituṁ dukkaratāya",
  "tika-abh07t9:16_1": "vigatā cikicchā ñāṇappaṭikāro imissāti vicikicchā, tāya sampayuttaṁ vicikicchāsampayuttaṁ.",
  "tika-abh07t9:16_2": "Uddhatassa bhāvo uddhaccaṁ. Uddhaccassa sabbākusalasādhāraṇabhāvepi idha sampayuttadhammesu",
  "tika-abh07t9:16_3": "padhānaṁ hutvā pavattatīti idameva tena visesetvā vuttaṁ. Evañca katvā dhammuddesapāḷiyaṁ",
  "tika-abh07t9:16_4": "sesākusalesu uddhaccaṁ yevāpanakavasena vuttaṁ, idha pana ‘‘uddhaccaṁ uppajjatī’’ti",
  "tika-abh07t9:16_5": "sarūpeneva desitaṁ. Honti cettha –",
  "tika-abh07t9:17": "‘‘Sabbākusalayuttampi, uddhaccaṁ antamānase;",
  "tika-abh07t9:18": "Balavaṁ iti taṁyeva, vuttamuddhaccayogato.",
  "tika-abh07t9:19": "‘‘Teneva hi munindena, yevāpanakanāmato;",
  "tika-abh07t9:20": "Vatvā sesesu ettheva, taṁ sarūpena desita’’nti.",
  "tika-abh07t9:21_0": "Imāni pana dve cittāni mūlantaravirahato atisammūḷhatāya, saṁsappanavikkhipanavasena",
  "tika-abh07t9:21_1": "pavattavicikicchuddhaccasamāyogena cañcalatāya ca sabbatthāpi rajjanadussanarahitāni",
  "tika-abh07t9:21_2": "upekkhāsahagatāneva pavattanti, tatoyeva ca sabhāvatikkhatāya ussāhetabbatāya abhāvato",
  "tika-abh07t9:21_3": "saṅkhārabhedopi nesaṁ natthi. Honti cettha –",
  "tika-abh07t9:22": "‘‘Mūḷhattā ceva saṁsappa-vikkhepā cekahetukaṁ;",
  "tika-abh07t9:23": "Sopekkhaṁ sabbadā no ca, bhinnaṁ saṅkhārabhedato.",
  "tika-abh07t9:24": "‘‘Na hi tassa sabhāvena, tikkhatussāhanīyatā;",
  "tika-abh07t9:25": "Atthi saṁsappamānassa, vikkhipantassa sabbadā’’ti.",
  "tika-abh07t9:26": "Mohena muyhanti atisayena muyhanti mūlantaravirahatoti momūhāni.",
  "tika-abh07t9:27_0": "7. Iccevantyādi yathāvuttānaṁ dvādasākusalacittānaṁ nigamanaṁ. Tattha iti-saddo vacanavacanīyasamudāyanidassanattho.",
  "tika-abh07t9:27_1": "Evaṁ-saddo vacanavacanīyapaṭipāṭisandassanattho. Nipātasamudāyo vā esa vacanavacanīyanigamanārambhe.",
  "tika-abh07t9:27_2": "Iccevaṁ yathāvuttanayena sabbathāpi somanassupekkhādiṭṭhisampayogādinā paṭighasampayogādinā",
  "tika-abh07t9:27_3": "vicikicchuddhaccayogenāti sabbenāpi sampayogādiākārena dvādasa akusalacittāni samattāni",
  "tika-abh07t9:27_4": "pariniṭṭhitāni, saṅgahetvā vā attāni gahitāni, vuttānītyattho. Tattha kusalapaṭipakkhāni",
  "tika-abh07t9:27_5": "akusalāni mittappaṭipakkho amitto viya, paṭipakkhabhāvo ca kusalākusalānaṁ yathākkamaṁ",
  "tika-abh07t9:27_6": "pahāyakapahātabbabhāvena veditabbo.",
  "tika-abh07t9:28_0": "8.Aṭṭhadhātyādi saṅgahagāthā. Lobho ca so suppatiṭṭhitabhāvasādhanena mūlasadisattā",
  "tika-abh07t9:28_1": "mūlañca, kaṁ etesanti lobhamūlāni cittāni vedanādibhedato aṭṭhadhā siyuṁ . Tathā",
  "tika-abh07t9:28_2": "dosamūlāni saṅkhārabhedato dvidhā. Mohamūlāni suddho mohoyeva mūlametesanti mohamūlasaṅkhātāni",
  "tika-abh07t9:28_3": "sampayogabhedato dve cāti akusalā dvādasa siyuntyattho.",
  "tika-abh07t9:29": "Akusalacittavaṇṇanā niṭṭhitā.",
  "tika-abh07t9:30": "Ahetukacittavaṇṇanā",
  "tika-abh07t9:31_0": "9. Evaṁ mūlabhedato tividhampi akusalaṁ sampayogādibhedato dvādasadhā vibhajitvā",
  "tika-abh07t9:31_1": "idāni ahetukacittāni niddisanto tesaṁ akusalavipākādivasena tividhabhāvepi akusalānantaraṁ",
  "tika-abh07t9:31_2": "akusalavipākeyeva cakkhādinissayasampaṭicchanādikiccabhedena sattadhā vibhajituṁ",
  "tika-abh07t9:31_3": "‘‘upekkhāsahagataṁ cakkhuviññāṇa’’ntyādimāha. Tattha cakkhati viññāṇādhiṭṭhitaṁ hutvā",
  "tika-abh07t9:31_4": "samavisamaṁ ācikkhantaṁ viya hotīti cakkhu. Atha vā cakkhati rūpaṁ assādentaṁ viya",
  "tika-abh07t9:31_5": "hotīti cakkhu. Cakkhatīti hi ayaṁ saddo ‘‘madhuṁ cakkhati, byañjanaṁ cakkhatī’’tyādīsu",
  "tika-abh07t9:31_6": "viya assādanattho hoti. Tenāha bhagavā – ‘‘cakkhuṁ kho pana, māgaṇḍiya, rūpārāmaṁ",
  "tika-abh07t9:31_7": "rūparataṁ rūpasammudita’’ntyādi. Yadi evaṁ ‘‘sotaṁ kho, māgaṇḍiya, saddārāmaṁ saddarataṁ",
  "tika-abh07t9:31_8": "saddasammudita’’ntyādivacanato (ma. ni. 2.209) sotādīnampi saddādiassādanaṁ atthīti",
  "tika-abh07t9:31_9": "tesampi cakkhusaddābhidheyyatā āpajjeyyāti? Nāpajjati niruḷhattā, niruḷho hesa cakkhu-saddo",
  "tika-abh07t9:31_10": "daṭṭhukāmatānidānakammajabhūtappasādalakkhaṇe cakkhuppasādeyeva mayūrādisaddā viya",
  "tika-abh07t9:31_11": "sakuṇavisesādīsu, cakkhunā sahavuttiyā pana bhamukaṭṭhiparicchinno maṁsapiṇḍopi ‘‘cakkhū’’ti",
  "tika-abh07t9:31_12": "vuccati. Aṭṭhakathāyaṁ pana anekatthattā dhātūnaṁ cakkhati-saddassa vibhāvanatthatāpi",
  "tika-abh07t9:31_13": "sambhavatīti ‘‘cakkhati rūpaṁ vibhāvetīti cakkhū’’ti (visuddhi. 2.510) vuttaṁ. Cakkhusmiṁ",
  "tika-abh07t9:31_14": "viññāṇaṁ tannissitatthāti cakkhuviññāṇaṁ. Tathā hetaṁ ‘‘cakkhusannissitarūpavijānanalakkhaṇa’’nti",
  "tika-abh07t9:31_15": "(dha. sa. aṭṭha. 431; visuddhi. 2.454) vuttaṁ.",
  "tika-abh07t9:32_0": "Evaṁ sotaviññāṇādīsupi yathārahaṁ daṭṭhabbaṁ. ‘‘Tathā’’ti iminā upekkhāsahagatabhāvaṁ",
  "tika-abh07t9:32_1": "atidisati. Viññāṇādhiṭṭhitaṁ hutvā suṇātīti sotaṁ. Ghāyati gandhopādānaṁ karotīti",
  "tika-abh07t9:32_2": "ghānaṁ. Jīvitanimittaṁ raso jīvitaṁ, taṁ avhāyati tasmiṁ ninnatāyāti jivhā niruttinayena.",
  "tika-abh07t9:32_3": "Kucchitānaṁ pāpadhammānaṁ āyo pavattiṭṭhānanti kāyo. Kāyindriyañhi phoṭṭhabbaggahaṇasabhāvattā",
  "tika-abh07t9:32_4": "tadassādavasappavattānaṁ, tammūlakānañca pāpadhammānaṁ visesakāraṇanti tesaṁ pavattiṭṭhānaṁ",
  "tika-abh07t9:32_5": "viya gayhati. Sasambhārakāyo vā kucchitānaṁ kesādīnaṁ āyoti kāyo. Taṁsahacaritattā",
  "tika-abh07t9:32_6": "pana pasādakāyopi tathā vuccati. Du kucchitaṁ hutvā khanati kāyikasukhaṁ, dukkhamanti",
  "tika-abh07t9:32_7": "vā dukkhaṁ. Dukkaramokāsadānaṁ etassāti dukkha’’ntipi apare. Pañcaviññāṇaggahitaṁ",
  "tika-abh07t9:32_8": "rūpādiārammaṇaṁ sampaṭicchati tadākārappavattiyāti sampaṭicchanaṁ. Sammā tīreti yathāsampaṭicchitaṁ",
  "tika-abh07t9:32_9": "rūpādiārammaṇaṁ vīmaṁsatīti santīraṇaṁ. Aññamaññaviruddhānaṁ kusalākusalānaṁ pākāti",
  "tika-abh07t9:32_10": "vipākā, vipakkabhāvamāpannānaṁ arūpadhammānametaṁ adhivacanaṁ. Evañca katvā kusalākusalakammasamuṭṭhānānampi",
  "tika-abh07t9:32_11": "kaṭattārūpānaṁ natthi vipākavohāro. Akusalassa vipākacittāni akusalavipākacittāni.",
  "tika-abh07t9:33_0": "10. Sukhayati kāyacittaṁ, suṭṭhu vā khanati kāyacittābādhaṁ, sukhena khamitabbanti",
  "tika-abh07t9:33_1": "vā sukhaṁ. ‘‘Sukaramokāsadānaṁ etassāti sukha’’nti apare. Kasmā pana yathā akusalavipākasantīraṇaṁ",
  "tika-abh07t9:33_2": "ekameva vuttaṁ, evamavatvā kusalavipākasantīraṇaṁ dvidhā vuttanti? Iṭṭhaiṭṭhamajjhattārammaṇavasena",
  "tika-abh07t9:33_3": "vedanābhedasambhavato. Yadi evaṁ tatthāpi aniṭṭhaaniṭṭhamajjhattārammaṇavasena vedanābhedena",
  "tika-abh07t9:33_4": "bhavitabbanti? Nayidamevaṁ aniṭṭhārammaṇe uppajjitabbassapi domanassassa paṭighena",
  "tika-abh07t9:33_5": "vinā anuppajjanato, paṭighassa ca ekantākusalasabhāvassa abyākatesu asambhavato.",
  "tika-abh07t9:33_6": "Na hi bhinnajātiko dhammo bhinnajātikesu upalabbhati, tasmā attanā samānayogakkhamassa",
  "tika-abh07t9:33_7": "asambhavato akusalavipākesu domanassaṁ na sambhavatīti tassa taṁsahagatatā na vuttā.",
  "tika-abh07t9:33_8": "Atha vā yathā koci balavatā pothiyamāno dubbalapuriso tassa paṭippaharituṁ asakkonto",
  "tika-abh07t9:33_9": "tasmiṁ upekkhakova hoti, evameva akusalavipākānaṁ paridubbalabhāvato aniṭṭhārammaṇepi",
  "tika-abh07t9:33_10": "domanassuppādo natthīti santīraṇaṁ upekkhāsahagatameva.",
  "tika-abh07t9:34_0": "Cakkhuviññāṇādīni pana cattāri ubhayavipākānipi vatthārammaṇaghaṭṭanāya dubbalabhāvato",
  "tika-abh07t9:34_1": "aniṭṭhe iṭṭhepi ca ārammaṇe upekkhāsahagatāneva. Tesañhi catunnampi vatthubhūtāni",
  "tika-abh07t9:34_2": "cakkhādīni upādārūpāneva, tathā ārammaṇabhūtānipi rūpādīni, upādārūpakena ca upādārūpakassa",
  "tika-abh07t9:34_3": "saṅghaṭṭanaṁ atidubbalaṁ picupiṇḍakena picupiṇḍakassa phusanaṁ viya, tasmā tāni sabbathāpi",
  "tika-abh07t9:34_4": "upekkhāsahagatāneva. Kāyaviññāṇassa pana phoṭṭhabbasaṅkhātabhūtattayameva ārammaṇanti",
  "tika-abh07t9:34_5": "taṁ kāyappasāde saṅghaṭṭitampi taṁ atikkamitvā tannissayesu mahābhūtesu paṭihaññati.",
  "tika-abh07t9:34_6": "Bhūtarūpehi ca bhūtarūpānaṁ saṅghaṭṭanaṁ balavataraṁ adhikaraṇimatthake picupiṇḍakaṁ",
  "tika-abh07t9:34_7": "ṭhapetvā kūṭena pahaṭakāle kūṭassa picupiṇḍakaṁ atikkamitvā adhikaraṇiggahaṇaṁ viya,",
  "tika-abh07t9:34_8": "tasmā vatthārammaṇaghaṭṭanāya balavabhāvato kāyaviññāṇaṁ aniṭṭhe dukkhasahagataṁ,",
  "tika-abh07t9:34_9": "iṭṭhe sukhasahagatanti. Sampaṭicchanayugaḷhaṁ pana attanā asamānanissayānaṁ cakkhuviññāṇādīnamanantaraṁ",
  "tika-abh07t9:34_10": "uppajjatīti samānanissayato aladdhānantarapaccayatāya sabhāgūpatthambharahito viya",
  "tika-abh07t9:34_11": "puriso nātibalavaṁ sabbathāpi visayarasamanubhavituṁ na sakkotīti sabbathāpi upekkhāsahagatameva.",
  "tika-abh07t9:34_12": "Vuttavipariyāyato kusalavipākasantīraṇaṁ iṭṭhaiṭṭhamajjhattārammaṇesu sukhopekkhāsahagatanti.",
  "tika-abh07t9:34_13": "Yadi evaṁ āvajjanadvayassa upekkhāsampayogaṁ kasmā vakkhati, nanu tampi samānanissayānantaraṁ",
  "tika-abh07t9:34_14": "pavattatīti? Saccaṁ, tattha pana purimaṁ pubbe kenaci aggahiteyeva ārammaṇe ekavārameva",
  "tika-abh07t9:34_15": "pavattati, pacchimampi visadisacittasantānaparāvattanavasena byāpārantarasāpekkhanti",
  "tika-abh07t9:34_16": "na sabbathāpi visayarasamanubhavituṁ sakkoti, tasmā majjhattavedanāsampayuttamevāti. Honti cettha –",
  "tika-abh07t9:35": "‘‘Vatthālambasabhāvānaṁ, bhūtikānañhi ghaṭṭanaṁ;",
  "tika-abh07t9:36": "Dubbalaṁ iti cakkhādi-catucittamupekkhakaṁ.",
  "tika-abh07t9:37": "‘‘Kāyanissayaphoṭṭhabba-bhūtānaṁ ghaṭṭanāya tu;",
  "tika-abh07t9:38": "Balavattā na viññāṇaṁ, kāyika majjhavedanaṁ.",
  "tika-abh07t9:39": "‘‘Samānanissayo yasmā, natthānantarapaccayo;",
  "tika-abh07t9:40": "Tasmā dubbalamālambe, sopekkhaṁ sampaṭicchana’’nti.",
  "tika-abh07t9:41_0": "Kusalassa vipākāni, sampayuttahetuvirahato ahetukacittāni cāti kusalavipākāhetukacittāni.",
  "tika-abh07t9:41_1": "Nibbattakahetuvasena nipphannānipi hetāni sampayuttahetuvaseneva ahetukavohāraṁ labhanti,",
  "tika-abh07t9:41_2": "itarathā mahāvipākehi imesaṁ nānattāsambhavato. Kiṁ panettha kāraṇaṁ yathā idhevaṁ",
  "tika-abh07t9:41_3": "akusalavipākanigamane ahetukaggahaṇaṁ na katanti? Byabhicārābhāvato. Sati hi sambhave,",
  "tika-abh07t9:41_4": "byabhicāre ca visesanaṁ sātthakaṁ siyā. Akusalavipākānaṁ pana lobhādisāvajjadhammavipākabhāvena",
  "tika-abh07t9:41_5": "tabbidhurehi, alobhādīhi sampayogāyogato, sayaṁ abyākataniravajjasabhāvānaṁ lobhādiakusaladhammasampayogavirodhato",
  "tika-abh07t9:41_6": "ca natthi kadācipi sahetukatāya sambhavoti ahetukabhāvābyabhicārato na tāni ahetukasaddena visesitabbāni.",
  "tika-abh07t9:42_0": "11. Idāni ahetukādhikāre ahetukakiriyacittānipi kiccabhedena tidhā dassetuṁ ‘‘upekkhāsahagata’’ntyādi",
  "tika-abh07t9:42_1": "vuttaṁ. Cakkhādipañcadvāre ghaṭṭitamārammaṇaṁ āvajjeti tattha ābhogaṁ karoti, cittasantānaṁ",
  "tika-abh07t9:42_2": "vā bhavaṅgavasena pavattituṁ adatvā vīthicittabhāvāya pariṇāmetīti pañcadvārāvajjanaṁ,",
  "tika-abh07t9:42_3": "kiriyāhetukamanodhātucittaṁ. Āvajjanassa anantarapaccayabhūtaṁ bhavaṅgacittaṁ manodvāraṁ",
  "tika-abh07t9:42_4": "vīthicittānaṁ pavattimukhabhāvato. Tasmiṁ diṭṭhasutamutādivasena āpāthamāgatamārammaṇaṁ",
  "tika-abh07t9:42_5": "āvajjeti , vuttanayena vā cittasantānaṁ pariṇāmetīti manodvārāvajjanaṁ, kiriyāhetukamanoviññāṇadhātuupekkhāsahagatacittaṁ.",
  "tika-abh07t9:42_6": "Idameva ca pañcadvāre yathāsantīritaṁ ārammaṇaṁ vavatthapetīti voṭṭhabbananti ca",
  "tika-abh07t9:42_7": "vuccati. Hasitaṁ uppādetīti hasituppādaṁ, khīṇāsavānaṁ anoḷārikārammaṇesu pahaṭṭhākāramattahetukaṁ",
  "tika-abh07t9:42_8": "kiriyāhetukamanoviññāṇadhātusomanassasahagatacittaṁ.",
  "tika-abh07t9:43": "12.Sabbathāpīti akusalavipākakusalavipākakiriyabhedena. Aṭṭhārasāti gaṇanaparicchedo. Ahetukacittānīti paricchinnadhammanidassanaṁ.",
  "tika-abh07t9:44": "Ahetukacittavaṇṇanā niṭṭhitā.",
  "tika-abh07t9:45": "Sobhanacittavaṇṇanā",
  "tika-abh07t9:46_0": "14. Evaṁ dvādasākusalaahetukāṭṭhārasavasena samatiṁsa cittāni dassetvā idāni tabbinimuttānaṁ",
  "tika-abh07t9:46_1": "sobhanavohāraṁ ṭhapetuṁ ‘‘pāpāhetukamuttānī’’tyādi vuttaṁ. Attanā adhisayitassa apāyādidukkhassa",
  "tika-abh07t9:46_2": "pāpanato pāpehi , hetusampayogābhāvato ahetukehi ca muttāni catuvīsatikāmāvacarapañcatiṁsamahaggatalokuttaravasena",
  "tika-abh07t9:46_3": "ekūnasaṭṭhiparimāṇāni, atha vā aṭṭha lokuttarāni jhānaṅgayogabhedena paccekaṁ pañcadhā",
  "tika-abh07t9:46_4": "katvā ekanavutipi cittāni sobhanaguṇāvahanato, alobhādianavajjahetusampayogato ca",
  "tika-abh07t9:46_5": "sobhanānīti vuccare kathīyanti.",
  "tika-abh07t9:47": "Kāmāvacarasobhanacittavaṇṇanā",
  "tika-abh07t9:48_0": "15. Idāni sobhanesu kāmāvacarānameva paṭhamaṁ uddiṭṭhattā tesupi abyākatānaṁ kusalapubbakattā",
  "tika-abh07t9:48_1": "paṭhamaṁ kāmāvacarakusalaṁ, tato tabbipākaṁ, tadanantaraṁ tadekabhūmipariyāpannaṁ",
  "tika-abh07t9:48_2": "kiriyacittañca paccekaṁ vedanāñāṇasaṅkhārabhedena aṭṭhadhā dassetuṁ ‘‘somanassasahagata’’ntyādi",
  "tika-abh07t9:48_3": "vuttaṁ. Tattha jānāti yathāsabhāvaṁ paṭivijjhatīti ñāṇaṁ. Sesaṁ vuttanayameva. Ettha",
  "tika-abh07t9:48_4": "ca balavasaddhāya dassanasampattiyā paccayapaṭiggāhakādisampattiyāti evamādīhi kāraṇehi",
  "tika-abh07t9:48_5": "somanassasahagatatā, paññāsaṁvattanikakammato, abyāpajjalokūpapattito, indriyaparipākato,",
  "tika-abh07t9:48_6": "kilesadūrībhāvato ca ñāṇasampayuttatā, tabbipariyāyena upekkhāsahagatatā ceva ñāṇavippayuttatā",
  "tika-abh07t9:48_7": "ca, āvāsasappāyādivasena kāyacittānaṁ kallabhāvato, pubbe dānādīsu kataparicayatādīhi",
  "tika-abh07t9:48_8": "ca asaṅkhārikatā, tabbipariyāyena sasaṅkhārikatā ca veditabbā.",
  "tika-abh07t9:49_0": "Tattha yadā pana yo deyyadhammapaṭiggāhakādisampattiṁ, aññaṁ vā somanassahetuṁ āgamma",
  "tika-abh07t9:49_1": "haṭṭhapahaṭṭho ‘‘atthi dinna’’ntyādinayappavattaṁ sammādiṭṭhiṁ purakkhatvā muttacāgatādivasena",
  "tika-abh07t9:49_2": "asaṁsīdanto anussāhito parehi dānādīni puññāni karoti, tadāssa cittaṁ somanassasahagataṁ",
  "tika-abh07t9:49_3": "ñāṇasampayuttaṁ asaṅkhārikaṁ hoti. Yadā pana vuttanayeneva haṭṭhatuṭṭho sammādiṭṭhiṁ",
  "tika-abh07t9:49_4": "purakkhatvāpi amuttacāgatādivasena saṁsīdamāno parehi vā ussāhito karoti, tadāssa",
  "tika-abh07t9:49_5": "tadeva cittaṁ sasaṅkhārikaṁ hoti. Yadā pana ñātijanassa paṭipattidassanena jātaparicayā",
  "tika-abh07t9:49_6": "bāladārakā bhikkhū disvā somanassajātā sahasā kiñcideva hatthagataṁ dadanti vā vandanti",
  "tika-abh07t9:49_7": "vā, tadā tesaṁ tatiyaṁ cittaṁ uppajjati. Yadā pana ‘‘detha, vandathā’’ti ñātīhi ussāhitā",
  "tika-abh07t9:49_8": "evaṁ paṭipajjanti, tadā catutthaṁ cittaṁ uppajjati. Yadā pana deyyadhammapaṭiggāhakādīnaṁ",
  "tika-abh07t9:49_9": "asampattiṁ, aññesaṁ vā somanassahetūnaṁ abhāvaṁ āgamma catūsupi vikappesu somanassarahitā",
  "tika-abh07t9:49_10": "honti, tadā sesāni cattāri upekkhāsahagatāni uppajjantīti. Aṭṭhapīti pi-saddena dasapuññakiriyādivasena",
  "tika-abh07t9:49_11": "anekavidhataṁ sampiṇḍeti. Tathā hi vadanti –",
  "tika-abh07t9:50": "‘‘Kamena puññavatthūhi, gocarādhipatīhi ca;",
  "tika-abh07t9:51": "Kammahīnādito ceva, gaṇeyya nayakovido’’ti.",
  "tika-abh07t9:52_0": "Imāni hi aṭṭha cittāni dasapuññakiriyavatthuvasena pavattanato paccekaṁ dasa dasāti",
  "tika-abh07t9:52_1": "katvā asīti cittāni honti, tāni ca chasu ārammaṇesu pavattanato paccekaṁ chagguṇitāni",
  "tika-abh07t9:52_2": "sāsītikāni cattāri satāni honti, adhipatibhedena pana ñāṇavippayuttānaṁ cattālīsādhikadvisataparimāṇānaṁ",
  "tika-abh07t9:52_3": "vīmaṁsādhipatisampayogābhāvato tāni tiṇṇaṁ adhipatīnaṁ vasena tiguṇitāni vīsādhikāni",
  "tika-abh07t9:52_4": "sattasatāni, tathā ñāṇasampayuttāni ca catunnaṁ adhipatīnaṁ vasena catugguṇitāni",
  "tika-abh07t9:52_5": "sasaṭṭhikāni nava satānīti evaṁ adhipativasena sahassaṁ sāsītikāni ca cha satāni",
  "tika-abh07t9:52_6": "honti, tāni kāyavacīmanokammasaṅkhātakammattikavasena tiguṇitāni cattālīsādhikāni",
  "tika-abh07t9:52_7": "pañca sahassāni honti, tāni ca hīnamajjhimapaṇītabhedato tiguṇitāni vīsasatādhikapannarasasahassāni",
  "tika-abh07t9:52_8": "honti. Yaṁ pana vuttaṁ ācariyabuddhadattattherena –",
  "tika-abh07t9:53": "‘‘Sattarasa sahassāni, dve satāni asīti ca;",
  "tika-abh07t9:54": "Kāmāvacarapuññāni, bhavantīti viniddise’’ti.",
  "tika-abh07t9:55": "Taṁ adhipativasena gaṇanaparihāniṁ anādiyitvā sotapatitavasena vuttanti daṭṭhabbaṁ, kāladesādibhedena pana nesaṁ bhedo appameyyova.",
  "tika-abh07t9:56_0": "Kucchite (dha. sa. aṭṭha. 1) pāpadhamme salayanti kampenti viddhaṁsenti apagamentīti",
  "tika-abh07t9:56_1": "vā kusalāni. Atha vā kucchitākārena santāne sayanato pavattanato kusasaṅkhāte pāpadhamme",
  "tika-abh07t9:56_2": "lunanti chindantīti kusalāni. Atha vā kucchite pāpadhamme sānato tanukaraṇato osānakaraṇato",
  "tika-abh07t9:56_3": "vā kusasaṅkhātena ñāṇena, saddhādidhammajātena vā lātabbāni sahajātaupanissayabhāvena",
  "tika-abh07t9:56_4": "yathārahaṁ pavattetabbānīti kusalāni, tāneva yathāvuttatthena kāmāvacarāni kusalacittāni",
  "tika-abh07t9:56_5": "cāti kāmāvacarakusalacittāni.",
  "tika-abh07t9:57_0": "16. Yathā panetāni puññakiriyavasena, kammadvāravasena, kammavasena, adhipativasena",
  "tika-abh07t9:57_1": "ca pavattanti, nevaṁ vipākāni dānādivasena appavattanato, viññattisamuṭṭhāpanābhāvato,",
  "tika-abh07t9:57_2": "avipākasabhāvato, chandādīni purakkhatvā appavattito ca, tasmā taṁvasena parihāpetvā",
  "tika-abh07t9:57_3": "yathārahaṁ gaṇanabhedo yojetabbo. Imānipi iṭṭhaiṭṭhamajjhattārammaṇavasena yathākkamaṁ",
  "tika-abh07t9:57_4": "somanassupekkhāsahitāni. Paṭisandhādivasappavattiyaṁ kammassa balavābalavabhāvato,",
  "tika-abh07t9:57_5": "tadārammaṇappavattiyaṁ yebhuyyena javanānurūpato, kadāci tatthāpi kammānurūpato ca",
  "tika-abh07t9:57_6": "ñāṇasampayuttāni, ñāṇavippayuttāni ca honti. Yathāpayogaṁ vinā sappayogañca yathāupaṭṭhitehi",
  "tika-abh07t9:57_7": "kammādipaccayehi utubhojanādisappāyāsappāyavasena asaṅkhārikasasaṅkhārikāni.",
  "tika-abh07t9:58": "17. Kiriyacittānampi kusale vuttanayena yathārahaṁ somanassasahagatāditā veditabbā.",
  "tika-abh07t9:59_0": "18.Sahetukakāmāvacarakusalavipākakiriyacittānīti ettha sahetukaggahaṇaṁ vipākakiriyāpekkhaṁ",
  "tika-abh07t9:59_1": "visesanaṁ kusalassa ekantasahetukattā. Hoti hi yathālābhayojanā, ‘‘sakkharakathalampi",
  "tika-abh07t9:59_2": "macchagumbampi carantampi tiṭṭhantampī’’tyādīsu (dī. ni. 1.249) viya sakkharakathalassa",
  "tika-abh07t9:59_3": "caraṇāyogato macchagumbāpekkhāya caraṇakiriyā yojīyatīti.",
  "tika-abh07t9:60_0": "19. Sahetukāmāvacarapuññapākakiriyā vedanāñāṇasaṅkhārabhedena paccekaṁ vedanābhedato",
  "tika-abh07t9:60_1": "duvidhattā, ñāṇabhedato catubbidhattā, saṅkhārabhedato aṭṭhavidhattā ca sampiṇḍetvā",
  "tika-abh07t9:60_2": "catuvīsati matāti yojanā. Nanu ca vedanābhedo tāva yutto tāsaṁ bhinnasabhāvattā.",
  "tika-abh07t9:60_3": "Ñāṇasaṅkhārabhedo pana kathanti? Ñāṇasaṅkhārānaṁ bhāvābhāvakatopi bhedo ñāṇasaṅkhārakatova",
  "tika-abh07t9:60_4": "yathā vassakato subhikkho dubbhikkhoti, tasmā ñāṇasaṅkhārakato bhedo ñāṇasaṅkhārabhedoti",
  "tika-abh07t9:60_5": "na ettha koci virodhoti.",
  "tika-abh07t9:61_0": "20. Idāni sabbānipi kāmāvacaracittāni sampiṇḍetvā dassetuṁ ‘‘kāme tevīsā’’tyādi vuttaṁ.",
  "tika-abh07t9:61_1": "Kāme bhave satta akusalavipākāni, sahetukāhetukāni soḷasa kusalavipākānīti evaṁ tevīsati",
  "tika-abh07t9:61_2": "vipākāni dvādasa akusalāni, aṭṭha kusalānīti puññāpuññāni vīsati ahetukā tisso sahetukā",
  "tika-abh07t9:61_3": "aṭṭhāti ekādasa kiriyā cāti sabbathāpi kusalākusalavipākakiriyānaṁ antogadhabhedena",
  "tika-abh07t9:61_4": "catupaññāseva kāladesasantānādibhedena anekavidhabhāvepītyattho.",
  "tika-abh07t9:62": "Kāmāvacarasobhanacittavaṇṇanā niṭṭhitā.",
  "tika-abh07t9:63": "Rūpāvacaracittavaṇṇanā",
  "tika-abh07t9:64_0": "21. Idāni tadanantaruddiṭṭhassa rūpāvacarassa niddesakkamo anuppattoti tassa jhānaṅgayogabhedena",
  "tika-abh07t9:64_1": "pañcadhā vibhāgaṁ dassetuṁ ‘‘vitakka…pe… sahita’’ntyādimāha. Vitakko ca vicāro ca",
  "tika-abh07t9:64_2": "pīti ca sukhañca ekaggatā cāti imehi sahitaṁ vitakkavicārapītisukhekaggatāsahitaṁ.",
  "tika-abh07t9:64_3": "Tattha ārammaṇaṁ vitakketi sampayuttadhamme abhiniropetīti vitakko, so sahajātānaṁ",
  "tika-abh07t9:64_4": "ārammaṇābhiniropanalakkhaṇo, yathā hi koci gāmavāsī puriso rājavallabhaṁ sambandhinaṁ",
  "tika-abh07t9:64_5": "mittaṁ vā nissāya rājagehaṁ anupavisati, evaṁ vitakkaṁ nissāya cittaṁ ārammaṇaṁ ārohati.",
  "tika-abh07t9:64_6": "Yadi evaṁ kathaṁ avitakkaṁ cittaṁ ārammaṇaṁ ārohatīti? Tampi vitakkabaleneva abhinirohati.",
  "tika-abh07t9:64_7": "Yathā hi so puriso paricayena tena vināpi nirāsaṅko rājagehaṁ pavisati, evaṁ paricayena",
  "tika-abh07t9:64_8": "vitakkena vināpi avitakkaṁ cittaṁ ārammaṇaṁ abhinirohati. Paricayoti cettha savitakkacittassa",
  "tika-abh07t9:64_9": "santāne abhiṇhappavattivasena nibbattā cittabhāvanā. Api cettha pañcaviññāṇaṁ avitakkampi",
  "tika-abh07t9:64_10": "vatthārammaṇasaṅghaṭṭanabalena, dutiyajjhānādīni ca heṭṭhimabhāvanābalena abhirohanti.",
  "tika-abh07t9:65_0": "Ārammaṇe tena cittaṁ vicaratīti vicāro. So āraṇanumajjanalakkhaṇo. Tathā hesa ‘‘anusandhānatā’’ti",
  "tika-abh07t9:65_1": "(dha. sa. 8) niddiṭṭho. Ettha ca vicārato oḷārikaṭṭhena, tasseva pubbaṅgamaṭṭhena",
  "tika-abh07t9:65_2": "ca paṭhamaghaṇṭābhighāto viya cetaso paṭhamābhinipāto vitakko, anuravo viya anusañcaraṇaṁ",
  "tika-abh07t9:65_3": "vicāro. Vipphāravācettha vitakko cittassa paripphandanabhūto, ākāse uppatitukāmassa",
  "tika-abh07t9:65_4": "sakuṇassa pakkhavikkhepo viya, padumābhimukhapāto viya ca gandhānubandhacetasā bhamarassa,",
  "tika-abh07t9:65_5": "santavutti vicāro cittassa nātiparipphandanabhūto, ākāse uppatitassa sakuṇassa pakkhappasāraṇaṁ",
  "tika-abh07t9:65_6": "viya, padumassa uparibhāge paribbhamanaṁ viya ca padumābhimukhapatitassa bhamarassa.",
  "tika-abh07t9:66_0": "Pinayati kāyacittaṁ tappeti, vaḍḍhetīti vā pīti, sā sampiyāyanalakkhaṇā, ārammaṇaṁ",
  "tika-abh07t9:66_1": "kallato gahaṇalakkhaṇāti vuttaṁ hoti, sampayuttadhamme sukhayatīti sukhaṁ, taṁ iṭṭhānubhavanalakkhaṇaṁ",
  "tika-abh07t9:66_2": "subhojanarasassādako rājā viya. Tattha ārammaṇappaṭilābhe pītiyā viseso pākaṭo kantārakhinnassa",
  "tika-abh07t9:66_3": "vanantodakadassane viya, yathāladdhassa anubhavane sukhassa viseso pākaṭo yathādiṭṭhaudakassa",
  "tika-abh07t9:66_4": "pānādīsu viyāti. Nānārammaṇavikkhepābhāvena ekaṁ ārammaṇaṁ aggaṁ imassāti ekaggaṁ,",
  "tika-abh07t9:66_5": "cittaṁ, tassa bhāvo ekaggatā, samādhi. So avikkhepalakkhaṇo. Tassa hi vasena sasampayuttaṁ",
  "tika-abh07t9:66_6": "cittaṁ avikkhittaṁ hoti.",
  "tika-abh07t9:67_0": "Paṭhamañca desanākkamato ceva uppattikkamato ca ādibhūtattā taṁ jhānañca ārammaṇūpanijjhānato,",
  "tika-abh07t9:67_1": "paccanīkajhāpanato cāti paṭhamajjhānaṁ, vitakkādipañcakaṁ. Jhānaṅgasamudāye yeva",
  "tika-abh07t9:67_2": "hi jhānavohāro nemiādiaṅgasamudāye rathavohāro viya, tathā hi vuttaṁ vibhaṅge ‘‘jhānanti",
  "tika-abh07t9:67_3": "vitakko vicāro pīti sukhaṁ cittassekaggatā’’ti (vibha. 569). Paṭhamajjhānena sampayuttaṁ",
  "tika-abh07t9:67_4": "kusalacittaṁ paṭhamajjhānakusalacittaṁ.",
  "tika-abh07t9:68_0": "Kasmā pana aññesu phassādīsu sampayuttadhammesu vijjamānesu imeyeva pañca jhānaṅgavasena",
  "tika-abh07t9:68_1": "vuttāti? Vuccate – upanijjhānakiccavantatāya, kāmacchandādīnaṁ ujupaṭipakkhabhāvato",
  "tika-abh07t9:68_2": "ca. Vitakko hi ārammaṇe cittaṁ abhiniropeti. Vicāro anuppabandheti, pīti cassa pīnanaṁ,",
  "tika-abh07t9:68_3": "sukhañca upabrūhanaṁ karoti, atha naṁ sasampayuttadhammaṁ etehi abhiniropanānuppabandhanapīnanaupabrūhanehi",
  "tika-abh07t9:68_4": "anuggahitā ekaggatā samādhānakiccena attānaṁ anuvattāpentī ekattārammaṇe samaṁ, sammā",
  "tika-abh07t9:68_5": "ca ādhiyati. Indriyasamatāvasena samaṁ paṭipakkhadhammānaṁ dūrībhāvena līnuddhaccābhāvena",
  "tika-abh07t9:68_6": "sammā ca ṭhapetīti evamete sameva upanijjhānakiccaṁ āveṇikaṁ. Kāmacchandādipaṭipakkhabhāve",
  "tika-abh07t9:68_7": "pana samādhi kāmacchandassa paṭipakkho rāgappaṇidhiyā ujupaccanīkabhāvato. Kāmacchandavasena",
  "tika-abh07t9:68_8": "hi nānārammaṇehi palobhitassa paribbhamantassa cittassa samādhānaṁ ekaggatāya hoti.",
  "tika-abh07t9:68_9": "Pīti byāpādassa pāmojjasabhāvattā. Vitakko thinamiddhassa yoniso saṅkappanavasena",
  "tika-abh07t9:68_10": "savipphārappavattito sukhaṁ avūpasamānutāpasabhāvassa uddhaccakukkuccassa vūpasantasītalasabhāvattā.",
  "tika-abh07t9:68_11": "Vicāro vicikicchāya ārammaṇe anumajjanavasena paññāpatirūpasabhāvattā. Evaṁ upanijjhānakiccavantatāya,",
  "tika-abh07t9:68_12": "kāmacchandādīnaṁ ujupaṭipakkhabhāvato ca imeyeva pañca jhānaṅgabhāvena vavatthitāti. Yathāhu –",
  "tika-abh07t9:69": "‘‘Upanijjhānakiccattā, kāmādipaṭipakkhato;",
  "tika-abh07t9:70": "Santesupi ca aññesu, pañceva jhānasaññitā’’ti.",
  "tika-abh07t9:71": "Upekkhā panetta santavuttisabhāvattā sukheva antogadhāti daṭṭhabbaṁ. Tenāhu –",
  "tika-abh07t9:72": "‘‘Upekkhā santavuttittā, sukhamicceva bhāsitā’’ti. (vibha. aṭṭha. 232; visuddhi. 2.644);",
  "tika-abh07t9:73_0": "Pahānaṅgādivasena panassa viseso upari āvi bhavissati, tathā arūpāvacaralokuttaresupi",
  "tika-abh07t9:73_1": "labbhamānakaviseso. Athettha kāmāvacarakusalesu viya saṅkhārabhedo kasmā na gahito.",
  "tika-abh07t9:73_2": "Idampi hi kevalaṁ samathānuyogavasena paṭiladdhaṁ sasaṅkhārikaṁ, maggādhigamavasena",
  "tika-abh07t9:73_3": "paṭiladdhaṁ asaṅkhārikanti sakkā vattunti? Nayidamevaṁ maggādhigamavasenasattito",
  "tika-abh07t9:73_4": "paṭiladdhassāpi aparabhāge parikammavaseneva uppajjanato, tasmā sabbassapi jhānassa",
  "tika-abh07t9:73_5": "parikammasaṅkhātapubbābhisaṅkhārena vinā kevalaṁ adhikāravasena anuppajjanato ‘‘asaṅkhārika’’ntipi,",
  "tika-abh07t9:73_6": "adhikārena ca vinā kevalaṁ parikammābhisaṅkhāreneva anuppajjanato ‘‘sasaṅkhārika’’ntipi",
  "tika-abh07t9:73_7": "na sakkā vattunti. Atha vā pubbābhisaṅkhāravaseneva uppajjamānassa na kadāci asaṅkhārikabhāvo",
  "tika-abh07t9:73_8": "sambhavatīti ‘‘asaṅkhārika’’nti ca byabhicārābhāvato ‘‘sasaṅkhārika’’nti ca na vuttanti.",
  "tika-abh07t9:74_0": "Pi-saddena cettha catukkapañcakanayavasena suddhikanavako, tañca dukkhappaṭipadādandhābhiññādukkhappaṭipadākhippābhiññāsukhappaṭipadādandhābhiññāsukhappaṭipadākhippābhiññāvasena",
  "tika-abh07t9:74_1": "paṭipadācatukkena yojetvā desitattā cattāro navakā, parittaṁ parittārammaṇaṁ, parittaṁ",
  "tika-abh07t9:74_2": "appamāṇārammaṇaṁ, appamāṇaṁ parittārammaṇaṁ, appamāṇaṁ appamāṇārammaṇanti ārammaṇacatukkena",
  "tika-abh07t9:74_3": "yojitattā cattāro navakā, ‘‘dukkhappaṭipadaṁ dandhābhiññaṁ parittaṁ parittārammaṇaṁ,",
  "tika-abh07t9:74_4": "dukkhappaṭipadaṁ dandhābhiññaṁ parittaṁ appamāṇārammaṇa’’ntyādinā ārammaṇappaṭipadāmissakanayavasena",
  "tika-abh07t9:74_5": "soḷasa navakāti pañcavīsati navakāti evamādibhedaṁ saṅgaṇhāti.",
  "tika-abh07t9:75_0": "22. Jhānavisesena nibbattitavipāko ekantato taṁtaṁjhānasadisovāti vipākaṁ jhānasadisameva",
  "tika-abh07t9:75_1": "vibhattaṁ. Imameva hi atthaṁ dīpetuṁ bhagavatā vipākaniddesepi kusalaṁ uddisitvāva",
  "tika-abh07t9:75_2": "tadanantaraṁ mahaggatalokuttaravipākā vibhattā.",
  "tika-abh07t9:76_0": "25. Rūpāvacaramānasaṁ jhānabhedena pañcahi catūhi tīhi dvīhi puna dvīhi jhānaṅgehi",
  "tika-abh07t9:76_1": "sampayogabhedena pañcadhā pañcaṅgikaṁ caturaṅgikaṁ tivaṅgikaṁ duvaṅgikaṁ puna duvaṅgikanti",
  "tika-abh07t9:76_2": "pañcavidhaṁ hoti avisesena, puna taṁ puññapākakiriyānaṁ paccekaṁ pañcannaṁ pañcannaṁ",
  "tika-abh07t9:76_3": "bhedā pañcadasadhā bhavetyattho.",
  "tika-abh07t9:77": "Rūpāvacaracittavaṇṇanā niṭṭhitā.",
  "tika-abh07t9:78": "Arūpāvacaracittavaṇṇanā",
  "tika-abh07t9:79_0": "26. Idāni arūpāvacaraṁ ārammaṇabhedena catudhā vibhajitvā dassento āha ‘‘ākāsānañcāyatanā’’tiādi.",
  "tika-abh07t9:79_1": "Tattha uppādādiantarahitatāya nāssa antoti anantaṁ, ākāsañca taṁ anantañcāti ākāsānantaṁ,",
  "tika-abh07t9:79_2": "kasiṇugghāṭimākāso. ‘‘Anantākāsa’’nti ca vattabbe ‘‘agyāhito’’tyādīsu viya visesanassa",
  "tika-abh07t9:79_3": "paranipātavasena ‘‘ākāsānanta’’nti vuttaṁ. Ākāsānantameva ākāsānañcaṁ sakatthe bhāvapaccayavasena.",
  "tika-abh07t9:79_4": "Ākāsānañcameva āyatanaṁ sasampayuttadhammassa jhānassa adhiṭṭhānaṭṭhena devānaṁ devāyatanaṁ",
  "tika-abh07t9:79_5": "viyāti ākāsānañcāyatanaṁ. Tasmiṁ appanāppattaṁ paṭhamāruppajjhānampi idha ‘‘ākāsānañcāyatana’’nti",
  "tika-abh07t9:79_6": "vuttaṁ yathā pathavīkasiṇārammaṇaṁ jhānaṁ ‘‘pathavīkasiṇa’’nti. Atha vā ākāsānañcaṁ",
  "tika-abh07t9:79_7": "āyatanaṁ assāti ākāsānañcāyatanaṁ, jhānaṁ, tena sampayuttaṁ kusalacittaṁ ākāsānañcāyatanakusalacittaṁ.",
  "tika-abh07t9:80_0": "Viññāṇameva anantaṁ viññāṇānantaṁ, paṭhamāruppaviññāṇaṁ. Tañhi uppādādiantavantampi",
  "tika-abh07t9:80_1": "anantākāse pavattanato attānaṁ ārabbha pavattāya bhāvanāya uppādādiantaṁ aggahetvā",
  "tika-abh07t9:80_2": "anantato pharaṇavasena pavattanato ca ‘‘ananta’’nti vuccati. Viññāṇānantameva viññāṇañcaṁ",
  "tika-abh07t9:80_3": "ākārassa rassattaṁ, na-kārassa lopañca katvā. Dutiyāruppaviññāṇena vā añcitabbaṁ",
  "tika-abh07t9:80_4": "pāpuṇitabbanti viññāṇañcaṁ, tadeva āyatanaṁ dutiyāruppassa adhiṭṭhānattāti viññāṇañcāyatanaṁ. Sesaṁ purimasamaṁ.",
  "tika-abh07t9:81_0": "Nāssa paṭhamāruppassa kiñcanaṁ appamattakaṁ antamaso bhaṅgamattampi avasiṭṭhaṁ atthīti",
  "tika-abh07t9:81_1": "akiñcanaṁ, tassa bhāvo ākiñcaññaṁ, paṭhamāruppaviññāṇābhāvo. Tadeva āyatanantyādi purimasadisaṁ.",
  "tika-abh07t9:82_0": "Oḷārikāya saññāya abhāvato, sukhumāya ca saññāya atthitāya nevassa sasampayuttadhammassa",
  "tika-abh07t9:82_1": "saññā atthi, nāpi asaññaṁ avijjamānasaññanti nevasaññānāsaññaṁ, catutthāruppajjhānaṁ.",
  "tika-abh07t9:82_2": "Dīghaṁ katvā pana ‘‘nevasaññānāsañña’’nti vuttaṁ. Nevasaññānāsaññameva āyatanaṁ manāyatanadhammāyatanapariyāpannattāti",
  "tika-abh07t9:82_3": "nevasaññānāsaññāyatanaṁ. Atha vā saññāva vipassanāya gocarabhāvaṁ gantvā nibbedajananasaṅkhātassa",
  "tika-abh07t9:82_4": "paṭusaññākiccassa abhāvato nevasaññā ca uṇhodake tejodhātu viya saṅkhārāvasesasukhumabhāvena",
  "tika-abh07t9:82_5": "vijjamānattā na asaññāti nevasaññānāsaññā, sā eva āyatanaṁ imassa sasampayuttadhammassa",
  "tika-abh07t9:82_6": "jhānassa nissayādibhāvatoti nevasaññānāsaññāyatanaṁ. Saññāvasena cettha jhānūpalakkhaṇaṁ",
  "tika-abh07t9:82_7": "nidassanamattaṁ. Vedanādayopi hi tasmiṁ jhāne nevavedanānāvedanādikāyevāti. Nevasaññānāsaññāyatanena",
  "tika-abh07t9:82_8": "sampayuttaṁ kusalacittaṁ nevasaññānāsaññāyatanakusalacittaṁ. Pi-saddena cettha ārammaṇappaṭipadāmissakanayavasena",
  "tika-abh07t9:82_9": "soḷasakkhattukadesanaṁ (dha. sa. 265-268), aññampi ca pāḷiyaṁ āgatanayabhedaṁ saṅgaṇhāti.",
  "tika-abh07t9:83_0": "30. Ārammaṇānaṁ atikkamitabbānaṁ, kasiṇākāsaviññāṇatadabhāvasaṅkhātānaṁ ālambitabbānañca",
  "tika-abh07t9:83_1": "ākāsādicatunnaṁ gocarānaṁ pabhedena āruppamānasaṁ catubbidhaṁ hoti. Tañhi yathākkamaṁ",
  "tika-abh07t9:83_2": "pañcamajjhānārammaṇaṁ kasiṇanimittaṁ atikkamma tadugghāṭena laddhaṁ ākāsamālambitvā",
  "tika-abh07t9:83_3": "tampi atikkamma tattha pavattaṁ viññāṇamālambitvā tampi atikkamma tadabhāvabhūtaṁ",
  "tika-abh07t9:83_4": "akiñcanabhāvamālambitvā tampi atikkamma tattha pavattaṁ tatiyāruppaviññāṇamālambitvā",
  "tika-abh07t9:83_5": "pavattati, na pana rūpāvacarakusalaṁ viya purimapurimaaṅgātikkamavasena purimapurimassāpi",
  "tika-abh07t9:83_6": "ārammaṇaṁ gahetvā. Tenāhu ācariyā –",
  "tika-abh07t9:84": "‘‘Ārammaṇātikkamato, catassopi bhavantimā;",
  "tika-abh07t9:85": "Aṅgātikkamametāsaṁ, na icchanti vibhāvino’’ti; (Dha. sa. aṭṭha. 268);",
  "tika-abh07t9:86": "Arūpāvacaracittavaṇṇanā niṭṭhitā.",
  "tika-abh07t9:87": "Sobhanacittavaṇṇanā niṭṭhitā.",
  "tika-abh07t9:88": "Lokuttaracittavaṇṇanā",
  "tika-abh07t9:89_0": "31. Idāni lokuttarakusalaṁ catumaggayogato, phalañca tadanurūpappavattiyā catudhā",
  "tika-abh07t9:89_1": "vibhajitvā dassetuṁ ‘‘sotāpattimaggacitta’’ntyādi vuttaṁ. Nibbānaṁ patisavanato upagamanato,",
  "tika-abh07t9:89_2": "nibbānamahāsamuddaninnatāya sotasadisattā vā ‘‘soto’’ti vuccati ariyo aṭṭhaṅgiko",
  "tika-abh07t9:89_3": "maggo, tassa āpatti ādito pajjanaṁ pāpuṇanaṁ paṭhamasamannāgamo sotāpatti ā-upasaggassa",
  "tika-abh07t9:89_4": "ādikammani pavattanato. Nibbānaṁ maggeti, nibbānatthikehi vā maggīyati, kilese mārento",
  "tika-abh07t9:89_5": "gacchatīti vā maggo, tena sampayuttaṁ cittaṁ maggacittaṁ, sotāpattiyā laddhaṁ maggacittaṁ",
  "tika-abh07t9:89_6": "sotāpattimaggacittaṁ. Atha vā ariyamaggasotassa ādito pajjanaṁ etassāti sotāpatti,",
  "tika-abh07t9:89_7": "puggalo, tassa maggo sotāpattimaggo, tena sampayuttaṁ cittaṁ sotāpattimaggacittaṁ.",
  "tika-abh07t9:90_0": "Sakiṁ ekavāraṁ paṭisandhivasena imaṁ manussalokaṁ āgacchatīti sakadāgāmī, idha patvā",
  "tika-abh07t9:90_1": "idha parinibbāyī, tattha patvā tattha parinibbāyī, idha patvā tattha parinibbāyī,",
  "tika-abh07t9:90_2": "tattha patvā idha parinibbāyī, idha patvā tattha nibbattitvā idha parinibbāyīti pañcasu",
  "tika-abh07t9:90_3": "sakadāgāmīsu pañcamako idhādhippeto. So hi ito gantvā puna sakiṁ idha āgacchatīti.",
  "tika-abh07t9:90_4": "Tassa maggo sakadāgāmimaggo. Kiñcāpi maggasamaṅgino tathāgamanāsambhavato phalaṭṭhoyeva",
  "tika-abh07t9:90_5": "sakadāgāmī nāma, tassa pana kāraṇabhūto purimuppanno maggo maggantarāvacchedanatthaṁ",
  "tika-abh07t9:90_6": "phalaṭṭhena visesetvā vuccati ‘‘sakadāgāmimaggo’’ti. Evaṁ anāgāmimaggoti. Sakadāgāmimaggena",
  "tika-abh07t9:90_7": "sampayuttaṁ cittaṁ sakadāgāmimaggacittaṁ.",
  "tika-abh07t9:91_0": "Paṭisandhivasena imaṁ kāmadhātuṁ na āgacchatīti anāgāmī, tassa maggo anāgāmimaggo,",
  "tika-abh07t9:91_1": "tena sampayuttaṁ cittaṁ anāgāmimaggacittaṁ. Aggadakkhiṇeyyabhāvena pūjāvisesaṁ arahatīti",
  "tika-abh07t9:91_2": "arahā, atha vā kilesasaṅkhātā arayo, saṁsāracakkassa vā arā kilesā hatā anenāti arahā,",
  "tika-abh07t9:91_3": "pāpakaraṇe rahābhāvato vā arahā, aṭṭhamako ariyapuggalo, tassa bhāvo arahattaṁ, catutthaphalassetaṁ",
  "tika-abh07t9:91_4": "adhivacanaṁ, tassa āgamanabhūto maggo arahattamaggo, tena sampayuttaṁ cittaṁ arahattamaggacittaṁ.",
  "tika-abh07t9:92_0": "Pi-saddena ekekassa maggassa nayasahassavasena catunnaṁ catusahassabhedaṁ saccavibhaṅge",
  "tika-abh07t9:92_1": "(vibha. 206; vibha. aṭṭha. 206-214) āgataṁ saṭṭhisahassabhedaṁ nayaṁ heṭṭhā vuttanayena",
  "tika-abh07t9:92_2": "anekavidhattampi saṅgaṇhāti. Tatthāyaṁ nayasahassamattaparidīpanā, kathaṁ? Sotāpattimaggo",
  "tika-abh07t9:92_3": "tāva jhānanāmena paṭipadābhedaṁ anāmasitvā kevalaṁ suññato appaṇihitoti dvidhā vibhatto,",
  "tika-abh07t9:92_4": "puna paṭipadācatukkena yojetvā paccekaṁ catudhā vibhattoti evaṁ jhānanāmena dasadhā",
  "tika-abh07t9:92_5": "vibhatto. Tathā maggasatipaṭṭhānasammappadhānaiddhipādaindriyabalabojjhaṅgasaccasamathadhammakhandhaāyatanadhātuāhāraphassavedanāsaññācetanācittanāmehipi",
  "tika-abh07t9:92_6": "paccekaṁ dasadasākārehi vibhatto tathā tathā bujjhanakānaṁ puggalānaṁ vasena. Tasmā",
  "tika-abh07t9:92_7": "jhānavasena dasamaggādīnaṁ ekūnavīsatiyā vasena dasa dasāti vīsatiyā ṭhānesu dve",
  "tika-abh07t9:92_8": "nayasatāni honti. Puna tāni catūhi adhipatīhi yojetvā paccekaṁ catudhā vibhattānīti",
  "tika-abh07t9:92_9": "evaṁ adhipatīhi amissetvā dve satāni, missetvā aṭṭha satānīti sotāpattimagge nayasahassaṁ",
  "tika-abh07t9:92_10": "hoti, tathā sakadāgāmimaggādīsupi.",
  "tika-abh07t9:93": "32. Sotāpattiyā laddhaṁ, sotāpattissa vā phalacittaṁ vipākabhūtaṁ cittaṁ sotāpattiphalacittaṁ. Arahattañca taṁ phalacittañcāti arahattaphalacittaṁ.",
  "tika-abh07t9:94_0": "34.Catumaggappabhedenāti indriyānaṁ apāṭavapāṭavataratamabhedena bhinnasāmatthiyatāya",
  "tika-abh07t9:94_1": "sakkāyadiṭṭhivicikicchāsīlabbataparāmāsānaṁ niravasesappahānaṁ kāmarāgabyāpādānaṁ",
  "tika-abh07t9:94_2": "tanubhāvāpādanaṁ tesameva niravasesappahānaṁ rūpārūparāgamānuddhaccāvijjānaṁ anavasesappahānanti",
  "tika-abh07t9:94_3": "evaṁ saṁyojanappahānavasena catubbidhānaṁ sotāpattimaggādīnaṁ aṭṭhaṅgikamaggānaṁ",
  "tika-abh07t9:94_4": "sampayogabhedena catumaggasaṅkhātaṁ lokuttarakusalaṁ catudhā hoti, vipākaṁ pana tasseva",
  "tika-abh07t9:94_5": "kusalassa phalattā tadanurūpato tathā catudhāti evaṁ anuttaraṁ attano uttaritarābhāvena",
  "tika-abh07t9:94_6": "anuttarasaṅkhātaṁ lokuttaraṁ cittaṁ aṭṭhadhā matanti yojanā.",
  "tika-abh07t9:95_0": "Kiriyānuttarassa pana asambhavato dvādasavidhatā na vuttā. Kasmā pana tassa asambhavoti?",
  "tika-abh07t9:95_1": "Maggassa ekacittakkhaṇikattā. Yadi hi maggacittaṁ punappunaṁ uppajjeyya, taduppattiyā",
  "tika-abh07t9:95_2": "kiriyabhāvo sakkā vattuṁ. Taṁ pana kilesasamucchedakavaseneva upalabhitabbato ekavārappavatteneva",
  "tika-abh07t9:95_3": "ca tena asanisampātena viya taruādīnaṁ samūlaviddhaṁsanassa taṁtaṁkilesānaṁ accantaṁ",
  "tika-abh07t9:95_4": "appavattiyā sādhitattā puna uppajjamānepi kātabbābhāvato diṭṭhadhammasukhavihāratthañca",
  "tika-abh07t9:95_5": "phalasamāpattiyā eva nibbānārammaṇavasena pavattanato na kadāci sekkhānaṁ asekkhānaṁ",
  "tika-abh07t9:95_6": "vā uppajjati. Tasmā natthi sabbathāpi lokuttarakiriyacittanti.",
  "tika-abh07t9:96": "Lokuttaracittavaṇṇanā niṭṭhitā.",
  "tika-abh07t9:97": "Cittagaṇanasaṅgahavaṇṇanā",
  "tika-abh07t9:98": "35.‘‘Dvādasākusalāneva’’ntyādi yathāvuttānaṁ catubhūmikacittānaṁ gaṇanasaṅgaho.",
  "tika-abh07t9:99_0": "36. Evaṁ jātivasena saṅgahaṁ dassetvā puna bhūmivasena dassetuṁ ‘‘catupaññāsadhā",
  "tika-abh07t9:99_1": "kāme’’tyādi vuttaṁ. Kāme bhave cittāni catupaññāsadhā īraye, rūpe bhave pannarasa",
  "tika-abh07t9:99_2": "īraye, āruppe bhave dvādasa īraye, anuttare pana navavidhe dhammasamudāye cittāni",
  "tika-abh07t9:99_3": "aṭṭhadhā īraye, katheyyātyattho. Ettha ca kāmataṇhādivisayabhāvena kāmabhavādipariyāpannāni",
  "tika-abh07t9:99_4": "cittāni sakasakabhūmito aññattha pavattamānānipi kāmabhavādīsu cittānīti vuttāni,",
  "tika-abh07t9:99_5": "yathā manussitthiyā kucchismiṁ nibbattopi tiracchānagato tiracchānayonipariyāpannattā",
  "tika-abh07t9:99_6": "tiracchānesveva saṅgayhati. Katthaci apariyāpannāni navavidhalokuttaradhammasamūhekadesabhūtāni",
  "tika-abh07t9:99_7": "‘‘rukkhe sākhā’’tyādīsu viya anuttare cittānīti vuttāni. Atha vā ‘‘kāme, rūpe’’ti",
  "tika-abh07t9:99_8": "ca uttarapadalopaniddeso. Arūpe bhavāni āruppāni. Natthi etesaṁ uttaraṁ cittanti",
  "tika-abh07t9:99_9": "anuttarānīti upayogabahuvacanavasena kāme kāmāvacarāni cittāni catupaññāsadhā īraye,",
  "tika-abh07t9:99_10": "rūpe rūpāvacarāni cittāni pannarasa īraye, āruppe āruppāni cittāni dvādasa īraye.",
  "tika-abh07t9:99_11": "Anuttare lokuttarāni cittāni aṭṭhadhā īrayeti evamettha sambandho daṭṭhabbo.",
  "tika-abh07t9:100_0": "37.Itthaṁ yathāvuttena jātibhedabhinnacatubhūmikacittabhedavasena ekūnanavutippabhedaṁ",
  "tika-abh07t9:100_1": "katvā mānasaṁ cittaṁ vicakkhaṇā visesena atthacakkhaṇasabhāvā paṇḍitā vibhajanti.",
  "tika-abh07t9:100_2": "Atha vā ekavīsasataṁ ekuttaravīsādhikaṁ sataṁ vibhajanti.",
  "tika-abh07t9:101": "Cittagaṇanasaṅgahavaṇṇanā niṭṭhitā.",
  "tika-abh07t9:102": "Vitthāragaṇanavaṇṇanā",
  "tika-abh07t9:103_0": "38. Jhānaṅgavasena paṭhamajjhānasadisattā paṭhamajjhānañca taṁ sotāpattimaggacittañceti",
  "tika-abh07t9:103_1": "paṭhamajjhānasotāpattimaggacittaṁ. Pādakajjhānasammasitajjhānapuggalajjhāsayesupi,",
  "tika-abh07t9:103_2": "hi aññataravasena taṁtaṁjhānasadisattā vitakkādiaṅgapātubhāvena cattāropi maggā paṭhamajjhānādivohāraṁ",
  "tika-abh07t9:103_3": "labhantā paccekaṁ pañcadhā vibhajanti. Tenāha ‘‘jhānaṅgayogabhedenā’’tyādi, tattha",
  "tika-abh07t9:103_4": "paṭhamajjhānādīsu yaṁ yaṁ jhānaṁ samāpajjitvā tato tato vuṭṭhāya saṅkhāre sammasantassa",
  "tika-abh07t9:103_5": "vuṭṭhānagāminivipassanā pavattā, taṁ pādakajjhānaṁ vuṭṭhānagāminivipassanāya padaṭṭhānabhāvato.",
  "tika-abh07t9:103_6": "Yaṁ yaṁ jhānaṁ sammasantassa sā pavattā, taṁ sammasitajjhānaṁ. ‘‘Aho vata me paṭhamajjhānasadiso",
  "tika-abh07t9:103_7": "maggo pañcaṅgiko, dutiyajjhānādīsu vā aññatarasadiso caturaṅgādibhedo maggo bhaveyyā’’ti",
  "tika-abh07t9:103_8": "evaṁ yogāvacarassa uppannajjhāsayo puggalajjhāsayo nāma.",
  "tika-abh07t9:104_0": "Tattha yena paṭhamajjhānādīsu aññataraṁ jhānaṁ samāpajjitvā tato vuṭṭhāya pakiṇṇakasaṅkhāre",
  "tika-abh07t9:104_1": "sammasitvā maggo uppādito hoti, tassa so maggo paṭhamajjhānādīsu taṁtaṁpādakajjhānasadiso",
  "tika-abh07t9:104_2": "hoti. Sace pana vipassanāpādakaṁ kiñci jhānaṁ natthi, kevalaṁ paṭhamajjhānādīsu aññataraṁ",
  "tika-abh07t9:104_3": "jhānaṁ sammasitvā maggo uppādito hoti, tassa so sammasitajjhānasadiso hoti. Yadā",
  "tika-abh07t9:104_4": "pana yaṁ kiñci jhānaṁ samāpajjitvā tato vuṭṭhāya aññataraṁ sammasitvā maggo uppādito",
  "tika-abh07t9:104_5": "hoti, tadā puggalajjhāsayavasena dvīsu aññatarasadiso hoti. Sace pana puggalassa",
  "tika-abh07t9:104_6": "tathāvidho ajjhāsayo natthi, heṭṭhimaheṭṭhimajjhānato vuṭṭhāya uparūparijhānadhamme",
  "tika-abh07t9:104_7": "sammasitvā uppāditamaggo pādakajjhānaṁ anapekkhitvā sammasitajjhānasadiso hoti. Uparūparijhānato",
  "tika-abh07t9:104_8": "pana vuṭṭhāya heṭṭhimaheṭṭhimajjhānadhamme sammasitvā uppāditamaggo sammasitajjhānaṁ",
  "tika-abh07t9:104_9": "anapekkhitvā pādakajjhānasadiso hoti. Heṭṭhimaheṭṭhimajjhānato hi uparūparijhānaṁ",
  "tika-abh07t9:104_10": "balavataranti. Vedanāniyamo pana sabbatthāpi vuṭṭhānagāminivipassanāniyamena hoti.",
  "tika-abh07t9:104_11": "Tathā sukkhavipassakassa sakalajjhānaṅganiyamo. Tassa hi pādakajjhānādīnaṁ abhāvena",
  "tika-abh07t9:104_12": "tesaṁ vasena niyamābhāvato vipassanāniyamena pañcaṅgikova maggo hotīti. Apica samāpattilābhinopi",
  "tika-abh07t9:104_13": "jhānaṁ pādakaṁ akatvā pakiṇṇakasaṅkhāre sammasitvā uppāditamaggopi vipassanāniyameneva",
  "tika-abh07t9:104_14": "pañcaṅgikova hotīti ayamettha aṭṭhakathādito uddhaṭo vinicchayasāro. Theravādadassanādivasappavatto",
  "tika-abh07t9:104_15": "pana papañco aṭṭhakathādīsu vuttanayena veditabbo. Yathā cettha, evaṁ sabbatthāpi",
  "tika-abh07t9:104_16": "vitthāranayo tattha tattha vuttanayena gahetabbo. Ganthabhīrukajanānuggahatthaṁ panettha",
  "tika-abh07t9:104_17": "saṅkhepakathā adhippetā.",
  "tika-abh07t9:105_0": "42. Yathā rūpāvacaraṁ cittaṁ paṭhamādipañcavidhajhānabhedena gayhati ‘‘paṭhamajjhāna’’ntyādinā",
  "tika-abh07t9:105_1": "vuccati , tathā anuttarampi cittaṁ ‘‘paṭhamajjhānasotāpattimaggacitta’’ntyādinā gayhati.",
  "tika-abh07t9:105_2": "Āruppañcāpi upekkhekaggatāyogena aṅgasamatāya pañcamajjhāne gayhati, pañcamajjhānavohāraṁ",
  "tika-abh07t9:105_3": "labhatītyattho. Atha vā rūpāvacaraṁ cittaṁ anuttarañca paṭhamādijhānabhede ‘‘paṭhamajjhānakusalacittaṁ,",
  "tika-abh07t9:105_4": "paṭhamajjhānasotāpattimaggacittantyādinā yathā gayhati, tathā āruppañcāpi pañcame",
  "tika-abh07t9:105_5": "jhāne gayhatīti yojanā. Ācariyassāpi hi ayameva yojanā adhippetāti dissati nāmarūpaparicchede",
  "tika-abh07t9:105_6": "ujukameva tathā vuttattā. Vuttañhi tattha –",
  "tika-abh07t9:106": "‘‘Rūpāvacaracittāni, gayhantānuttarāni ca;",
  "tika-abh07t9:107": "Paṭhamādijhānabhede, āruppañcāpi pañcame’’ti. (nāma. pari. 24);",
  "tika-abh07t9:108_0": "Tasmāti yasmā rūpāvacaraṁ viya anuttarampi paṭhamādijhānabhede gayhati, āruppañcāpi",
  "tika-abh07t9:108_1": "pañcame gayhati, yasmā vā jhānaṅgayogabhedena ekekaṁ pañcadhā katvā anuttaraṁ cittaṁ",
  "tika-abh07t9:108_2": "cattālīsavidhanti vuccati, rūpāvacaralokuttarāni viya ca paṭhamādijhānabhede, tathā",
  "tika-abh07t9:108_3": "āruppañcāpi pañcame gayhati, tasmā paṭhamādikamekekaṁ jhānaṁ lokiyaṁ tividhaṁ, lokuttaraṁ",
  "tika-abh07t9:108_4": "aṭṭhavidhanti ekādasavidhaṁ. Ante tu jhānaṁ tevīsatividhaṁ tividharūpāvacaradvādasavidhaarūpāvacaraaṭṭhalokuttaravasenātyattho.",
  "tika-abh07t9:109": "43. Pādakajjhānādivasena gaṇanavuḍḍhi kusalavipākesveva sambhavatīti tesameva gaṇanaṁ ekavīsasatagaṇanāya aṅgabhāvena dassento āha ‘‘sattatiṁsā’’tyādi.",
  "tika-abh07t9:110": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t9:111": "Cittaparicchedavaṇṇanā niṭṭhitā."
}