{
  "anya-e1205n1:0": "2. Parinibbānakathā",
  "anya-e1205n1:1_0": "Satthā pana tato pañcacattālīsavassāni tipiṭakapariyattidhammaṁ desetvā veneyyajane",
  "anya-e1205n1:1_1": "saṁsārato catuariyamaggaphalapaṭilābhavasena uddhāretvā nibbāne patiṭṭhāpetvā pacchime",
  "anya-e1205n1:1_2": "kāle vesālinagaraṁ upanissāya cāpālacetiyaṁ nissāya viharanto mārena parinibbānatthāya",
  "anya-e1205n1:1_3": "ārādhito sato sampajāno āyusaṅkhāre vissajjesi. Tassa vissaṭṭhabhāvaṁ ānandoyeva",
  "anya-e1205n1:1_4": "aññāsi. Añño kocipi jānanto nāma natthi. Tasmā bhikkhusaṅghampi jānāpessāmīti jetavanamahāvihāraṁ",
  "anya-e1205n1:1_5": "gantvā sabbaṁ bhikkhusaṅghaṁ sannipātāpetvā bhikkhave tathāgatassa na cirasseva tiṇṇaṁ",
  "anya-e1205n1:1_6": "māsānaṁ accayena parinibbānaṁ bhavissati, tumhe sattatiṁsabodhi pakkhiyadhammesu",
  "anya-e1205n1:1_7": "samaggā hutvā ekībhāvā hotha, tumhe vivādaṁ mā karotha. Appamādena tisso sikkhā sampādethāti",
  "anya-e1205n1:1_8": "vatvā puna divase vesāliyaṁ piṇḍāya caritvā piṇḍapātā paṭikkamitvā bhaṇḍagāmaṁ gato.",
  "anya-e1205n1:1_9": "Bhaṇḍagāmato hatthigāmaṁ hatthigāmato ambagāmaṁ ambagāmato jambugāmaṁ jambugāmato",
  "anya-e1205n1:1_10": "nigrodhagāmaṁ nigrodhagāmato bhoganagaraṁ bhoganagarato pāvānagaraṁ pāvānagarato",
  "anya-e1205n1:1_11": "kusinārānagaraṁ patto. Tattha yamakasālānamantare ṭhīto ānandattheraṁ āmantetvā untarasīsakaṁ",
  "anya-e1205n1:1_12": "katvā mañcakaṁ paññāpehi kilantosmi ānanda nipajjissāmi’ti āha. Taṁ sutvā ānandatthero",
  "anya-e1205n1:1_13": "uttarasīsakaṁ katvā mañcakaṁ paññāpetvā catugguṇaṁ saṅghāṭiṁ attharitvā pañcacattālīsavassāni",
  "anya-e1205n1:1_14": "asayitabuddhaseyyaṁ sayanto dakkhiṇapassena sato sampajāno anuṭṭhānasaññaṁ manasikaritvā sīhaseyyaṁ kappesi.",
  "anya-e1205n1:2": "Atītamaddhāna bhave caranto,",
  "anya-e1205n1:3": "Anantasatte karuṇāyupeto;",
  "anya-e1205n1:4": "Katvāna puññāni anappakāni,",
  "anya-e1205n1:5": "Patto sivaṁ lokahitāya nātho.",
  "anya-e1205n1:6": "Evaṁ hi so dasabalopi vihīnathāmo,",
  "anya-e1205n1:7": "Yamassa sālāna nipajji majjhe;",
  "anya-e1205n1:8": "Katvāna saññañhi anuṭṭhahānaṁ,",
  "anya-e1205n1:9": "Sa iddhimā māramukhaṁ paviṭṭho.",
  "anya-e1205n1:10_0": "Tasmiṁ khaṇe samakasālā supupphitā ahesuṁ. Na kevalaṁ yamakasālāyeva supupphītā,",
  "anya-e1205n1:10_1": "atha kho dasasahassī lokadhātu cakkavāḷesu sālarukkhāpi pupphitā. Na sālarukkhāyeva",
  "anya-e1205n1:10_2": "supupphitā, atha kho yaṁ kiñci pupphupagaphalūpaga rukkhajātaṁ sabbampi pupphañca",
  "anya-e1205n1:10_3": "phalañca gaṇhi. Jalesu jalapadumāni thalesu thalapadumāni khandhesu khandhapadumāni",
  "anya-e1205n1:10_4": "sākhāsu sākhāpadumāni latāsu latāpadumāni ākāse olambapadumāni piṭṭhipāsāṇe hinditvā",
  "anya-e1205n1:10_5": "satapattapadumāni supupphitāni ahesuṁ. Pathavito yāva brahmaloko tāva dasasahassi",
  "anya-e1205n1:10_6": "cakkavāḷā ekamālāguṇā viya ahesuṁ. Devā ākāsato dibbamandāravapāricchattakakoviḷārapupphāni",
  "anya-e1205n1:10_7": "ca candanacuṇṇāni ca samākiranti. Dibbaturiyasaṅgitiyo ca antalikkhe pavattanti.",
  "anya-e1205n1:10_8": "Anekāni acchariyasahassāni ahesuṁ. Evaṁ pūjāvisese pavattamāne paṭhamayāme subhaddaparibbājakaṁ",
  "anya-e1205n1:10_9": "vinetvā majjhimayāme dasasahassi lokadhātu devatānaṁ anusāsitvā pacchimayāmāvasāne",
  "anya-e1205n1:10_10": "paṭhamajjhānaṁ samāpajjitvā tato vuṭṭhāya dutiyajjhānaṁ catutthajjhānaṁ samāpajji.",
  "anya-e1205n1:10_11": "Tato vuṭṭhāya ākāsānañcāyatanaṁ viññāṇañcāyatanaṁ ākiñcaññāyatanaṁ nevasaññānāsaññāyatanaṁ",
  "anya-e1205n1:10_12": "samāpajjitvā tato vuṭṭhāya nirodhasamāpattiṁ samāpajji. Tato vuṭṭhāya paṭhamajjhānaṁ",
  "anya-e1205n1:10_13": "dutiyajjhānaṁ tatiyajjhānaṁ catutthajjhānañca samāpajji. Tato vuṭṭhāya etthantarato",
  "anya-e1205n1:10_14": "anupādisesanibbānadhātuyā parinibbāyi.",
  "anya-e1205n1:11": "Mahāmohatamaṁ hantvā sattānaṁ hadayassitaṁ,",
  "anya-e1205n1:12": "Ravīva jotamāno so lokassa anukampako;",
  "anya-e1205n1:13": "Vassāni pañcatālīsaṁ katvā sattahitaṁ bahuṁ,",
  "anya-e1205n1:14": "Adhunā aggikkhandhova parinibbāyi so jino.",
  "anya-e1205n1:15_0": "Evaṁ pana bhagavati parinibbute vissakammadevaputto tathāgatassa sarīrappamāṇaṁ varadoṇiṁ",
  "anya-e1205n1:15_1": "ratanehi māpetvā visuddhakappāsehi tathāgatassa sarīraṁ veṭhetvā ratanadoṇiyaṁ pakkhipitvā",
  "anya-e1205n1:15_2": "gandhatelehi pūretvā aparāya doṇiyā pidahitvā sabbagandhadārucitakaṁ katvā yebhuyyena",
  "anya-e1205n1:15_3": "devatāyo lohitacandanaghaṭikāyo ādāya citakāyaṁ pakkhipitvā aggiṁ gāhāpetuṁ nāsakkhiṁsu.",
  "anya-e1205n1:15_4": "Kasmā? Mahākassapattherassa anāgatattā. So āyasmā mahākassapatthero yebhuyyena bahunnaṁ",
  "anya-e1205n1:15_5": "devānaṁ piyo manāpo. Therassa hi dānaṁ datvā sagge nibbattānaṁ pamāṇo nāma natthi.",
  "anya-e1205n1:15_6": "Tasmā devatā tasmiṁ samāgame attano kulūpagattheraṁ adisvā amhākaṁ mahākassapatthero",
  "anya-e1205n1:15_7": "kuhinti olokento attano parivārehi pañcamattehi bhikkhusatehi saddhiṁ maggaṁ paṭipannoti",
  "anya-e1205n1:15_8": "ñatvā yāva thero imasmiṁ na sampatto citakaṁ tāva na pajjalatuti adhiṭṭhahiṁsu. Tasmiṁ",
  "anya-e1205n1:15_9": "kāle thero yebhuyyena terasadhutaṅgadharehi pañcamattehi bhikkhusatehi saddhiṁ āgantvā",
  "anya-e1205n1:15_10": "citakaṁ tikkhattuṁ padakkhiṇaṁ katvā pādapasse ṭhīto, bhante tumhākaṁ dassanatthāya",
  "anya-e1205n1:15_11": "ito kappasatasahassamatthake padumuttarasatthuno pādamule abhinīhārato paṭṭhāya avijahitvā",
  "anya-e1205n1:15_12": "āgato. Idāni me avasānadassananti pāde gahetvā vandituṁ adhiṭṭhāsi.",
  "anya-e1205n1:16": "Mahākassapathero so bhikkhusaṅghapurakkhato;",
  "anya-e1205n1:17": "Ekaṁsaṁ cīvaraṁ katvā paggahetvāna añjaliṁ.",
  "anya-e1205n1:18": "Padakkhiṇañca tikkhattuṁ katvā ṭhatvā padantike;",
  "anya-e1205n1:19": "Patiṭṭhahantu sīse me jinapādeti’dhiṭṭhahi.",
  "anya-e1205n1:20": "Sahādhiṭṭhānaṁ citakā dussāni ca vibhindiya;",
  "anya-e1205n1:21": "Nikkhamiṁsu tadā pādā ghanamuttova candimā.",
  "anya-e1205n1:22": "Uho hatthehi paggayha ṭhapetvā attano sire;",
  "anya-e1205n1:23": "Vanditvā satthuno pāde khamāpetvā visajjayī.",
  "anya-e1205n1:24": "Puṇṇacando yathā abbhaṁ citakaṁ pāvisi tadā;",
  "anya-e1205n1:25": "Idaṁ accherakaṁ disvā ravaṁ ravi mahājano.",
  "anya-e1205n1:26": "Uṭṭhahitvāna pācīnā vando atthaṅgato yathā;",
  "anya-e1205n1:27": "Pāde antaradhāyante arodiṁsu mahājanā.",
  "anya-e1205n1:28_0": "Tadā mallarājāno bhagavato sarīrakiccaṁ karissāmāti vatvā nānāvatthābharaṇāni nivāsetvā",
  "anya-e1205n1:28_1": "parivārayiṁsu. Tato rājāno manussā ca aggiṁ dātuṁ ārahiṁsu. Tadā sakko? Mayi pana",
  "anya-e1205n1:28_2": "parinibbute sakko devarājā maṇijotirasaṁ pasāretvā nikkhantaagginā mama sarīrakiccaṁ",
  "anya-e1205n1:28_3": "karissati. Maṇiaggino avasāne manussā aggiṁ karissantiti. Evaṁ buddhavacanaṁ paribhāvetvā",
  "anya-e1205n1:28_4": "nikkhattuṁ padakkhiṇaṁ katvā bhagavato sarīrakiccaṁ katvā samantato uṭṭhahatuti adhiṭṭhahi.",
  "anya-e1205n1:29": "Tasmiṁ khaṇe sayameva citakaṁ aggi gaṇhi. Sarīraṁ pana bhagavato jhāyāmānaṁ chavicammamaṁsanahāruaṭṭhiaṭṭhimiñjaṁ asesetvā sumanamakuḷamuttārāsisadisameva dhātuyo avasesā ahesuṁ.",
  "anya-e1205n1:30": "Parinibbutakālepi sakalaṁ kalunaṁ ahu;",
  "anya-e1205n1:31": "Paridevo mahā āsi mahī udriyanaṁ yathā.",
  "anya-e1205n1:32": "Devatāyānubhāvena satthuno citako sayaṁ;",
  "anya-e1205n1:33": "Tato ekappahārena pajjalittha samantato.",
  "anya-e1205n1:34": "Yañca abbhantaraṁ dussaṁ yaṁ dussaṁ sabbabāhiraṁ",
  "anya-e1205n1:35": "Dusse dveva na jhāyiṁsu tesaṁ dussānamantare;",
  "anya-e1205n1:36": "Yathā niruddhatelassa na masī na ca chārikā;",
  "anya-e1205n1:37": "Evamassa na dissati buddhagattassa jhāyato.",
  "anya-e1205n1:38": "Sumanamakuḷasabhāvā ca dhotamuttābhameva ca;",
  "anya-e1205n1:39": "Suvaṇṇavaṇṇasaṁkāsā avasissaṁsu dhātuyo.",
  "anya-e1205n1:40": "Dāṭhā catasso uṇhīsaṁ akkhakā dve ca sattimā;",
  "anya-e1205n1:41": "Na vikiṇṇā tato sesā vippakiṇṇāva dhātuyo.",
  "anya-e1205n1:42": "Ahosi tanukā dhātu sāsapabījamattikā;",
  "anya-e1205n1:43": "Dhātuyo majjhimā majjhebhinnataṇḍulamattikā.",
  "anya-e1205n1:44": "Dhātuyo mahati majjhe bhinnamuggappamāṇikā;",
  "anya-e1205n1:45": "Dhātuvaṇṇā tayo āsuṁ buddhādhiṭṭhānatejasā.",
  "anya-e1205n1:46": "Sāriputtassa therassa sisso sarabhunāmako;",
  "anya-e1205n1:47": "Ādāya jinagīvaṭṭhiṁ citakātova dhātu so.",
  "anya-e1205n1:48": "Saddhiṁ sissasahassena cetiye mahiyaṅgaṇe;",
  "anya-e1205n1:49": "Ṭhapetvā cetiyaṁ katvā kusināramagā muni.",
  "anya-e1205n1:50": "Chaḷabhiñño vasippatto khemo kāruṇiko muni;",
  "anya-e1205n1:51": "Sahasā citakātova vāmadāṭhaṁ samaggahī.",
  "anya-e1205n1:52": "Ākāsato patitvāpi nikkhamitvāpi sālato;",
  "anya-e1205n1:53": "Samantatombumuggantvā nibbāpesuṁ jalānalaṁ.",
  "anya-e1205n1:54": "Mallarājagaṇā sabbe sabbagandhodakena taṁ;",
  "anya-e1205n1:55": "Citakaṁ lokanāthassa nibbāpesuṁ mahesino.",
  "anya-e1205n1:56_0": "Evaṁ pana sabbaloke karuṇādhiko sammāsambuddho vesākhapuṇṇamuposathe aṅgāradivase",
  "anya-e1205n1:56_1": "parinibbuto. Devamanussānaṁ saṅgahakaraṇatthāya yamakasālānamantare citakaṁ sattarattindivaṁ",
  "anya-e1205n1:56_2": "vasī. Tato vīsaṁ hatthasatikassa upari sattarattindivaṁ vasi. Yāva aggiparinibbāpanaṁ",
  "anya-e1205n1:56_3": "sattarattindivaṁ hoti.",
  "anya-e1205n1:57_0": "Tato sattadivasāni kusinārāyaṁ mallarājaputtesu gandhodakena citakaṁ nibbāpayamānesu",
  "anya-e1205n1:57_1": "sālarukkhato udakadhārā nikkhamitvā citakaṁ nibbāpayiṁsu. Tato dasabalassa dhātuyo",
  "anya-e1205n1:57_2": "suvaṇṇacaṅgoṭake pakkhipitvā attano nagare santhāgāre ṭhapetvā sattipañjaraṁ katvā",
  "anya-e1205n1:57_3": "dhanupākārehi parikkhipāpetvā sattāhaṁ naccagītavāditagandhamālādīhi mallarājaputtā sakkāraṁ kariṁsu.",
  "anya-e1205n1:58": "Tato te mallarājāno rammaṁ devasabhopamaṁ;",
  "anya-e1205n1:59": "Sabbathā maṇḍuyitvāna santhāgāraṁ tato pana.",
  "anya-e1205n1:60": "Maggaṁ alaṅkaritvāna yāva makuṭacetiyā;",
  "anya-e1205n1:61": "Hatthīkkhandhe ṭhapetvāna hemadoṇiṁ sadhātukaṁ.",
  "anya-e1205n1:62": "Gandhādīhipi pūjetvā kīḷantā sādhukīḷitaṁ;",
  "anya-e1205n1:63": "Pavesetvāna nagaraṁ santhāgāre manorame.",
  "anya-e1205n1:64": "Dasabhūmasmiṁ pallaṅke ṭhapetvā jinadhātuyo;",
  "anya-e1205n1:65": "Ussayuṁ te tadā chatte santhāgārasamantato.",
  "anya-e1205n1:66": "Hatthīhi parikkhipāpesuṁ tato asse tato rathe,",
  "anya-e1205n1:67": "Añño’ññaṁ parivāretvā tato yodhe tato dhanu;",
  "anya-e1205n1:68": "Iti parikkhipāpesuṁ samantā yojanaṁ kamā,",
  "anya-e1205n1:69": "Tadā naccehi gītehi vāditehi ca pūjayuṁ.)",
  "anya-e1205n1:70": "Parinibbānakathā samattā.",
  "anya-e1205n1:71_0": "Tato bhagavato parinibbutabhāvaṁ sutvā ajātasattu mahārājā kosinārakānaṁ mallānaṁ",
  "anya-e1205n1:71_1": "sāsanaṁ pesesi. Ahampi khattiyo bhagavāpi khattiyo satthuno sarīradhātunaṁ thūpañca",
  "anya-e1205n1:71_2": "mahañca karomīti. Teneva upāyena vesāliyaṁ licchavirājāno ca kapilavatthumhi sakyarājāno",
  "anya-e1205n1:71_3": "ca allakappake bulayo ca rāmagāmake koḷiyā ca veṭhadīpake brāhmaṇo ca pāvāyaṁ pāveyyakā",
  "anya-e1205n1:71_4": "ca sāsanaṁ pesetvā sabbe ekato hutvā kosinārakehi saddhiṁ vivādaṁ uppādesuṁ. Tesaṁ",
  "anya-e1205n1:71_5": "pana ācariyo droṇabrāhmaṇo nāma. So tesaṁ? Mā bhonto viggahavivādaṁ karotha, amhākaṁ",
  "anya-e1205n1:71_6": "bhagavā khantivādīyevāti vatvā tādisassa ca khantimettānuddayasampannassa sarīrabhāge",
  "anya-e1205n1:71_7": "kalahaṁ kātuṁ ayuttanti āha.",
  "anya-e1205n1:72": "(Rājā ajātasattu ca licchavī ca narādhipā;",
  "anya-e1205n1:73": "Sakyā ca allakappā ca koḷiyāpi ca rāmake.",
  "anya-e1205n1:74": "Brāhmaṇo veṭhadīpo ca mallapāveyyakāpi ca;",
  "anya-e1205n1:75": "Mallā ca dhātu atthāya aññamaññaṁ vivādayuṁ.",
  "anya-e1205n1:76": "Evaṁ sante tadā doṇo brāhmaṇo etadabravī;",
  "anya-e1205n1:77": "Suṇantu bhonto me vācaṁ hitamatthupasaṁhitaṁ.",
  "anya-e1205n1:78": "Khantivādī isikāle dhammapālakumārake;",
  "anya-e1205n1:79": "Chaddante bhuridatte ca campeyye saṅkhapālake.",
  "anya-e1205n1:80": "Mahākapijātakāle amhākaṁ lokanāyako;",
  "anya-e1205n1:81": "Kopaṁ akatvā aññesu khantimeva akā jino.",
  "anya-e1205n1:82": "Siṭṭhāsiṭṭhe sukhe dukkhe lābhālābhe yasāyase;",
  "anya-e1205n1:83": "Tādī lakkhaṇasampanno khantivādesu kā kathā.",
  "anya-e1205n1:84": "Evaṁ bhavataṁ vivāde sampahāro na sādhuko;",
  "anya-e1205n1:85": "Sabbeva sahitā hotha samaggā modamānakā.",
  "anya-e1205n1:86": "Tathāgatassa sārīraṁ aṭṭhabhāgaṁ karomase;",
  "anya-e1205n1:87": "Thūpā vitthāritā hontu pasannā hi bahujjanā.",
  "anya-e1205n1:88": "Tena hi vibhajehi tvaṁ aṭṭhabhāgantu brāhmaṇa;",
  "anya-e1205n1:89": "Thūpā vitthāritā hontu pasannā hi bahujjanā.",
  "anya-e1205n1:90": "Evaṁ vutte tadā doṇo brāhmaṇo gaṇajeṭṭhako;",
  "anya-e1205n1:91": "Suvaṇṇaṁ nāḷiṁ katvāna samaṁ bhājesi rājunaṁ.",
  "anya-e1205n1:92": "Soḷasanāḷiyo āsuṁ sabbā tā sesadhātuyo;",
  "anya-e1205n1:93": "Ekekapuravāsīnaṁ dve dve doṇo adā tadā.",
  "anya-e1205n1:94": "Dhātuyo ca gahetvāna haṭṭhatuṭṭhā narādhipā;",
  "anya-e1205n1:95": "Gantvā sake sake raṭṭhe cetiyāni akārayuṁ.",
  "anya-e1205n1:96": "Doṇo tumbaṁ gahetvāna kāresi tumbacetiyaṁ;",
  "anya-e1205n1:97": "Aṅgārathūpaṁ kāresuṁ moriyā haṭṭhamānasā.",
  "anya-e1205n1:98": "Ekā dāṭhā tidasapure ekā nāgapure ahu;",
  "anya-e1205n1:99": "Ekā gandhāravisaye ekā kāliṅgarājino.)",
  "anya-e1205n1:100_0": "Tattha doṇoti? Tadā gaṇācariyo. So dhātuyo vibhajanto ekaṁ dakkhiṇadāṭhādhātuṁ gahetvā",
  "anya-e1205n1:100_1": "veṭhantare ṭhapesi. Tadā sakko ajja dakkhiṇadāṭhādhātuṁ ko labhatīti cintetvā veṭhantare",
  "anya-e1205n1:100_2": "passi. So ratanacaṅgoṭakaṁ gahetvā adissamānakāyena gantvā dhātuṁ gahetvā tāvatiṁsabhavane",
  "anya-e1205n1:100_3": "cūḷāmaṇicetiya ekayojanubbedhaṁyeva mahantaṁ thūpaṁ katvā ṭhapesi. Ekaṁ dakkhiṇadaṭhādhātuṁ",
  "anya-e1205n1:100_4": "pādaggantare akkamitvā gaṇhi. Ettāvatā tāvatiṁsabhavanadantadhātukathā paripuṇṇā veditabbā.",
  "anya-e1205n1:101_0": "Tadā jayaseno nāma nāgarājā bhagavato parinibbutabhāvaṁ sutvā ajja pacchimadassanaṁ",
  "anya-e1205n1:101_1": "passissāmīti mahantaṁ nāgarājasampattiṁ gahetvā kusināraṁ gantvā mahāpūjaṁ katvā",
  "anya-e1205n1:101_2": "ekamantaṁ ṭhatvā pādaggantare ṭhitaṁ dhātuṁ disvā nāgeddhibalena gahetvā nāgabhavanaṁ",
  "anya-e1205n1:101_3": "netvā nāgapurassa majjhe ratanakhacite cetiye ṭhapesi. Taṁ tambapaṇṇiyaṁ kākavaṇṇatissarājakāle",
  "anya-e1205n1:101_4": "mahādevattherassa sisso mahindatthero nāma nāgabhavanaṁ gantvā dakkhiṇadāṭhaṁ gahetvā",
  "anya-e1205n1:101_5": "tambapaṇṇiyaṁ serunagaraṁ haritvā giriabhayassa serunagarapabbatantare cetiyaṁ kārāpetvā ṭhapesi.",
  "anya-e1205n1:102": "Ettāvatā nāgabhavanadantadhātukathā paripuṇṇā veditabbā.",
  "anya-e1205n1:103_0": "Tatrāyaṁ gandhāravāsinoti? Ekā vāmadāṭhā doṇo nāma ācariyo nivattha vatthantare ṭhapetvā",
  "anya-e1205n1:103_1": "gaṇhi. Tadā eko gandhāravāsī pubbe laddhabyākaraṇo katābhinīhāro vatthantare ṭhatapidantadhātuṁ",
  "anya-e1205n1:103_2": "disvā kusalacittena tato dantadhātuṁ gahetvā gandhāravāsikehi saddhiṁ attano raṭṭhaṁ",
  "anya-e1205n1:103_3": "gantvā cetiyavane ṭhapesi.",
  "anya-e1205n1:104": "Ettāvatā vāmadantadhātukathā paripuṇṇā veditabbā.",
  "anya-e1205n1:105_0": "Tattha adho vāmadantadhātuṁ sāriputtattherassa sisso khemo nāma muni jālacitakatova",
  "anya-e1205n1:105_1": "uppatitvā vāmadāṭhaṁ gahetvā kāliṅgapuraṁ netvā brahmadattassa rañño samīpaṁ gantvā",
  "anya-e1205n1:105_2": "dantadhātuṁ dassetvā? Mahārāja vāmadantadhātuṁ bhagavā tameva imasmiṁ jambudīpe yāva",
  "anya-e1205n1:105_3": "guhasīvaparamparā devamanussānaṁ atthaṁ karitvā pariyosāne guhasīvarañño pāhessatīti",
  "anya-e1205n1:105_4": "(nīyādetuṁ) āhāti nīyyādesi.",
  "anya-e1205n1:106_0": "Aparabhāge hemamālā rājakaññā dantakumārena saddhiṁ brāhmaṇavesaṁ gahetvā dantadhātuṁ",
  "anya-e1205n1:106_1": "ādāya palāyitvā vāṇije ārocetvā nāvā vegena gantvā ceva nāgasupaṇṇehi mahantaṁ pūjaṁ",
  "anya-e1205n1:106_2": "kāretvā anukkamenāgantvā jambukoḷapaṭṭanaṁ patvā dijavarassa ācikkhitamaggena anurādhapuraṁ",
  "anya-e1205n1:106_3": "patvā kittissirimeghassa pavattiṁ pucchitvā navavassaāyusamāno tīsu saraṇesu pasannabhāvaṁ",
  "anya-e1205n1:106_4": "sutvā meghagiri mahātherassa santikaṁ gantvā vanditvā ekamantaṁ nisīditvā dantadhātuṁ",
  "anya-e1205n1:106_5": "jambudīpato gahetvā āgatabhāvaṁ ārocetvā dassesi. Disvā ca pana pītiyā phuṭo ubhinnampi",
  "anya-e1205n1:106_6": "saṅgahaṁ katvā mahāvihāraṁ alaṅkāretvā jinadantadhātuṁ ṭhapetvā ekaṁ bhikkhuṁ pesetvā",
  "anya-e1205n1:106_7": "taṁ pavattiṁ rañño ārocāpesi. Taṁ sutvā rājā pītipāmojjo cakkavattissa sirisampatto",
  "anya-e1205n1:106_8": "daḷiddo viya tassa pāṭihāriyaṁ disvā vīmaṁsitvā nikkaṅkho hutvā sakalalaṅkādīpena",
  "anya-e1205n1:106_9": "pūjesi. Etena nayena pūjaṁ katvā ekadivaseneva navalakkhaṁ pūjesi.",
  "anya-e1205n1:107": "Sīhaḷindo ubhinnampi bahūni ratanāni ca;",
  "anya-e1205n1:108": "Gāme ca issare ceva datvāna saṅgahaṁ akā.",
  "anya-e1205n1:109": "Ettāvatā adhodāṭhādhātukathā paripuṇṇā veditabbā.",
  "anya-e1205n1:110": "Cattālīsa samā dantā kesā lomā ca sabbaso devā hariṁsu ekekaṁ cakkavāḷaparamparā.",
  "anya-e1205n1:111_0": "Tatra vacane, cattālīsa samā dantāti? Sesadantā ca kesā ca lomā ca nakhā ca sabbasopi",
  "anya-e1205n1:111_1": "mayi parinibbuta-kāle mā ḍayhantu luñcitvā ākāse patiṭṭhantu ekekacakkavāḷañca ekekakesalomanakhadantadhātuparamparā",
  "anya-e1205n1:111_2": "netvā cetiyaṁ kāretvāna devamanussānaṁ atthaṁ karotuti adhiṭṭhahi. Tasmā parinibbutakālato",
  "anya-e1205n1:111_3": "yāva sarīraṁ na ḍayhati tāva chabbaṇṇarasmiyo lomadhātu na pajahati. Doṇabrāhmaṇopi",
  "anya-e1205n1:111_4": "dhātuvibhajanāvasāne veṭhantare ca nivāsanantare ca pādaggantare ca dhātunaṁ vinaṭṭhabhāvaṁ",
  "anya-e1205n1:111_5": "ñatvā pathaviyaṁ uttānakoyevajāto. Tadā sakko devarājā disvā ayaṁ deṇācariyo dhātu",
  "anya-e1205n1:111_6": "atthāya anuparivattetvā vināsaṁ pāpuṇeyya ahaṁ vīṇācariyavesaṁ gahetvā tassa santikaṁ",
  "anya-e1205n1:111_7": "gantvā sokaṁ vinodessāmīti sakkarūpaṁ jahitvā vīṇācariyavesaṁ gahetvā tassa santikaṁ",
  "anya-e1205n1:111_8": "gantvā ekamantaṁ ṭhito dibbagītaṁ gāyitvā vīṇaṁ vādento nānappakāraṁ udānesi. Yaṁ",
  "anya-e1205n1:111_9": "dhammametaṁ purisassa vādaṁ chindissāmīti vatvā kathāya sotunaṁ lobhaṁ parassa atthaṁ",
  "anya-e1205n1:111_10": "vināsetvā atilobhena puriso pāpako hotīti. Haṁsarājajātakaṁ dīpetvā yaṁ laddhaṁ taṁ",
  "anya-e1205n1:111_11": "suladdhanti āha. Taṁ sutvā doṇo ayaṁ vīṇācariyo mayhaṁ thenabhāvaṁ aññāsīti sokaṁ",
  "anya-e1205n1:111_12": "vinodetvā uṭṭhāya āvajjamāno tumbaṁ disvā yena bhagavato sarīradhātuyo mitā sopi",
  "anya-e1205n1:111_13": "dhātugatikova. Idaṁ thūpaṁ karissāmīti cintetvā tumbaṁ gahetvāna cetiye ṭhapesi.",
  "anya-e1205n1:111_14": "Moriyā aṅgāraṁ gahetvā aṅgāracetiyaṁ nāma kāresuṁ.",
  "anya-e1205n1:112": "(Nagare kapilavatthumhi sammādiṭṭhi bahujjano;",
  "anya-e1205n1:113": "Tattha sārīrikaṁ thūpaṁ akāsi ratanāmayaṁ.",
  "anya-e1205n1:114": "Nagare allake ramme buddhadhātu patiṭṭhiya;",
  "anya-e1205n1:115": "Silāya muggavaṇṇāya thūpaṁ sadhātukaṁ akā.",
  "anya-e1205n1:116": "Jano pāveyyaraṭṭhasmiṁ patiṭṭhiya sārīrikaṁ;",
  "anya-e1205n1:117": "Silāya maṇivaṇṇāya pāveyyaṁ cetiyaṁ akā.",
  "anya-e1205n1:118": "Cīvaraṁ pattadaṇḍañca madhurāyaṁ apūjayuṁ;",
  "anya-e1205n1:119": "Nivāsanaṁ kusaghare pūjayiṁsu mahājanā.",
  "anya-e1205n1:120": "Paccattharaṇaṁ kapile uṇṇalomañca kosale;",
  "anya-e1205n1:121": "Pūjesuṁ pāṭaliputte karakaṁ kāyabandhanaṁ.",
  "anya-e1205n1:122": "Nisīdanaṁ avantisu campāyaṁ’dakasāṭakaṁ;",
  "anya-e1205n1:123": "Devaraṭṭhe attharaṇaṁ videhe parissāvanaṁ.",
  "anya-e1205n1:124": "Vāsi-sūcigharañcāpi indapatthe apūjayuṁ;",
  "anya-e1205n1:125": "Pāsāṇake padaṁ seṭṭhaṁ bhaṇḍasesaṁ parantake.",
  "anya-e1205n1:126": "Mahiṁsu manujā dhātuṁ aṭṭhadoṇamitaṁ tadā;",
  "anya-e1205n1:127": "Dhātu vitthāritā āsi lokanāthassa satthuno).",
  "anya-e1205n1:128_0": "Te pana rājāno hi attanoladdhadhātuṁ gahetvā sakasakanagaraṁ gantvā cetiyaṁ kārāpetvā",
  "anya-e1205n1:128_1": "mahantaṁ pūjāvidhānaṁ kariṁsu. Cakkhumantassa bhagavato sarīradhātu aṭṭhadoṇamattaṁ",
  "anya-e1205n1:128_2": "suvaṇṇanāḷiyā ekasataaṭṭhavīsatināḷikā ahosi? Satthā pana uttarāsāḷhanakkhattena",
  "anya-e1205n1:128_3": "mātukucchiyaṁ paṭisandhiṁ gaṇhi. Visākhanakkhattena mātukucchito nikkhami. Uttarāsāḷhanakkhattena",
  "anya-e1205n1:128_4": "mahābhinikkhamanaṁ nikkhami. Visākhanakkhattena buddho ahosi. Uttarāsāḷhanakkhattena",
  "anya-e1205n1:128_5": "dhammacakkaṁ pavattesi. Teneva yamakapāṭihāriyaṁ akāsi. Assayujanakkhattena devorohaṇaṁ",
  "anya-e1205n1:128_6": "akāsi. Visākhanakkhattena parinibbāyi. Mahākassapattherā ca anuruddhatthero ca dve",
  "anya-e1205n1:128_7": "mahātherā bhagavato sarīradhātuyo vissajjāpetvā adaṁsu.",
  "anya-e1205n1:129_0": "Tesaṁ rājunaṁ bhagavato sarīradhātuṁ labhitvā sattadivasasattamāsādhikāni sattavassāni",
  "anya-e1205n1:129_1": "mahārahaṁ pūjaṁ katvā gatakāle micchādiṭṭhikamanussā? Samaṇo gotamo parinibbuto.",
  "anya-e1205n1:129_2": "Tassa dhātu atthāya amhākaṁ jīvitakappanaṁ nāsetvā pūjaṁ karotī’ti sammāsambuddhe",
  "anya-e1205n1:129_3": "padussanti. Sakko āvajjento taṁ kāraṇaṁ ñatvā mahākassapattherassa ārocesi;’bhante",
  "anya-e1205n1:129_4": "micchādiṭṭhikā manussā bhagavati paduṭṭhacittena ito cutā avīcinirayaṁ uppajjanti.",
  "anya-e1205n1:129_5": "Bahutarā anāgate micchādiṭṭhikā mātupitughātakā rājāno bhavissanti. Ajjeva dhātuyo",
  "anya-e1205n1:129_6": "nidahituṁ vaṭṭatī’ti thero vicāretvā addasa.",
  "anya-e1205n1:130_0": "Anantamatthaṁ dharamānakāle katvāna sattānamalīnacitto sesānamatthāya sarīradhātuṁ",
  "anya-e1205n1:130_1": "ṭhapetva so maccumukhaṁ upeto. (Katvā yo bodhiñāṇaṁ vividhabalavaraṁ bujjhituṁ pāramīyo",
  "anya-e1205n1:130_2": "vatvā saṅkheyyapuṇṇe aparimitabhave uttaritvā sumuttaṁ. Ārohitvāna sīghaṁ ariyasivapadaṁ",
  "anya-e1205n1:130_3": "accutaṁ sītibhāvaṁ patto so jātipāraṁ nikhilapadahanaṁ dukkaraṁ kārayitvā.",
  "anya-e1205n1:131": "Dhātvantarāyaṁ disvāna thero kassapasavhayo;",
  "anya-e1205n1:132": "Nidhānaṁ sabbadhātunaṁ karohītyāha bhūpatiṁ.",
  "anya-e1205n1:133": "Sādhūti so paṭissutvā māgadho tuṭṭhamānaso;",
  "anya-e1205n1:134": "Dhātunidhānaṁ kāresi sabbattha vattitādiya.",
  "anya-e1205n1:135": "Kārāpetvāna so rājā kassapassa nivedayī;",
  "anya-e1205n1:136": "Dhātuyo āharī thero idaṁ kāraṇamaddasa.",
  "anya-e1205n1:137": "Bhujaṅgā parigaṇhiṁsu rāmagāmamhi dhātuyo;",
  "anya-e1205n1:138": "Cetiye dhārayissanti laṅkādīpe anāgate.",
  "anya-e1205n1:139": "Tā dhātuyo ṭhapetvāna thero kassapasavhayo;",
  "anya-e1205n1:140": "Rañño ajātasattussa adāsi dhātuyo tadā.",
  "anya-e1205n1:141": "Gehe cūpakaraṇāni catusaṭṭhisatāni so;",
  "anya-e1205n1:142": "Abbhantare ṭhapesi rājā sabbā tā buddhadhātuyo.",
  "anya-e1205n1:143": "Karaṇḍāsīti saṁkiṇṇaṁ cetiyāsītilaṅkataṁ;",
  "anya-e1205n1:144": "Gehe bahusamākiṇṇaṁ thūpārāmappamāṇakaṁ.",
  "anya-e1205n1:145": "Kāretvā sabbakaraṇaṁ vālikaṁ okirī tahiṁ;",
  "anya-e1205n1:146": "Nānāpupphasahassāni nānā gandhaṁ samākiri.",
  "anya-e1205n1:147": "Asītitherarūpāni aṭṭhacakkasatāni ca;",
  "anya-e1205n1:148": "Suddhodhanassa rūpampi māyāpajāpatādinaṁ.",
  "anya-e1205n1:149": "Sabbāni tāni rūpāni suvaṇṇasseva kārayi;",
  "anya-e1205n1:150": "Pañca chattadhajasate ussāpesi mahīpatī.",
  "anya-e1205n1:151": "Jātarūpamaye kumbhe kumbhe ca ratanāmaye;",
  "anya-e1205n1:152": "Pañca pañca sateyeva ṭhapāpesi samantato.",
  "anya-e1205n1:153": "Sovaṇṇanikkhamayena ca kapāle rajatāmaye;",
  "anya-e1205n1:154": "Puresi gandhatelassa jālāpetvā padīpake.",
  "anya-e1205n1:155": "Pañca pañca sateyeva ṭhapāpesi disampati;",
  "anya-e1205n1:156": "Ime tatheva tiṭṭhanta adhiṭṭhāsi mahāmuni.",
  "anya-e1205n1:157": "Vitthāritā dhammāsoko bhavissati anāgate;",
  "anya-e1205n1:158": "Akkhare soṇṇapattamhi chindāpesi mahāmatī.",
  "anya-e1205n1:159": "Pakappitvā visukammaṁ dhātugabbhasamantato;",
  "anya-e1205n1:160": "Vātavegena yāyantaṁ yantarūpamakārayī.",
  "anya-e1205n1:161": "Katvā silāparikkhepaṁ pidahitvā silāhi taṁ;",
  "anya-e1205n1:162": "Tassūpari karī thūpaṁ samaṁ pāsāṇathūpiyaṁ.)",
  "anya-e1205n1:163": "Dhātunidhānakathā samattā.",
  "anya-e1205n1:164": "Iti ariyajanappasādanatthāya kate dhātuvaṁse tathāgatassa parinibbutādhikāro nāma dutiyo paricchedo."
}