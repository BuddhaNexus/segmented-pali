{
  "tika-vin08t9:0": "9. Cīvaravippavāsavinicchayakathā",
  "tika-vin08t9:1_0": "51. Evaṁ adhiṭṭhānavikappanavinicchayakathaṁ dassetvā idāni cīvarena vināvāsavinicchayakaraṇaṁ",
  "tika-vin08t9:1_1": "dassetuṁ ‘‘cīvarenavināvāso’’tyādimāha. Tattha cīyatīti cīvaraṁ, cayaṁ sañcayaṁ karīyatīti",
  "tika-vin08t9:1_2": "attho, ariyaddhajo vatthaviseso. Idha pana ticīvarādhiṭṭhānena adhiṭṭhahitvā dhāritaṁ",
  "tika-vin08t9:1_3": "cīvarattayameva. Vināti vajjanatthe nipāto. Vasanaṁ vāso, vinā vāso vināvāso, cīvarena",
  "tika-vin08t9:1_4": "vināvāso cīvaravināvāso, ‘‘cīvaravippavāso’’ti vattabbe vatticchāvasena, gāthāpādapūraṇatthāya",
  "tika-vin08t9:1_5": "vā aluttasamāsaṁ katvā evaṁ vuttanti daṭṭhabbaṁ. Tathā ca vakkhati ‘‘ticīvarādhiṭṭhānena…pe…",
  "tika-vin08t9:1_6": "vippavāso’’ti, ‘‘imaṁ saṅghāṭiṁ adhiṭṭhāmi, imaṁ uttarāsaṅgaṁ adhiṭṭhāmi, imaṁ antaravāsakaṁ",
  "tika-vin08t9:1_7": "adhiṭṭhāmī’’ti evaṁ nāmena adhiṭṭhitānaṁ tiṇṇaṁ cīvarānaṁ ekekena vippavāsoti attho,",
  "tika-vin08t9:1_8": "ekenapi vinā vasituṁ na vaṭṭati, vasantassa bhikkhuno saha aruṇuggamanā cīvaraṁ nissaggiyaṁ",
  "tika-vin08t9:1_9": "hoti, pācittiyañca āpajjatīti sambandho. Vasitabbanti ettha vasanakiriyā catuiriyāpathasādhāraṇā,",
  "tika-vin08t9:1_10": "tasmā kāyalaggaṁ vā hotu alaggaṁ vā, aḍḍhateyyaratanassa padesassa anto katvā tiṭṭhantopi",
  "tika-vin08t9:1_11": "carantopi nisinnopi nipannopi hatthapāse katvā vasanto nāma hoti.",
  "tika-vin08t9:2_0": "Evaṁ sāmaññato avippavāsalakkhaṇaṁ dassetvā idāni gāmādipannarasokāsavasena visesato",
  "tika-vin08t9:2_1": "dassetumāha ‘‘gāmi’’ccādi. Tattha gāmanivesanāni pākaṭāneva. Udosito nāma yānādīnaṁ",
  "tika-vin08t9:2_2": "bhaṇḍānaṁ sālā. Aṭṭo nāma paṭirājādipaṭibāhanatthaṁ iṭṭhakāhi kato bahalabhittiko",
  "tika-vin08t9:2_3": "catupañcabhūmiko patissayaviseso. Māḷo nāma ekakūṭasaṅgahito caturassapāsādo. Pāsādo",
  "tika-vin08t9:2_4": "nāma dīghapāsādo. Hammiyaṁ nāma muṇḍacchadanapāsādo, muṇḍacchadanapāsādoti ca candikaṅgaṇayutto",
  "tika-vin08t9:2_5": "pāsādoti vuccati. Sattho nāma jaṅghasattho vā sakaṭasattho vā. Khettaṁ nāma pubbaṇṇāparaṇṇānaṁ",
  "tika-vin08t9:2_6": "viruhanaṭṭhānaṁ. Dhaññakaraṇaṁ nāma khalamaṇḍalaṁ. Ārāmo nāma pupphārāmo phalārāmo.",
  "tika-vin08t9:2_7": "Vihārādayo pākaṭā eva. Tattha nivesanādīni gāmato bahi sanniviṭṭhāni gahitānīti veditabbaṁ.",
  "tika-vin08t9:2_8": "Antogāme ṭhitānañhi gāmaggahaṇena gahitattā gāmaparihāroyevāti. Gāmaggahaṇena ca",
  "tika-vin08t9:2_9": "nigamanagarānipi gahitāneva honti.",
  "tika-vin08t9:3_0": "Parikhāya vā parikkhittoti iminā samantā nadītaḷākādiudakena parikkhittopi parikkhittoyevāti",
  "tika-vin08t9:3_1": "dasseti. Taṁ pamāṇaṁ atikkamitvāti gharassa upari ākāse aḍḍhateyyaratanappamāṇaṁ",
  "tika-vin08t9:3_2": "atikkamitvā. Sabhāye vā vatthabbanti iminā sabhāsaddassa pariyāyo sabhāyasaddo napuṁsakaliṅgo",
  "tika-vin08t9:3_3": "atthīti dasseti. Sabhāsaddo hi itthiliṅgo, sabhāyasaddo napuṁsakaliṅgoti. Dvāramūle",
  "tika-vin08t9:3_4": "vāti nagarassa dvāramūle vā. Tesanti sabhāyanagaradvāramūlānaṁ. Tassā vīthiyā sabhāyadvārānaṁ",
  "tika-vin08t9:3_5": "gahaṇeneva tattha sabbānipi gehāni, sā ca antaravīthi gahitāyeva hoti. Ettha ca dvāravīthigharesu",
  "tika-vin08t9:3_6": "vasantena gāmappavesanasahaseyyādidosaṁ pariharitvā suppaṭicchannatādiyutteneva bhavitabbaṁ.",
  "tika-vin08t9:3_7": "Sabhā pana yadi sabbesaṁ vasanatthāya papāsadisā katā, antarārāme viya yathāsukhaṁ",
  "tika-vin08t9:3_8": "vasituṁ vaṭṭatīti veditabbaṁ. Atiharitvā ghare nikkhipatīti vīthiṁ muñcitvā ṭhite",
  "tika-vin08t9:3_9": "aññasmiṁ ghare nikkhipati. Tenāha ‘‘vīthihatthapāso na rakkhatī’’ti. Purato vā pacchato",
  "tika-vin08t9:3_10": "vā hatthapāseti gharassa hatthapāsaṁ sandhāya vadati.",
  "tika-vin08t9:4_0": "Evaṁ gāmavasena vippavāsāvippavāsaṁ dassetvā idāni nivesanavasena dassento ‘‘sace",
  "tika-vin08t9:4_1": "ekakulassa santakaṁ nivesanaṁ hotī’’tiādimāha. Tattha ovarako nāma gabbhassa abbhantare",
  "tika-vin08t9:4_2": "añño gabbhoti vadanti, gabbhassa vā pariyāyavacanametaṁ. Idāni udositādivasena dassento",
  "tika-vin08t9:4_3": "‘‘udositi’’ccādimāha. Tattha vuttanayenevāti ‘‘ekakulassa santako udosito hoti parikkhitto",
  "tika-vin08t9:4_4": "cā’’tiādinā nivesane vuttanayena. Eva-saddo visesanivatti attho. Tena viseso natthīti dasseti.",
  "tika-vin08t9:5_0": "Idāni yesu viseso atthi, te dassento ‘‘sace ekakulassa nāvā’’tiādimāha. Tattha pariyādiyitvāti",
  "tika-vin08t9:5_1": "vinivijjhitvā, ajjhottharitvā vā. Vuttamevatthaṁ vibhāveti ‘‘antopaviṭṭhenā’’tiādinā.",
  "tika-vin08t9:5_2": "Tattha antopaviṭṭhenāti gāmassa, nadiyā vā antopaviṭṭhena. ‘‘Satthenā’’ti pāṭhaseso.",
  "tika-vin08t9:5_3": "Nadīparihāro labbhatīti ettha ‘‘visuṁ nadīparihārassa avuttattā gāmādīhi aññattha",
  "tika-vin08t9:5_4": "viya cīvarahatthapāsoyeva nadīparihāro’’ti tīsupi gaṇṭhipadesu vuttaṁ. Aññe pana",
  "tika-vin08t9:5_5": "‘‘iminā aṭṭhakathāvacanena nadīparihāropi visuṁ siddhoti nadīhatthapāso na vijahitabbo’’ti",
  "tika-vin08t9:5_6": "vadanti. Yathā pana ajjhokāse sattabbhantaravasena araññaparihāro labbhati, evaṁ",
  "tika-vin08t9:5_7": "nadiyaṁ udakukkhepavasena nadīparihāro labbhatīti katvā aṭṭhakathāyaṁ nadīparihāro",
  "tika-vin08t9:5_8": "visuṁ avutto siyā sattabbhantaraudakukkhepasīmānaṁ araññanadīsu abaddhasīmāvasena",
  "tika-vin08t9:5_9": "labbhamānattā. Evañca sati samuddajātassaresupi parihāro avuttasiddho hoti nadiyā",
  "tika-vin08t9:5_10": "samānalakkhaṇattā, nadīhatthapāso na vijahitabboti pana atthe sati nadiyā ativitthārattā",
  "tika-vin08t9:5_11": "bahusādhāraṇattā ca antonadiyaṁ cīvaraṁ ṭhapetvā nadīhatthapāse ṭhitena cīvarassa",
  "tika-vin08t9:5_12": "pavattiṁ jānituṁ na sakkā bhaveyya. Esa nayo samuddajātassaresupi. Antoudakukkhepe",
  "tika-vin08t9:5_13": "vā tassa hatthapāse vā ṭhitena pana sakkāti ayaṁ amhākaṁ attanomati, vicāretvā gahetabbaṁ.",
  "tika-vin08t9:5_14": "Vihārasīmanti avippavāsasīmaṁ sandhāyāha. Ettha ca vihārassa nānākulasantakabhāvepi",
  "tika-vin08t9:5_15": "avippavāsasīmāparicchedabbhantare sabbattha cīvaraavippavāsasambhavato padhānattā",
  "tika-vin08t9:5_16": "tattha satthaparihāro na labbhatīti ‘‘vihāraṁ gantvā vasitabba’’nti vuttaṁ. Satthasamīpeti",
  "tika-vin08t9:5_17": "idaṁ yathāvuttaabbhantaraparicchedavasena vuttaṁ.",
  "tika-vin08t9:6_0": "Yasmā ‘‘nānākulassa parikkhitte khette cīvaraṁ nikkhipitvā khettadvāramūle vā tassa",
  "tika-vin08t9:6_1": "hatthapāse vā vatthabba’’nti vuttaṁ, tasmā dvāramūlato aññattha khettepi vasantena",
  "tika-vin08t9:6_2": "cīvaraṁ nikkhipitvā hatthapāse katvāyeva vasitabbaṁ.",
  "tika-vin08t9:7_0": "Vihāro nāma saparikkhitto vā aparikkhitto vā sakalo āvāsoti vadanti. Yasmiṁ vihāreti",
  "tika-vin08t9:7_1": "ettha pana ekagehameva vuttaṁ. Vimativinodaniyaṁ (vi. vi. ṭī. 1.491-494) pana ‘‘vihāro",
  "tika-vin08t9:7_2": "nāma upacārasīmā. Yasmiṁ vihāreti tassa antopariveṇādiṁ sandhāya vutta’’nti vuttaṁ.",
  "tika-vin08t9:7_3": "Ekakulādisantakatā cettha kārāpakānaṁ vasena veditabbā.",
  "tika-vin08t9:8_0": "Yaṁ majjhanhike kāle samantā chāyā pharatīti yadā mahāvīthiyaṁ ujukameva gacchantaṁ",
  "tika-vin08t9:8_1": "sūriyamaṇḍalaṁ majjhanhikaṁ pāpuṇāti, tadā yaṁ okāsaṁ chāyā pharati, taṁ sandhāya",
  "tika-vin08t9:8_2": "vuttaṁ. Vimativinodaniyaṁ pana ‘‘chāyāya phuṭṭhokāsassāti ujukaṁ avikkhittaleḍḍupātabbhantaraṁ",
  "tika-vin08t9:8_3": "sandhāya vadatī’’ti vuttaṁ. Agamanapatheti tadaheva gantvā nivattetuṁ asakkuṇeyyake",
  "tika-vin08t9:8_4": "samuddamajjhe ye dīpakā, tesūti yojanā. Itarasminti puratthimadisāya cīvare.",
  "tika-vin08t9:9_0": "52.Nadiṁ otaratīti hatthapāsaṁ muñcitvā otarati. Nāpajjatīti paribhogapaccayā dukkaṭaṁ",
  "tika-vin08t9:9_1": "nāpajjati. Tenāha ‘‘so hī’’tiādi. Aparibhogārahattāti iminā nissaggiyacīvaraṁ anissajjitvā",
  "tika-vin08t9:9_2": "paribhuñjantassa dukkaṭaṁ acittakanti siddhaṁ. Ekaṁpārupitvā ekaṁ aṁsakūṭe ṭhapetvā",
  "tika-vin08t9:9_3": "gantabbanti idaṁ bahūnaṁ sañcaraṇaṭṭhāne evaṁ akatvā gamanaṁ na sāruppanti katvā",
  "tika-vin08t9:9_4": "vuttaṁ, na āpattiaṅgattā. Bahigāme ṭhapetvāpi apārupitabbatāya vuttaṁ ‘‘vinayakammaṁ",
  "tika-vin08t9:9_5": "kātabba’’nti. Atha vā vihāre sabhāgaṁ bhikkhuṁ na passati, evaṁ sati āsanasālaṁ gantvā",
  "tika-vin08t9:9_6": "vinayakammaṁ kātabbanti yojanā. Āsanasālaṁ gacchantena kiṁ tīhi cīvarehi gantabbanti",
  "tika-vin08t9:9_7": "āha ‘‘santaruttarenā’’ti naṭṭhacīvarassa santaruttarasādiyanato. Saṅghāṭi pana kiṁ",
  "tika-vin08t9:9_8": "kātabbāti āha ‘‘saṅghāṭiṁbahigāme ṭhapetvā’’ti. Uttarāsaṅge ca bahigāme ṭhapitasaṅghāṭiyañca",
  "tika-vin08t9:9_9": "paṭhamaṁ vinayakammaṁ katvā pacchā uttarāsaṅgaṁ nivāsetvā antaravāsake kātabbaṁ.",
  "tika-vin08t9:9_10": "Ettha ca bahigāme ṭhapitassapi vinayakammavacanato parammukhāpi ṭhitaṁ nissajjituṁ,",
  "tika-vin08t9:9_11": "nissaṭṭhaṁ dātuñca vaṭṭatīti veditabbaṁ.",
  "tika-vin08t9:10_0": "Daharānaṁ gamane saussāhattā ‘‘nissayo pana na paṭippassambhatī’’ti vuttaṁ. Muhuttaṁ…pe…",
  "tika-vin08t9:10_1": "paṭippassambhatīti saussāhatte gamanassa upacchinnattā vuttaṁ, tesaṁ pana purāruṇā",
  "tika-vin08t9:10_2": "uṭṭhahitvā saussāhena gacchantānaṁ aruṇe antarā uṭṭhitepi na paṭippassambhati ‘‘yāva",
  "tika-vin08t9:10_3": "aruṇuggamanā sayantī’’ti vuttattā. Teneva ‘‘gāmaṁ pavisitvā…pe… na paṭippassambhatī’’ti",
  "tika-vin08t9:10_4": "vuttaṁ. Aññamaññassa vacanaṁ aggahetvātiādimhi saussāhattā gamanakkhaṇe paṭippassaddhi",
  "tika-vin08t9:10_5": "na vuttā. Dhenubhayenāti taruṇavacchagāvīnaṁ ādhāvitvā siṅgena paharaṇabhayena. Nissayo",
  "tika-vin08t9:10_6": "ca paṭippassambhatīti ettha dhenubhayādīhi ṭhitānaṁ yāva bhayavūpasamā ṭhātabbato",
  "tika-vin08t9:10_7": "‘‘antoaruṇeyeva gamissāmī’’ti niyametuṁ asakkuṇeyyattā vuttaṁ. Yattha pana evaṁ niyametuṁ",
  "tika-vin08t9:10_8": "sakkā, tattha antarā aruṇe uggatepi nissayo na paṭippassambhati bhesajjatthāya gāmaṁ",
  "tika-vin08t9:10_9": "paviṭṭhadaharānaṁ viya.",
  "tika-vin08t9:11_0": "Antosīmāyaṁgāmanti avippavāsasīmāsammutito pacchā patiṭṭhāpitagāmaṁ sandhāya vadati",
  "tika-vin08t9:11_1": "gāmañca gāmūpacārañca ṭhapetvā sammannitabbato. Paviṭṭhānanti ācariyantevāsikānaṁ",
  "tika-vin08t9:11_2": "visuṁ visuṁ gatānaṁ avippavāsasīmattā neva cīvarāni nissaggiyāni honti, saussāhatāya",
  "tika-vin08t9:11_3": "na nissayo paṭippassambhati. Antarāmaggeti dhammaṁ sutvā āgacchantānaṁ antarāmagge.",
  "tika-vin08t9:12": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t9:13": "Cīvaravippavāsavinicchayakathālaṅkāro nāma",
  "tika-vin08t9:14": "Navamo paricchedo."
}