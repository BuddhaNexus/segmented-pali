{
  "atk-s0103a8:0": "9. Āṭānāṭiyasuttavaṇṇanā",
  "atk-s0103a8:1": "Paṭhamabhāṇavāravaṇṇanā",
  "atk-s0103a8:2_0": "275.Evaṁme sutanti āṭānāṭiyasuttaṁ. Tatrāyamapubbapadavaṇṇanā – catuddisaṁ rakkhaṁ",
  "atk-s0103a8:2_1": "ṭhapetvāti asurasenāya nivāraṇatthaṁ sakkassa devānamindassa catūsu disāsu ārakkhaṁ",
  "atk-s0103a8:2_2": "ṭhapetvā. Gumbaṁ ṭhapetvāti balagumbaṁ ṭhapetvā. Ovaraṇaṁ ṭhapetvāti catūsu disāsu",
  "atk-s0103a8:2_3": "ārakkhake ṭhapetvā. Evaṁ sakkassa devānamindassa ārakkhaṁ susaṁvihitaṁ katvā āṭānāṭanagare",
  "atk-s0103a8:2_4": "nisinnā satta buddhe ārabbha imaṁ parittaṁ bandhitvā ‘‘ye satthu dhammaāṇaṁ amhākañca",
  "atk-s0103a8:2_5": "rājaāṇaṁ na suṇanti, tesaṁ idañcidañca karissāmā’’ti sāvanaṁ katvā attanopi catūsu",
  "atk-s0103a8:2_6": "disāsu mahatiyā ca yakkhasenāyātiādīhi catūhi senāhi ārakkhaṁ saṁvidahitvā abhikkantāya",
  "atk-s0103a8:2_7": "rattiyā…pe… ekamantaṁ nisīdiṁsu.",
  "atk-s0103a8:3_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu",
  "atk-s0103a8:3_1": "dissati. Tattha ‘‘abhikkantā, bhante ratti, nikkhanto paṭhamo yāmo, ciranisinno bhikkhusaṅgho",
  "atk-s0103a8:3_2": "uddisatu, bhante, bhagavā bhikkhūnaṁ pātimokkha’’nti (a. ni. 8.20) evamādīsu khaye",
  "atk-s0103a8:3_3": "dissati. ‘‘Ayaṁ imesaṁ catunnaṁ puggalānaṁ abhikkantataro paṇītataro cā’’ti (a. ni.",
  "atk-s0103a8:3_4": "4.100) evamādīsu sundare.",
  "atk-s0103a8:4": "‘‘Ko me vandati pādāni, iddhiyā yasasā jalaṁ;",
  "atk-s0103a8:5": "Abhikkantena vaṇṇena, sabbā obhāsayaṁ disā’’ti. (vi. va. 857);",
  "atk-s0103a8:6": "Evamādīsu abhirūpe. ‘‘Abhikkantaṁ, bho gotamāti (pārā. 15) evamādīsu abbhanumodane . Idha pana khaye. Tena abhikkantāya rattiyā, parikkhīṇāya rattiyāti vuttaṁ hoti.",
  "atk-s0103a8:7_0": "Abhikkantavaṇṇāti idha abhikkantasaddo abhirūpe. Vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu",
  "atk-s0103a8:7_1": "dissati. Tattha ‘‘suvaṇṇavaṇṇosi bhagavā’’ti (ma. ni. 2.399) evamādīsu chaviyaṁ.",
  "atk-s0103a8:7_2": "‘‘Kadā saññūḷhā pana te, gahapati, ime samaṇassa gotamassa vaṇṇā’’ti (ma. ni. 2.77)",
  "atk-s0103a8:7_3": "evamādīsu thutiyaṁ. ‘‘Cattārome , bho gotama, vaṇṇā’’ti (dī. ni. 1.266) evamādīsu",
  "atk-s0103a8:7_4": "kulavagge. ‘‘Atha kena nu vaṇṇena gandhathenoti vuccatī’’tiādīsu (saṁ. ni. 1.234)",
  "atk-s0103a8:7_5": "kāraṇe. ‘‘Mahantaṁ hatthirājavaṇṇaṁ abhinimminitvā’’ti (saṁ. ni. 1.138) evamādīsu",
  "atk-s0103a8:7_6": "saṇṭhāne. ‘‘Tayo pattassa vaṇṇā’’ti (pārā. 602) evamādīsu pamāṇe. ‘‘Vaṇṇo gandho",
  "atk-s0103a8:7_7": "raso ojā’’ti evamādīsu rūpāyatane. So idha chaviyaṁ daṭṭhabbo. Tena ‘‘abhikkantavaṇṇā",
  "atk-s0103a8:7_8": "abhirūpacchavī’’ti vuttaṁ hoti.",
  "atk-s0103a8:8_0": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṁyogādianekattho.",
  "atk-s0103a8:8_1": "Tathā hissa ‘‘kevalaparipuṇṇaṁ parisuddhaṁ brahmacariya’’nti (pārā. 1) evamādīsu",
  "atk-s0103a8:8_2": "anavasesatā attho. ‘‘Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya",
  "atk-s0103a8:8_3": "abhikkamitukāmā hontī’’ti (mahāva. 43) evamādīsu yebhuyyatā. ‘‘Kevalassa dukkhakkhandhassa",
  "atk-s0103a8:8_4": "samudayo hotī’’ti (mahāva. 1) evamādīsu abyāmissatā. ‘‘Kevalaṁ saddhāmattakaṁ nūna",
  "atk-s0103a8:8_5": "ayamāyasmā’’ti (a. ni. 6.55) evamādīsu anatirekatā. ‘‘Āyasmato, bhante, anuruddhassa",
  "atk-s0103a8:8_6": "bāhiko nāma saddhivihāriko kevalakappaṁ saṅghabhedāya ṭhito’’ti (a. ni. 4.243) evamādīsu",
  "atk-s0103a8:8_7": "daḷhatthatā. ‘‘Kevalī vusitavā uttamapurisoti vuccatī’’ti (a. ni. 10.12) evamādīsu",
  "atk-s0103a8:8_8": "visaṁyogo. Idha panassa anavasesattho adhippeto.",
  "atk-s0103a8:9_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0103a8:9_1": "Tathā hissa ‘‘okappaniyametaṁ bhoto gotamassa. Yathā taṁ arahato sammāsambuddhassā’’ti",
  "atk-s0103a8:9_2": "(ma. ni. 1.387) evamādīsu abhisaddahanamattho. ‘‘Anujānāmi, bhikkhave, pañcahi samaṇakappehi",
  "atk-s0103a8:9_3": "phalaṁ paribhuñjitu’’nti (cūḷava. 250) evamādīsu vohāro. ‘‘Yena sudaṁ niccakappaṁ",
  "atk-s0103a8:9_4": "viharāmī’’ti (ma. ni. 1.387) evamādīsu kālo. ‘‘Iccāyasmā kappo’’ti (su. ni. 1098)",
  "atk-s0103a8:9_5": "evamādīsu paññatti. ‘‘Alaṅkato kappitakesamassū’’ti (vi. va. 1094) evamādīsu chedanaṁ.",
  "atk-s0103a8:9_6": "‘‘Kappati dvaṅgulakappo’’ti (cūḷava. 446) evamādīsu vikappo, atthi kappo nipajjitu’’nti",
  "atk-s0103a8:9_7": "(a. ni. 8.80) evamādīsu leso. ‘‘Kevalakappaṁ veḷuvanaṁ obhāsetvā’’ti (saṁ. ni. 1.94)",
  "atk-s0103a8:9_8": "evamādīsu samantabhāvo. Idha pana samantabhāvo attho adhippeto. Tasmā ‘‘kevalakappaṁ",
  "atk-s0103a8:9_9": "gijjhakūṭa’’nti ettha anavasesaṁ samantato gijjhakūṭanti evamattho daṭṭhabbo.",
  "atk-s0103a8:10_0": "Obhāsetvāti vatthamālālaṅkārasarīrasamuṭṭhitāya ābhāya pharitvā, candimā viya sūriyo",
  "atk-s0103a8:10_1": "viya ca ekobhāsaṁ ekapajjotaṁ karitvāti attho. Ekamantaṁ nisīdiṁsūti devatānaṁ dasabalassa",
  "atk-s0103a8:10_2": "santike nisinnaṭṭhānaṁ nāma na bahu, imasmiṁ pana sutte parittagāravavasena nisīdiṁsu.",
  "atk-s0103a8:11_0": "276.Vessavaṇoti kiñcāpi cattāro mahārājāno āgatā, vessavaṇo pana dasabalassa vissāsiko",
  "atk-s0103a8:11_1": "kathāpavattane byatto susikkhito, tasmā vessavaṇo mahārājā bhagavantaṁ etadavoca.",
  "atk-s0103a8:11_2": "Uḷārāti mahesakkhānubhāvasampannā. Pāṇātipātā veramaṇiyāti pāṇātipāte diṭṭhadhammikasamparāyikaṁ",
  "atk-s0103a8:11_3": "ādīnavaṁ dassetvā tato veramaṇiyā dhammaṁ deseti. Sesesupi eseva nayo. Tattha santi",
  "atk-s0103a8:11_4": "uḷārā yakkhā nivāsinoti tesu senāsanesu santi uḷārā yakkhā nibaddhavāsino. Āṭānāṭiyanti",
  "atk-s0103a8:11_5": "āṭānāṭanagare baddhattā evaṁnāmaṁ. Kiṁ pana bhagavato apaccakkhadhammo nāma atthīti,",
  "atk-s0103a8:11_6": "natthi. Atha kasmā vessavaṇo ‘‘uggaṇhātu, bhante, bhagavā’’tiādimāha? Okāsakaraṇatthaṁ.",
  "atk-s0103a8:11_7": "So hi bhagavantaṁ imaṁ parittaṁ sāvetuṁ okāsaṁ kārento evamāha. Satthu kathite imaṁ",
  "atk-s0103a8:11_8": "parittaṁ garu bhavissatītipi āha. Phāsuvihārāyāti gamanaṭṭhānādīsu catūsu iriyāpathesu sukhavihārāya.",
  "atk-s0103a8:12_0": "277.Cakkhumantassāti na vipassīyeva cakkhumā, sattapi buddhā cakkhumanto, tasmā ekekassa",
  "atk-s0103a8:12_1": "buddhassa etāni satta satta nāmāni honti. Sabbepi buddhā cakkhumanto, sabbe sabbabhūtānukampino,",
  "atk-s0103a8:12_2": "sabbe nhātakilesattā nhātakā. Sabbe mārasenāpamaddino, sabbe vusitavanto, sabbe vimuttā,",
  "atk-s0103a8:12_3": "sabbe aṅgato rasmīnaṁ nikkhantattā aṅgīrasā. Na kevalañca buddhānaṁ etāneva satta",
  "atk-s0103a8:12_4": "nāmāni asaṅkhyeyyāni nāmāni saguṇena mahesinoti vuttaṁ.",
  "atk-s0103a8:13_0": "Vessavaṇo pana attano pākaṭanāmavasena evamāha. Te janāti idha khīṇāsavā janāti adhippetā.",
  "atk-s0103a8:13_1": "Apisuṇāthāti desanāsīsamattametaṁ, amusā apisuṇā apharusā mantabhāṇinoti attho .",
  "atk-s0103a8:13_2": "Mahattāti mahantabhāvaṁ pattā. ‘‘Mahantā’’tipi pāṭho, mahantāti attho. Vītasāradāti",
  "atk-s0103a8:13_3": "nissāradā vigatalomahaṁsā.",
  "atk-s0103a8:14_0": "Hitanti mettāpharaṇena hitaṁ. Yaṁ namassantīti ettha yanti nipātamattaṁ. Mahattanti",
  "atk-s0103a8:14_1": "mahantaṁ. Ayameva vā pāṭho, idaṁ vuttaṁ hoti ‘‘ye cāpi loke kilesanibbānena nibbutā",
  "atk-s0103a8:14_2": "yathābhūtaṁ vipassisuṁ, vijjādiguṇasampannañca hitaṁ devamanussānaṁ gotamaṁ namassanti,",
  "atk-s0103a8:14_3": "te janā apisuṇā, tesampi namatthū’’ti. Aṭṭhakathāyaṁ pana te janā apisuṇāti te buddhā",
  "atk-s0103a8:14_4": "apisuṇāti evaṁ paṭhamagāthāya buddhānaṁyeva vaṇṇo kathito, tasmā paṭhamagāthā sattannaṁ",
  "atk-s0103a8:14_5": "buddhānaṁ vasena vuttā. Dutiyagāthāya ‘‘gotama’’nti desanāmukhamattametaṁ. Ayampi",
  "atk-s0103a8:14_6": "hi sattannaṁyeva vasena vuttāti veditabbā. Ayañhettha attho – loke paṇḍitā devamanussā",
  "atk-s0103a8:14_7": "yaṁ namassanti gotamaṁ, tassa ca tato purimānañca buddhānaṁ namatthūti.",
  "atk-s0103a8:15_0": "278.Yato uggacchatīti yato ṭhānato udeti. Ādiccoti aditiyā putto, vevacanamattaṁ",
  "atk-s0103a8:15_1": "vā etaṁ sūriyasaddassa. Mahantaṁ maṇḍalaṁ assāti maṇḍalīmahā. Yassa cuggacchamānassāti",
  "atk-s0103a8:15_2": "yamhi uggacchamāne. Saṁvarīpi nirujjhatīti ratti antaradhāyati. Yassa cuggateti yasmiṁ uggate.",
  "atk-s0103a8:16_0": "Rahadoti udakarahado. Tatthāti yato uggacchati sūriyo, tasmiṁ ṭhāne. Samuddoti yo",
  "atk-s0103a8:16_1": "so rahadoti vutto, so na añño, atha kho samuddo. Saritodakoti visaṭodako, saritā",
  "atk-s0103a8:16_2": "nānappakārā nadiyo assa udake paviṭṭhāti vā saritodako. Evaṁ taṁ tattha jānantīti",
  "atk-s0103a8:16_3": "taṁ rahadaṁ tattha evaṁ jānanti . Kinti jānanti? Samuddo saritodakoti evaṁ jānanti.",
  "atk-s0103a8:17_0": "Itoti sineruto vā tesaṁ nisinnaṭṭhānato vā. Janoti ayaṁ mahājano. Ekanāmāti indanāmena",
  "atk-s0103a8:17_1": "ekanāmā. Sabbesaṁ kira tesaṁ sakkassa devarañño nāmameva nāmamakaṁsu. Asīti dasa",
  "atk-s0103a8:17_2": "eko cāti ekanavutijanā. Indanāmāti indoti evaṁnāmā. Buddhaṁ ādiccabandhunanti kilesaniddāpagamanenāpi",
  "atk-s0103a8:17_3": "buddhaṁ. Ādiccena samānagottatāyapi ādiccabandhunaṁ. Kusalena samekkhasīti anavajjena",
  "atk-s0103a8:17_4": "nipuṇena vā sabbaññutaññāṇena mahājanaṁ olokesi. Amanussāpi taṁ vandantīti amanussāpi",
  "atk-s0103a8:17_5": "taṁ ‘‘sabbaññutaññāṇena mahājanaṁ olokesī’’ti vatvā vandanti. Sutaṁ netaṁ abhiṇhasoti",
  "atk-s0103a8:17_6": "etaṁ amhehi abhikkhaṇaṁ sutaṁ. Jinaṁ vandatha gotamaṁ, jinaṁ vandāma gotamanti amhehi",
  "atk-s0103a8:17_7": "puṭṭhā jinaṁ vandāma gotamanti vadanti.",
  "atk-s0103a8:18_0": "279.Yenapetā pavuccantīti petā nāma kālaṅkatā, te yena disābhāgena nīhariyantūti",
  "atk-s0103a8:18_1": "vuccanti. Pisuṇā piṭṭhimaṁsikāti pisuṇāvācā ceva piṭṭhimaṁsaṁ khādantā viya parammukhā",
  "atk-s0103a8:18_2": "garahakā ca. Ete ca yena nīhariyantūti vuccanti, sabbepi hete dakkhiṇadvārena nīharitvā",
  "atk-s0103a8:18_3": "dakkhiṇato nagarassa ḍayhantu vā chijjantu vā haññantu vāti evaṁ vuccanti. Ito sā",
  "atk-s0103a8:18_4": "dakkhiṇā disāti yena disābhāgena te petā ca pisuṇādikā ca nīhariyantūti vuccanti,",
  "atk-s0103a8:18_5": "ito sā dakkhiṇā disā. Itoti sineruto vā tesaṁ nisinnaṭṭhānato vā. Kumbhaṇḍānanti",
  "atk-s0103a8:18_6": "te kira devā mahodarā honti, rahassaṅgampi ca nesaṁ kumbho viya mahantaṁ hoti. Tasmā",
  "atk-s0103a8:18_7": "kumbhaṇḍāti vuccanti.",
  "atk-s0103a8:19": "280.Yattha coggacchati sūriyoti yasmiṁ disābhāge sūriyo atthaṁ gacchati.",
  "atk-s0103a8:20_0": "281.Yenāti yena disābhāgena. Mahānerūti mahāsineru pabbatarājā. Sudassanoti sovaṇṇamayattā",
  "atk-s0103a8:20_1": "sundaradassano. Sinerussa hi pācīnapassaṁ rajatamayaṁ, dakkhiṇapassaṁ maṇimayaṁ ,",
  "atk-s0103a8:20_2": "pacchimapassaṁ phalikamayaṁ, uttarapassaṁ sovaṇṇamayaṁ, taṁ manuññadassanaṁ hoti.",
  "atk-s0103a8:20_3": "Tasmā yena disābhāgena sineru sudassanoti ayametthattho. Manussā tattha jāyantīti",
  "atk-s0103a8:20_4": "tattha uttarakurumhi manussā jāyanti. Amamāti vatthābharaṇapānabhojanādīsupi mamattavirahitā.",
  "atk-s0103a8:20_5": "Apariggahāti itthipariggahena apariggahā. Tesaṁ kira ‘‘ayaṁ mayhaṁ bhariyā’’ti mamattaṁ",
  "atk-s0103a8:20_6": "na hoti, mātaraṁ vā bhaginiṁ vā disvā chandarāgo nuppajjati.",
  "atk-s0103a8:21_0": "Napi nīyanti naṅgalāti naṅgalānipi tattha ‘‘kasikammaṁ karissāmā’’ti na khettaṁ nīyanti.",
  "atk-s0103a8:21_1": "Akaṭṭhapākimanti akaṭṭhe bhūmibhāge araññe sayameva jātaṁ. Taṇḍulapphalanti taṇḍulāva tassa phalaṁ hoti.",
  "atk-s0103a8:22_0": "Tuṇḍikīre pacitvānāti ukkhaliyaṁ ākiritvā niddhumaṅgārena agginā pacitvā. Tattha",
  "atk-s0103a8:22_1": "kira jotikapāsāṇā nāma honti. Atha kho te tayo pāsāṇe ṭhapetvā taṁ ukkhaliṁ āropenti.",
  "atk-s0103a8:22_2": "Pāsāṇehi tejo samuṭṭhahitvā taṁ pacati. Tato bhuñjanti bhojananti tato ukkhalito",
  "atk-s0103a8:22_3": "bhojanameva bhuñjanti, añño sūpo vā byañjanaṁ vā na hoti, bhuñjantānaṁ cittānukūloyevassa",
  "atk-s0103a8:22_4": "raso hoti. Te taṁ ṭhānaṁ sampattānaṁ dentiyeva, macchariyacittaṁ nāma na hoti. Buddhapaccekabuddhādayopi",
  "atk-s0103a8:22_5": "mahiddhikā tattha gantvā piṇḍapātaṁ gaṇhanti.",
  "atk-s0103a8:23_0": "Gāviṁekakhuraṁ katvāti gāviṁ gahetvā ekakhuraṁ vāhanameva katvā. Taṁ abhiruyha vessavaṇassa",
  "atk-s0103a8:23_1": "paricārakā yakkhā. Anuyanti disodisanti tāya tāya disāya caranti. Pasuṁ ekakhuraṁ",
  "atk-s0103a8:23_2": "katvāti ṭhapetvā gāviṁ avasesacatuppadajātikaṁ pasuṁ ekakhuraṁ vāhanameva katvā disodisaṁ anuyanti.",
  "atk-s0103a8:24_0": "Itthiṁ vā vāhanaṁ katvāti yebhuyyena gabbhiniṁ mātugāmaṁ vāhanaṁ karitvā. Tassā piṭṭhiyā",
  "atk-s0103a8:24_1": "nisīditvā caranti. Tassā kira piṭṭhi onamituṁ sahati. Itarā pana itthiyo yāne yojenti.",
  "atk-s0103a8:24_2": "Purisaṁ vāhanaṁ katvāti purise gahetvā yāne yojenti. Gaṇhantā ca sammādiṭṭhike gahetuṁ",
  "atk-s0103a8:24_3": "na sakkonti. Yebhuyyena paccantimamilakkhuvāsike gaṇhanti. Aññataro kirettha jānapado",
  "atk-s0103a8:24_4": "ekassa therassa samīpe nisīditvā niddāyati, thero ‘‘upāsaka ativiya niddāyasī’’ti",
  "atk-s0103a8:24_5": "pucchi. ‘‘Ajja, bhante, sabbarattiṁ vessavaṇadāsehi kilamitomhī’’ti āha.",
  "atk-s0103a8:25_0": "Kumāriṁ vāhanaṁ katvāti kumāriyo gahetvā ekakhuraṁ vāhanaṁ katvā rathe yojenti. Kumāravāhanepi",
  "atk-s0103a8:25_1": "eseva nayo. Pacārā tassa rājinoti tassa rañño paricārikā. Hatthiyānaṁ assayānanti",
  "atk-s0103a8:25_2": "na kevalaṁ goyānādīniyeva, hatthiassayānādīnipi abhiruhitvā vicaranti. Dibbaṁ yānanti",
  "atk-s0103a8:25_3": "aññampi nesaṁ bahuvidhaṁ dibbayānaṁ upaṭṭhitameva hoti, etāni tāva nesaṁ upakappanayānāni.",
  "atk-s0103a8:25_4": "Te pana pāsāde varasayanamhi nipannāpi pīṭhasivikādīsu ca nisinnāpi vicaranti. Tena",
  "atk-s0103a8:25_5": "vuttaṁ ‘‘pāsādā sivikā cevā’’ti. Mahārājassa yasassinoti evaṁ ānubhāvasampannassa",
  "atk-s0103a8:25_6": "yasassino mahārājassa etāni yānāni nibbattanti.",
  "atk-s0103a8:26_0": "Tassaca nagarā ahu antalikkhe sumāpitāti tassa rañño ākāse suṭṭhu māpitā ete āṭānāṭādikā",
  "atk-s0103a8:26_1": "nagarā ahesuṁ, nagarāni bhaviṁsūti attho. Ekañhissa nagaraṁ āṭānāṭā nāma āsi, ekaṁ",
  "atk-s0103a8:26_2": "kusināṭā nāma, ekaṁ parakusināṭā nāma, ekaṁ nāṭasūriyā nāma, ekaṁ parakusiṭanāṭā nāma.",
  "atk-s0103a8:27_0": "Uttarena kasivantoti tasmiṁ ṭhatvā ujuṁ uttaradisāya kasivanto nāma aññaṁ nagaraṁ.",
  "atk-s0103a8:27_1": "Janoghamaparena cāti etassa aparabhāge janoghaṁ nāma aññaṁ nagaraṁ. Navanavatiyoti",
  "atk-s0103a8:27_2": "aññampi navanavatiyo nāma ekaṁ nagaraṁ. Aparaṁ ambaraambaravatiyo nāma. Āḷakamandāti",
  "atk-s0103a8:27_3": "aparampi āḷakamandā nāma rājadhānī.",
  "atk-s0103a8:28_0": "Tasmākuvero mahārājāti ayaṁ kira anuppanne buddhe kuvero nāma brāhmaṇo hutvā ucchuvappaṁ",
  "atk-s0103a8:28_1": "kāretvā satta yantāni yojesi. Ekissāya yantasālāya uṭṭhitaṁ āyaṁ āgatāgatassa mahājanassa",
  "atk-s0103a8:28_2": "datvā puññaṁ akāsi. Avasesasālāhi tattheva bahutaro āyo uṭṭhāsi, so tena pasīditvā",
  "atk-s0103a8:28_3": "avasesasālāsupi uppajjanakaṁ gahetvā vīsati vassasahassāni dānaṁ adāsi. So kālaṁ",
  "atk-s0103a8:28_4": "katvā cātumahārājikesu kuvero nāma devaputto jāto. Aparabhāge visāṇāya rājadhāniyā",
  "atk-s0103a8:28_5": "rajjaṁ kāresi. Tato paṭṭhāya vessavaṇoti vuccati.",
  "atk-s0103a8:29_0": "Paccesanto pakāsentīti paṭiesanto visuṁ visuṁ atthe upaparikkhamānā anusāsamānā aññe",
  "atk-s0103a8:29_1": "dvādasa yakkharaṭṭhikā pakāsenti. Te kira yakkharaṭṭhikā sāsanaṁ gahetvā dvādasannaṁ",
  "atk-s0103a8:29_2": "yakkhadovārikānaṁ nivedenti. Yakkhadovārikā taṁ sāsanaṁ mahārājassa nivedenti. Idāni",
  "atk-s0103a8:29_3": "tesaṁ yakkharaṭṭhikānaṁ nāmaṁ dassento tatolātiādimāha. Tesu kira eko tatolā nāma,",
  "atk-s0103a8:29_4": "eko tattalā nāma, eko tatotalā nāma, eko ojasi nāma, eko tejasi nāma, eko tatojasī",
  "atk-s0103a8:29_5": "nāma. Sūro rājāti eko sūro nāma, eko rājā nāma, eko sūrorājā nāma, ariṭṭho nemīti",
  "atk-s0103a8:29_6": "eko ariṭṭho nāma, eko nemi nāma, eko ariṭṭhanemi nāma.",
  "atk-s0103a8:30_0": "Rahadopitattha dharaṇī nāmāti tattha paneko nāmena dharaṇī nāma udakarahado atthi,",
  "atk-s0103a8:30_1": "paṇṇāsayojanā mahāpokkharaṇī atthīti vuttaṁ hoti. Yato meghā pavassantīti yato pokkharaṇito",
  "atk-s0103a8:30_2": "udakaṁ gahetvā meghā pavassanti. Vassā yato patāyantīti yato vuṭṭhiyo avattharamānā",
  "atk-s0103a8:30_3": "nigacchanti. Meghesu kira uṭṭhitesu tato pokkharaṇito purāṇaudakaṁ bhassati. Upari",
  "atk-s0103a8:30_4": "megho uṭṭhahitvā taṁ pokkharaṇiṁ navodakena pūreti. Purāṇodakaṁ heṭṭhimaṁ hutvā nikkhamati.",
  "atk-s0103a8:30_5": "Paripuṇṇāya pokkharaṇiyā valāhakā vigacchanti. Sabhāpīti sabhā. Tassā kira pokkharaṇiyā",
  "atk-s0103a8:30_6": "tīre sālavatiyā nāma latāya parikkhitto dvādasayojaniko ratanamaṇḍapo atthi, taṁ sandhāyetaṁ vuttaṁ.",
  "atk-s0103a8:31_0": "Payirupāsantīti nisīdanti. Tattha niccaphalā rukkhāti tasmiṁ ṭhāne taṁ maṇḍapaṁ parivāretvā",
  "atk-s0103a8:31_1": "sadā phalitā ambajambuādayo rukkhā niccapupphitā ca campakamālādayoti dasseti. Nānādijagaṇāyutāti",
  "atk-s0103a8:31_2": "vividhapakkhisaṅghasamākulā. Mayūrakoñcābhirudāti mayūrehi koñcasakuṇehi ca abhirudā upagītā.",
  "atk-s0103a8:32_0": "Jīvañjīvakasaddetthāti ‘‘jīva jīvā’’ti evaṁ viravantānaṁ jīvañjīvakasakuṇānampi ettha",
  "atk-s0103a8:32_1": "saddo atthi. Oṭṭhavacittakāti ‘‘uṭṭhehi, citta, uṭṭhehi cittā’’ti evaṁ vassamānā",
  "atk-s0103a8:32_2": "uṭṭhavacittakasakuṇāpi tattha vicaranti. Kukkuṭakāti vanakukkuṭakā. Kuḷīrakāti suvaṇṇakakkaṭakā.",
  "atk-s0103a8:32_3": "Vaneti padumavane. Pokkharasātakāti pokkharasātakā nāma sakuṇā.",
  "atk-s0103a8:33_0": "Sukasāḷikasaddetthāti sukānañca sāḷikānañca saddo ettha. Daṇḍamāṇavakāni cāti manussamukhasakuṇā.",
  "atk-s0103a8:33_1": "Te kira dvīhi hatthehi suvaṇṇadaṇḍaṁ gahetvā ekaṁ pokkharapattaṁ akkamitvā anantare",
  "atk-s0103a8:33_2": "pokkharapatte suvaṇṇadaṇḍaṁ nikkhipantā vicaranti. Sobhati sabbakālaṁ sāti sā pokkharaṇī",
  "atk-s0103a8:33_3": "sabbakālaṁ sobhati. Kuveranaḷinīti kuverassa naḷinī padumasarabhūtā, sā dharaṇī nāma",
  "atk-s0103a8:33_4": "pokkharaṇī sadā nirantaraṁ sobhati.",
  "atk-s0103a8:34_0": "282.Yassa kassacīti idaṁ vessavaṇo āṭānāṭiyaṁ rakkhaṁ niṭṭhapetvā tassā parikammaṁ",
  "atk-s0103a8:34_1": "dassento āha. Tattha suggahitāti atthañca byañjanañca parisodhetvā suṭṭhu uggahitā.",
  "atk-s0103a8:34_2": "Samattā pariyāputāti padabyañjanāni ahāpetvā paripuṇṇaṁ uggahitā. Atthampi pāḷimpi",
  "atk-s0103a8:34_3": "visaṁvādetvā sabbaso vā pana appaguṇaṁ katvā bhaṇantassa hi parittaṁ tejavantaṁ na",
  "atk-s0103a8:34_4": "hoti, sabbaso paguṇaṁ katvā bhaṇantasseva tejavantaṁ hoti. Lābhahetu uggahetvā bhaṇantassāpi",
  "atk-s0103a8:34_5": "atthaṁ na sādheti, nissaraṇapakkhe ṭhatvā mettaṁ purecārikaṁ katvā bhaṇantasseva",
  "atk-s0103a8:34_6": "atthāya hotīti dasseti. Yakkhapacāroti yakkhaparicārako.",
  "atk-s0103a8:35_0": "Vatthuṁ vāti gharavatthuṁ vā. Vāsaṁ vāti tattha nibaddhavāsaṁ vā. Samitinti samāgamaṁ.",
  "atk-s0103a8:35_1": "Anāvayhanti na āvāhayuttaṁ. Avivayhanti na vivāhayuttaṁ. Tena saha āvāhavivāhaṁ na",
  "atk-s0103a8:35_2": "kareyyunti attho. Attāhipi paripuṇṇāhīti ‘‘kaḷārakkhi kaḷāradantā’’ti evaṁ etesaṁ",
  "atk-s0103a8:35_3": "attabhāvaṁ upanetvā vuttāhi paripuṇṇabyañjanāhi paribhāsāhi paribhāseyyuṁ yakkhaakkosehi",
  "atk-s0103a8:35_4": "nāma akkoseyyunti attho. Rittampissa pattanti bhikkhūnaṁ pattasadisameva lohapattaṁ",
  "atk-s0103a8:35_5": "hoti. Taṁ sīse nikkujjitaṁ yāva galavāṭakā bhassati. Atha naṁ majjhe ayokhīlena ākoṭenti.",
  "atk-s0103a8:36_0": "Caṇḍāti kodhanā. Ruddhāti viruddhā. Rabhasāti karaṇuttariyā. Neva mahārājānaṁ ādiyantīti",
  "atk-s0103a8:36_1": "vacanaṁ na gaṇhanti, āṇaṁ na karonti. Mahārājānaṁ purisakānanti aṭṭhavīsatiyakkhasenāpatīnaṁ.",
  "atk-s0103a8:36_2": "Purisakānanti yakkhasenāpatīnaṁ ye manassā tesaṁ. Avaruddhā nāmāti paccāmittā verino.",
  "atk-s0103a8:36_3": "Ujjhāpetabbanti parittaṁ vatvā amanusse paṭikkamāpetuṁ asakkontena etesaṁ yakkhānaṁ",
  "atk-s0103a8:36_4": "ujjhāpetabbaṁ, ete jānāpetabbāti attho.",
  "atk-s0103a8:37": "Parittaparikammakathā",
  "atk-s0103a8:38_0": "Idha pana ṭhatvā parittassa parikammaṁ kathetabbaṁ. Paṭhamameva hi āṭānāṭiyasuttaṁ",
  "atk-s0103a8:38_1": "na bhaṇitabbaṁ, mettasuttaṁ dhajaggasuttaṁ ratanasuttanti imāni sattāhaṁ bhaṇitabbāni.",
  "atk-s0103a8:38_2": "Sace muñcati, sundaraṁ. No ce muñcati, āṭānāṭiyasuttaṁ bhaṇitabbaṁ, taṁ bhaṇantena",
  "atk-s0103a8:38_3": "bhikkhunā piṭṭhaṁ vā maṁsaṁ vā na khāditabbaṁ, susāne na vasitabbaṁ. Kasmā? Amanussā",
  "atk-s0103a8:38_4": "okāsaṁ labhanti. Parittakaraṇaṭṭhānaṁ haritupalittaṁ kāretvā tattha parisuddhaṁ āsanaṁ",
  "atk-s0103a8:38_5": "paññapetvā nisīditabbaṁ.",
  "atk-s0103a8:39_0": "Parittakārako bhikkhu vihārato gharaṁ nentehi phalakāvudhehi parivāretvā netabbo.",
  "atk-s0103a8:39_1": "Abbhokāse nisīditvā na vattabbaṁ, dvāravātapānāni pidahitvā nisinnena āvudhahatthehi",
  "atk-s0103a8:39_2": "saṁparivāritena mettacittaṁ purecārikaṁ katvā vattabbaṁ. Paṭhamaṁ sikkhāpadāni gāhāpetvā",
  "atk-s0103a8:39_3": "sīle patiṭṭhitassa parittaṁ kātabbaṁ. Evampi mocetuṁ asakkontena vihāraṁ ānetvā cetiyaṅgaṇe",
  "atk-s0103a8:39_4": "nipajjāpetvā āsanapūjaṁ kāretvā dīpe jālāpetvā cetiyaṅgaṇaṁ sammajjitvā maṅgalakathā",
  "atk-s0103a8:39_5": "vattabbā. Sabbasannipāto ghosetabbo. Vihārassa upavane jeṭṭhakarukkho nāma hoti,",
  "atk-s0103a8:39_6": "tattha bhikkhusaṅgho tumhākaṁ āgamanaṁ paṭimānetīti pahiṇitabbaṁ. Sabbasannipātaṭṭhāne",
  "atk-s0103a8:39_7": "anāgantuṁ nāma na labbhati. Tato amanussagahitako ‘‘tvaṁ ko nāmā’’ti pucchitabbo.",
  "atk-s0103a8:39_8": "Nāme kathite nāmeneva ālapitabbo. Itthannāma tuyhaṁ mālāgandhādīsu patti āsanapūjāya",
  "atk-s0103a8:39_9": "patti piṇḍapāte patti, bhikkhusaṅghena tuyhaṁ paṇṇākāratthāya mahāmaṅgalakathā vuttā,",
  "atk-s0103a8:39_10": "bhikkhusaṅghe gāravena etaṁ muñcāhīti mocetabbo. Sace na muñcati, devatānaṁ ārocetabbaṁ",
  "atk-s0103a8:39_11": "‘‘tumhe jānātha, ayaṁ amanusso amhākaṁ vacanaṁ na karoti, mayaṁ buddhaāṇaṁ karissāmā’’ti",
  "atk-s0103a8:39_12": "parittaṁ kātabbaṁ. Etaṁ tāva gihīnaṁ parikammaṁ. Sace pana bhikkhu amanussena gahito",
  "atk-s0103a8:39_13": "hoti, āsanāni dhovitvā sabbasannipātaṁ ghosāpetvā gandhamālādīsu pattiṁ datvā parittaṁ",
  "atk-s0103a8:39_14": "bhaṇitabbaṁ. Idaṁ bhikkhūnaṁ parikammaṁ.",
  "atk-s0103a8:40_0": "Vikkanditabbanti sabbasannipātaṁ ghosāpetvā aṭṭhavīsati yakkhasenāpatayo kanditabbā.",
  "atk-s0103a8:40_1": "Viravitabbanti ‘‘ayaṁ yakkho gaṇhātī’’tiādīni bhaṇantena tehi saddhiṁ kathetabbaṁ.",
  "atk-s0103a8:40_2": "Tattha gaṇhātīti sarīre adhimuccati. Āvisatīti tasseva vevacanaṁ. Atha vā laggati",
  "atk-s0103a8:40_3": "na apetīti vuttaṁ hoti. Heṭhetīti uppannaṁ rogaṁ vaḍḍhento bādhati. Viheṭhetīti tasseva",
  "atk-s0103a8:40_4": "vevacanaṁ. Hiṁsatīti appamaṁsalohitaṁ karonto dukkhāpeti. Vihiṁsatīti tasseva vevacanaṁ.",
  "atk-s0103a8:40_5": "Na muñcatīti appamādagāho hutvā muñcituṁ na icchati, evaṁ etesaṁ viravitabbaṁ.",
  "atk-s0103a8:41_0": "283. Idāni yesaṁ evaṁ viravitabbaṁ, te dassetuṁ katamesaṁ yakkhānantiādimāha. Tattha",
  "atk-s0103a8:41_1": "indo somotiādīni tesaṁ nāmāni. Tesu vessāmittoti vessāmittapabbatavāsī eko yakkho.",
  "atk-s0103a8:41_2": "Yugandharopi yugandharapabbatavāsīyeva. Hiri netti ca mandiyoti hiri ca netti ca",
  "atk-s0103a8:41_3": "mandiyo ca. Maṇi māṇi varo dīghoti maṇi ca māṇi ca varo ca dīgho ca. Atho serīsako",
  "atk-s0103a8:41_4": "sahāti tehi saha añño serīsako nāma. ‘‘Imesaṁ yakkhānaṁ…pe… ujjhāpetabba’’nti ayaṁ",
  "atk-s0103a8:41_5": "yakkho imaṁ heṭheti viheṭheti na muñcatīti evaṁ etesaṁ yakkhasenāpatīnaṁ ārocetabbaṁ.",
  "atk-s0103a8:41_6": "Tato te bhikkhusaṅgho attano dhammaāṇaṁ karoti, mayampi amhākaṁ yakkharājaāṇaṁ karomāti",
  "atk-s0103a8:41_7": "ussukkaṁ karissanti. Evaṁ amanussānaṁ okāso na bhavissati, buddhasāvakānaṁ phāsuvihāro",
  "atk-s0103a8:41_8": "ca bhavissatīti dassento ‘‘ayaṁ kho sā, mārisa, āṭānāṭiyā rakkhā’’tiādimāha. Taṁ",
  "atk-s0103a8:41_9": "sabbaṁ, tato parañca uttānatthamevāti.",
  "atk-s0103a8:42": "Sumaṅgalavilāsiniyā dīghanikāyaṭṭhakathāya",
  "atk-s0103a8:43": "Āṭānāṭiyasuttavaṇṇanā niṭṭhitā."
}