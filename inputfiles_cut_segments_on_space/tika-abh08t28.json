{
  "tika-abh08t28:0": "4. Catuttho paricchedo",
  "tika-abh08t28:1": "Ekavidhādiniddesavaṇṇanā",
  "tika-abh08t28:2_0": "128-30.Vijānanasabhāvatoti ārammaṇavijānanasabhāvattā. Nanu ca heṭṭhā sārammaṇato",
  "tika-abh08t28:2_1": "ekavidhabhāvo vuttoti? Saccaṁ vutto, so pana cetasikānañca sādhāraṇoti idha tabbivajjanatthaṁ",
  "tika-abh08t28:2_2": "vijānanalakkhaṇatāva vuttā. Saṅkhepagaṇanavasena ca sahetukānaṁ ekasattatividhatā",
  "tika-abh08t28:2_3": "vuttā. Hetuvādināti kusalākusalābyākatahetūnaṁ byākaraṇakusalena. Atha vā “ye dhammā",
  "tika-abh08t28:2_4": "hetuppabhavā, tesaṁ hetuṁ tathāgato āhā”ti vacanato taṁtaṁpaccayuppannadhammānaṁ",
  "tika-abh08t28:2_5": "taṁtaṁpaccayavādinā.",
  "tika-abh08t28:3_0": "131-4.Savatthukāvatthukatoti ekantena sabbavatthunissitabhāvato ceva tadabhāvato",
  "tika-abh08t28:3_1": "ca. Keci pana hadayavatthuvasena savatthukāvatthukataṁ vaṇṇenti, taṁ na yujjati savatthukaniddese",
  "tika-abh08t28:3_2": "“sabbo kāmavipāko”ti pasādanissitānampi saṅgahitattā. Ubhayavasenāti savatthukāvatthukavasena.",
  "tika-abh08t28:3_3": "Kānici hi cittāni ekantena savatthukāni, kānici avatthukāneva, kānici ubhayasabhāvāni.",
  "tika-abh08t28:3_4": "Tathā ceva niddisati “sabbo kāmavipāko cā”tiādi.",
  "tika-abh08t28:4_0": "Sabbo kāmavipāko cāti sahetukāhetukabhinno sabbo tevīsatividho kāmāvacaravipāko ca.",
  "tika-abh08t28:4_1": "Ādimaggoti sotāpattimaggo. So hi sabbalokuttaresu ādito uppajjanato, aṭṭhasu ariyapuggalesu",
  "tika-abh08t28:4_2": "ādipuggalassa sambandhīti vā “ādimaggo”ti vuccati. Vinā vatthunti sakasakavatthuṁ",
  "tika-abh08t28:4_3": "vinā nuppajjanti. Teneva hetāni arūpabhave nuppajjanti tattha vatthūnaṁ abhāvato.",
  "tika-abh08t28:4_4": "“Nuppajjanti vinā vatthu”nti ca idaṁ antobhāvitakāraṇatthaṁ katvā vuttaṁ. Tena yasmā",
  "tika-abh08t28:4_5": "vatthuṁ vinā nuppajjanti, tasmā ekantena savatthukāti vuttaṁ hoti.",
  "tika-abh08t28:5_0": "Ekantena avatthukā arūpabhaveyeva paṭisandhādivasena pavattanato. Kathaṁ pana rūpasannissayena",
  "tika-abh08t28:5_1": "vinā tattha arūpaṁ pavattati, kasmā na pavattati pañcavokāreti? Tathā adassanato.",
  "tika-abh08t28:5_2": "Yadi evaṁ kabaḷīkārāhārenapi vinā rūpadhātuyaṁ rūpena pavattitabbaṁ, kiṁ kāraṇā?",
  "tika-abh08t28:5_3": "Kāmadhātuyaṁ tathā adassanato. Api tu yassa cittasantānassa pavattikāraṇaṁ rūpe avigatataṇhaṁ,",
  "tika-abh08t28:5_4": "tassa saha rūpena pavatti. Yassa pana nibbattikāraṇaṁ rūpe vigatataṇhaṁ, tassa vinā",
  "tika-abh08t28:5_5": "rūpena pavatti kāraṇassa taṁvimukhatāyāti rūpasannissayena vinā tattha arūpaṁ pavattati.",
  "tika-abh08t28:5_6": "Dvecattālīsa sesānīti manodvārāvajjanaṁ kusalakiriyāvasena soḷasa kāmāvacarāni, tatheva",
  "tika-abh08t28:5_7": "aṭṭha arūpāvacarāni, paṭhamamaggavajjāni satta lokuttarāni, paṭighadvayavajjitadasaakusalāni",
  "tika-abh08t28:5_8": "ceti dvecattālīsa vuttāvasesacittāni.",
  "tika-abh08t28:6_0": "135-7. Rūpādīsu ekekameva ārammaṇaṁ imassāti ekekārammaṇaṁ. Tassa tassa ārammaṇassa",
  "tika-abh08t28:6_1": "āpāthagatakāle taṁtaṁvijānanavasena pañcapi ārammaṇāni imassāti pañcārammaṇaṁ. Evampīti",
  "tika-abh08t28:6_2": "na kevalaṁ savatthukādivaseneva, atha kho ekekārammaṇāditopi. Abhiññāvajjitānaṁ sabbamahaggatānampi",
  "tika-abh08t28:6_3": "dhammārammaṇabhāvena ekārammaṇattā āha “sabbaṁ mahaggata”nti. Paṇṇattārammaṇato ekārammaṇanti",
  "tika-abh08t28:6_4": "keci. Taṁ arūpāvacaradutiyacatutthajjhānāni patvā na yujjati tesaṁ mahaggatārammaṇattā.",
  "tika-abh08t28:6_5": "Abhiññādvayassa chaḷārammaṇikabhāvena, tassa ca rūpāvacarapañcamajjhānato abhinnattā",
  "tika-abh08t28:6_6": "taṁ pahāya “tecattālīsā”ti vuttaṁ.",
  "tika-abh08t28:7": "141. Puññavipākakiriyato kāme dvādasāti sambandho. Dhāti nipātamattaṁ. Puññavipākakriyatoti ñāṇavippayuttakusalavipākakiriyato.",
  "tika-abh08t28:8_0": "143-9. Iriyāya kāyikāya kiriyāya pavattipathabhāvato iriyāpatho, gamanādi. Atthato",
  "tika-abh08t28:8_1": "tadavatthā rūpappavatti. Kāmañcettha rūpavinimutto iriyāpatho, viññatti vā natthi,",
  "tika-abh08t28:8_2": "tathāpi sabbaṁ rūpasamuṭṭhāpakacittaṁ iriyāpathupatthambhakaṁ, viññattivikāruppādanañca",
  "tika-abh08t28:8_3": "hoti. Yaṁ pana cittaṁ viññattijanakaṁ, taṁ ekaṁsato itaradvayassa janakaṁ avinābhāvato,",
  "tika-abh08t28:8_4": "tathā iriyāpathupatthambhakaṁ rūpassāti imassa visesassa dassanatthaṁ “rūpīriyāpathaviññatti-janakājanakādito”ti",
  "tika-abh08t28:8_5": "iriyāpathaviññattīnaṁ visuṁ gahaṇaṁ. Janakājanakāditoti tiṇṇampi janakato, kassacipi",
  "tika-abh08t28:8_6": "ajanakato, dvinnaṁ ekassa ca janakato. Kānici hi cittāni rūpaṁ samuṭṭhāpenti, iriyāpathaṁ",
  "tika-abh08t28:8_7": "kappenti, viññattiṁ janayanti. Kānici rūpaṁ samuṭṭhāpenti, iriyāpathaṁ kappenti,",
  "tika-abh08t28:8_8": "viññattiṁ na janayanti. Kānici rūpameva samuṭṭhāpenti, itaradvayaṁ na karonti. Kānici",
  "tika-abh08t28:8_9": "tīṇi na karonteva. Tathā ceva dasseti “dvādasākusalā”tiādi. Evañcāpi hi taṁ cittanti",
  "tika-abh08t28:8_10": "na kevalaṁ ahetukāditova, evaṁ rūpādijanakāditopi taṁ catubbidhaṁ. “Evañcādimhi ta”ntipi",
  "tika-abh08t28:8_11": "likhanti. Tassa pana ādimhi nikkhittaṁ cittaṁ evañca catubbidhanti atthaṁ vadanti.",
  "tika-abh08t28:8_12": "Tatthāti tesu rūpajanakādīsu. Dasa kiriyāti manodhātuvajjā dasa kiriyā.",
  "tika-abh08t28:9_0": "Samuṭṭhāpenti rūpānīti attano uppādakkhaṇeyeva attanā janetabbarūpāni samuṭṭhāpenti.",
  "tika-abh08t28:9_1": "Kappentīti sannāmenti. Yathāpavattaṁ iriyāpathaṁ upatthambhenti. Yathā hi antarantarā",
  "tika-abh08t28:9_2": "uppajjamānehi vīthicittehi abbokiṇṇe bhavaṅge pavattamāne aṅgāni osīdanti, pavedhantā",
  "tika-abh08t28:9_3": "viya honti, na evaṁ dvattiṁsavidhesu vakkhamānesu ca chabbīsatividhesu jāgaraṇacittesu",
  "tika-abh08t28:9_4": "pavattamānesu. Tadā pana aṅgāni upatthaddhāni yathāpavattairiyāpathabhāveneva pavattanti.",
  "tika-abh08t28:9_5": "Janayanti ca viññattinti manodvāre pavattā eva viññattiṁ janayanti, na pana pañcadvāre",
  "tika-abh08t28:9_6": "pavattāti daṭṭhabbaṁ.",
  "tika-abh08t28:10_0": "Dvipañcaviññāṇānaṁ jhānaṅgayogābhāvena rūpājanakattā āha “dvepañcaviññāṇā”ti. Jhānaṅgāni",
  "tika-abh08t28:10_1": "hi cittena saha rūpasamuṭṭhāpakāni, tesaṁ anubalappadāyakāni maggaṅgādīni tesu vijjamānesu",
  "tika-abh08t28:10_2": "savisesaṁ rūpappavattidassanato. Arūpavipākā pana rūpavirāgabhāvanāya nibbattattā",
  "tika-abh08t28:10_3": "hetuno taṁvimukhatāya rūpaṁ na samuṭṭhāpentīti āha “vipākā ca arūpisū”ti.",
  "tika-abh08t28:11_0": "150.Sabbesaṁ sandhicittanti sabbesaṁ sattānaṁ paṭisandhicittaṁ. Tañhi vatthudubbalatāya,",
  "tika-abh08t28:11_1": "appatiṭṭhitatāya, paccayavekallato, āgantukatāya ca rūpaṁ na samuṭṭhāpeti. Tathā",
  "tika-abh08t28:11_2": "hi paṭisandhiviññāṇena sahajātaṁ vatthu pacchājātapaccayarahitaṁ, āhārādīhi ca anupatthaddhaṁ",
  "tika-abh08t28:11_3": "dubbalaṁ, tassa ca dubbalattā tannissitaviññāṇampi dubbalanti. Yathā ca papāte patito",
  "tika-abh08t28:11_4": "aññassa nissayo bhavituṁ na sakkoti, evaṁ tampi bhinnasantatiyaṁ kammakkhittatāya",
  "tika-abh08t28:11_5": "papāte patitaṁ viya appatiṭṭhitaṁ na rūpasamuṭṭhāpane ussahati ca vatthuno ca attanā",
  "tika-abh08t28:11_6": "saha apacchā apure uppajjamānattā purejātapaccayassa alābhato. Yathā pana āgantuko",
  "tika-abh08t28:11_7": "puriso agatapubbaṁ desaṁ gato aññesaṁ “etha bho antogāme vo annapānagandhamālādīni",
  "tika-abh08t28:11_8": "dassāmī”ti vattuṁ na sakkoti attano avisayatāya, appahutāya ca, evamevaṁ paṭisandhicittampi",
  "tika-abh08t28:11_9": "āgantukanti. Evaṁ vatthudubbalatādīhi kāraṇehi rūpaṁ na samuṭṭhāpeti. Apica āhārindriyādivasena",
  "tika-abh08t28:11_10": "yehākārehi cittasamuṭṭhānarūpānaṁ cittacetasikā paccayā honti, tehi sabbehi paṭisandhiyaṁ",
  "tika-abh08t28:11_11": "cittacetasikā samatiṁsakammajarūpānaṁ yathāyogaṁ paccayā honti. Vuttañhetaṁ paṭṭhāne –",
  "tika-abh08t28:12": "“Paṭisandhikkhaṇe vipākābyākatā āhārā sampayuttānaṁ khandhānaṁ kaṭattā ca rūpānaṁ āhārapaccayena paccayo”tiādi.",
  "tika-abh08t28:13": "Tasmā samatiṁsakammajarūpāni cittasamuṭṭhānarūpānaṁ ṭhānaṁ gahetvā ṭhitānīti paṭisandhicittaṁ rūpaṁ na samuṭṭhāpetīti veditabbaṁ.",
  "tika-abh08t28:14_0": "Cuticittañcārahatoti ettha khīṇāsavassa cuticittaṁ upasantavaṭṭamūlasmiṁ santāne",
  "tika-abh08t28:14_1": "sātisayaṁ santavuttitāya rūpaṁ na samuṭṭhāpeti, anāgāmiādīnaṁ tadabhāvatoti vadanti.",
  "tika-abh08t28:14_2": "Ṭīkākāro pana ānandācariyo bhaṇati –",
  "tika-abh08t28:15_0": "“Kāmāvacarānaṁ pacchimacittassa uppādakkhaṇe yassa cittassa anantarā kāmāvacarānaṁ",
  "tika-abh08t28:15_1": "pacchimacittaṁ uppajjissati, rūpāvacare, arūpāvacare pacchimabhavikānaṁ, ye ca rūpāvacaraṁ,",
  "tika-abh08t28:15_2": "arūpāvacaraṁ upapajjitvā parinibbāyissanti, tesaṁ cavantānaṁ, tesaṁ vacīsaṅkhāro",
  "tika-abh08t28:15_3": "nirujjhissati, no ca tesaṁ kāyasaṅkhāro nirujjhissatīti vacanato aññesampi cuticittaṁ",
  "tika-abh08t28:15_4": "rūpaṁ na samuṭṭhāpetī”ti.",
  "tika-abh08t28:16_0": "Ācariyassa hi ayamadhippāyo – “kāmāvacarānaṁ pacchimacittassā”ti etena avisesena",
  "tika-abh08t28:16_1": "kāmāvacarasattānaṁ cuticittassa, “ye ca rūpāvacaraṁ…pe… nirujjhissatī”ti iminā kāmabhavato",
  "tika-abh08t28:16_2": "cavitvā rūpārūpabhavūpapajjanakānaṁ kāmāvacaracuticittassāpi uppādakkhaṇato uddhaṁ",
  "tika-abh08t28:16_3": "vacīsaṅkhārassa nirodhaṁ vatvā kāyasaṅkhārassa tadabhāvavacanato cuticittassa kāyasaṅkhārāsamuṭṭhāpanaṁ",
  "tika-abh08t28:16_4": "siddhaṁ. Yadaggena ca taṁ kāyasaṅkhāraṁ na samuṭṭhāpeti, tadaggena taṁ sesarūpampi",
  "tika-abh08t28:16_5": "na janeti. Na hi rūpasamuṭṭhāpakassa gabbhagatatādivibandhābhāve kāyasaṅkhārāsamuṭṭhāpane",
  "tika-abh08t28:16_6": "kāraṇaṁ atthi. Na ca yuttaṁ cutito uddhaṁ cittasamuṭṭhānañcassa rūpaṁ pavattatīti,",
  "tika-abh08t28:16_7": "nāpi “cuticittaṁ rūpaṁ samuṭṭhāpetī”ti pāḷi atthi, na cāpi vaṭṭamūlānupasamo cuticittassa",
  "tika-abh08t28:16_8": "rūpuppādane kāraṇaṁ cuticittena na uppannānampi tato purimatarehi uppannānaṁ viya",
  "tika-abh08t28:16_9": "bhavantare anuppajjanato, tasmā sabbesampi cuticittaṁ rūpaṁ na samuṭṭhāpetīti. Yadi",
  "tika-abh08t28:16_10": "kāyasaṅkhārasamuṭṭhāpanameva rūpajananārahabhāvaṁ sādheti, tadā catutthajjhāne kathanti?",
  "tika-abh08t28:16_11": "Nāyaṁ doso, tassa bhāvanābalena sātisayaṁ santavuttitāya kāyasaṅkhārāsamuṭṭhāpanepi",
  "tika-abh08t28:16_12": "maraṇāsannacittānaṁ viya paridubbalattābhāvato rūpasamuṭṭhāpane vibandho natthīti.",
  "tika-abh08t28:16_13": "Kuto pana paṭṭhāya cittajarūpaṁ nuppajjatīti? Yato paṭṭhāya kāyasaṅkhāre nuppajjati.",
  "tika-abh08t28:16_14": "Kadā ca kāyasaṅkhāro nuppajjatīti? Cutito pubbe dvattiṁsamacittakkhaṇato paṭṭhāya",
  "tika-abh08t28:16_15": "nuppajjati, tettiṁsamacittakkhaṇe uppannaṁ pacchimasoḷasakato puretarameva nirujjhatīti",
  "tika-abh08t28:16_16": "vadanti. “Yassa kāyasaṅkhāro na nirujjhati, tassa cittasaṅkhāro na nirujjhissatī”ti",
  "tika-abh08t28:16_17": "pañhe “pacchimacittassa bhaṅgakkhaṇe tesaṁ kāyasaṅkhāro ca na nirujjhati, cittasaṅkhāro",
  "tika-abh08t28:16_18": "ca na nirujjhissatī”ti pacchimacittasseva vajjitattā cutito dutiyatatiyacittenāpi",
  "tika-abh08t28:16_19": "saha nirujjhatīti apare. Yassa cittassa anantarā kāmāvacarānaṁpacchimacittaṁ uppajjatīti",
  "tika-abh08t28:16_20": "ettha “yassā”ti kāmāvacaracuticittassa anantarapaccayabhūtaṁ cittaṁ sandhāya vuttanti",
  "tika-abh08t28:16_21": "tassa uppādatopi uddhaṁ kāyasaṅkhārābhāvavacanena heṭṭhimakoṭiyā cutito tatiyacitteneva",
  "tika-abh08t28:16_22": "saha nirujjhati. Dutiyacittaṁ na pāpuṇātīti eke.",
  "tika-abh08t28:17_0": "151-7. Ekaṁ dve tīṇi cattāri ṭhānāni imassāti ekadviticatuṭṭhānaṁ, ekadviticatuṭṭhānattāti",
  "tika-abh08t28:17_1": "attho. Ṭhānanti ca idha kiccamadhippetaṁ. Tañhi tiṭṭhanti ettha dhammā avaṭṭhitā",
  "tika-abh08t28:17_2": "viya hontīti “ṭhāna”nti vuccati. Maṁsacakkhudibbacakkhuñāṇacakkhubuddhacakkhusamantacakkhuvasena",
  "tika-abh08t28:17_3": "pañca nimmalāni locanāni imassāti pañcanimmalalocano.",
  "tika-abh08t28:18": "Nippapañcenāti rāgādipapañcarahitena. Rāgādayo hi saṁsāre papañcanato “papañcā”ti vuccanti.",
  "tika-abh08t28:19": "Āvajjane paṭicchane ṭhāne manodhātuttikanti sambandho, kiriyāmanodhātu āvajjanaṭṭhāne, vipākadvayaṁ sampaṭicchanaṭṭhāneti attho.",
  "tika-abh08t28:20": "“Somanassayuttasantīraṇaṁ pañcadvāre santīraṇaṁ siyā”ti vattabbe “santīraṇa”nti adhikāratova labbhatīti gāthābandhasukhatthaṁ “somanassayuta”nti ettakameva vuttaṁ.",
  "tika-abh08t28:21_0": "Balavārammaṇe satīti tadārammaṇakiccassa balavārammaṇeyeva labbhanato vuttaṁ, na",
  "tika-abh08t28:21_1": "imasseva āveṇikabhāvena sabbesampi tadārammaṇānaṁ balavārammaṇeyeva uppajjanato.",
  "tika-abh08t28:21_2": "Voṭṭhabbananti kiriyāmanoviññāṇadhātusaṅkhātaṁ voṭṭhabbanakiccaṁ cittaṁ.",
  "tika-abh08t28:22_0": "158-9.Sabbesanti sabbesaṁ kāmarūpārūpabhavikasattānaṁ. Iminā idaṁ dasseti – pañcadvāresu",
  "tika-abh08t28:22_1": "voṭṭhabbanakiccaṁ kesañcideva sattānaṁ arūpabhave sabbaso pañcadvārikacittappavattiyā,",
  "tika-abh08t28:22_2": "rūpabhave ca dvārattayappavattiyā abhāvato. Manodvāre āvajjanakiccaṁ pana sabbesameva",
  "tika-abh08t28:22_3": "sacittakasattānaṁ karotīti. Dviṭṭhānikaṁ nāma hotīti yathāvuttaṭṭhānadvayavantatāya",
  "tika-abh08t28:22_4": "dviṭṭhānikacittaṁ nāma hoti. Keci pana “somanassasahagatasantīraṇaṁ kāmasugatiyaṁ",
  "tika-abh08t28:22_5": "paṭisandhiṁ ākaḍḍhati, tasmā taṁ pañcaṭṭhānika”nti vadanti, taṁ tesaṁ matimattaṁ",
  "tika-abh08t28:22_6": "paṭṭhāne tathā adīpitattā. Tattha hi –",
  "tika-abh08t28:23_0": "“Upekkhāsahagataṁ dhammaṁ paṭicca upekkhāsahagato dhammo uppajjati nahetupaccayā”ti",
  "tika-abh08t28:23_1": "ettha “ahetukaṁ upekkhāsahagataṁ ekaṁ khandhaṁ paṭicca tayo khandhā, tayo khandhe",
  "tika-abh08t28:23_2": "paṭicca eko khandho, dve khandhe paṭicca dve khandhā, ahetukapaṭisandhikkhaṇe upekkhāsahagataṁ",
  "tika-abh08t28:23_3": "ekaṁ khandhaṁ paṭicca tayo khandhā, tayo khandhe paṭicca eko khandho, dve khandhe",
  "tika-abh08t28:23_4": "paṭicca dve khandhā”ti –",
  "tika-abh08t28:24": "Evaṁ upekkhāsahagata-padassa pavattipaṭisandhivasena paṭiccanayo uddhaṭo. Pītisahagatasukhasahagata-padānaṁ pana –",
  "tika-abh08t28:25_0": "“Pītisahagataṁ dhammaṁ paṭicca pītisahagato dhammo uppajjati nahetupaccayā. Ahetukaṁ",
  "tika-abh08t28:25_1": "pītisahagataṁ ekaṁ khandhaṁ paṭicca tayo khandhā, tayo khandhe paṭicca eko khandho,",
  "tika-abh08t28:25_2": "dve khandhe paṭicca dve khandhā. Sukhasahagataṁ dhammaṁ paṭicca sukhasahagato dhammo",
  "tika-abh08t28:25_3": "uppajjati nahetupaccayā. Ahetukaṁ sukhasahagataṁ ekaṁ khandhaṁ paṭicca tayo khandhā,",
  "tika-abh08t28:25_4": "tayo khandhe paṭicca eko khandho, dve khandhe paṭicca dve khandhā”ti –",
  "tika-abh08t28:26_0": "Evaṁ pavattivaseneva uddhaṭo, na “ahetukapaṭisandhikkhaṇe”tiādinā paṭisandhivasena,",
  "tika-abh08t28:26_1": "tasmā yathādhammasāsane avacanampi abhāvameva dīpetīti na tassa paṭisandhidānaṁ atthīti",
  "tika-abh08t28:26_2": "dviṭṭhānikatāva vuttāti. Te mahaggatavipākā navāti sambandho.",
  "tika-abh08t28:27": "162. Chadvārā eva chadvārikā. Atha vā chadvārikesūti chadvārikacittesūti attho.",
  "tika-abh08t28:28_0": "164-6.“Pañcakicca”ntiādi yathāvuttānameva nigamanaṁ. Sesanti aṭṭhasaṭṭhividhaṁ cittaṁ.",
  "tika-abh08t28:28_1": "Ekakiccayogato, ekaṁ kiccamassāti vā ekaṁ, ekameva ekakaṁ. Sabbacittānaṁ kiccavasena",
  "tika-abh08t28:28_2": "niddesaṭṭhāneyeva kiccānaṁ paṭipāṭimpi dassetuṁ “bhavaṅgāvajjana”ntiādi vuttaṁ. Yadi",
  "tika-abh08t28:28_3": "evaṁ paṭisandhito paṭṭhāya cutipariyosānaṁ vattabbanti? Saccaṁ, cutipaṭisandhīnaṁ",
  "tika-abh08t28:28_4": "pana pākaṭattā tathā na vuttaṁ. Bhavassa hi paṭisandhi ādi, cuti pariyosānanti pākaṭameva,",
  "tika-abh08t28:28_5": "tasmā pākaṭaṭṭhānaṁ pahāya apākaṭaṭṭhānato paṭṭhāya dassetuṁ bhavaṅgameva ādito vuttaṁ.",
  "tika-abh08t28:28_6": "Tadārammaṇaṁ pana kiñcāpi apākaṭaṁ, atha kho anekantikaṁ kismiñci bhave katthaci",
  "tika-abh08t28:28_7": "javanavīthiyaṁ alabbhanatoti ekantalabbhamānaparidīpanatthaṁ taṁ na vuttaṁ. Atha",
  "tika-abh08t28:28_8": "vā tadārammaṇacittampi yebhuyyena bhavaṅganāmaṁ labbhatīti purimajavanavīthiyaṁ tadārammaṇaṁ",
  "tika-abh08t28:28_9": "pacchimajavanavīthiyā āvajjanassa purecarabhūtaṁ bhavaṅga-ggahaṇeneva saṅgahitanti",
  "tika-abh08t28:28_10": "visuṁ na vuttaṁ. Keci pana “pañcadvāresu pavattivasena pañcavidhatāya dassanatthaṁ",
  "tika-abh08t28:28_11": "‘bhavaṅgāvajjana’ntiādi vutta”nti vadanti, tattha pana appavattamānānaṁ kesañci sabbhāvato",
  "tika-abh08t28:28_12": "taṁ na yujjati, chadvārappavattivasena chabbidhattanayadassanatthanti vattuṁ vaṭṭati.",
  "tika-abh08t28:28_13": "Yathā cettha “bhavaṅgāvajjana”ntiādinā cakkhudvāre vuttaṁ, evaṁ sotadvārādīsupi dassanādiṁ",
  "tika-abh08t28:28_14": "apanetvā savanādiṁ pakkhipitvā kiccappavatti yojetabbā. Manodvāre pana –",
  "tika-abh08t28:29": "“Bhavaṅgaṁ paṭhamaṁ hoti, tato āvajjanaṁ mataṁ;",
  "tika-abh08t28:30": "Dutiyaṁ tamatikkamma, javanaṁ tatiyaṁ siyā”ti. –",
  "tika-abh08t28:31_0": "Yojanā daṭṭhabbā. Channaṁ viññāṇānanti cakkhuviññāṇādīnaṁ pañcannaṁ, manoviññāṇassa",
  "tika-abh08t28:31_1": "ca. Sattaviññāṇadhātūnanti cakkhuviññāṇadhātādīnaṁ pañcannaṁ, manodhātumanoviññāṇadhātudvayassāti",
  "tika-abh08t28:31_2": "sattannaṁ viññāṇadhātūnaṁ.",
  "tika-abh08t28:32": "169-71.Pañcābhiññāvivajjitanti –",
  "tika-abh08t28:33": "“Iddhividhaṁ dibbasoto, paracittavijānanā;",
  "tika-abh08t28:34": "Pubbenivāsānussati, dibbacakkhūti pañcadhā”ti. –",
  "tika-abh08t28:35_0": "Evamāgatāhi pañcahi abhiññāhi yuttena rūpāvacarapañcamajjhānacittena vajjitaṁ. Dibbasotādīnaṁ",
  "tika-abh08t28:35_1": "ekekārammaṇattepi pañcannampi abhiññānaṁ ekasseva cittassa avatthābhedabhāvato vuttaṁ",
  "tika-abh08t28:35_2": "“pañcābhiññāvivajjita”nti. Keci pana “idha ekantena dhammārammaṇikacittānameva vacanato",
  "tika-abh08t28:35_3": "paracittavijānanaṁ vajjetvā anāgataṁsañāṇena saha pañcābhiññānaṁ paṭikkhepo”ti vadanti.",
  "tika-abh08t28:36_0": "Dvipañcaviññāṇānaṁ, manodhātuttayassa ca pariccāgena ekacattālīsa hontīti āha “cattālīsaṁ",
  "tika-abh08t28:36_1": "tathekaka”nti. Abhiññāni cāti ca-saddo aṭṭhānappayutto, so “cattālīsaṁ tathekaka”nti",
  "tika-abh08t28:36_2": "imassānantaraṁ daṭṭhabbo, tena pana abhiññācittadvayaṁ saṅgaṇhāti. Atha vā abhiññā",
  "tika-abh08t28:36_3": "nāma heṭṭhā ekekārammaṇikesu vuttassa pañcamajjhānasseva avatthāvisesoti abhiññācittānaṁ",
  "tika-abh08t28:36_4": "chaḷārammaṇikesu aggahaṇanti daṭṭhabbaṁ.",
  "tika-abh08t28:37_0": "172-3.Tidhā katvāti tidhā karaṇahetu. Hetvattho hi ayaṁ tvā-saddo yathā “sīhaṁ disvā",
  "tika-abh08t28:37_1": "bhayaṁ chambhitattaṁ uppajjati, paññāya cassa disvā āsavā parikkhīṇā hontī”ti. “Puññāpuññavasenā”tiādinā",
  "tika-abh08t28:37_2": "jātibhūmihetuvedanādivasena yāva chasattatividho bhedo, tāva manoviññāṇadhātuṁ bhinditvā",
  "tika-abh08t28:37_3": "taṁvasena cittavibhāgadassanatthaṁ nayadānaṁ katanti veditabbaṁ.",
  "tika-abh08t28:38": "175.Tidhā katvāti paṭhamaṁ vipākadvayakiriyābhedato, dutiyaṁ kusalākusalāditoti evaṁ dhātudvayaṁ paccekaṁ tidhā katvā.",
  "tika-abh08t28:39_0": "180.Bhūmi…pe… vibhāvayeti tiṁsabhūmīnaṁ nānattavasena pavattito tiṁsavidhaṁ, tattheva",
  "tika-abh08t28:39_1": "tiṁsapuggalānaṁ nānattavasena pavattito ca tiṁsavidhantiādinā idaṁ yathāniddiṭṭhacittaṁ",
  "tika-abh08t28:39_2": "bahudhā hotīti ca vibhāveyyāti attho.",
  "tika-abh08t28:40_0": "181.Idhāti imasmiṁ sāsane. Hatthagatāmalakā viya hontīti yathā hatthagataṁ āmalakaṁ",
  "tika-abh08t28:40_1": "cakkhumato supākaṭaṁ hoti, evamimassa matimato bhikkhuno abhidhammapiṭakagatā atthā",
  "tika-abh08t28:40_2": "supākaṭā honti, āvajjitāvajjitakkhaṇe suvisadāva paññāyantīti attho.",
  "tika-abh08t28:41": "Iti abhidhammatthavikāsiniyā nāma",
  "tika-abh08t28:42": "Abhidhammāvatārasaṁvaṇṇanāya",
  "tika-abh08t28:43": "Ekavidhādiniddesavaṇṇanā niṭṭhitā."
}