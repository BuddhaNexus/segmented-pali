{
  "atk-s0402a17:0": "3. Vinayapeyyālaṁ",
  "atk-s0402a17:1_0": "201.Dveme, bhikkhave, atthavase paṭiccāti, bhikkhave, dve atthe nissāya dve kāraṇāni",
  "atk-s0402a17:1_1": "sandhāya. Sikkhāpadaṁ paññattanti sikkhākoṭṭhāso ṭhapito. Saṅghasuṭṭhutāyāti saṅghassa",
  "atk-s0402a17:1_2": "suṭṭhubhāvāya, “suṭṭhu, bhante”ti vatvā sampaṭicchanatthāyāti attho. Saṅghaphāsutāyāti",
  "atk-s0402a17:1_3": "saṅghassa phāsuvihāratthāya. Dummaṅkūnanti dussīlānaṁ. Pesalānanti pīyasīlānaṁ. Diṭṭhadhammikānaṁ",
  "atk-s0402a17:1_4": "āsavānanti diṭṭhadhamme imasmiṁyeva attabhāve vītikkamapaccayā paṭiladdhabbānaṁ vadhabandhanādidukkhadhammasaṅkhātānaṁ",
  "atk-s0402a17:1_5": "āsavānaṁ. Saṁvarāyāti pidahanatthāya. Samparāyikānanti tathārūpānaṁyeva apāyadukkhasaṅkhātānaṁ",
  "atk-s0402a17:1_6": "samparāye uppajjanakaāsavānaṁ. Paṭighātāyāti paṭisedhanatthāya. Verānanti akusalaverānampi",
  "atk-s0402a17:1_7": "puggalaverānampi. Vajjānanti dosānaṁ. Te eva vā dukkhadhammā vajjanīyattā idha vajjāti",
  "atk-s0402a17:1_8": "adhippetā. Bhayānanti cittutrāsabhayānampi bhayahetūnaṁ tesaṁyeva dukkhadhammānampi.",
  "atk-s0402a17:1_9": "Akusalānanti akkhamaṭṭhena akusalasaṅkhātānaṁ dukkhadhammānaṁ. Gihīnaṁ anukampāyāti",
  "atk-s0402a17:1_10": "gihīsu ujjhāyantesu paññattasikkhāpadaṁ gihīnaṁ anukampāya paññattaṁ nāma. Pāpicchānaṁ",
  "atk-s0402a17:1_11": "pakkhupacchedāyāti pāpicchā pakkhaṁ nissāya saṅghaṁ bhindeyyunti tesaṁ pakkhupacchedanatthāya.",
  "atk-s0402a17:1_12": "Appasannānaṁ pasādāyāti pubbe appasannānampi paṇḍitamanussānaṁ sikkhāpadapaññattisampadaṁ",
  "atk-s0402a17:1_13": "disvā pasāduppattiatthāya. Pasannānaṁ bhiyyobhāvāyāti pasannānaṁ uparūparipasādabhāvāya.",
  "atk-s0402a17:1_14": "Saddhammaṭṭhitiyāti saddhammassa ciraṭṭhitatthaṁ. Vinayānuggahāyāti pañcavidhassāpi",
  "atk-s0402a17:1_15": "vinayassa anuggaṇhanatthāya.",
  "atk-s0402a17:2_0": "202-230.Pātimokkhaṁ paññattanti bhikkhupātimokkhaṁ bhikkhunipātimokkhanti duvidhaṁ",
  "atk-s0402a17:2_1": "pātimokkhaṁ paññattaṁ. Pātimokkhuddesoti bhikkhūnaṁ pañca, bhikkhunīnaṁ cattāroti",
  "atk-s0402a17:2_2": "nava pātimokkhuddesā paññattā. Pātimokkhaṭṭhapananti uposathaṭṭhapanaṁ. Pavāraṇā",
  "atk-s0402a17:2_3": "paññattāti cātuddasikā pannarasikāti dve pavāraṇā paññattā. Pavāraṇaṭṭhapanaṁ paññattanti",
  "atk-s0402a17:2_4": "sāpattikassa bhikkhuno pavāraṇā uttiyā vattamānāya pavāraṇaṭṭhapanaṁ paññattaṁ. Tajjanīyakammādīsu",
  "atk-s0402a17:2_5": "bhikkhū vācāsattīhi vitudantānaṁ paṇḍukalohitakānaṁ bhikkhūnaṁ tajjanīyakammaṁ paññattaṁ.",
  "atk-s0402a17:2_6": "Bālassa abyattassa seyyasakassa bhikkhuno niyassakammaṁ paññattaṁ. Kuladūsake assajipunabbasuke",
  "atk-s0402a17:2_7": "bhikkhū ārabbha pabbājanīyakammaṁ paññattaṁ. Gihīnaṁ akkosakassa sudhammattherassa",
  "atk-s0402a17:2_8": "paṭisāraṇīyakammaṁ paññattaṁ. Āpattiyā adassanādīsu ukkhepanīyakammaṁ paññattaṁ.",
  "atk-s0402a17:2_9": "Garukāpattiṁ āpannassa paṭicchannāya āpattiyā parivāsadānaṁ paññattaṁ. Parivāse antarāpattiṁ",
  "atk-s0402a17:2_10": "āpannassa mūlāya paṭikassanaṁ paññattaṁ. Paṭicchannāyapi appaṭicchannāyapi āpattiyā",
  "atk-s0402a17:2_11": "mānattadānaṁ paññattaṁ. Ciṇṇamānattassa abbhānaṁ paññattaṁ. Sammā vattantassa osāraṇīyaṁ",
  "atk-s0402a17:2_12": "paññattaṁ. Asammāvattanādīsu nissāraṇīyaṁ paññattaṁ.",
  "atk-s0402a17:3_0": "Ehibhikkhūpasampadā saraṇagamanūpasampadā ovādūpasampadā pañhābyākaraṇūpasampadā",
  "atk-s0402a17:3_1": "ñatticatutthakammūpasampadā garudhammūpasampadā ubhatosaṅghe upasampadā dūtena upasampadāti",
  "atk-s0402a17:3_2": "aṭṭhavidhā upasampadā paññattā. Ñattikammaṁ nava ṭhānāni gacchatīti evaṁ navaṭṭhānikaṁ",
  "atk-s0402a17:3_3": "ñattikammaṁ paññattaṁ. Ñattidutiyakammaṁ satta ṭhānāni gacchatīti evaṁ sattaṭṭhānikameva",
  "atk-s0402a17:3_4": "ñattidutiyakammaṁ paññattaṁ. Ñatticatutthakammaṁ satta ṭhānāni gacchatīti evaṁ sattaṭṭhānikameva",
  "atk-s0402a17:3_5": "ñatticatutthakammaṁ paññattaṁ. Paṭhamapārājikādīnaṁ paṭhamapaññatti apaññatte paññattaṁ.",
  "atk-s0402a17:3_6": "Tesaṁyeva anupaññatti paññatte anupaññattaṁ. Dhammasammukhatā vinayasammukhatā saṅghasammukhatā",
  "atk-s0402a17:3_7": "puggalasammukhatāti imassa catubbidhassa sammukhībhāvassa vasena sammukhāvinayo paññatto.",
  "atk-s0402a17:3_8": "Sativepullappattassa khīṇāsavassa acodanatthāya sativinayo paññatto. Ummattakassa",
  "atk-s0402a17:3_9": "bhikkhuno amūḷhavinayo paññatto. Appaṭiññāya cuditakassa āpattiyā ataraṇatthaṁ paṭiññātakaraṇaṁ",
  "atk-s0402a17:3_10": "paññattaṁ. Bahutarānaṁ dhammavādīnaṁ laddhiṁ gahetvā adhikaraṇavūpasamanatthaṁ. Yebhuyyasikā",
  "atk-s0402a17:3_11": "paññattā. Pāpussannassa puggalassa niggaṇhanatthaṁ tassapāpiyasikā paññattā. Bhaṇḍanādivasena",
  "atk-s0402a17:3_12": "bahuṁ assāmaṇakaṁ katvā āpattiṁ āpannānaṁ bhikkhūnaṁ ṭhapetvā thullavajjaṁ ṭhapetvā",
  "atk-s0402a17:3_13": "gihipaṭisaṁyuttañca avasesāpattīnaṁ vūpasamanatthāya tiṇavatthārako paññatto.",
  "atk-s0402a17:4": "Vinayapeyyālaṁ niṭṭhitaṁ."
}