{
  "tha-ap384:0.1": "Therāpadāna ",
  "tha-ap384:0.2": "Avaṭaphalavagga ",
  "tha-ap384:0.3": "2. Labujadāyakattheraapadāna ",
  "tha-ap384:1.1": "“Nagare bandhumatiyā, ",
  "tha-ap384:1.2": "āsiṁ ārāmiko tadā; ",
  "tha-ap384:1.3": "Addasaṁ virajaṁ buddhaṁ, ",
  "tha-ap384:1.4": "gacchantaṁ anilañjase. ",
  "tha-ap384:2.1": "Labujassa phalaṁ gayha, ",
  "tha-ap384:2.2": "buddhaseṭṭhassadāsahaṁ; ",
  "tha-ap384:2.3": "Ākāse ṭhitako santo, ",
  "tha-ap384:2.4": "paṭigaṇhi mahāyaso. ",
  "tha-ap384:3.1": "Vittisañjananaṁ mayhaṁ, ",
  "tha-ap384:3.2": "diṭṭhadhammasukhāvahaṁ; ",
  "tha-ap384:3.3": "Phalaṁ buddhassa datvāna, ",
  "tha-ap384:3.4": "vippasannena cetasā. ",
  "tha-ap384:4.1": "Adhigacchiṁ tadā pītiṁ, ",
  "tha-ap384:4.2": "vipulañca sukhuttamaṁ; ",
  "tha-ap384:4.3": "Uppajjateva ratanaṁ, ",
  "tha-ap384:4.4": "nibbattassa tahiṁ tahiṁ. ",
  "tha-ap384:5.1": "Ekanavutito kappe, ",
  "tha-ap384:5.2": "yaṁ phalamadadiṁ tadā; ",
  "tha-ap384:5.3": "Duggatiṁ nābhijānāmi, ",
  "tha-ap384:5.4": "phaladānassidaṁ phalaṁ. ",
  "tha-ap384:6.1": "Kilesā jhāpitā mayhaṁ, ",
  "tha-ap384:6.2": "…pe… ",
  "tha-ap384:6.3": "viharāmi anāsavo. ",
  "tha-ap384:7.1": "Svāgataṁ vata me āsi, ",
  "tha-ap384:7.2": "…pe… ",
  "tha-ap384:7.3": "kataṁ buddhassa sāsanaṁ. ",
  "tha-ap384:8.1": "Paṭisambhidā catasso, ",
  "tha-ap384:8.2": "…pe… ",
  "tha-ap384:8.3": "kataṁ buddhassa sāsanaṁ”. ",
  "tha-ap384:9.1": "Itthaṁ sudaṁ āyasmā labujadāyako thero imā gāthāyo abhāsitthāti. ",
  "tha-ap384:10.1": "Labujadāyakattherassāpadānaṁ dutiyaṁ. "
}