{
  "tika-s0305t2:0": "3. Satipaṭṭhānasaṁyuttaṁ",
  "tika-s0305t2:1": "1. Ambapālivaggo",
  "tika-s0305t2:2": "1. Ambapālisuttavaṇṇanā",
  "tika-s0305t2:3_0": "367.Ekāyanvāyanti sandhivasena vuttaṁ o-kārassa va-kāraṁ a-kārassa dīghaṁ katvā.",
  "tika-s0305t2:3_1": "Ayaṁ kira saṁyuttābhilāpo, tattha ayana-saddo maggapariyāyo. Na kevalaṁ ayameva,",
  "tika-s0305t2:3_2": "atha kho aññepi maggapariyāyāti paduddhāraṁ karonto ‘‘maggassa hī’’tiādiṁ vatvā yadi",
  "tika-s0305t2:3_3": "maggapariyāyo āyana-saddo, kasmā puna maggoti vuttanti codanaṁ sandhāyāha ‘‘tasmā’’tiādi.",
  "tika-s0305t2:3_4": "Tattha ekamaggoti ekova maggo. Na hi nibbānagāmimaggo añño atthīti. Nanu satipaṭṭhānaṁ",
  "tika-s0305t2:3_5": "idha maggoti adhippetaṁ, tadaññepi bahū maggadhammā atthīti? Saccaṁ atthi, te pana",
  "tika-s0305t2:3_6": "satipaṭṭhānaggahaṇeneva gahitā tadavinābhāvato. Tathā hi ñāṇavīriyādayo niddese gahitā,",
  "tika-s0305t2:3_7": "uddese satiyā eva gahaṇaṁ veneyyajjhāsayavasenāti daṭṭhabbaṁ, satiyā maggabhāvadassanatthañca.",
  "tika-s0305t2:3_8": "Na dvedhāpathabhūtoti iminā imassa dvayabhāvābhāvaṁ viya anibbānagāmibhāvābhāvañca",
  "tika-s0305t2:3_9": "dasseti. Nibbānagamanaṭṭhenāti nibbānaṁ gacchati etenāti nibbānagamanaṁ, so eva aviparītabhāvanāya",
  "tika-s0305t2:3_10": "attho, tena nibbānagamanaṭṭhena, nibbānādhigamūpāyatāyāti attho. Magganīyaṭṭhenāti gavesitabbatāya.",
  "tika-s0305t2:4_0": "Rāgādīhīti ‘‘rāgo malaṁ, doso malaṁ, moho mala’’nti (vibha. 924) evaṁ vuttehi rāgādīhi",
  "tika-s0305t2:4_1": "malehi. Sā panāyaṁ saṁkiliṭṭhacittānaṁ visuddhi sijjhamānā yasmā sokādīnaṁ anuppādāya",
  "tika-s0305t2:4_2": "saṁvattati, tasmā vuttaṁ ‘‘sokaparidevānaṁ samatikkamāyā’’tiādi. Tattha socanaṁ ñātibyasanādinimittaṁ",
  "tika-s0305t2:4_3": "cetaso santāpo antonijjhānaṁ soko. Ñātibyasanādinimittameva sokādhikatājanito ‘‘kahaṁ",
  "tika-s0305t2:4_4": "ekaputtakā’’tiādinā paridevanavasena vācāvippalāpo paridevanaṁ paridevo. Tassa āyatiṁ",
  "tika-s0305t2:4_5": "anuppajjanaṁ idha samatikkamoti āha ‘‘pahānāyā’’ti. Dukkhadomanassānanti ettha cetasikadukkhatāya",
  "tika-s0305t2:4_6": "domanassassapi dukkhasaddeneva gahaṇe siddhe saddena anivattanato sāmaññajotanāya",
  "tika-s0305t2:4_7": "visesavacanaṁ seṭṭhanti ‘‘domanassāna’’nteva vuttaṁ. Cetasikadomanassassāti bhūtakathanaṁ",
  "tika-s0305t2:4_8": "daṭṭhabbaṁ. Ñāyati etena yāthāvato paṭivijjhīyati catusaccanti ñāyo vuccati ariyamaggo.",
  "tika-s0305t2:4_9": "Nanu ayampi maggo, kiṁ maggo eva maggassa adhigamāya hotīti codanaṁ sandhāyāha –",
  "tika-s0305t2:4_10": "‘‘ayaṁ hī’’tiādi. Taṇhāva kammakilesavipākānaṁ vinanaṭṭhena saṁsibbanaṭṭhena vānaṁ.",
  "tika-s0305t2:4_11": "Tena taṇhāvānena virahitattā tassa abhāvāti attho. Attapaccakkhāyāti attapaccakkhatthāya.",
  "tika-s0305t2:5_0": "Vaṇṇabhāsananti pasaṁsāvacanaṁ. Visuddhinti visujjhanaṁ kilesappahānaṁ. Uggahetabbanti",
  "tika-s0305t2:5_1": "ettha vācuggatakaraṇaṁ uggaho. Paricayakaraṇaṁ paripucchāmūlakattā taggahaṇeneva",
  "tika-s0305t2:5_2": "gahitanti daṭṭhabbaṁ.",
  "tika-s0305t2:6_0": "Na tato heṭṭhāti idha adhippetakāyādīnaṁ vedanādisabhāvattābhāvā kāyavedanācittavimuttassa",
  "tika-s0305t2:6_1": "tebhūmakadhammassa visuṁ vipallāsavatthantarabhāvena gahitattā ca heṭṭhā gahaṇesu",
  "tika-s0305t2:6_2": "vipallāsavatthūnaṁ aniṭṭhānaṁ sandhāya vuttaṁ. Pañcamassa pana vipallāsavatthuno",
  "tika-s0305t2:6_3": "abhāvena ‘‘na uddha’’nti āha. Ārammaṇavibhāgena hettha satipaṭṭhānavibhāgoti. Tayo",
  "tika-s0305t2:6_4": "satipaṭṭhānāti satipaṭṭhānasaddassa atthuddhāradassanaṁ, na idha pāḷiyaṁ vuttassa",
  "tika-s0305t2:6_5": "satipaṭṭhānasaddassa atthadassanaṁ. Ādīsu hīti ettha ādi-saddena ‘‘phassasamudayā",
  "tika-s0305t2:6_6": "vedanānaṁ samudayo, nāmarūpasamudayā cittassa samudayo, manasikārasamudayā dhammānaṁ",
  "tika-s0305t2:6_7": "samudayo’’ti (saṁ. ni. 5.408) satipaṭṭhānāti vuttānaṁ satigocarānaṁ pakāsake suttapadese",
  "tika-s0305t2:6_8": "saṅgaṇhāti. Evaṁ paṭisambhidāmaggapāḷiyampi avasesapāḷipadesadassanattho ādi-saddo",
  "tika-s0305t2:6_9": "daṭṭhabbo. Satiyā paṭṭhānanti satiyā patiṭṭhātabbaṭṭhānaṁ.",
  "tika-s0305t2:7": "Ariyoti ārakattādinā ariyaṁ sammāsambuddhamāha. Etthāti etasmiṁ saḷāyatanavibhaṅgasutte (ma. ni. 3.311). Tattha hi –",
  "tika-s0305t2:8_0": "‘‘Tayo satipaṭṭhānā yadariyo…pe… marahatīti iti kho panetaṁ vuttaṁ, kiñcetaṁ paṭicca",
  "tika-s0305t2:8_1": "vuttaṁ. Idha, bhikkhave, satthā sāvakānaṁ dhammaṁ deseti anukampako hitesī anukampaṁ",
  "tika-s0305t2:8_2": "upādāya – ‘idaṁ vo hitāya idaṁ vo sukhāyā’ti. Tassa sāvakā na sussūsanti, na sotaṁ",
  "tika-s0305t2:8_3": "odahanti, na aññā cittaṁ upaṭṭhapenti, vokkamma ca satthusāsanā vattanti. Tatra,",
  "tika-s0305t2:8_4": "bhikkhave, tathāgato na ceva anattamano hoti, na ca anattamanataṁ paṭisaṁvedeti,",
  "tika-s0305t2:8_5": "anavassuto ca viharati sato sampajāno. Idaṁ, bhikkhave, paṭhamaṁ satipaṭṭhānaṁ. Yadariyo",
  "tika-s0305t2:8_6": "sevati…pe... marahati. Puna caparaṁ, bhikkhave, satthā …pe… idaṁ vo sukhāyāti. Tassa",
  "tika-s0305t2:8_7": "ekacce sāvakā na sussūsanti…pe… ekacce sāvakā sussūsanti…pe… na ca vokkamma satthusāsanā",
  "tika-s0305t2:8_8": "vattanti. Tatra, bhikkhave, tathāgato na ceva anattamano hoti, na ca anattamanataṁ",
  "tika-s0305t2:8_9": "paṭisaṁvedeti, na ceva attamano hoti, na ca attamanataṁ paṭisaṁvedeti. Anattamanatañca",
  "tika-s0305t2:8_10": "attamanatañca tadubhayaṁ abhinivajjetvā upekkhako viharati sato sampajāno. Idaṁ,",
  "tika-s0305t2:8_11": "bhikkhave, dutiyaṁ satipaṭṭhānaṁ…pe… marahati. Puna caparaṁ, bhikkhave,…pe… sukhāyāti,",
  "tika-s0305t2:8_12": "tassa sāvakā sussūsanti…pe… vattanti. Tatra, bhikkhave, tathāgato attamano ceva hoti,",
  "tika-s0305t2:8_13": "attamanatañca paṭisaṁvedeti, anavassuto ca viharati sato sampajāno. Idaṁ, bhikkhave,",
  "tika-s0305t2:8_14": "tatiyaṁ satipaṭṭhāna’’nti –",
  "tika-s0305t2:9_0": "Evaṁ paṭighānunayehi anavassutatā niccaṁ upaṭṭhitassatitāya tadubhayavītivattatā",
  "tika-s0305t2:9_1": "‘‘satipaṭṭhāna’’nti vuttā. Buddhānaṁyeva hi niccaṁ upaṭṭhitassatitā hoti āveṇikadhammabhāvato,",
  "tika-s0305t2:9_2": "na paccekabuddhādīnaṁ. Pa-saddo ārambhaṁ joteti, ārambho ca pavattīti katvā āha ‘‘pavattayitabbatoti",
  "tika-s0305t2:9_3": "attho’’ti. Satiyā karaṇabhūtāya paṭṭhānaṁ paṭṭhapetabbaṁ satipaṭṭhānaṁ. Ana-saddo",
  "tika-s0305t2:9_4": "hi bahulavacanena kammatthopi hotīti.",
  "tika-s0305t2:10_0": "Tathāssa kattuatthopi labbhatīti ‘‘patiṭṭhātīti paṭṭhāna’’nti vuttaṁ. Upaṭṭhātīti",
  "tika-s0305t2:10_1": "ettha upa-saddo bhusatthavisiṭṭhaṁ pakkhandanaṁ dīpetīti ‘‘okkanditvā pakkhanditvā",
  "tika-s0305t2:10_2": "pavattatīti attho’’ti vuttaṁ. Puna bhāvatthaṁ satisaddaṁ paṭṭhānasaddañca vaṇṇento",
  "tika-s0305t2:10_3": "‘‘atha vā’’tiādimāha. Tena purimavikappe sati-saddo paṭṭhāna-saddo ca kattuatthoti",
  "tika-s0305t2:10_4": "viññāyati. Saraṇaṭṭhenāti cirakatassa cirabhāsitassa ca anussaraṇaṭṭhena. Idanti",
  "tika-s0305t2:10_5": "yaṁ ‘‘satiyeva satipaṭṭhāna’’nti vuttaṁ, idaṁ idha imasmiṁ suttapadese adhippetaṁ.",
  "tika-s0305t2:11_0": "Yadievanti yadi sati eva satipaṭṭhānaṁ, sati nāma eko dhammo, evaṁ sante kasmā satipaṭṭhānāti",
  "tika-s0305t2:11_1": "bahuvacananti āha ‘‘satīnaṁ bahuttā’’tiādi. Yadi bahukā tā satiyo, atha kasmā maggoti",
  "tika-s0305t2:11_2": "ekavacananti yojanā. Magganaṭṭhenāti niyyānaṭṭhena. Niyyāniko hi maggadhammo, teneva",
  "tika-s0305t2:11_3": "niyyānikabhāvena ekattupagato ekantato nibbānaṁ gacchati, atthikehi ca tadatthaṁ",
  "tika-s0305t2:11_4": "maggīyatīti āha ‘‘vuttañheta’’ntiādi. Tattha catassopi cetāti kāyānupassanādivasena",
  "tika-s0305t2:11_5": "catubbidhāpi ca etā satiyo. Aparabhāgeti ariyamaggakkhaṇe. Kiccaṁ sādhayamānāti pubbabhāge",
  "tika-s0305t2:11_6": "kāyādīsu ārammaṇesu subhasaññādividhamanavasena visuṁ visuṁ pavattitvā maggakkhaṇe",
  "tika-s0305t2:11_7": "sakiṁyeva tattha catubbidhassapi vipallāsassa samucchedavasena pahānakiccaṁ sādhayamānā",
  "tika-s0305t2:11_8": "ārammaṇakaraṇavasena nibbānaṁ gacchanti, tamevassa catukiccasādhanataṁ upādāya bahuvacananiddeso,",
  "tika-s0305t2:11_9": "tathāpi atthato bhedābhāvato maggoti ekavacanena vuccati. Tenāha – ‘‘tasmā catassopi",
  "tika-s0305t2:11_10": "eko maggoti vuttā’’ti.",
  "tika-s0305t2:12_0": "Kathetukamyatāpucchā itarāsaṁ pucchānaṁ idha asambhavato niddesādivasena desetukāmatāya",
  "tika-s0305t2:12_1": "ca tathā vuttattā. ‘‘Ayañceva kāyo bahiddhā ca nāmarūpa’’ntiādīsu (ma. ni. 1.271,",
  "tika-s0305t2:12_2": "287, 297; pārā. 11) khandhapañcakaṁ, ‘‘sukhañca kāyena paṭisaṁvedetī’’tiādīsu vedanādayo",
  "tika-s0305t2:12_3": "tayo arūpakkhandhā, ‘‘yā tasmiṁ samaye kāyassa passaddhi paṭippassaddhī’’tiādīsu",
  "tika-s0305t2:12_4": "(dha. sa. 40) vedanādayo tayo cetasikā khandhā ‘‘kāyo’’ti vuccanti, tato visesanatthaṁ",
  "tika-s0305t2:12_5": "‘‘kāyeti rūpakāye’’ti āha. Kāyānupassīti ettha tassīlatthaṁ dassento ‘‘kāyaṁ anupassanasīlo’’ti",
  "tika-s0305t2:12_6": "āha. Aniccato anupassatīti catusamuṭṭhānikakāyaṁ ‘‘anicca’’nti anupassati, evaṁ passanto",
  "tika-s0305t2:12_7": "eva cassa aniccākārampi anupassatīti vuccati, tathābhūtassa cassa niccagāhassa visesopi",
  "tika-s0305t2:12_8": "na hotīti vuttaṁ ‘‘no niccato’’ti. Tathā hesa ‘‘niccasaññaṁ pajahatī’’ti (paṭi. ma.",
  "tika-s0305t2:12_9": "1.28) vutto. Ettha ca aniccato eva anupassatīti evakāro luttaniddiṭṭhoti tena nivattitamatthaṁ",
  "tika-s0305t2:12_10": "dassetuṁ ‘‘no niccato’’ti vuttaṁ. Na cettha dukkhānupassanādinivattanamāsaṅkitabbaṁ",
  "tika-s0305t2:12_11": "paṭiyoginivattanaparattā eva-kārassa, upari desanāāruḷhattā ca tāsaṁ. Dukkhato anupassatītiādīsupi",
  "tika-s0305t2:12_12": "eseva nayo. Ayaṁ pana viseso – aniccassa dukkhattā tameva kāyaṁ dukkhato anupassati,",
  "tika-s0305t2:12_13": "dukkhassa anattattā anattato anupassatīti.",
  "tika-s0305t2:13_0": "Yasmā pana yaṁ aniccaṁ dukkhaṁ anattā, na taṁ abhinanditabbaṁ, yañca na abhinanditabbaṁ,",
  "tika-s0305t2:13_1": "na tattha rajjitabbaṁ, tasmā vuttaṁ ‘‘aniccato anupassati, no niccato, dukkhato anupassati,",
  "tika-s0305t2:13_2": "no sukhato, anattato anupassati, no attato, nibbindati, no nandati, virajjati, no",
  "tika-s0305t2:13_3": "rajjatī’’ti. So evaṁ arajjanto rāgaṁ nirodheti, no samudeti, samudayaṁ na karotīti",
  "tika-s0305t2:13_4": "attho. Evaṁ paṭipanno ca paṭinissajjati, no ādiyati. Ayañhi aniccādianupassanā tadaṅgavasena",
  "tika-s0305t2:13_5": "saddhiṁ kāyatannissayakhandhābhisaṅkhārehi kilesānaṁ pariccajanato saṅkhatadosadassanena",
  "tika-s0305t2:13_6": "tabbiparīte nibbāne tanninnatāya pakkhandanato ‘‘pariccāgapaṭinissaggo ceva pakkhandanapaṭinissaggo",
  "tika-s0305t2:13_7": "cā’’ti vuccati. Tasmā tāya samannāgato bhikkhu vuttanayena kilese ca pariccajati,",
  "tika-s0305t2:13_8": "nibbāne ca pakkhandati, tathābhūto ca pariccajanavasena kilese na ādiyati, nāpi adosadassitāvasena",
  "tika-s0305t2:13_9": "saṅkhatārammaṇaṁ. Tena vuttaṁ ‘‘paṭinissajjati, no ādiyatī’’ti. Idāni nissitāhi anupassanāhi",
  "tika-s0305t2:13_10": "yesaṁ dhammānaṁ pahānaṁ hoti, taṁ dassetuṁ ‘‘aniccato anupassanto niccasaññaṁ pajahatī’’tiādi",
  "tika-s0305t2:13_11": "vuttaṁ. Tattha niccasaññanti saṅkhārā niccāti evaṁ pavattaṁ viparītasaññaṁ. Diṭṭhicittavipallāsapahānamukheneva",
  "tika-s0305t2:13_12": "saññāvipallāsappahānanti saññāgahaṇaṁ, saññāsīsena vā tesampi gahaṇaṁ daṭṭhabbaṁ.",
  "tika-s0305t2:13_13": "Nandinti sappītikataṇhaṁ. Sesaṁ vuttanayameva.",
  "tika-s0305t2:14_0": "Viharatīti iminā kāyānupassanāsamaṅgino iriyāpathavihāro vuttoti āha – ‘‘iriyatī’’ti,",
  "tika-s0305t2:14_1": "iriyāpathaṁ pavattetīti attho. Ārammaṇakaraṇavasena abhibyāpanato ‘‘tīsu bhavesū’’ti",
  "tika-s0305t2:14_2": "vuttaṁ, uppajjanavasena pana kilesā parittabhūmakā evāti. Yadipi kilesānaṁ pahānaṁ",
  "tika-s0305t2:14_3": "ātāpananti taṁ sammādiṭṭhiādīnampi attheva, ātappa-saddoviya pana ātāpa-saddopi vīriye",
  "tika-s0305t2:14_4": "eva niruḷhoti vuttaṁ ‘‘vīriyassetaṁ nāma’’nti. Atha vā paṭipakkhappahāne sampayuttadhammānaṁ",
  "tika-s0305t2:14_5": "abbhussahanavasena pavattamānassa vīriyassa sātisayaṁ tadātāpananti vīriyameva tathā",
  "tika-s0305t2:14_6": "vuccati, na aññe dhammā.",
  "tika-s0305t2:15_0": "Ātāpīti cāyamīkāro pasaṁsāya, atisayassa vā dīpakoti ātāpīgahaṇena sammappadhānasamaṅgitaṁ",
  "tika-s0305t2:15_1": "dasseti. Sammā samantato sāmañca pajānanto sampajāno, asammissato vavatthāne aññadhammānupassitābhāvena",
  "tika-s0305t2:15_2": "sammā aviparītaṁ, sabbākārapajānanena samantato, uparūpari visesāvahabhāvena pavattiyā",
  "tika-s0305t2:15_3": "sāmaṁ pajānantoti attho. Yadi paññāya anupassati, kathaṁ satipaṭṭhānatāti āha ‘‘na",
  "tika-s0305t2:15_4": "hī’’tiādi. Tasmā satiyā laddhupakārāya eva paññāya ettha yathāvutte kāye kammaṭṭhāniko",
  "tika-s0305t2:15_5": "bhikkhu anupassako, tasmā ‘‘kāyānupassī’’ti vuccati. Antosaṅkhepo antolīnatā, kosajjanti",
  "tika-s0305t2:15_6": "attho. Upāyapariggahoti ettha sīlavisodhanādi gaṇanādi uggahakosallādi ca upāyo,",
  "tika-s0305t2:15_7": "tabbipariyāyato anupāyo veditabbo. Yasmā ca upaṭṭhitassatī yathāvuttaṁ upāyaṁ na",
  "tika-s0305t2:15_8": "pariccajati, anupāyañca na upādiyati, tasmā vuttaṁ ‘‘muṭṭhassati…pe… asamattho hotī’’ti.",
  "tika-s0305t2:15_9": "Tenāti upāyānupāyānaṁ pariggahaparivajjanesu apariccāgāpariggahesu ca asamatthabhāvena. Assa yogino.",
  "tika-s0305t2:16_0": "Yasmā satiyevettha satipaṭṭhānaṁ vuttā, tasmāssa sampayuttadhammā vīriyādayo aṅganti",
  "tika-s0305t2:16_1": "āha – ‘‘sampayogaṅgañcassa dassetvā’’ti. Aṅga-saddo cettha kāraṇapariyāyo daṭṭhabbo.",
  "tika-s0305t2:16_2": "Satiggahaṇenevettha sammāsamādhissapi gahaṇaṁ daṭṭhabbaṁ tassā samādhikkhandhe saṅgahitattā.",
  "tika-s0305t2:16_3": "Yasmā vā satisīsenāyaṁ desanā. Na hi kevalāya satiyā kilesappahānaṁ sambhavati, nibbānādhigamo",
  "tika-s0305t2:16_4": "vā, nāpi kevalā sati pavattati, tasmāssa jhānadesanāyaṁ savitakkādivacanassa viya",
  "tika-s0305t2:16_5": "sampayogaṅgadassanatāti aṅga-saddassa avayavapariyāyatā daṭṭhabbā. Pahānaṅganti ‘‘vivicceva",
  "tika-s0305t2:16_6": "kāmehī’’tiādīsu viya pahātabbaṅgaṁ dassetuṁ. Yasmā ettha pubbabhāgamaggo adhippeto,",
  "tika-s0305t2:16_7": "na lokuttaramaggo, tasmā pubbabhāgiyameva vinayaṁ dassento ‘‘tadaṅgavinayena vā vikkhambhanavinayena",
  "tika-s0305t2:16_8": "vā’’ti āha. Assāti yogino. Tesaṁ dhammānanti vedanādidhammānaṁ. Tesañhi tattha anadhippetattā",
  "tika-s0305t2:16_9": "‘‘atthuddhāranayenetaṁ vutta’’nti āha. Yaṁ panāti vibhaṅge, vibhaṅgapakaraṇeti adhippāyo.",
  "tika-s0305t2:16_10": "Etthāti ‘‘loke’’ti etasmiṁ pade, tā ca lokiyā eva anupassanā nāma sammasananti katvā.",
  "tika-s0305t2:17_0": "Dukkhatoti vipariṇāmasaṅkhāradukkhatāhi dukkhasabhāvato, dukkhāti anupassitabbāti",
  "tika-s0305t2:17_1": "attho. Sesapadadvayepi eseva nayo. Yo sukhaṁdukkhato addāti yo bhikkhu sukhaṁ vedanaṁ",
  "tika-s0305t2:17_2": "vipariṇāmadukkhatāya dukkhanti paññācakkhunā addakkhi. Dukkhamaddakkhi sallatoti",
  "tika-s0305t2:17_3": "dukkhavedanaṁ pīḷājananato antotudanato dunnīharaṇato ca sallanti addakkhi passi.",
  "tika-s0305t2:17_4": "Adukkhamasukhanti upekkhāvedanaṁ. Santanti sukhadukkhānaṁ viya anoḷārikatāya paccayavasena",
  "tika-s0305t2:17_5": "vūpasantasabhāvattā ca santaṁ. Aniccatoti hutvā abhāvato udayabbayavantato tāvakālikato",
  "tika-s0305t2:17_6": "niccapaṭikkhepato ca aniccanti yo addakkhi. Sa ve sammaddaso bhikkhūti so bhikkhu",
  "tika-s0305t2:17_7": "ekaṁsena, paribyattaṁ vā vedanāya sammā passanakoti attho.",
  "tika-s0305t2:18_0": "Dukkhātipīti saṅkhāradukkhatāya dukkhā itipi. Sabbaṁ taṁ vedayitaṁ dukkhasmiṁ antogadhaṁ",
  "tika-s0305t2:18_1": "pariyāpannanti vadāmi saṅkhāradukkhanti vattabbato. Sukhadukkhatopi cāti sukhādīnaṁ",
  "tika-s0305t2:18_2": "ṭhitivipariṇāmañāṇasukhatāya ca vipariṇāmaṭṭhitiaññāṇadukkhatāya ca vuttattā tissopi",
  "tika-s0305t2:18_3": "sukhato tissopi ca dukkhato anupassitabbāti attho. Satta anupassanā heṭṭhā pakāsitā eva.",
  "tika-s0305t2:19_0": "Ārammaṇā…pe… bhedānanti rūpādiārammaṇanānattassa nīlāditabbhedassa, chandādiadhipatinānattassa",
  "tika-s0305t2:19_1": "hīnāditabbhedassa, ñāṇajhānādisahajātanānattassa sasaṅkhārikāsaṅkhārika-savitakka-savicārāditabbhedassa,",
  "tika-s0305t2:19_2": "kāmāvacarādibhūminānattassa, ukkaṭṭhamajjhimāditabbhedassa, kusalādikammanānattassa,",
  "tika-s0305t2:19_3": "devagatisaṁvattaniyatāditabbhedassa, kaṇhasukkavipākanānattassa, diṭṭhadhammavedanīyatāditabbhedassa,",
  "tika-s0305t2:19_4": "parittabhūmakādikiriyānānattassa, tihetukāditabbhedassa vasena anupassitabbanti yojanā.",
  "tika-s0305t2:19_5": "Ādi-saddena savatthukāvatthukādinānattassa puggalattayasādhāraṇāditabbhedassa ca",
  "tika-s0305t2:19_6": "saṅgaho daṭṭhabbo. Sarāgādīnanti mahāsatipaṭṭhānasutte (dī. ni. 2.381; ma. ni. 1.114)",
  "tika-s0305t2:19_7": "āgatānaṁ sarāgavītarāgādibhedānaṁ. Salakkhaṇa-sāmaññalakkhaṇānanti phusanāditaṁtaṁsalakkhaṇānañceva",
  "tika-s0305t2:19_8": "aniccatādisāmaññalakkhaṇānañca vasenāti yojanā.",
  "tika-s0305t2:20_0": "Suññatadhammassāti anattatāsaṅkhātasuññatasabhāvassa. ‘‘Salakkhaṇa-sāmaññalakkhaṇāna’’nti",
  "tika-s0305t2:20_1": "hi iminā yo ito bāhirakehi sāminivāsīkārakavedakaadhiṭṭhāyakabhāvena parikappito",
  "tika-s0305t2:20_2": "attā, tassa saṅkhāresu niccatā sukhatā viya katthacipi abhāvo vibhāvito. Natthi etesaṁ",
  "tika-s0305t2:20_3": "attāti anattā, yasmā pana saṅkhāresu ekadhammopi attā na hoti, tasmā te na attātipi",
  "tika-s0305t2:20_4": "anattāti ayaṁ tesaṁ suññatadhammo. Tassa suññatadhammassa, yaṁ vibhāvetuṁ abhidhamme",
  "tika-s0305t2:20_5": "(dha. sa. 121) ‘‘tasmiṁ kho pana samaye dhammā hontī’’tiādinā suññatavāradesanā vuttā.",
  "tika-s0305t2:20_6": "Sesaṁ suviññeyyameva.",
  "tika-s0305t2:21": "Ambapālisuttavaṇṇanā niṭṭhitā.",
  "tika-s0305t2:22": "2. Satisuttavaṇṇanā",
  "tika-s0305t2:23_0": "368. Saratīti sato. Ayaṁ pana na yāya kāyaci satiyā sato, atha kho edisāyāti dassento",
  "tika-s0305t2:23_1": "‘‘kāyādianupassanāsatiyā’’ti āha. Catusampajaññapaññāyāti catubbidhasampajaññapaññāya,",
  "tika-s0305t2:23_2": "abhikkamanaṁ abhikkantanti āha – ‘‘abhikkantaṁ vuccati gamana’’nti. Tathā paṭikkamanaṁ",
  "tika-s0305t2:23_3": "paṭikkantanti vuttaṁ – ‘‘paṭikkantaṁ nivattana’’nti. Nivattanañca nivattimattaṁ,",
  "tika-s0305t2:23_4": "nivattitvā pana gamanaṁ gamanameva. Kāyaṁ abhiharanto abhigamanavasena kāyaṁ nāmento.",
  "tika-s0305t2:23_5": "Ṭhānanisajjāsayanesu yo gamanādividhinā kāyassa purato abhihāro, so abhikkamo, pacchato",
  "tika-s0305t2:23_6": "apaharaṇaṁ paṭikkamoti dassento ‘‘ṭhānepī’’tiādimāha. Āsanassāti pīṭhakādiāsanassa.",
  "tika-s0305t2:23_7": "Purimaaṅgābhimukhoti aṭanikādipurimāvayavābhimukho. Saṁsarantoti saṁsappanto. Paccāsaṁsarantoti",
  "tika-s0305t2:23_8": "paṭiāsappanto. Eseva nayoti iminā sarīrasseva abhimukhasaṁsappanapaṭiāsappanāni nidasseti.",
  "tika-s0305t2:24_0": "Sammā pajānanaṁ sampajānaṁ. Tena attanā kātabbakiccassa karaṇasīlo sampajānakārīti",
  "tika-s0305t2:24_1": "āha – ‘‘sampajaññena sabbakiccakārī’’ti. Sampajānameva hi sampajaññaṁ. Sampajaññasseva",
  "tika-s0305t2:24_2": "vā kārīti sampajaññasseva karaṇasīlo. Sampajaññaṁ karotevāti abhikkantādīsu asammohaṁ",
  "tika-s0305t2:24_3": "uppādeti eva, sampajānasseva vā kāro etassa atthīti sampajānakārī.",
  "tika-s0305t2:25_0": "Dhammato vaḍḍhitasaṅkhātena saha atthena vattatīti sātthakaṁ, abhikkantādi, sātthakassa",
  "tika-s0305t2:25_1": "sampajānanaṁ sātthakasampajaññaṁ. Sappāyassa attano upakārāvahassa hitassa sampajānanaṁ",
  "tika-s0305t2:25_2": "sappāyasampajaññaṁ. Abhikkamādīsu bhikkhācāragocare, aññatthāpi ca pavattesu avijahite",
  "tika-s0305t2:25_3": "kammaṭṭhānasaṅkhāte gocare sampajaññaṁ gocarasampajaññaṁ. Abhikkamādīsu asammuyhanameva",
  "tika-s0305t2:25_4": "sampajaññaṁ asammohasampajaññaṁ. Pariggaṇhitvāti tulayitvā tīretvā, paṭisaṅkhāyāti",
  "tika-s0305t2:25_5": "attho. Saṅghadassaneneva uposathapavāraṇādiatthaṁ gamanaṁ saṅgahitaṁ. Asubhadassanādīti",
  "tika-s0305t2:25_6": "ādi-saddena kasiṇaparikammādīnaṁ saṅgaho daṭṭhabbo. Saṅkhepato vuttamatthaṁ vivarituṁ",
  "tika-s0305t2:25_7": "‘‘cetiyaṁ disvāpi hī’’tiādi vuttaṁ. Arahattaṁ pāpuṇātīti ukkaṭṭhaniddeso eso. Samathavipassanuppādanampi",
  "tika-s0305t2:25_8": "hi bhikkhuno vuddhi eva. Dakkhiṇadvāreti cetiyaṅgaṇassa dakkhiṇadvāre, tathā pacchimadvāretiādīsu.",
  "tika-s0305t2:25_9": "Abhayavāpi pāḷiyanti abhayavāpiyā puratthimatīre.",
  "tika-s0305t2:26_0": "Buddhavaṁsa-ariyavaṁsa-cetiyavaṁsa-dīpavaṁsādivaṁsakathanato mahāariyavaṁsabhāṇako",
  "tika-s0305t2:26_1": "thero. Paññāyanaṭṭhāneti cetiyassa paññāyanaṭṭhāne. Ekapaduddhāreti paduddhārapatiṭṭhānaparivattanaṁ",
  "tika-s0305t2:26_2": "akatvā ekasmiṁyeva avaṭṭhāne. Kecīti abhayagirivāsino.",
  "tika-s0305t2:27_0": "Tasmiṁ panāti sātthakasampajaññavasena pariggahitaatthepi gamane. Attho nāma dhammato",
  "tika-s0305t2:27_1": "vaḍḍhīti yaṁ sātthakanti adhippetaṁ gamanaṁ, taṁ sappāyamevāti siyā kassaci āsaṅkāti",
  "tika-s0305t2:27_2": "tannivattanatthaṁ ‘‘cetiyadassanaṁ tāvā’’tiādi āraddhaṁ. Cittakammarūpakāni viyāti",
  "tika-s0305t2:27_3": "cittakammakatā paṭimāyo viya, yantapayogena vā vicittakammā paṭimāya sadisā yantarūpakā",
  "tika-s0305t2:27_4": "viya. Asamapekkhanaṁ gehassitaaññāṇupekkhāvasena ārammaṇe ayoniso olokanādi. Yaṁ",
  "tika-s0305t2:27_5": "sandhāya vuttaṁ ‘‘cakkhunā rūpaṁ disvā uppajjati upekkhā bālassa mūḷhassa puthujjanassā’’tiādi",
  "tika-s0305t2:27_6": "(ma. ni. 3.308). Hatthiādisammaddena jīvitantarāyo. Visabhāgarūpadassanādinā brahmacariyantarāyo.",
  "tika-s0305t2:28_0": "Pabbajitadivasato paṭṭhāya bhikkhūnaṁ anuvattanakathā āciṇṇā, ananuvattanakathā pana",
  "tika-s0305t2:28_1": "tassā aparā dutiyā nāma hotīti āha – ‘‘dve kathā nāma na kathitapubbā’’ti. Evanti",
  "tika-s0305t2:28_2": "iminā ‘‘sace panā’’tiādikaṁ sabbampi vuttākāraṁ paccāmasati, na ‘‘purisassa mātugāmāsubha’’ntiādikaṁ vuccamānaṁ.",
  "tika-s0305t2:29_0": "Yogakammassa pavattiṭṭhānatāya bhāvanāya ārammaṇaṁ kammaṭṭhānaṁ vuccatīti āha ‘‘kammaṭṭhānasaṅkhātaṁ",
  "tika-s0305t2:29_1": "gocara’’nti. Uggahetvāti yathā uggahanimittaṁ uppajjati, evaṁ uggahakosallassa sampādanavasena uggahetvā.",
  "tika-s0305t2:30_0": "Haratīti kammaṭṭhānaṁ pavatteti, yāva piṇḍapātapaṭikkamā anuyuñjatīti attho. Na paccāharatīti",
  "tika-s0305t2:30_1": "āhārūpabhogato yāva divāṭṭhānupasaṅkamanā kammaṭṭhānaṁ na paṭineti. Samādāya vattati",
  "tika-s0305t2:30_2": "sammā ādiyitvā tesaṁ vattānaṁ paripūraṇavasena vattati. Sarīraparikammanti mukhadhovanādisarīrapaṭijagganaṁ.",
  "tika-s0305t2:30_3": "Dve tayo pallaṅketi dve tayo nisajjāvāre dve tīṇi uṇhāsanāni. Tenāha – ‘‘usumaṁ gāhāpento’’ti.",
  "tika-s0305t2:30_4": "Kammaṭṭhānasīsenevāti kammaṭṭhānamukheneva kammaṭṭhānaṁ avijahanto eva. Tena ‘‘pattopi",
  "tika-s0305t2:30_5": "acetano’’tiādinā pavattetabbakammaṭṭhānaṁ, yathāparihariyamānaṁ vā kammaṭṭhānaṁ avijahitvāti",
  "tika-s0305t2:30_6": "dasseti. Tathevāti tikkhattumeva. Paribhogacetiyato sarīracetiyaṁ garutaranti katvā",
  "tika-s0305t2:30_7": "‘‘cetiyaṁ vanditvā’’ti cetiyavandanāya paṭhamaṁ karaṇīyatā vuttā. Tathā hi aṭṭhakathāyaṁ",
  "tika-s0305t2:30_8": "– ‘‘cetiyaṁ bādhayamānā bodhisākhā haritabbā’’ti vuttā. Buddhaguṇānussaraṇavaseneva",
  "tika-s0305t2:30_9": "bodhiñca paṇipātakaraṇanti āha – ‘‘buddhassa bhagavato sammukhā viya nipaccakāraṁ",
  "tika-s0305t2:30_10": "dassetvā’’ti. Gāmasamīpeti gāmassa upacāraṭṭhāne.",
  "tika-s0305t2:31_0": "Janasaṅgahaṇatthanti ‘‘mayi akathente etesaṁ ko kathessatī’’ti dhammānuggahena janasaṅgahaṇatthaṁ.",
  "tika-s0305t2:31_1": "Tasmāti yasmā ‘‘dhammakathā nāma kathetabbā evā’’ti aṭṭhakathācariyā vadanti, yasmā",
  "tika-s0305t2:31_2": "ca dhammakathā kammaṭṭhānavinimuttā nāma natthi, tasmā. Kammaṭṭhānasīsenevāti attanā",
  "tika-s0305t2:31_3": "parihariyamānaṁ kammaṭṭhānaṁ avijahanto tadanuguṇaṁyeva dhammakathaṁ kathetvā. Anumodanaṁ",
  "tika-s0305t2:31_4": "katvāti etthāpi ‘‘kammaṭṭhānasīsenevā’’ti ānetvā sambandhitabbaṁ. Sampattaparicchedenevāti",
  "tika-s0305t2:31_5": "paricito aparicitotiādivibhāgaṁ akatvā sampattakoṭiyā eva, samāgamamattenevāti attho.",
  "tika-s0305t2:31_6": "Bhayeti paracakkādibhaye.",
  "tika-s0305t2:32_0": "Kammajatejoti gahaṇiṁ sandhāyāha. Kammaṭṭhānavīthiṁ nārohati khudāparissamena kilantakāyattā",
  "tika-s0305t2:32_1": "samādhānābhāvato. Avasesaṭṭhāneti yāguyā aggahitaṭṭhāne. Poṅkhānupoṅkhanti kammaṭṭhānupaṭṭhānassa",
  "tika-s0305t2:32_2": "aviccheda-dassanametaṁ, yathā poṅkhānupoṅkhaṁ pavattāya sarapaṭipāṭiyā anavicchedo,",
  "tika-s0305t2:32_3": "evametassapi kammaṭṭhānupaṭṭhānassāti vuttaṁ hoti.",
  "tika-s0305t2:33_0": "Nikkhittadhuro bhāvanānuyoge. Vattapaṭipattiyā apūraṇena sabbavattāni bhinditvā.",
  "tika-s0305t2:33_1": "Kāme avītarāgo hoti. Kāye avītarāgo. Rūpe avītarāgo. Yāvadatthaṁ udarāvadehaṁ bhuñjitvā",
  "tika-s0305t2:33_2": "seyyasukhaṁ passasukhaṁ middhasukhaṁ anuyutto viharati. Aññataraṁ devanikāyaṁ paṇidhāya",
  "tika-s0305t2:33_3": "brahmacariyaṁ caratī’’ti (dī. ni. 3.320; ma. ni. 1.186) evaṁ vuttaṁ pañcavidhacetovinibandhacitto.",
  "tika-s0305t2:33_4": "Caritvāti pavattitvā.",
  "tika-s0305t2:34_0": "Gatapaccāgatikavattavasenāti bhāvanāsahitaṁyeva bhikkhāya gatapaccāgataṁ gamanapaccāgamanaṁ",
  "tika-s0305t2:34_1": "etassa atthīti gatapaccāgatikaṁ, tadeva vattaṁ, tassa vasena. Attano hitasukhaṁ kāmenti",
  "tika-s0305t2:34_2": "icchantīti attakāmā, dhammacchandavanto. ‘‘Dhammo’’ti hi hitaṁ taṁnimittakañca sukhanti.",
  "tika-s0305t2:34_3": "Atha vā viññūnaṁ dhammānaṁ attaniyattā attabhāvaparicchannattā ca attā nāma dhammo.",
  "tika-s0305t2:34_4": "Tenāha bhagavā – ‘‘attadīpā, bhikkhave, viharatha attasaraṇā’’tiādi (saṁ. ni. 3.43).",
  "tika-s0305t2:34_5": "Taṁ kāmenti icchantīti attakāmā. Usabhaṁ nāma vīsati yaṭṭhiyo. Tāya saññāyāti tāya",
  "tika-s0305t2:34_6": "pāsāṇasaññāya, ‘‘ettakaṁ ṭhānamāgatā’’ti jānantāti adhippāyo. So eva nayo ayaṁ bhikkhūtiādiko",
  "tika-s0305t2:34_7": "yo ṭhāne vutto, so eva nisajjāyapi nayo. Pacchato āgacchantānaṁ chinnabhattabhāvabhayenapi",
  "tika-s0305t2:34_8": "yonisomanasikāraṁ paribrūheti.",
  "tika-s0305t2:35_0": "Maddantāti dhaññakaraṇaṭṭhāne sālisīsāni maddantā. Mahāpadhānaṁ pūjessāmīti amhākaṁ",
  "tika-s0305t2:35_1": "atthāya lokanāthena cha vassāni kataṁ dukkaracariyaṁ evāhaṁ yathāsatti pūjessāmīti.",
  "tika-s0305t2:35_2": "Paṭipattipūjā hi satthupūjā, na āmisapūjāti. Ṭhānacaṅkamamevāti adhiṭṭhātabbairiyāpathakālavasena",
  "tika-s0305t2:35_3": "vuttaṁ, na bhojanādikālesu avassaṁ kātabbanisajjāya paṭikkhepavasena.",
  "tika-s0305t2:36_0": "Vīthiṁ otaritvā ito cito anoloketvā paṭhamameva vīthiyo sallakkhetabbāti āha ‘‘vīthiyo",
  "tika-s0305t2:36_1": "sallakkhetvā’’ti. Yaṁ sandhāya vuccati – ‘‘pāsādikena abhikkantenā’’tiādi. Taṁ dassetuṁ",
  "tika-s0305t2:36_2": "‘‘tattha cā’’tiādi vuttaṁ. Āhāre paṭikūlasaññaṁ upaṭṭhapetvātiādīsu yaṁ vattabbaṁ,",
  "tika-s0305t2:36_3": "taṁ heṭṭhā vuttameva. Aṭṭhaṅgasamannāgatanti ‘‘yāvadeva imassa kāyassa ṭhitiyā’’tiādinā",
  "tika-s0305t2:36_4": "(ma. ni. 1.23; 2.24; 3.75; saṁ. ni. 4.120; a. ni. 6.58; 8.9) vuttehi aṭṭhahi aṅgehi",
  "tika-s0305t2:36_5": "samannāgataṁ katvā. Neva davāyātiādi pana paṭikkhepadassanaṁ.",
  "tika-s0305t2:37_0": "Paccekabodhiṁ sacchikaroti, yadi upanissayasampanno hotīti sambandho. Idañca yathā",
  "tika-s0305t2:37_1": "heṭṭhā tīsu ṭhānesu, evaṁ ito paresu ṭhānesu upanetvā sambandhitabbaṁ. Tattha paccekabodhiyā",
  "tika-s0305t2:37_2": "upanissayasampadā kappānaṁ dve asaṅkhyeyyāni satasahassañca tajjaṁ puññañāṇasambhārasambharaṇaṁ,",
  "tika-s0305t2:37_3": "sāvakabodhiyaṁ aggasāvakānaṁ ekaṁ asaṅkhyeyyaṁ kappasatasahassañca, mahāsāvakānaṁ",
  "tika-s0305t2:37_4": "kappasatasahassameva tajjaṁ sambhārasambharaṇaṁ, itaresaṁ atītāsu jātīsu vivaṭṭasannissayavasena",
  "tika-s0305t2:37_5": "nibbattitaṁ nibbedhabhāgiyaṁ kusalaṁ. Bāhiyo dārucīriyoti bāhiyavisaye jātasaṁvaddhatāya",
  "tika-s0305t2:37_6": "bāhiyo, dārucīrapariharaṇena dārucīriyoti laddhasamañño. So hi āyasmā ‘‘tasmātiha",
  "tika-s0305t2:37_7": "te, bāhiya, evaṁ sikkhitabbaṁ – diṭṭhe diṭṭhamattaṁ bhavissatī’’tiādivasappavattena",
  "tika-s0305t2:37_8": "(udā. 10) saṁkhitteneva ovādena khippataraṁ visesaṁ adhigacchi. Tena vuttaṁ ‘‘khippābhiñño",
  "tika-s0305t2:37_9": "vā hoti seyyathāpi thero bāhiyo dārucīriyo’’ti. Evaṁ mahāpañño vātiādīsu yathārahaṁ vattabbanti.",
  "tika-s0305t2:38_0": "Tanti asammuyhanaṁ. Evanti idāni vuccamānākāradassanaṁ. Attā abhikkamatīti iminā",
  "tika-s0305t2:38_1": "andhaputhujjanassa diṭṭhiggāhavasena abhikkame sammuyhanaṁ dasseti, ahaṁ abhikkamāmīti",
  "tika-s0305t2:38_2": "pana iminā mānaggāhavasena, tadubhayaṁ pana taṇhāya vinā na hotīti taṇhāggāhavasenapi",
  "tika-s0305t2:38_3": "sammuyhanaṁ dassitameva hoti, ‘‘tathā asammuyhanto’’ti vatvā taṁ asammuyhanaṁ yena",
  "tika-s0305t2:38_4": "ghanavinibbhogena hoti, taṁ dassento ‘‘abhikkamāmīti citte uppajjamāne’’tiādimāha.",
  "tika-s0305t2:38_5": "Tattha yasmā vāyodhātuyā anugatā tejodhātu uddharaṇassa paccayo. Uddharaṇagatikā",
  "tika-s0305t2:38_6": "hi tejodhātūti uddharaṇe vāyodhātuyā tassā anugatabhāvo, tasmā imāsaṁ dvinnamettha",
  "tika-s0305t2:38_7": "dhātūnaṁ sāmatthiyato adhimattatā, itarāsañca omattatāti dassento ‘‘ekekapāduddharaṇe…pe…",
  "tika-s0305t2:38_8": "balavatiyo’’ti āha. Yasmā pana tejodhātuyā anugatā vāyodhātu atiharaṇavītiharaṇānaṁ",
  "tika-s0305t2:38_9": "paccayo. Tiriyagatikāya hi vāyodhātuyā atiharaṇavītiharaṇesu sātisayo byāpāroti tejodhātuyā",
  "tika-s0305t2:38_10": "tassānugatabhāvo, tasmā imāsaṁ dvinnamettha sāmatthiyato adhimattatā, itarāsañca",
  "tika-s0305t2:38_11": "omattatāti dassento ‘‘tathā atiharaṇavītiharaṇesū’’ti āha. Satipi anugamanānugantabbatāvisese",
  "tika-s0305t2:38_12": "tejodhātuvāyodhātubhāvamattaṁ sandhāya tathā-saddaggahaṇaṁ.",
  "tika-s0305t2:39_0": "Tattha akkantaṭṭhānato pādassa ukkhipanaṁ uddharaṇaṁ, ṭhitaṭṭhānaṁ atikkamitvā purato",
  "tika-s0305t2:39_1": "haraṇaṁ atiharaṇaṁ. Rukkhakhāṇuādipariharaṇatthaṁ, patiṭṭhitapādaghaṭṭanapariharaṇatthaṁ",
  "tika-s0305t2:39_2": "vā passena haraṇaṁ vītiharaṇaṁ. Yāva patiṭṭhitapādo, tāva āharaṇaṁ atiharaṇaṁ, tato",
  "tika-s0305t2:39_3": "paraṁ haraṇaṁ vītiharaṇanti ayaṁ vā etesaṁ viseso. Yasmā pathavīdhātuyā anugatā āpodhātu",
  "tika-s0305t2:39_4": "vossajjanassa paccayo. Garutarasabhāvā hi āpodhātūti vossajjane pathavīdhātuyā tassānugatabhāvo,",
  "tika-s0305t2:39_5": "tasmā tāsaṁ dvinnamettha sāmatthiyato adhimattatā, itarāsañca omattatāti dassento",
  "tika-s0305t2:39_6": "āha ‘‘vossajjane…pe… balavatiyo’’ti. Yasmā pana āpodhātuyā anugatā pathavīdhātu sannikkhepanassa",
  "tika-s0305t2:39_7": "paccayo. Patiṭṭhābhāve viya patiṭṭhāpanepi tassā sātisayakiccattā āpodhātuyā tassā",
  "tika-s0305t2:39_8": "anugatabhāvo, tathā ghaṭṭanakiriyāya pathavīdhātuyā vasena sannirumbhanassa sijjhanato",
  "tika-s0305t2:39_9": "tatthāpi pathavīdhātuyā āpodhātuanugatabhāvo, tasmā vuttaṁ – ‘‘tathā sannikkhepanasannirumbhanesū’’ti.",
  "tika-s0305t2:40_0": "Tatthāti tasmiṁ abhikkamane, tesu vā vuttesu uddharaṇādīsu chasu koṭṭhāsesu. Uddharaṇeti",
  "tika-s0305t2:40_1": "uddharaṇakkhaṇe. Rūpārūpadhammāti uddharaṇākārena pavattā rūpadhammā taṁsamuṭṭhāpakā",
  "tika-s0305t2:40_2": "arūpadhammā ca. Atiharaṇaṁ na pāpuṇanti khaṇamattāvaṭṭhānato. Tattha tatthevāti yattha",
  "tika-s0305t2:40_3": "yattha uppannā, tattha tattheva. Na hi dhammānaṁ desantarasaṅkamanaṁ atthi. Pabbaṁ",
  "tika-s0305t2:40_4": "pabbantiādi uddharaṇādikoṭṭhāse sandhāya sabhāgasantativasena vuttanti veditabbaṁ.",
  "tika-s0305t2:40_5": "Atiittaro hi rūpadhammānampi pavattikkhaṇo, gamanassādānaṁ devaputtānaṁ heṭṭhupariyāyena",
  "tika-s0305t2:40_6": "paṭimukhaṁ dhāvantānaṁ sirasi pāde ca baddhakhuradhārāsamāgamatopi sīghataro. Yathā",
  "tika-s0305t2:40_7": "tilānaṁ bhajjiyamānānaṁ taṭataṭāyanena bhedo lakkhīyati, evaṁ saṅkhatadhammānaṁ uppādenāti",
  "tika-s0305t2:40_8": "dassanatthaṁ ‘‘taṭataṭāyantā’’ti vuttaṁ. Uppannā hi ekantato bhijjantīti.",
  "tika-s0305t2:41_0": "Saddhiṁ rūpenāti idaṁ tassa tassa cittassa nirodhena saddhiṁ nirujjhanakarūpadhammavasena",
  "tika-s0305t2:41_1": "vuttaṁ, yaṁ tato sattarasamacittassa uppādakkhaṇe uppannaṁ. Aññathā yadi rūpārūpadhammā",
  "tika-s0305t2:41_2": "samānakkhaṇā siyuṁ, ‘‘rūpaṁ garupariṇāmaṁ dandhanirodha’’ntiādivacanehi virodho siyā.",
  "tika-s0305t2:41_3": "Tathā – ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ,",
  "tika-s0305t2:41_4": "yathayidaṁ citta’’nti (a. ni. 1.48) evamādipāḷiyā ca. Cittacetasikā hi sārammaṇasabhāvā",
  "tika-s0305t2:41_5": "yathābalaṁ attano ārammaṇapaccayabhūtamatthaṁ vibhāventāyeva uppajjantīti tesaṁ taṁsabhāvanipphattianantaraṁ",
  "tika-s0305t2:41_6": "nirodho, rūpadhammā pana anārammaṇā pakāsetabbā. Evaṁ tesaṁ pakāsetabbabhāvanipphatti",
  "tika-s0305t2:41_7": "soḷasahi cittehi hotīti taṅkhaṇāyukatā tesaṁ icchitā, lahukaviññāṇassa visayasaṅgatimattapaccayatāya",
  "tika-s0305t2:41_8": "tiṇṇaṁ khandhānaṁ, visayasaṅgatimattatāya ca viññāṇassa lahuparivattitā, dandhamahābhūtapaccayatāya",
  "tika-s0305t2:41_9": "rūpadhammānaṁ dandhaparivattitā. Nānādhātuyā yathābhūtañāṇaṁ kho pana tathāgatasseva,",
  "tika-s0305t2:41_10": "tena ca purejātapaccayo rūpadhammova vutto, pacchājātapaccayo ca tassevāti rūpārūpadhammānaṁ",
  "tika-s0305t2:41_11": "samānakkhaṇatā na yujjateva, tasmā vuttanayenevettha attho veditabbo.",
  "tika-s0305t2:42_0": "Aññaṁuppajjate cittaṁ, aññaṁ cittaṁ nirujjhatīti yaṁ purimuppannaṁ cittaṁ, taṁ aññaṁ,",
  "tika-s0305t2:42_1": "taṁ pana nirujjhantaṁ aparassa anantarādipaccayo hutvā eva nirujjhatīti tathāladdhapaccayaṁ",
  "tika-s0305t2:42_2": "aññaṁ uppajjate cittaṁ. Yadi evaṁ tesaṁ antaro labbheyyāti, noti āha ‘‘avīcimanupabandho’’ti.",
  "tika-s0305t2:42_3": "Yathā vīci antaro na labbhati, ‘‘tadeveta’’nti avisesavidū maññanti, evaṁ anu anu",
  "tika-s0305t2:42_4": "pabandho cittasantāno rūpasantāno ca nadīsotova nadiyaṁ udakappavāho viya vattati.",
  "tika-s0305t2:43_0": "Abhimukhaṁ lokitaṁ ālokitanti āha ‘‘puratopekkhana’’nti. Yasmā yaṁdisābhimukho gacchati",
  "tika-s0305t2:43_1": "tiṭṭhati nisīdati vā, tadabhimukhaṁ pekkhanaṁ ālokitaṁ , tasmā tadanugataṁ vidisālokanaṁ",
  "tika-s0305t2:43_2": "vilokitanti āha ‘‘vilokitaṁ nāma anudisāpekkhana’’nti. Sammajjanaparibhaṇḍādikaraṇe",
  "tika-s0305t2:43_3": "olokitassa, ullokāharaṇādīsu ullokitassa, pacchato āgacchantassa parissayassa parivajjanādivasena",
  "tika-s0305t2:43_4": "apalokitassa ca siyā sambhavoti āha – ‘‘iminā vā mukhena sabbānipi tāni gahitānevā’’ti.",
  "tika-s0305t2:44_0": "Kāyasakkhinti kāyena sacchikatavantaṁ, paccakkhakārinanti attho. Sohāyasmā vipassanākāle",
  "tika-s0305t2:44_1": "eva ‘‘yamevāhaṁ indriyesu aguttadvārataṁ nissāya sāsane anabhiratiādivippakāraṁ patto,",
  "tika-s0305t2:44_2": "tameva suṭṭhu niggahessāmī’’ti ussāhajāto balavahirottappo, tattha ca katādhikārattā",
  "tika-s0305t2:44_3": "indriyasaṁvare ukkaṁsapāramippatto, teneva naṁ satthā – ‘‘etadaggaṁ, bhikkhave, mama",
  "tika-s0305t2:44_4": "sāvakānaṁ bhikkhūnaṁ indriyesu guttadvārānaṁ yadidaṁ nando’’ti (a. ni. 1.230) etadagge ṭhapesi.",
  "tika-s0305t2:45_0": "Sātthakatā ca sappāyatā ca veditabbā ālokitavilokitassāti ānetvā sambandho. Tasmāti",
  "tika-s0305t2:45_1": "kammaṭṭhānāvijahanasseva gocarasampajaññabhāvatoti vuttamevatthaṁ hetubhāvena paccāmasati.",
  "tika-s0305t2:45_2": "Attano kammaṭṭhānavaseneva ālokanavilokanaṁ kātabbaṁ, khandhādikammaṭṭhānikehi añño",
  "tika-s0305t2:45_3": "upāyo na gavesitabboti adhippāyo. Yasmā ālokitādisamaññāpi dhammamattasseva pavattiviseso,",
  "tika-s0305t2:45_4": "tasmā tassa yāthāvato pajānanaṁ asammohasampajaññanti dassetuṁ ‘‘abbhantare’’tiādi",
  "tika-s0305t2:45_5": "vuttaṁ. Cittakiriyavāyodhātuvipphāravasenāti kiriyamayacittasamuṭṭhānavāyodhātuyā",
  "tika-s0305t2:45_6": "calanākārapavattivasena. Adho sīdatīti thokaṁ otarati. Uddhaṁ laṅghetīti laṅghantaṁ",
  "tika-s0305t2:45_7": "viya upari gacchati.",
  "tika-s0305t2:46_0": "Aṅgakiccaṁ sādhayamānanti padhānabhūtaṁ aṅgakiccaṁ nipphādentaṁ, upapattibhavassa",
  "tika-s0305t2:46_1": "sarīraṁ hutvāti attho. Paṭhamajavanepi…pe… sattamajavanepi na hotīti idaṁ pañcadvāraviññāṇavīthiyaṁ",
  "tika-s0305t2:46_2": "‘‘itthī puriso’’ti rajjanādīnaṁ abhāvaṁ sandhāya vuttaṁ. Tattha hi āvajjanavoṭṭhabbanānaṁ",
  "tika-s0305t2:46_3": "ayoniso āvajjanavoṭṭhabbanavasena iṭṭhe itthirūpādimhi lobhamattaṁ, aniṭṭhe paṭighamattaṁ",
  "tika-s0305t2:46_4": "uppajjati. Manodvāre pana ‘‘itthī puriso’’ti rajjanādi hoti, tassa pañcadvārajavanaṁ",
  "tika-s0305t2:46_5": "mūlaṁ, yathāvuttaṁ vā sabbaṁ bhavaṅgādi. Evaṁ manodvārajavanassa mūlabhūtadhammaparijānanavaseneva",
  "tika-s0305t2:46_6": "mūlapariññā vuttā, āgantukatāvakālikatā pana pañcadvārajavanasseva apubbabhāvavasena",
  "tika-s0305t2:46_7": "ceva ittarabhāvavasena ca vuttā. Heṭṭhupariyavasena bhijjitvā patitesūti heṭṭhimassa",
  "tika-s0305t2:46_8": "uparimassa ca aparāparaṁ bhaṅgappattimāha.",
  "tika-s0305t2:47": "Tanti javanaṁ. Tassa javanassa na yuttanti sambandho. Āgantuko abbhāgato. Udayabbayaparicchinno tāvatako kālo etesanti tāvakālikāni.",
  "tika-s0305t2:48_0": "Etaṁ asammohasampajaññaṁ. Samavāyeti sāmaggiyaṁ. Tatthāti pañcakkhandhavasena ālokanavilokane",
  "tika-s0305t2:48_1": "paññāyamāne tabbinimutto – ko eko āloketi, ko viloketi. Upanissayapaccayoti idaṁ",
  "tika-s0305t2:48_2": "suttantanayena pariyāyato vuttaṁ. Sahajātapaccayoti nidassanamattametaṁ aññamaññasampayuttaatthiavigatādipaccayānampi labbhanato.",
  "tika-s0305t2:49": "Kāleti samiñjituṁ yuttakāle samiñjantassa, tathā pasāretuṁ yuttakāle pasārentassa. ‘‘Maṇisappo nāma ekā sappajātī’’ti vadanti. Laḷananti kampanaṁ, līḷākaraṇaṁ vā.",
  "tika-s0305t2:50_0": "Uṇhapakatiko pariḷāhabahulakāyo. Sīlassa vidūsanena ahitāvahattā micchājīvavasena",
  "tika-s0305t2:50_1": "uppannaṁ asappāyaṁ. ‘‘Cīvarampi acetana’’ntiādinā cīvarassa viya kāyopi acetanoti",
  "tika-s0305t2:50_2": "kāyassa attasuññatāvibhāvanena ‘‘abbhantare’’tiādinā vuttamevatthaṁ paridīpento itarītarasantosassa",
  "tika-s0305t2:50_3": "kāraṇaṁ dasseti. Tenāha ‘‘tasmā’’tiādi.",
  "tika-s0305t2:51": "Catupañcagaṇṭhikāhatoti āhatacatupañcagaṇṭhiko, catupañcagaṇṭhikāhi vā hatasobho.",
  "tika-s0305t2:52_0": "Aṭṭhavidhopi atthoti aṭṭhavidhopi payojanaviseso. Mahāsivattheravādavasena ‘‘imassa",
  "tika-s0305t2:52_1": "kāyassa ṭhitiyā’’tiādinā nayena vutto daṭṭhabbo. Imasmiṁ pakkhe ‘‘neva davāyātiādinā",
  "tika-s0305t2:52_2": "nayenā’’ti pana idaṁ paṭikkhepaṅgadassanamukhena pāḷi āgatāti katvā vuttanti daṭṭhabbaṁ.",
  "tika-s0305t2:53_0": "Pathavīsandhārakajalassa taṁsandhārakavāyunā viya paribhuttassa āhārassa vāyodhātuyāva",
  "tika-s0305t2:53_1": "āsaye avaṭṭhānanti āha – ‘‘vāyodhātuvaseneva tiṭṭhatī’’ti. Atiharatīti yāva mukhā",
  "tika-s0305t2:53_2": "abhiharati. Vītiharatīti tato kucchiyaṁ vimissaṁ karonto harati. Atiharatīti vā mukhadvāraṁ",
  "tika-s0305t2:53_3": "atikkāmento harati. Vītiharatīti kucchigataṁ passato harati. Parivattetīti aparāparaṁ",
  "tika-s0305t2:53_4": "cāreti. Ettha ca āhārassa dhāraṇaparivattanasañcuṇṇanavisosanāni pathavīdhātusahitā",
  "tika-s0305t2:53_5": "eva vāyodhātu karoti, na kevalāti tāni pathavīdhātuyā kiccabhāvena vuttāni, sā eva",
  "tika-s0305t2:53_6": "dhāraṇādīni kiccāni karontassa sādhāraṇāti vuttāni. Allattañca anupāletīti yathā",
  "tika-s0305t2:53_7": "vāyodhātuādīhi aññehi visosanaṁ na hoti, tathā anupāleti allabhāvaṁ. Tejodhātūti",
  "tika-s0305t2:53_8": "gahaṇīsaṅkhātā tejodhātu. Sā hi antopaviṭṭhaṁ āhāraṁ paripāceti. Añjaso hotīti āhārassa",
  "tika-s0305t2:53_9": "pavisanādīnaṁ maggo hoti. Ābhujatīti pariyesanavasena, ajjhoharaṇajiṇṇājiṇṇatādipaṭisaṁvedanavasena",
  "tika-s0305t2:53_10": "ca āvajjeti, vijānātīti attho. Taṁtaṁvijānanassa paccayabhūtoyeva hi payogo ‘‘sammāpayogo’’ti",
  "tika-s0305t2:53_11": "vutto. Yena hi payogena pariyesanādi nipphajjati, so tabbisayavijānanampi nipphādeti",
  "tika-s0305t2:53_12": "nāma tadavinābhāvato. Atha vā sammāpayogaṁ sammāpaṭipattiṁ anvāya āgamma ābhujati",
  "tika-s0305t2:53_13": "samannāharati. Ābhogapubbako hi sabbopi viññāṇabyāpāroti tathā vuttaṁ.",
  "tika-s0305t2:54_0": "Gamanatoti bhikkhācāravasena gocaragāmaṁ uddissa gamanato. Pariyesanatoti gocaragāme",
  "tika-s0305t2:54_1": "bhikkhatthaṁ āhiṇḍanato. Paribhogatoti āhārassa paribhuñjanato. Āsayatoti pittādiāsayato.",
  "tika-s0305t2:54_2": "Āsayati ettha ekajjhaṁ pavattamānopi kammabalavavatthito hutvā mariyādavasena aññamaññaṁ",
  "tika-s0305t2:54_3": "asaṅkarato sayati tiṭṭhati pavattatīti āsayo, āmāsayassa upari tiṭṭhanako pittādiko.",
  "tika-s0305t2:54_4": "Mariyādattho hi ayamākāro. Nidheti yathābhutto āhāro nicito hutvā tiṭṭhati etthāti",
  "tika-s0305t2:54_5": "nidhānaṁ, āmāsayo, tato nidhānato. Aparipakkatoti gahaṇīsaṅkhātena kammajatejena",
  "tika-s0305t2:54_6": "avipakkato. Paripakkatoti yathābhuttassa āhārassa vipakkabhāvato. Phalatoti nipphattito.",
  "tika-s0305t2:54_7": "Nissandatoti ito cito ca vissandanato . Sammakkhanatoti sabbaso makkhanato. Ayamettha",
  "tika-s0305t2:54_8": "saṅkhepo, vitthāro pana visuddhimaggasaṁvaṇṇanāya (visuddhi. mahāṭī. 1.294) gahetabbo.",
  "tika-s0305t2:55_0": "Sarīrato sedā muccantīti vegasandhāraṇena uppannapariḷāhato sarīrato sedā muccanti.",
  "tika-s0305t2:55_1": "Aññe ca rogā kaṇṇasūlabhagandarādayo. Aṭṭhāneti manussāmanussapariggahe ayuttaṭṭhāne",
  "tika-s0305t2:55_2": "khettadevāyatanādike. Kuddhā hi manussā amanussāpi vā jīvitakkhayaṁ pāpenti. Vissaṭṭhattā",
  "tika-s0305t2:55_3": "neva tassabhikkhuno attano, kassaci anissajjitattā jigucchanīyattā ca na parassa,",
  "tika-s0305t2:55_4": "udakatumbatoti veḷunāḷiādiudakabhājanato. Tanti chaḍḍitaudakaṁ.",
  "tika-s0305t2:56_0": "Ettha ca eko iriyāpatho dvīsu ṭhānesu āgato, so pubbe abhikkamapaṭikkamagahaṇena.",
  "tika-s0305t2:56_1": "‘‘Gamanepi purato pacchato ca kāyassa abhiharaṇaṁ vuttanti idha gamanameva gahita’’nti",
  "tika-s0305t2:56_2": "apare. Yasmā idha sampajaññakathāyaṁ asammohasampajaññameva dhuraṁ, tasmā antarantare",
  "tika-s0305t2:56_3": "iriyāpathe pavattānaṁ rūpārūpadhammānaṁ tattha tattheva nirodhadassanavasena sampajānakāritā",
  "tika-s0305t2:56_4": "gahitāti. Majjhimabhāṇakā pana evaṁ vadanti – eko hi bhikkhu gacchanto aññaṁ cintento,",
  "tika-s0305t2:56_5": "aññaṁ vitakkento gacchati, eko kammaṭṭhānaṁ avissajjetvāva gacchati, tathā eko tiṭṭhanto,",
  "tika-s0305t2:56_6": "nisīdanto, sayanto aññaṁ cintento, aññaṁ vitakkento sayati, eko kammaṭṭhānaṁ avissajjetvāva",
  "tika-s0305t2:56_7": "sayati. Ettakena pana na pākaṭaṁ hotīti caṅkamanena dīpenti. Yo bhikkhu caṅkamanaṁ",
  "tika-s0305t2:56_8": "otaritvā caṅkamanakoṭiyaṁ ṭhito pariggaṇhāti – ‘‘pācīnacaṅkamanakoṭiyaṁ pavattā rūpārūpadhammā",
  "tika-s0305t2:56_9": "pacchimacaṅkamanakoṭiṁ appatvā ettheva niruddhā, pacchimacaṅkamanakoṭiyaṁ pavattāpi",
  "tika-s0305t2:56_10": "pācīnacaṅkamanakoṭiṁ appatvā ettheva niruddhā, caṅkamanamajjhe pavattā ubho koṭiyo",
  "tika-s0305t2:56_11": "appatvā ettheva niruddhā, caṅkamane pavattā rūpārūpadhammā ṭhānaṁ appatvā ettheva",
  "tika-s0305t2:56_12": "niruddhā, ṭhāne pavattā nisajjaṁ appatvā ettheva niruddhā, nisajjāya pavattā sayanaṁ",
  "tika-s0305t2:56_13": "appatvā ettheva niruddhā’’ti, evaṁ pariggaṇhanto pariggaṇhanto eva cittaṁ bhavaṅgaṁ",
  "tika-s0305t2:56_14": "otāreti, uṭṭhahanto pana kammaṭṭhānaṁ gahetvāva uṭṭhahati. Ayaṁ bhikkhu gatādīsu",
  "tika-s0305t2:56_15": "sampajānakārī nāma hotīti.",
  "tika-s0305t2:57_0": "Evampi sutte kammaṭṭhānaṁ avibhūtaṁ hoti, kammaṭṭhānaṁ avibhūtaṁ na kātabbaṁ, tasmā",
  "tika-s0305t2:57_1": "so bhikkhu yāva sakkoti, tāva caṅkamitvā ṭhatvā nisīditvā sayamāno evaṁ pariggahetvā",
  "tika-s0305t2:57_2": "sayati – ‘‘kāyo acetano mañco acetano, kāyo na jānāti ‘ahaṁ mañce sayito’ti, mañcopi",
  "tika-s0305t2:57_3": "na jānāti ‘mayi kāyo sayito’ti, acetano kāyo acetane mañce sayito’’ti, evaṁ pariggaṇhanto",
  "tika-s0305t2:57_4": "eva cittaṁ bhavaṅgaṁ otāreti, pabujjhanto kammaṭṭhānaṁ gahetvāva pabujjhatīti ayaṁ",
  "tika-s0305t2:57_5": "sutte sampajānakārī nāma hoti. Kāyikādikiriyānibbattanena tammayattā āvajjanakiriyānibbattakattā",
  "tika-s0305t2:57_6": "āvajjanakiriyāsamuṭṭhitattā ca javanaṁ, sabbampi vā chadvārappavattaṁ kiriyāmayapavattaṁ",
  "tika-s0305t2:57_7": "nāma, tasmiṁ sati jāgaritaṁ nāma hotīti pariggaṇhanto jāgarite sampajānakārī nāma.",
  "tika-s0305t2:57_8": "Apica rattindivaṁ cha koṭṭhāse katvā pañca koṭṭhāse jaggantopi jāgarite sampajānakārī nāma hotīti.",
  "tika-s0305t2:58_0": "Vimuttāyatanasīse ṭhatvā dhammaṁ desentopi bāttiṁsatiracchānakathaṁ pahāya dasakathāvatthunissitasappāyakathaṁ",
  "tika-s0305t2:58_1": "kathentopi bhāsite sampajānakārī nāma hoti. Aṭṭhatiṁsāya ārammaṇesu cittaruciyaṁ",
  "tika-s0305t2:58_2": "ārammaṇaṁ manasikāraṁ pavattentopi dutiyajjhānaṁ samāpannopi tuṇhībhāve sampajānakārī",
  "tika-s0305t2:58_3": "nāma. Dutiyañhi jhānaṁ vacīsaṅkhārappahānato visesato tuṇhībhāvo nāmāti. Oṭṭhe cātiādīsu",
  "tika-s0305t2:58_4": "ca-saddena kaṇṭhasīsanābhiādīnaṁ saṅgaho daṭṭhabbo. Tadanurūpaṁ payoganti tassa uppattiyā",
  "tika-s0305t2:58_5": "anucchavikaṁ cittassa pavattiākārasaññitaṁ payogaṁ, yato sabbe vicārādayo nipphajjanti.",
  "tika-s0305t2:58_6": "Upādārūpapavattiyāti viññattivikārasahitasaddāyatanuppattiyā. Evanti vuttappakārena.",
  "tika-s0305t2:58_7": "Sattasupi ṭhānesu asammuyhanavasena ‘‘missaka’’nti vuttaṁ. Maggasammāsatiyāpi kāyānupassanādianurūpattā",
  "tika-s0305t2:58_8": "sampajaññānurūpapubbabhāgaṁ sattaṭṭhāniyassa ekantalokiyattā.",
  "tika-s0305t2:59": "Satisuttavaṇṇanā niṭṭhitā.",
  "tika-s0305t2:60": "3. Bhikkhusuttavaṇṇanā",
  "tika-s0305t2:61_0": "369. Yasmā so bhikkhu ‘‘desetu me, bhante, bhagavā saṁkhittena dhamma’’nti saṁkhittena",
  "tika-s0305t2:61_1": "dhammadesanaṁ yāci, tassa saṁkhittarucibhāvato, tasmā saṁkhitteneva dhammaṁ desetukāmo",
  "tika-s0305t2:61_2": "bhagavā ‘‘tasmātihā’’tiādimāhāti vuttaṁ – ‘‘yasmā saṁkhittena desanaṁ yācasi, tasmā’’ti.",
  "tika-s0305t2:61_3": "Kammassakatādiṭṭhikasseva lokiyalokuttaraguṇavisesā ijjhanti, na diṭṭhivipannassa,",
  "tika-s0305t2:61_4": "tasmā vuttaṁ ‘‘diṭṭhīti kammassakatādiṭṭhī’’ti.",
  "tika-s0305t2:62": "4. Sālasuttavaṇṇanā",
  "tika-s0305t2:63_0": "370. Yathānusiṭṭhaṁ paṭipajjamāne apāyadukkhe apātanavasena dhāraṇaṭṭhena dhammo,",
  "tika-s0305t2:63_1": "sāsanabrahmacariyaṁ, tadeva tadaṅgādivasena kilesānaṁ vinayanaṭṭhena vinayoti āha",
  "tika-s0305t2:63_2": "– ‘‘dhammoti vā…pe… nāma’’nti. Paṭipakkhadhammehi anabhibhūtatāya eko udetīti ekodīti",
  "tika-s0305t2:63_3": "laddhanāmo samādhi bhūto jāto etesanti ekodibhūtā. Ettha ca ekodibhūtāti etena upacārajjhānāvaho",
  "tika-s0305t2:63_4": "pubbabhāgiko samādhi vutto. Samāhitāti etena upacārappanāsamādhi. Ekaggacittāti etena",
  "tika-s0305t2:63_5": "subhāvito vasippatto appanāsamādhi vuttoti veditabbo. Navakabhikkhūhi bhāvitasatipaṭṭhānā",
  "tika-s0305t2:63_6": "pubbabhāgā. Te hi yathābhūtañāṇāya bhāvitā. Yathābhūtañāṇanti hi sotāpattimaggañāṇaṁ",
  "tika-s0305t2:63_7": "idhādhippetaṁ. Khīṇāsavehi bhāvitasatipaṭṭhānāpi pubbabhāgā. Tesañhi katakaraṇīyānaṁ",
  "tika-s0305t2:63_8": "diṭṭhadhammasukhavihārāya satipaṭṭhānabhāvanā, sekkhānaṁ pana satipaṭṭhānabhāvanā",
  "tika-s0305t2:63_9": "pariññatthāya pavattā lokiyā, parijānanavasena pavattā lokuttarāti ‘‘missakā’’ti vuttaṁ.",
  "tika-s0305t2:64": "5. Akusalarāsisuttavaṇṇanā",
  "tika-s0305t2:65": "371. Pañcame kevaloti kusaladhammehi asammisso, tato eva sakalo sukkapakkho anavajjaṭṭho. Sesaṁ vuttanayameva.",
  "tika-s0305t2:66": "6. Sakuṇagghisuttavaṇṇanā",
  "tika-s0305t2:67_0": "372. Pākatikasakuṇakulesu balavabhāvato tesaṁ hananato sakuṇagghi. Senoti vuttaṁ",
  "tika-s0305t2:67_1": "‘‘senassetaṁ adhivacana’’nti, senaviseso pana so veditabbo. Āmisatthāya pattattā",
  "tika-s0305t2:67_2": "‘‘lobhasāhasena pattā’’ti vuttaṁ, lobhanimittena sāhasākārena pattāti attho. Naṅgalena",
  "tika-s0305t2:67_3": "kaṭṭhaṁ kasitaṁ naṅgalakaṭṭhaṁ, taṁ karīyati etthāti naṅgalakaṭṭhakaraṇanti āha –",
  "tika-s0305t2:67_4": "‘‘adhunā kaṭṭhaṁ khettaṭṭhāna’’nti. Leḍḍuyo tiṭṭhanti etthāti leḍḍuṭṭhānaṁ, leḍḍunimittaṁ",
  "tika-s0305t2:67_5": "kasitaṭṭhānaṁ. Vajjatīti vadaṁ, vacanaṁ. Kucchitaṁ vadaṁ avadaṁ. Garahane hi ayaṁ",
  "tika-s0305t2:67_6": "a-kāro yathā – ‘‘aputto abhariyā’’ti. Avadaṁ mānetīti avadamānā, attano balamadena",
  "tika-s0305t2:67_7": "lāpaṁ atimaññitvā vadantīti attho. Tenevāha ‘‘gaccha kho, tvaṁ lāpa, tatrapi me gantvā",
  "tika-s0305t2:67_8": "na mokkhasī’’ti. Yaṁ pana aṭṭhakathāyaṁ vuttaṁ ‘‘attano balassa suṭṭhu vaṇṇaṁ vadamānā’’ti,",
  "tika-s0305t2:67_9": "tattha attato āpannaṁ gahetvā vuttaṁ. ‘‘Vadamāno’’ti vā pāṭho, sārambhavasena avhāyantoti",
  "tika-s0305t2:67_10": "attho. Tenāha ‘‘ehi kho dāni sakuṇagghī’’ti. Suṭṭhu ṭhapetvāti jiyāmuttasarassa viya",
  "tika-s0305t2:67_11": "sīghapātayogyatākaraṇena ubho pakkhe sammā ṭhapetvā. Ayanti sakuṇagghi. Ñatvāti yathābhūtadassanena",
  "tika-s0305t2:67_12": "attano ñāṇena jānitvā. Phālīyitthāti phālacchedatikhiṇasikhare sukkhaleḍḍusmiṁ bhijjittha.",
  "tika-s0305t2:68": "7. Makkaṭasuttavaṇṇanā",
  "tika-s0305t2:69_0": "373.Sañcāroti sañcaraṇaṁ. Lepanti silesasadisaṁ ālepanaṁ. Kājasikkā viyāti kājadaṇḍake",
  "tika-s0305t2:69_1": "olaggetabbā sikkā viya. Apica catasso rajjuyo upari bandhanaṭṭhānañcāti pañcaṭṭhānaṁ.",
  "tika-s0305t2:69_2": "Oḍḍitoti olambito. Thunantoti nitthunanto.",
  "tika-s0305t2:70": "8. Sūdasuttavaṇṇanā",
  "tika-s0305t2:71_0": "374. Āhārasampādanena taṁtaṁāhāravatthugate sūdeti paggharetīti sūdo, bhattakārako.",
  "tika-s0305t2:71_1": "Daharehi manāpataraṁ accetabbato atikkamitabbato accayā, bhojane rasavisesā, tasmā",
  "tika-s0305t2:71_2": "nānaccayehīti nānappakārarasavisesehīti attho. Tena vuttaṁ ‘‘nānaccayehī’’tiādi.",
  "tika-s0305t2:71_3": "Aggīyati asaṅkarato vibhajīyatīti aggo, ambilameva aggo ambilaggoti āha – ‘‘ambilaggehīti",
  "tika-s0305t2:71_4": "ambilakoṭṭhāsehī’’ti. Dātuṁ abhiharitabbatāya abhihārā, deyyadhammā. Tenāha – ‘‘abhihaṭānaṁ",
  "tika-s0305t2:71_5": "dāyāna’’nti. Idaṁ me kammaṭṭhānaṁ anulomaṁvāti idaṁ mama kammaṭṭhānaṁ evaṁ pavattamānaṁ",
  "tika-s0305t2:71_6": "anulomāvasānameva hutvā tiṭṭhati. Evaṁ puna pavattamānaṁ ussakkitvā visesanibbattanatthameva",
  "tika-s0305t2:71_7": "hotīti evaṁ nimittaṁ gahetuṁ na sakkoti bālo abyatto, paṇḍito pana sakkoti. Attano",
  "tika-s0305t2:71_8": "cittassāti attano bhāvanācittassa. Pubbabhāgavipassanā satipaṭṭhānāva kathitā ‘‘sakassa",
  "tika-s0305t2:71_9": "cittassa nimittaṁ uggaṇhātī’’ti vuttattā.",
  "tika-s0305t2:72": "9. Gilānasuttavaṇṇanā",
  "tika-s0305t2:73_0": "375.Pādagāmoti nagarassa padasadiso mahantagāmo. Tenevāha ‘‘vesāliyaṁ viharati veḷuvagāmake’’ti.",
  "tika-s0305t2:73_1": "Ahitanisedhana-hitaniyojana-byasanapariccajana-lakkhaṇo mittabhāvo yesu atthi, te",
  "tika-s0305t2:73_2": "mittā. Ye pana diṭṭhamattasahāyā, te sandiṭṭhā. Ye savisesaṁ bhattimanto, te sambhattāti",
  "tika-s0305t2:73_3": "dassento ‘‘mittāti mittāvā’’tiādimāha. Assāti bhagavato. Pañcamiyaṁ aṭṭhamiyaṁ cātuddasiyaṁ",
  "tika-s0305t2:73_4": "pañcadasiyanti ekekasmiṁ pakkhe cattāro vāre katvā māsassa aṭṭhavāre.",
  "tika-s0305t2:74_0": "Vedanānaṁ balavabhāvena kharo pharuso kakkhaḷo. Ābādhoti pubbakammahetutāya kammasamuṭṭhāno",
  "tika-s0305t2:74_1": "ābādho saṅkhāradukkhatāsaṅkhāto sabbakālikattā sarīrassa sabhāgarogo nāma. Nāyamīdiso",
  "tika-s0305t2:74_2": "ābādho, ayaṁ pana bahalatarabyādhitāya ‘‘visabhāgarogo’’ti vutto. Anta-saddo samīpapavattoti",
  "tika-s0305t2:74_3": "āha – ‘‘maraṇantaṁ maraṇasantika’’nti. Vedanā…pe… akaronto ukkaṁsagatabhāvitakāyāditāya.",
  "tika-s0305t2:74_4": "Apīḷiyamānoti apīḷiyamāno viya. Ovādameva bhikkhusaṅghassa apalokananti āha – ‘‘ovādānusāsaniṁ",
  "tika-s0305t2:74_5": "adatvāti vuttaṁ hotī’’ti. Pubbabhāgavīriyaṁ nāma phalasamāpattiyā parikammabhūtavipassanāvīriyaṁ.",
  "tika-s0305t2:74_6": "Jīvitampi jīvitasaṅkhāro patituṁ adatvā attabhāvassa abhisaṅkharaṇato.",
  "tika-s0305t2:75_0": "‘‘Ettakaṁ kālaṁ atikkamitvā vuṭṭhahissāmī’’ti khaṇaparicchedavatī samāpatti khaṇikasamāpatti.",
  "tika-s0305t2:75_1": "Niggumbaṁ nijjaṭaṁ katvāti rūpasattakārūpasattakavasena pavattiyamānaṁ vipassanābhāvanaṁ",
  "tika-s0305t2:75_2": "sabbaso khilavirahena niggumbaṁ, abyākulatāya nijjaṭaṁ katvā. Mahāvipassanāvasenāti",
  "tika-s0305t2:75_3": "paccekaṁ savisesaṁ vitthāritānaṁ aṭṭhārasādīnaṁ mahāvipassanānaṁ vasena vipassitvā",
  "tika-s0305t2:75_4": "samāpannā yā samāpatti, sā suṭṭhu vikkhambheti vedanaṁ mahābalavatāya pubbārammaṇassa,",
  "tika-s0305t2:75_5": "mahānubhāvatāya tathāpavattitavipassanāvīriyassa. Yathānāmātiādinā tassa nidassanaṁ",
  "tika-s0305t2:75_6": "dasseti. Vedanāti dukkhavedanā. Cuddasahākārehīti tasseva sattakadvayassa vasena",
  "tika-s0305t2:75_7": "vadati. Sannetvāti antarantarā samāpannajjhānasamāpattisambhūtena vipassanāpītisinehena",
  "tika-s0305t2:75_8": "temetvā. Samāpattīti phalasamāpatti.",
  "tika-s0305t2:76_0": "Gilānā vuṭṭhitoti gilānabhāvato vuṭṭhito. Sarīrassa garuthaddhabhāvappatti madhurakatāti",
  "tika-s0305t2:76_1": "āha – ‘‘sañjātagarubhāvo sañjātathaddhabhāvo’’ti. Nānākāratoti puratthimādibhedato.",
  "tika-s0305t2:76_2": "Satipaṭṭhānadhammāti pubbe attanā bhāviyamānā satipaṭṭhānadhammā. Pākaṭā na honti",
  "tika-s0305t2:76_3": "kāyacittānaṁ akammaññatāya. Tanti dhammāti pariyattidhammā na ñāyanti.",
  "tika-s0305t2:77_0": "Anantaraṁ abāhiranti dhammavasena puggalavasena ca antarabāhiraṁ akatvā. Ettakantiādinā",
  "tika-s0305t2:77_1": "vuttamevatthaṁ vivarati. Daharakāleti attano daharakāle. Na evaṁ hotīti ‘‘ahaṁ bhikkhusaṅghaṁ",
  "tika-s0305t2:77_2": "pariharissāmī’’tiādiko mānataṇhāmūlako issāmacchariyānaṁ pavattiākāro tathāgatassa",
  "tika-s0305t2:77_3": "na hoti, nattheva pageva tesaṁ samucchinnattāti āha – ‘‘bodhipallaṅkeyevā’’tiādi.",
  "tika-s0305t2:77_4": "Paṭisaṅkharaṇena veṭhena missakena. Maññeti yathāvuttaṁ paṭisaṅkharaṇasaññitena veṭhamissakena",
  "tika-s0305t2:77_5": "viya jarasakaṭaṁ. Arahattaphalaveṭhenāti arahattaphalasamāpattisaññitena atthabhāvaveṭhena.",
  "tika-s0305t2:78_0": "Phalasamāpattiyā adhippetattā ‘‘ekaccānaṁ vedanānanti lokiyānaṁ vedanāna’’nti vuttaṁ.",
  "tika-s0305t2:78_1": "Attadīpāti ettha atta-saddena dhammo eva vutto, svāyamattho heṭṭhā vibhāvito eva.",
  "tika-s0305t2:78_2": "Navavidho lokuttaradhammo veditabbo. So hi catūhi oghehi anajjhottharaṇīyato ‘‘dīpo’’ti",
  "tika-s0305t2:78_3": "vutto. Tamaaggeti tamayogābhāvena sadevakassa lokassa agge. Sabbesanti sabbesaṁ sikkhākāmānaṁ.",
  "tika-s0305t2:78_4": "Te ‘‘dhammadīpā viharathā’’ti vuttā catusatipaṭṭhānagocarāva bhikkhū agge bhavissanti.",
  "tika-s0305t2:79": "10. Bhikkhunupassayasuttavaṇṇanā",
  "tika-s0305t2:80": "376.Kammaṭṭhānakammikāti kammaṭṭhānamanuyuttā. Visesetīti viseso, atisayo, svāyaṁ pubbāparaviseso upādāyupādāya gahetabboti taṁ dassetuṁ ‘‘tatthā’’tiādimāha.",
  "tika-s0305t2:81_0": "Uppajjatikilesapariḷāhoti kāye asubhādivasena manasikāraṁ adahantassa manasikārassa",
  "tika-s0305t2:81_1": "vīthiyaṁ apaṭipannatā subhādivasena kāyārammaṇo kilesapariḷāho ca uppajjati. Vīriyārambhassa",
  "tika-s0305t2:81_2": "abhāvena tasmiṁ ārammaṇe cetaso vā līnattaṁ hoti, gocarajjhattato bahiddhā puthuttārammaṇe",
  "tika-s0305t2:81_3": "cittaṁ vikkhipati. Evaṁ kilesapariḷāhe cātiādinā tividhampi bhāvanānuyogassa kilesavatthubhāvaṁ",
  "tika-s0305t2:81_4": "upādāya samuccayavasena aṭṭhakathāyaṁ vuttaṁ. Yasmā pana te pariḷāhalīnattavikkhepā",
  "tika-s0305t2:81_5": "ekajjhaṁ na pavattanti, tasmā pāḷiyaṁ ‘‘kāyārammaṇo vā’’tiādinā aniyamattho vā-saddo",
  "tika-s0305t2:81_6": "gahito. Kilesānurañjitenāti kilesavivaṇṇitacittena hutvā na vattitabbaṁ. Kathaṁ pana",
  "tika-s0305t2:81_7": "vattitabbanti āha ‘‘kismiñcidevā’’ti. Na ca vitakketi na ca vicāretīti kilesasahagate",
  "tika-s0305t2:81_8": "vitakkavicāre na pavatteti. Sukhitoti jhānasukhena sukhito.",
  "tika-s0305t2:82_0": "Imassa bhikkhuno bhāvanā pavattāti sambandho. Yasmā hi imassa bhikkhuno taṁ mūlakammaṭṭhānaṁ",
  "tika-s0305t2:82_1": "paripanthe sati ṭhapetvā buddhaguṇādianussaraṇena cittaṁ pasādetvā mūlakammaṭṭhānabhāvanā",
  "tika-s0305t2:82_2": "pavattā, tasmā paṇidhāya bhāvanāti vuttanti sambandho. Aṭṭhapetvāti cittaṁ appavattetvāti",
  "tika-s0305t2:82_3": "attho veditabbo. Kammaṭṭhānādīnaṁ tiṇṇampi vasena atthayojanā sambhavati. Tenāha",
  "tika-s0305t2:82_4": "‘‘tatthā’’tiādi. Sārento viyāti rathaṁ vāhayanto viya. Samappamāṇato aṭṭhakādivasena",
  "tika-s0305t2:82_5": "sutacchitaṁ pakkhipanto viya. Sukheneva kilesānaṁ okāsaṁ adento antarā asajjanto",
  "tika-s0305t2:82_6": "alagganto. Vipassanācārassa āraddhavuttitaṁ aparipanthatañca dassento opammadvayamāha.",
  "tika-s0305t2:82_7": "Byābhaṅgiyāti kājadaṇḍena. Kilesapariḷāhādīnanti kilesapariḷāhalīnattavikkhepānaṁ.",
  "tika-s0305t2:83": "Guḷakhaṇḍādīnīti guḷakhaṇḍasakkharakhaṇḍādīni ucchuvikārabhūtāni. ‘‘Kāye kāyānupassī viharāmī’’tiādivacanato ‘‘pubbabhāgavipassanā kathitā’’ti vuttaṁ.",
  "tika-s0305t2:84": "Ambapālivaggavaṇṇanā niṭṭhitā.",
  "tika-s0305t2:85": "2. Nālandavaggo",
  "tika-s0305t2:86": "2. Nālandasuttavaṇṇanā",
  "tika-s0305t2:87": "378. Dutiyavagge paṭhamasuttaṁ heṭṭhā vuttanayattā suviññeyyanti taṁ laṅghitvā ‘‘dutiye’’ti vuttaṁ.",
  "tika-s0305t2:88_0": "Bhiyyataro abhiññātoti sambodhiyā seṭṭhataroti abhilakkhito. Bhiyyatarābhiññoti sabbasattesu",
  "tika-s0305t2:88_1": "adhikatarapañño. Tenāha ‘‘uttaritarañāṇo’’ti. Sammā anavasesato bujjhati etenāti",
  "tika-s0305t2:88_2": "sambodhīti āha – ‘‘sambodhiyanti sabbaññutaññāṇe’’ti. Nippadesā gahitāti anavasesā",
  "tika-s0305t2:88_3": "buddhaguṇā gahitā aggamaggasiddhiyāva bhagavato sabbaguṇānaṁ siddhattā. Na kevalañca",
  "tika-s0305t2:88_4": "buddhānaṁ, atha kho aggasāvakapaccekabuddhānampi taṁtaṁguṇasamijjhanaṁ aggamaggādhigamenevāti",
  "tika-s0305t2:88_5": "dassento ‘‘dvepi aggasāvakā’’tiādimāha.",
  "tika-s0305t2:89_0": "Aparo nayo – pasannoti iminā pasādassa vattamānatā dīpitāti uppannasaddhoti imināpi",
  "tika-s0305t2:89_1": "saddhāya paccuppannatā pakāsitāti āha – ‘‘evaṁ saddahāmīti attho’’ti. Abhijānāti",
  "tika-s0305t2:89_2": "abhimukhabhāvena sabbaññeyyaṁ jānātīti abhiñño, bhiyyo adhiko abhiññoti bhiyyobhiñño.",
  "tika-s0305t2:89_3": "So eva atisayavacanicchāvasena bhiyyobhiññataroti vuttoti āha – ‘‘bhiyyataro abhiññāto’’ti.",
  "tika-s0305t2:89_4": "Dutiyavikappe pana abhijānātīti abhiññā, abhivisiṭṭhā paññā. Bhiyyo abhiññā etassāti",
  "tika-s0305t2:89_5": "bhiyyobhiñño, so eva atisayavacanicchāvasena bhiyyobhiññataro. Svāyaṁ assa atisayo",
  "tika-s0305t2:89_6": "abhiññāya bhiyyobhāvakatoti āha – ‘‘bhiyyatarābhiñño vā’’ti. Sambujjhati etāyāti",
  "tika-s0305t2:89_7": "sambodhi, sabbaññutaññāṇaṁ aggamaggañāṇañca. Sabbaññutaññāṇapadaṭṭhānañhi aggamaggañāṇaṁ,",
  "tika-s0305t2:89_8": "aggamaggañāṇapadaṭṭhānañca sabbaññutaññāṇaṁ sambodhi nāma. Tattha padhānavasena tadatthadassane",
  "tika-s0305t2:89_9": "paṭhamavikappo, padaṭṭhānavasena dutiyavikappo. Kasmā panettha arahattamaggañāṇasseva",
  "tika-s0305t2:89_10": "gahaṇaṁ, nanu heṭṭhimānipi bhagavato maggañāṇāni savāsanameva yathāsakaṁ paṭipakkhavidhamanavasena",
  "tika-s0305t2:89_11": "pavattāni. Savāsanappahānañhi ñeyyāvaraṇappahānanti? Saccametaṁ, taṁ pana aparipuṇṇaṁ",
  "tika-s0305t2:89_12": "paṭipakkhavidhamanassa vippakatabhāvatoti āha ‘‘arahattamaggañāṇe vā’’ti. Sabbanti",
  "tika-s0305t2:89_13": "sammāsambuddhena adhigantabbaṁ sabbaṁ.",
  "tika-s0305t2:90_0": "Khādanīyānaṁ uḷāratā sātarasānubhāvenāti āha ‘‘madhure āgacchatī’’ti. Pasaṁsāya uḷāratā",
  "tika-s0305t2:90_1": "visiṭṭhabhāvenāti āha – ‘‘seṭṭhe’’ti. Obhāsassa uḷāratā mahantabhāvenāti vuttaṁ –",
  "tika-s0305t2:90_2": "‘‘vipule’’ti. Usabhassa ayanti āsabhī, idha pana āsabhī viyāti āsabhī. Tenāha – ‘‘usabhassa",
  "tika-s0305t2:90_3": "vācāsadisī’’ti. Yena guṇena sā taṁsadisā, taṁ dassetuṁ ‘‘acalā asampavedhī’’ti vuttaṁ.",
  "tika-s0305t2:90_4": "Yato kutoci anussavanaṁ anussavo. Vijjāṭṭhānādīsu kataparicayānaṁ ācariyānaṁ taṁ",
  "tika-s0305t2:90_5": "taṁ atthaṁ ñāpentī paveṇī ācariyaparamparā. Kevalaṁ attano matiyā ‘‘iti kira evaṁ",
  "tika-s0305t2:90_6": "kirā’’ti parikappanā itikirā. Piṭakassa ganthassa sampadānato bhūtato tassa gahaṇaṁ",
  "tika-s0305t2:90_7": "piṭakasampadānaṁ. Yathāsutānaṁ attānaṁ ākārassa parivitakkanaṁ ākāraparivitakko.",
  "tika-s0305t2:90_8": "Tathevassa ‘‘evameta’’nti diṭṭhiyā nijjhānakkhamanaṁ diṭṭhinijjhānakkhanti. Āgamādhigamehi",
  "tika-s0305t2:90_9": "vinā kevalaṁ anussutato takkamaggaṁ nissāya takkanaṁ takko. Anumānavidhiṁ nissāya",
  "tika-s0305t2:90_10": "gahaṇaṁ nayaggāho. Yasmā buddhavisaye ṭhatvā bhagavato ayaṁ therassa codanā therassa",
  "tika-s0305t2:90_11": "ca so avisayo, tasmā ‘‘paccakkhato ñāṇena paṭivijjhitvā viyā’’ti vuttaṁ. Sīhanādo",
  "tika-s0305t2:90_12": "viyāti sīhanādo. Taṁsadisatā cassa seṭṭhabhāvena, so cettha evaṁ veditabboti dassento",
  "tika-s0305t2:90_13": "‘‘sīhanādo’’tiādimāha. Unnādayantenāti asanisadisaṁ karontena.",
  "tika-s0305t2:91_0": "Anuyogadāpanatthanti anuyogaṁ sodhāpetuṁ. Vimaddakkhamañhi sīhanādaṁ nadanto atthato",
  "tika-s0305t2:91_1": "anuyogaṁ sodheti nāma, anuyujjhanto ca naṁ sodhāpeti nāma. Dātunti sodhetuṁ. Keci",
  "tika-s0305t2:91_2": "‘‘dānattha’’nti atthaṁ vadanti, taṁ na yuttaṁ. Na hi yo sīhadānaṁ nadati, so eva",
  "tika-s0305t2:91_3": "tattha anuyogaṁ detīti yujjati. Nighaṁsananti vimaddanaṁ. Dhamamānanti tāpayamānaṁ.",
  "tika-s0305t2:91_4": "Tāpanañcettha gaggariyā dhammāpanasīsena vadati.",
  "tika-s0305t2:92_0": "Sabbe teti sabbe te atīte niruddhe sammāsambuddhe. Tenetaṁ dasseti – ye te ahesuṁ",
  "tika-s0305t2:92_1": "atītamaddhānaṁ tava abhinīhārato oraṁ sammāsambuddhā, tesaṁ tāva sāvakañāṇagocare",
  "tika-s0305t2:92_2": "dhamme paricchindanto mārādayo viya ca buddhānaṁ lokiyacittācāraṁ tvaṁ jāneyyāsi.",
  "tika-s0305t2:92_3": "Ye pana te abbhatītā, tato parato chinnavaṭumā chinnapapañcā pariyādinnavaṭṭā sabbadukkhavītivattā",
  "tika-s0305t2:92_4": "sammāsambuddhā, tesaṁ sabbesampi tava sāvakañāṇassa avisayabhūte dhamme kathaṁ jānissasīti.",
  "tika-s0305t2:92_5": "Tenāti sambodhisaṅkhātena sabbaññutaññāṇapadaṭṭhānena arahattamaggañāṇena. Evaṁsīlāti",
  "tika-s0305t2:92_6": "tādisasīlā. Samādhipakkhāti samādhi ca samādhipakkhā ca samādhipakkhā ekadesasarūpekasesanayena.",
  "tika-s0305t2:92_7": "Tattha samādhipakkhāti vīriyasatiyo tadanuguṇā ca dhammā veditabbā . Jhānasamāpattīsu",
  "tika-s0305t2:92_8": "yebhuyyena vihāravohāro, jhānasamāpattiyo samādhippadhānāti vuttaṁ ‘‘samādhipakkhānaṁ",
  "tika-s0305t2:92_9": "dhammānaṁ gahitattā vihāro gahito’’ti.",
  "tika-s0305t2:93_0": "Yathā pana heṭṭhā gahitāpi samādhipaññā paṭipakkhato vimuttattā vimuccana-saṅkhāta-kiccavisesa-dassanavasena",
  "tika-s0305t2:93_1": "vimuttipariyāyena puna gahitā ‘‘evaṁvimuttā’’ti, evaṁ dibbavihāro dibbavihāravisesadassanavasena",
  "tika-s0305t2:93_2": "puna gahito ‘‘evaṁvihārī’’ti, tasmā sabbesaṁ samāpattivihārānaṁ vasenettha attho",
  "tika-s0305t2:93_3": "yujjatīti daṭṭhabbaṁ. Vimuttīti saṅkhaṁ gacchanti vimuccitthāti katvā. Esa nayo sesesupi.",
  "tika-s0305t2:93_4": "Paṭippassaddhanteti paṭippassambhanosāpanena. Sabbakilesehi nissaṭattā asaṁsaṭṭhattā",
  "tika-s0305t2:93_5": "vimuttattā ca nissaraṇavimutti nibbānaṁ.",
  "tika-s0305t2:94_0": "Anāgatabuddhānaṁ panāti pana-saddo visesatthajotano. Tena atītesu tāva khandhānaṁ",
  "tika-s0305t2:94_1": "bhūtapubbattā tattha siyā ñāṇassa savisaye gati, anāgatesu pana sabbaso asañjātesu",
  "tika-s0305t2:94_2": "kathanti imamatthaṁ joteti. Tenāha ‘‘anāgatāpī’’tiādi. ‘‘Attano cetasā paricchinditvā",
  "tika-s0305t2:94_3": "viditā’’ti kasmā vuttaṁ? Nanu atītānāgate sattāhe eva pavattaṁ cittaṁ cetopariyañāṇassa",
  "tika-s0305t2:94_4": "visayo, na tato paranti? Nayidaṁ cetopariyañāṇakiccavasena vuttaṁ, atha kho pubbenivāsaanāgataṁsañāṇānaṁ",
  "tika-s0305t2:94_5": "vasena vuttaṁ, tasmā nāyaṁ doso. Viditaṭṭhāne na karoti sikkhāpadeneva tādisassa",
  "tika-s0305t2:94_6": "paṭikkhepassa paṭikkhittattā setughātato ca. Kathaṁ pana thero dvayasambhave paṭikkhepameva",
  "tika-s0305t2:94_7": "akāsi, na vibhajja byākāsīti āha ‘‘thero kirā’’tiādi. Pāraṁ pariyantaṁ minotīti pāramī,",
  "tika-s0305t2:94_8": "sā eva ñāṇanti pāramiñāṇaṁ, sāvakānaṁ pāramiñāṇaṁ sāvakapāramiñāṇaṁ. Tasmiṁ sāvakānaṁ",
  "tika-s0305t2:94_9": "ukkaṁsapariyantagate jānane nāyamanuyogo, atha kho sabbaññutaññāṇe sabbaññutāya jānane.",
  "tika-s0305t2:94_10": "Keci pana ‘‘sāvakapāramiñāṇeti sāvakapāramiñāṇavisaye’’ti atthaṁ vadanti, tathā sesapadesupi.",
  "tika-s0305t2:94_11": "Sīla…pe… samatthanti sīlasamādhipaññāvimuttiñāṇasaṅkhātānaṁ kāraṇānaṁ jānanasamatthaṁ.",
  "tika-s0305t2:94_12": "Buddhasīlādayo hi buddhānaṁ buddhakiccassa parehi ete buddhāti jānanassa ca kāraṇaṁ.",
  "tika-s0305t2:95_0": "Anumānañāṇaṁ viya saṁsayaṭṭhitaṁ ahutvā idamidanti yathāsabhāvato ñeyyaṁ dhāreti",
  "tika-s0305t2:95_1": "nicchinotīti dhammo, paccakkhañāṇanti āha ‘‘dhammassa paccakkhato ñāṇassā’’ti. Anuetīti",
  "tika-s0305t2:95_2": "anvayoti āha ‘‘anuyogaṁ anugantvā’’ti. Paccakkhasiddhañhi atthaṁ anugantvā anumānañāṇassa",
  "tika-s0305t2:95_3": "pavatti ‘‘diṭṭhena adiṭṭhassa anumāna’’nti veditabbā. Vidite vedakampi ñāṇaṁ atthato",
  "tika-s0305t2:95_4": "viditameva hotīti ‘‘anumānañāṇaṁ nayaggāho vidito’’ti vuttaṁ. Viditoti viddho paṭiladdho,",
  "tika-s0305t2:95_5": "adhigatoti attho. Appamāṇoti aparimāṇo mahāvisayattā. Tenāha ‘‘apariyanto’’ti. Tenāti",
  "tika-s0305t2:95_6": "apariyantattā. Tena vā apariyantena ñāṇena. Etena thero yaṁ yaṁ anumeyyamatthaṁ ñātukāmo",
  "tika-s0305t2:95_7": "hoti, tattha tattha tassa asaṅgamappaṭihataṁ anumānañāṇaṁ pavattetīti dasseti. Tenāha",
  "tika-s0305t2:95_8": "‘‘so iminā’’tiādi. Tattha imināti iminā kāraṇena.",
  "tika-s0305t2:96_0": "Pākārassa thirabhāvaṁ uddhamuddhaṁ āpetīti uddhāpaṁ, pākāramūlaṁ. Ādi-saddena pākāradvārabandhaparikhādīnaṁ",
  "tika-s0305t2:96_1": "saṅgaho veditabbo. Paccante bhavaṁ paccantimaṁ. Paṇḍitadovārikaṭṭhāniyaṁ katvā thero",
  "tika-s0305t2:96_2": "attānaṁ dassetīti dassento ‘‘ekadvāranti kasmā āhā’’ti codanaṁ samuṭṭhāpesi.",
  "tika-s0305t2:97_0": "Yassā paññāya vasena puriso paṇḍitoti vuccati, taṁ paṇḍiccanti āha – ‘‘paṇḍiccena",
  "tika-s0305t2:97_1": "samannāgato’’ti. Taṁtaṁitikattabbatāsu chekabhāvo byattabhāvo veyyattiyaṁ. Medhati",
  "tika-s0305t2:97_2": "aññāṇaṁ hiṁsati vidhamatīti medhā, sā etassa atthīti medhāvī. Ṭhāne ṭhāne uppatti",
  "tika-s0305t2:97_3": "etissā atthīti ṭhānuppattikā, ṭhānaso uppajjanapaññā. Anupariyāyanti etenāti anupariyāyo,",
  "tika-s0305t2:97_4": "so eva pathoti anupariyāyapatho, parito pākārassa anuyāyanamaggo. Pākārabhāgā sambandhitabbā",
  "tika-s0305t2:97_5": "etthāti pākārasandhi, pākārassa phullitapadeso. So pana heṭṭhimantena dvinnampi iṭṭhakānaṁ",
  "tika-s0305t2:97_6": "vigamena evaṁ vuccatīti āha – ‘‘dvinnaṁ iṭṭhakānaṁ apagataṭṭhāna’’nti. Chinnaṭṭhānanti",
  "tika-s0305t2:97_7": "chinnabhinnapadesaṁ, chinnaṭṭhānaṁ vā. Tañhi ‘‘vivara’’nti vuccati. Kīliṭṭhanti malīnaṁ.",
  "tika-s0305t2:97_8": "Upatāpentīti kilesapariḷāhena santāpenti. Vibādhentīti pīḷenti. Uppannāya paññāya",
  "tika-s0305t2:97_9": "nīvaraṇehi na kiñci kātuṁ sakkāti āha ‘‘anuppannāya paññāya uppajjituṁ na dentī’’ti.",
  "tika-s0305t2:97_10": "Tasmāti paccayūpaghātena uppajjituṁ appadānato. Catūsu satipaṭṭhānesu suṭṭhu ṭhapitacittāti",
  "tika-s0305t2:97_11": "catubbidhāyapi satipaṭṭhānabhāvanāya sammadeva ṭhapitacittā appitacittā. Yathāsabhāvena",
  "tika-s0305t2:97_12": "bhāvetvāti yāthāvato sammadeva yathā paṭipakkhā samucchijjanti, evaṁ bhāvetvā.",
  "tika-s0305t2:98_0": "Purimanaye satipaṭṭhānāni bojjhaṅgā ca missakā adhippetāti tato aññathā vattuṁ ‘‘apicetthā’’tiādi",
  "tika-s0305t2:98_1": "vuttaṁ. Missakāti samathavipassanāmaggavasena missakā. ‘‘Catūsu satipaṭṭhānesu suppatiṭṭhitacittāti",
  "tika-s0305t2:98_2": "paṭhamaṁ vuttattā satipaṭṭhānesu vipassanaṁ gahetvā satta bojjhaṅge yathābhūtaṁ bhāvetvāti",
  "tika-s0305t2:98_3": "vuttattā maggapariyāpannānaṁyeva ca nesaṁ nippariyāyabojjhaṅgabhāvato tesu ca adhigatameva",
  "tika-s0305t2:98_4": "hotīti bojjhaṅge maggo ca sabbaññutaññāṇañcāti gahite sundaro pañho bhaveyyā’’ti",
  "tika-s0305t2:98_5": "mahāsivatthero āha. Na panevaṁ gahitaṁ porāṇehīti adhippāyo. Itīti vuttappakāraparāmasanaṁ.",
  "tika-s0305t2:98_6": "Theroti sāriputtatthero.",
  "tika-s0305t2:99_0": "Tatthāti tesu paccantanagarādīsu. Nagaraṁ viya nibbānaṁ tadatthikehi upagantabbato",
  "tika-s0305t2:99_1": "upagatānañca parissayarahitasukhādhigamaṭṭhānato. Pākāro viya sīlaṁ tadupagatānaṁ",
  "tika-s0305t2:99_2": "parito ārakkhabhāvato. Anupariyāyapatho viya hirī sīlapākārassa adhiṭṭhānabhāvato.",
  "tika-s0305t2:99_3": "Vuttañhetaṁ – ‘‘pariyāyapathoti kho bhikkhu hiriyā etaṁ adhivacana’’nti. Dvāraṁ viya",
  "tika-s0305t2:99_4": "ariyamaggo nibbānanagarappavesane añjasabhāvato. Paṇḍitadovāriko viya dhammasenāpati",
  "tika-s0305t2:99_5": "nibbānanagaraṁ paviṭṭhapavisanakānaṁ sattānaṁ sallakkhaṇato. Dinnoti dāpito, sodhitoti",
  "tika-s0305t2:99_6": "attho. Sesaṁ suviññeyyameva.",
  "tika-s0305t2:100": "3. Cundasuttavaṇṇanā",
  "tika-s0305t2:101_0": "379. Pubbe sāvatthito veḷuvagāmassa gatattā vuttaṁ ‘‘āgatamaggeneva paṭinivattanto’’ti.",
  "tika-s0305t2:101_1": "Sattannanti upaseno, revato, khadiravaniyo, cundo, samaṇuddeso ahanti catunnaṁ, cālā,",
  "tika-s0305t2:101_2": "upacālā, sīsūpacālāti, tissannanti imesaṁ sattannaṁ arahantānaṁ. Natthi nu khoti",
  "tika-s0305t2:101_3": "etthāpi ‘‘olokento’’ti ānetvā sambandho sīhāvalokanañāyena. Bhavissanti me vattāro",
  "tika-s0305t2:101_4": "harituṁ nāsakkhīti sambandho. Idaṁ dāni pacchimadassananti bhūtakathanamattaṁ, na",
  "tika-s0305t2:101_5": "tattha sālayatādassanaṁ yathā tathāgatassa vesāliyā nikkhamitvā nāgāpalokitaṁ.",
  "tika-s0305t2:102_0": "Tassa tassa visesassa adhiṭṭhānavaseneva iddhibhedadassanaṁ iddhivikubbanaṁ. Sīhassa",
  "tika-s0305t2:102_1": "vijambhanādivasena kīḷitvā nādasadisī ayaṁ dhammakathāti vuttaṁ ‘‘sīhavikīḷito dhammapariyāyo’’ti.",
  "tika-s0305t2:102_2": "Gamanakālo mayhantīti ettha iti-saddo parisamāpane. Tena therena yathārambhassa vacanapabandhassa",
  "tika-s0305t2:102_3": "samāpitabhāvaṁ joteti. Esa nayo sesesupi edisesu sabbaṭṭhānesu. Yugandharādayo paribhaṇḍapabbatāti",
  "tika-s0305t2:102_4": "veditabbā. Ekappahārenevāti ekappahārena iva. Svāyaṁ iva-saddo na sakkomīti ettha",
  "tika-s0305t2:102_5": "ānetvā sambandhitabbo.",
  "tika-s0305t2:103_0": "Paṭipādessāmīti ṭhitakāyaṁ paṭipādessāmi. Patthanākāle anomadassissa bhagavato vacanasutānusārena",
  "tika-s0305t2:103_1": "ñāṇena diṭṭhamattataṁ sandhāya ‘‘taṁ paṭhamadassana’’nti vuttaṁ. Dhāretuṁ asakkontī",
  "tika-s0305t2:103_2": "guṇasāraṁ. Esa maggoti eso jātānaṁ sattānaṁ maraṇaniṭṭhito pantho. Punapi evaṁbhāvino",
  "tika-s0305t2:103_3": "nāma saṅkhārāti saṅkhārā nāma evaṁbhāvino, maraṇapariyosānāti attho. Ettakanti ettakaṁ",
  "tika-s0305t2:103_4": "kālaṁ. Saṅkaḍḍhitvā saṁharitvā. Mukhaṁ pidhāyāti mukhaṁ chādetvā. Agghikasatānīti",
  "tika-s0305t2:103_5": "makuḷaṅkuracetiyasatāni.",
  "tika-s0305t2:104_0": "Purimadivaseti atītadivase. Yasmā dhammasenāpatino arahattappattadivaseyeva satthu",
  "tika-s0305t2:104_1": "sāvakasannipāto ahosi, tasmā ‘‘pūritasāvakasannipāto esa bhikkhū’’ti vuttaṁ. Pañca",
  "tika-s0305t2:104_2": "jātisatānīti bhummatthe, accantasaṁyoge vā upayogavacanaṁ.",
  "tika-s0305t2:105": "Kaḷopihatthoti vilīvamayabhājanahattho. ‘‘Cammamayabhājanahattho’’ti ca vadanti. Purantareti nagaramajjhe. Vaneti araññe.",
  "tika-s0305t2:106_0": "Osakkanākāravirahitoti dhammadesanāya saṅkocahetuvirahito. Visāradoti sāradavirahito.",
  "tika-s0305t2:106_1": "Dhammojanti dhammarasaṁ, ojavantaṁ desanādhammanti attho. Dhammabhoganti dhammaparibhogaṁ,",
  "tika-s0305t2:106_2": "parehi saddhiṁ saṁvibhajanavasena pavattaṁ dhammasambhoganti desanādhammameva vadati.",
  "tika-s0305t2:106_3": "Tena vuttaṁ ‘‘ubhayenapi dhammaparibhogova kathito’’ti.",
  "tika-s0305t2:107_0": "Piyāyitabbato piyehi. Manassa vaḍḍhanato manāpehi. Jātiyāti khattiyādijātiyā. Nānābhāvo",
  "tika-s0305t2:107_1": "asahabhāvo visuṁbhāvo. Aññathābhāvo aññathattaṁ. Sarīranti rūpadhammakāyasaṅkhātaṁ",
  "tika-s0305t2:107_2": "sarīraṁ. Rūpakāye hi bhijjante bhijjanteva. So bhijjeyyāti so mahantataro khandho bhijjeyya.",
  "tika-s0305t2:108_0": "Dakkhiṇadisaṁ gatoti dakkhiṇadisāmukhe pavatto. Mahākhandho viyāti mahanto sāravanto",
  "tika-s0305t2:108_1": "sākhākhandho viya. Sākhakhandhā hi disābhimukhapavattākārā, mūlakhandho pana uddhamuggato.",
  "tika-s0305t2:108_2": "Soḷasannaṁ pañhānanti soḷasannaṁ aparāpariyapavattaniyānaṁ atthānaṁ. Ñātuṁ icchito hi attho pañho.",
  "tika-s0305t2:109": "4-5. Ukkacelasuttādivaṇṇanā",
  "tika-s0305t2:110": "380-381.Amāvasuposatheti amāvasiuposathe, kālapakkhauposatheti attho. Purimanayenevāti anantarasutte vuttanayeneva.",
  "tika-s0305t2:111": "6. Uttiyasuttavaṇṇanā",
  "tika-s0305t2:112": "382.Maccudheyyassāti maccuno pavattiṭṭhānassa.",
  "tika-s0305t2:113": "8. Brahmasuttavaṇṇanā",
  "tika-s0305t2:114_0": "384.Tasmiṁkāleti paṭhamābhisambodhiyaṁ. Bhikkhuyeva natthi dhammacakkassa appavattitattā,",
  "tika-s0305t2:114_1": "bhikkhuyeva bhikkhulakkhaṇayogato. Ekako maggo, na dvedhāpathabhūtoti ekamaggo, taṁ",
  "tika-s0305t2:114_2": "ekamaggaṁ. Jātiyā khayo vaṭṭadukkhassa antabhūtoti jātikkhayanto, nibbānaṁ, taṁ diṭṭhattā",
  "tika-s0305t2:114_3": "jātikkhayantadassīti evamettha attho daṭṭhabbo.",
  "tika-s0305t2:115": "9. Sedakasuttavaṇṇanā",
  "tika-s0305t2:116_0": "385.Ayaṁ tassa laddhīti ayaṁ idāni vuccamānā tassa ācariyassa laddhi. Tato anāmentoti",
  "tika-s0305t2:116_1": "yena vaṁso namati, tena kāyaṁ anāmento. Tathā namanto hi patitvā cuṇṇavicuṇṇaṁ hoti.",
  "tika-s0305t2:116_2": "Tanti kāyaṁ, taṁ vaṁsaṁ vā. Ākaḍḍhento viyāti namitaṭṭhānato parabhāgena ākaḍḍhento",
  "tika-s0305t2:116_3": "viya. Ekatobhāgiyaṁ katvāti yathāvuttaṁ satiṁ sūpaṭṭhitaṁ katvā onataṁ viya katvā.",
  "tika-s0305t2:116_4": "Tathā karaṇaṁ pana tathā vātūpatthambhagāhāpanenāti āha – ‘‘vātūpatthambhaṁ gāhāpetvā’’ti.",
  "tika-s0305t2:116_5": "Tañca satiyā tadatthaṁ upaṭṭhānenāti vuttaṁ ‘‘satiṁ sūpaṭṭhitaṁ katvā’’ti. Niccalova",
  "tika-s0305t2:116_6": "nisīdanto antevāsī ācariyaṁ rakkhati, ettakaṁ ācariyassa laddhivasena vuttaṁ. ‘‘Ācariyo",
  "tika-s0305t2:116_7": "vaṁsaṁ suggahitaṁ gaṇhanto’’tiādi sabbaṁ heṭṭhā vuttanayameva.",
  "tika-s0305t2:117_0": "‘‘Attānameva rakkhatī’’ti idaṁ attano rakkhaṇaṁ padhānaṁ katvā vuttaṁ, na antevāsikanti",
  "tika-s0305t2:117_1": "avadhāraṇaphalaṁ. Attarakkhāya panettha sijjhamānāya antevāsikarakkhāpi siddhā eva",
  "tika-s0305t2:117_2": "hotīti. Dutiyapakkhepi eseva nayo. So tattha ñāyoti yā attano eva rakkhā, sā atthato",
  "tika-s0305t2:117_3": "pararakkhāpi hotīti ayamettha ñāyo yuttappayogo. Anuvaḍḍhiyāti yathāvaḍḍhitassa anuanuvaḍḍhiyā.",
  "tika-s0305t2:117_4": "Etena paṭiladdhasampayuttapamodanākāro dassitoti āha – ‘‘sapubbabhāgāya muditāyāti",
  "tika-s0305t2:117_5": "attho’’ti. Āsevanāyātiādīni padāni anudayatāpariyosānāni (yasmā satipaṭṭhānaṁ sevantassa",
  "tika-s0305t2:117_6": "siddhaṁ attano ca parassa ca rakkhaṇaṁ pakāsenti, tasmā) – ‘‘attānaṁ, bhikkhave,",
  "tika-s0305t2:117_7": "rakkhissāmīti satipaṭṭhānaṁ sevitabba’’ntiādi vuttaṁ.",
  "tika-s0305t2:118": "10. Janapadakalyāṇīsuttavaṇṇanā",
  "tika-s0305t2:119_0": "386.Janapadasmiṁ kalyāṇīti sakalajanapade bhaddā rūpasampattiyā sikkhāsampattiyā",
  "tika-s0305t2:119_1": "ca sundarā seṭṭhā. Rūpasampatti ca nāma sabbaso rūpadosābhāvena rūpaguṇapāripūriyā",
  "tika-s0305t2:119_2": "hotīti tadubhayaṁ dassetuṁ ‘‘chasarīradosarahitā pañcakalyāṇasamannāgatā’’ti vuttaṁ.",
  "tika-s0305t2:119_3": "Taṁ duvidhampi vivaranto ‘‘sā hī’’tiādimāha. Pañcakalyāṇasamannāgatāti pañcavidhasarīraguṇasampadāhi",
  "tika-s0305t2:119_4": "samannāgatā. Nātidīghā nātirassāti pamāṇamajjhimā dīghatarappamāṇā na hoti, na atirassā,",
  "tika-s0305t2:119_5": "lakuṇḍakarūpā na hoti. Nātikisāti ativiya kisathaddhamaṁsalohitā dissamānā aṭṭhisarīrā",
  "tika-s0305t2:119_6": "jālasarīrā na hoti. Nātithūlāti bhāriyamaṁsā mahodarā na hoti. Nātikāḷā nāccodātāti",
  "tika-s0305t2:119_7": "ativiya kāḷavaṇṇā jhāmaṅgāro viya , dadhitakkādīhi pamajjitamattakaṁsalohavaṇṇā na",
  "tika-s0305t2:119_8": "hoti. Manussaloke tādisiyā rūpasampattiyā abhāvato atikkantā manussavaṇṇaṁ. Yathā",
  "tika-s0305t2:119_9": "pamāṇayuttā, evaṁ ārohapariṇāhayogato ca paresaṁ pasādāvahā nātidīghatādayo. Evaṁ",
  "tika-s0305t2:119_10": "manussānaṁ dibbarūpatāsampattīpīti vuttaṁ ‘‘appattā dibbavaṇṇa’’nti. Ettha ca nātidīghanātirassatāvacanena",
  "tika-s0305t2:119_11": "ārohasampatti vuttā ubbedhena pāsādikabhāvato. Kisathūladosābhāvavacanena pariṇāhasampatti",
  "tika-s0305t2:119_12": "vuttā. Ubhayenapi saṇṭhānasampadā vibhāvitā, nātikāḷatāvacanena vaṇṇasampatti vuttā",
  "tika-s0305t2:119_13": "vivaṇṇatābhāvato. Piyaṅgusāmāti pariṇatapiyaṅgupupphasadisasarīranibhāsā. Mukhapariyosānanti",
  "tika-s0305t2:119_14": "adharoṭṭhamāha. Ayaṁ yathāvuttā sarīravaṇṇasampatti. Assāti janapadakalyāṇiyā. Chavikalyāṇatā",
  "tika-s0305t2:119_15": "chavisampattihetukattā tassā. Esa nayo sesesupi. Nakhā eva pattasadisatāya nakhapattāni.",
  "tika-s0305t2:120_0": "(Pasāvo sarīrāvayavena iriyananti āha – ‘‘pavattīti attho’’ti, pasāvo yathāparitameva",
  "tika-s0305t2:120_1": "kanatanti, na sabhāvasandhānaṁ. Yathāvibhāvasena uttamameva naccaṁ naccati. Te vā",
  "tika-s0305t2:120_2": "vīsatiyāsūtiraṁ dhānappattiyā pavattiyā pavattimakatamandatā vibhāvasuṭatassa uttamameva",
  "tika-s0305t2:120_3": "gītañca gāyatīti attho.) [Etthantare pāṭho asuddho dussodhanīyo ca. Suddhapāṭho gavesitabbo.]",
  "tika-s0305t2:120_4": "Samatittiko telapattoti mukhavattisamaṁ telānaṁ pūritattā samatittikamukhaṁ telabhājanaṁ.",
  "tika-s0305t2:120_5": "Antarena ca mahāsamajjaṁ antarena ca janapadakalyāṇinti janapadakalyāṇiyā, tassā",
  "tika-s0305t2:120_6": "ca naccagītaṁ pekkhituṁ sannipatitamahājanasamūhassa majjhato pariharitabbo netabbo.",
  "tika-s0305t2:120_7": "Nanti telaṁ. Āhareyyāti āpajjeyya. Tatridaṁ opammasaṁsandanaṁ – telapattaṁ viya kāyagatāsati,",
  "tika-s0305t2:120_8": "tassa pariharaṇapuggalo viya vipassako, janakāyā viya puthuttārammaṇāni, asipuriso",
  "tika-s0305t2:120_9": "viya mano, telassa cajanaṁ viya kilesuppādanaṁ, sīsapātanaṁ viya ariyamaggañāṇasīsānuppatti.",
  "tika-s0305t2:120_10": "‘‘Kāyagatā sati no bhāvitā…pe… sikkhitabba’’nti vuttattā ‘‘pubbabhāgavipassanāva kathitā’’ti vuttaṁ.",
  "tika-s0305t2:121": "Nālandavaggavaṇṇanā niṭṭhitā.",
  "tika-s0305t2:122": "3. Sīlaṭṭhitivaggo",
  "tika-s0305t2:123": "1-2. Sīlasuttādivaṇṇanā",
  "tika-s0305t2:124_0": "387-388.Sīlānīti bahuvacanaṁ anekavidhattā sīlassa. Tañhi sīlanaṭṭhena ekavidhampi",
  "tika-s0305t2:124_1": "cārittādivasena anekavidhaṁ. Tenāha – ‘‘catupārisuddhisīlānī’’ti. Pañhamaggoti ñātuṁ",
  "tika-s0305t2:124_2": "icchitassa atthassa vīmaṁsanaṁ. Tenāha – ‘‘pañhagavesana’’nti.",
  "tika-s0305t2:125": "3-5. Parihānasuttādivaṇṇanā",
  "tika-s0305t2:126": "389-391.Puggalavasena parihānaṁ hoti na dhammavasena. Yo na bhāveti, tasseva parihāyati. Tenāha ‘‘yo hī’’tiādi.",
  "tika-s0305t2:127": "6. Padesasuttavaṇṇanā",
  "tika-s0305t2:128": "392.Padesato bhāvitattāti ekadesato bhāvitattā bhāvanāpāripūriyā ananuppattattā. Tenāha – ‘‘cattāro hi magge’’tiādi.",
  "tika-s0305t2:129": "7. Samattasuttavaṇṇanā",
  "tika-s0305t2:130": "393.Samattā bhāvitattāti pariyattā bhāvitattā.",
  "tika-s0305t2:131": "8-10. Lokasuttādivaṇṇanā",
  "tika-s0305t2:132_0": "394-396. Mahāvisayattā mahatiyo abhiññā etassāti mahābhiñño, tassa bhāvoti sabbaṁ",
  "tika-s0305t2:132_1": "vattabbaṁ. ‘‘Satatavihāravasena vutta’’nti vatvā tamatthaṁ pākaṭaṁ kātuṁ ‘‘thero",
  "tika-s0305t2:132_2": "kirā’’tiādi vuttaṁ. Tassāti therassa. Āvajjanassa gatinti ekāvajjanasseva gamanavīthiṁ.",
  "tika-s0305t2:132_3": "Anubandhati cakkavāḷānaṁ sahassaṁ ekāvajjaneneva sahassalokadhātuyā icchitamatthaṁ",
  "tika-s0305t2:132_4": "jānituṁ samatthoti dasseti.",
  "tika-s0305t2:133": "Sīlaṭṭhitivaggavaṇṇanā niṭṭhitā.",
  "tika-s0305t2:134": "4. Ananussutavaggavaṇṇanā",
  "tika-s0305t2:135_0": "397-407.Yāvedanā sammasitvāti yā tebhūmakavedanā sammasitvā. Tāvassāti tā tebhūmakavedanā",
  "tika-s0305t2:135_1": "eva assa bhikkhuno. Sadisavasena cetaṁ vuttaṁ, aniccādisammasanavasena viditā pubbabhāge",
  "tika-s0305t2:135_2": "sammasanakāle upaṭṭhahanti. Pariggahitesūti parijānanavasena paricchijja gahitesu.",
  "tika-s0305t2:135_3": "‘‘Vedanā taṇhāpapañcassa, vitakko mānapapañcassa, saññā diṭṭhipapañcassa mūlavasena",
  "tika-s0305t2:135_4": "sammasanaṁ vuttā’’ti vadanti. ‘‘Vedanāvitakkasaññā taṇhāmānadiṭṭhipapañcānaṁ mūladassanavasenā’’ti apare.",
  "tika-s0305t2:136": "Ananussutavaggavaṇṇanā niṭṭhitā.",
  "tika-s0305t2:137": "5. Amatavaggo",
  "tika-s0305t2:138": "2. Samudayasuttavaṇṇanā",
  "tika-s0305t2:139": "408.Sārammaṇasatipaṭṭhānāti ārammaṇalakkhitā satipaṭṭhānā kathitā, na satilakkhaṇā.",
  "tika-s0305t2:140": "4. Satisuttavaṇṇanā",
  "tika-s0305t2:141": "410.Suddhikaṁ katvā visuṁ visuṁ katvā. Tathā ca vuttaṁ pāḷiyaṁ ‘‘kāye vā bhikkhū’’ti.",
  "tika-s0305t2:142": "6. Pātimokkhasaṁvarasuttavaṇṇanā",
  "tika-s0305t2:143_0": "412.Jeṭṭhakasīlanti padhānakasīlaṁ. Sīlaggahaṇañhi pāḷiyaṁ pātimokkhasaṁvaravaseneva",
  "tika-s0305t2:143_1": "āgataṁ. Tenāha ‘‘tipiṭakacūḷanāgatthero panā’’tiādi. Tattha pātimokkhasaṁvarova sīlanti",
  "tika-s0305t2:143_2": "avadhāraṇaṁ itaresaṁ tiṇṇaṁ ekadesena pātimokkhantogadhabhāvaṁ dīpeti. Tathā hi anolokiyolokane",
  "tika-s0305t2:143_3": "ājīvahetu ca chasikkhāpadavītikkamane gilānapaccayassa appaccavekkhitaparibhoge ca",
  "tika-s0305t2:143_4": "āpatti vihitāti. Tīṇīti indriyasaṁvarādīni. Sīlanti vuttaṭṭhānaṁ nāma natthīti sīlapariyāyena",
  "tika-s0305t2:143_5": "tesaṁ katthaci sutte gahitaṭṭhānaṁ nāma natthīti nippariyāyasīlataṁ tesaṁ paṭikkhipati.",
  "tika-s0305t2:143_6": "Chadvārarakkhaṇamattamevāti tassa sallahukatamāha cittādhiṭṭhānamattena paṭipākatikabhāvappattito.",
  "tika-s0305t2:143_7": "Itaradvayepi eseva nayo. Paccayuppattimattakanti phalena hetuṁ dasseti. Uppādanahetukā",
  "tika-s0305t2:143_8": "hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti",
  "tika-s0305t2:143_9": "adhippāyo. Nippariyāyenāti iminā indriyasaṁvarādīni tīṇi padhānasīlassa paripālanaparisodhanavasena",
  "tika-s0305t2:143_10": "pavattiyā pariyāyasīlāni nāmāti dasseti. Idāni pātimokkhasīlasseva padhānabhāvaṁ",
  "tika-s0305t2:143_11": "byatirekato anvayato ca upamāya vibhāvetuṁ ‘‘yassā’’tiādimāha. Tattha soti pātimokkhasaṁvaro.",
  "tika-s0305t2:143_12": "Sesāni indriyasaṁvarādīni. Pātimokkhasaddassa attho pana visuddhimaggasaṁvaṇṇanādīsu",
  "tika-s0305t2:143_13": "vitthārito, tasmā tattha vuttanayeneva veditabbo.",
  "tika-s0305t2:144_0": "Ācārena ca gocarena ca sampannoti kāyikacetasikaavītikkamasaṅkhātena ācārena ca navesiyādigocaratādisaṅkhātena",
  "tika-s0305t2:144_1": "gocarena ca sampanno, sampannaācāragocaroti attho. Appamattakesūti atiparittakesu",
  "tika-s0305t2:144_2": "anāpattigamanīyesu. ‘‘Dukkaṭadubbhāsitamattesū’’ti apare. Vajjesūti akaraṇīyesu gārayhesu.",
  "tika-s0305t2:144_3": "Te pana ekantato akusalā hontīti āha – ‘‘akusaladhammesū’’ti. Bhayadassāvīti bhayato",
  "tika-s0305t2:144_4": "dassanasīlo, paramāṇumattampi vajjaṁ sineruppamāṇaṁ viya katvā dassanasīlo. Sammā",
  "tika-s0305t2:144_5": "ādiyitvāti sammadeva sakkaccaṁ sabbaso ca ādiyitvā. Sikkhāpadesūti niddhāraṇe bhummanti",
  "tika-s0305t2:144_6": "samudāyato avayavaniddhāraṇaṁ dassento ‘‘sikkhāpadesu taṁ taṁ sikkhāpada’’ntiādimāha.",
  "tika-s0305t2:144_7": "Sikkhāpadaṁ samādātabbaṁ sikkhitabbañcāti adhippāyo. Sikkhāti adhisīlasikkhā. Pubbe",
  "tika-s0305t2:144_8": "pada-saddo adhiṭṭhānaṭṭho, idha bhāgatthoti daṭṭhabbanti āha – ‘‘sikkhākoṭṭhāsesū’’ti.",
  "tika-s0305t2:144_9": "Mūlapaññattianupaññattiādibhedaṁ yaṁkiñci sikkhitabbaṁ pūretabbaṁ sīlaṁ, taṁ pana",
  "tika-s0305t2:144_10": "dvāravasena duvidhamevāti āha – ‘‘kāyikaṁ vā vācasikaṁ vā’’ti. Imasmiṁ atthavikappe",
  "tika-s0305t2:144_11": "sikkhāpadesūti ādhāre bhummaṁ sikkhābhāgesu kassaci visuṁ aggahaṇato. Tenāha – ‘‘taṁ",
  "tika-s0305t2:144_12": "taṁ sabba’’nti. ‘‘Tato tvaṁ bhikkhu sīlaṁ nissāyā’’ti vacanato anabhijjhā abyāpādasammādiṭṭhiyopi",
  "tika-s0305t2:144_13": "sīlanti vuttā, tasmā imasmiṁ sutte ‘‘pātimokkhasaṁvarasīlameva kathita’’nti vuttaṁ.",
  "tika-s0305t2:145": "7. Duccaritasuttavaṇṇanā",
  "tika-s0305t2:146_0": "413. Etthāpi manosucaritaṁ sīlaṁ nāmāti dassetīti katvā vuttaṁ ‘‘pacchimāpi tayo’’ti.",
  "tika-s0305t2:146_1": "Anabhijjhāabyāpādasammādiṭṭhidhammā sīlaṁ hotīti veditabbā kāyavacīsucaritehi saddhiṁ",
  "tika-s0305t2:146_2": "manosucaritampi vatvā ‘‘tato tvaṁ bhikkhu sīlaṁ nissāya sīle patiṭṭhāyā’’ti vuttattā.",
  "tika-s0305t2:146_3": "Sesaṁ vuttanayameva. Chaṭṭhasattamesūti chaṭṭhasattamavaggesu apubbaṁ natthi. Tena",
  "tika-s0305t2:146_4": "vuttaṁ ‘‘heṭṭhā vuttanayeneva attho veditabbo’’ti. Vaggapeyyālato pana imasmiṁ satipaṭṭhānasaṁyutte",
  "tika-s0305t2:146_5": "katipayavaggā saṅgahaṁ ārūḷhā, tathāpi tesaṁ atthavisesābhāvato ekaccesu potthakesu",
  "tika-s0305t2:146_6": "mukhamattaṁ dassetvā saṁkhittā, ekaccesu atisaṁkhittāva, te saṅkhepavasena dve katvā",
  "tika-s0305t2:146_7": "‘‘chaṭṭhasattamesū’’ti vuttaṁ.",
  "tika-s0305t2:147": "Amatavaggavaṇṇanā niṭṭhitā.",
  "tika-s0305t2:148": "Satipaṭṭhānasaṁyuttavaṇṇanā niṭṭhitā."
}