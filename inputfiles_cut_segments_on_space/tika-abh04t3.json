{
  "tika-abh04t3:0": "Dukamātikāpadavaṇṇanā",
  "tika-abh04t3:1_0": "1-6.Samānadesaggahaṇānaṁ ekasmiṁyeva vatthusmiṁ gahetabbānaṁ, ekavatthuvisayānaṁ",
  "tika-abh04t3:1_1": "vā. Atha vā samānadesānaṁ ekavatthukattā samānagahetabbabhāvānaṁ ekuppāditoti attho.",
  "tika-abh04t3:1_2": "Ye dhammā hetusahagatā, te hetūhi saha saṅgayhanti. Yo ca tesaṁ sahetukabhāvo, so",
  "tika-abh04t3:1_3": "sahajātādīhi hetūhi katoti katvā vuttaṁ “samā…pe… sabbhāva”nti. Ādi-saddena cettha",
  "tika-abh04t3:1_4": "suppatiṭṭhitabhāvasādhanādihetubyāpāre pariggaṇhāti. Ekībhāvūpagamananti ekakalāpabhāvena",
  "tika-abh04t3:1_5": "pavattamānānaṁ cittacetasikānaṁ saṁsaṭṭhatāya samūhaghanabhāvena duviññeyyanānākaraṇataṁyeva",
  "tika-abh04t3:1_6": "sandhāya vuttaṁ. Dhammanānattābhāvepīti sabhāvatthabhedābhāvepi. Padatthanānattenāti",
  "tika-abh04t3:1_7": "nānāpadābhidheyyatābhedena. Etena pakārantarāpekkhaṁ dukantaravacananti dasseti.",
  "tika-abh04t3:1_8": "Anekappakārā hi dhammā. Teneva “sabbe dhammā sabbākārena buddhassa bhagavato ñāṇamukhe",
  "tika-abh04t3:1_9": "āpāthaṁ āgacchantī”ti vuttaṁ. Ayañca attho tikesupi daṭṭhabbo. Yesaṁ vineyyānaṁ yehi",
  "tika-abh04t3:1_10": "pakāravisesehi dhammānaṁ vibhāvane kate paṭivedho hoti, tesaṁ tappakārabhedehi dhammānaṁ",
  "tika-abh04t3:1_11": "vibhāvanaṁ. Yesaṁ pana yena ekeneva pakārena vibhāvane paṭivedho hoti, tesampi taṁ",
  "tika-abh04t3:1_12": "vatvā dhammissarattā tadaññaniravasesappakāravibhāvanañca desanāvilāsoti āha “desetabbappakārajānana”ntiādi.",
  "tika-abh04t3:1_13": "Nanu ekena pakārena jānantassa tadaññappakāravibhāvanaṁ aphalaṁ hotīti? Na hoti paṭisambhidāppabhedassa",
  "tika-abh04t3:1_14": "upanissayattā. Te pakārā etesanti tappakārā, tabbhāvo tappakāratā. Iminā dhammānaṁ",
  "tika-abh04t3:1_15": "vijjamānasseva pakāravisesassa vibhāvanaṁ desanāvilāsoti dasseti.",
  "tika-abh04t3:2_0": "Aññatthāpīti “ahetukā ceva dhammā na ca hetū”tiādīsu. Yathā paṭhamadukekadese gahetvā",
  "tika-abh04t3:2_1": "dutiyatatiyadukehi saddhiṁ chaṭṭhadukanaye yojanā “hetū dhammā sahetukāpi ahetukāpī”tiādayo",
  "tika-abh04t3:2_2": "tayo dukā labbhanti, evaṁ dutiyatatiyadukekadese gahetvā paṭhamadukena saddhiṁ yojanāya",
  "tika-abh04t3:2_3": "“sahetukā dhammā hetūpi na hetūpi, ahetukā dhammā hetūpi na hetūpi, hetusampayuttā",
  "tika-abh04t3:2_4": "dhammā hetūpi na hetūpi, hetuvippayuttā dhammā hetūpi na hetūpī”ti cattāro dukā labbhanti,",
  "tika-abh04t3:2_5": "te pana vuttanayeneva sakkā dassetunti na dassitāti daṭṭhabbā. Atha vā pāḷiyaṁ vuttehi",
  "tika-abh04t3:2_6": "catutthapañcamehi aṭṭhakathāyaṁ dassitehi purimehi dvīhi ninnānākaraṇato ete na vuttā.",
  "tika-abh04t3:2_7": "Sannivesavisesamattameva hettha visesoti. Teneva hi ninnānatthattā pāḷiyaṁ āgatadukesu",
  "tika-abh04t3:2_8": "yathāniddhāritadukānaṁ yathāsambhavaṁ avarodhanena avuttataṁ dassetuṁ “etesu panā”tiādimāha.",
  "tika-abh04t3:3_0": "Atha vā “etena vā gatidassanenā”tiādinā vakkhamānanayena “hetū ceva dhammā ahetukā",
  "tika-abh04t3:3_1": "cā”tiādīnaṁ sambhavantānaṁ dukānaṁ saṅgahe sati etesampi saṅgaho siyā. Yato vā dukato",
  "tika-abh04t3:3_2": "padaṁ niddhāretvā dukantaraṁ vuccati, tena sati ca nānatte dukantaraṁ labbhati, na",
  "tika-abh04t3:3_3": "cettha koci viseso yathāvuttadukehīti saṁvaṇṇanāsu na dassitanti daṭṭhabbaṁ. Ettha",
  "tika-abh04t3:3_4": "ca yathā sahetukadukato hetusampayuttadukassa, hetusahetukadukato ca hetuhetusampayuttadukassa",
  "tika-abh04t3:3_5": "padatthamattato nānattaṁ, na sabhāvatthato. Evaṁ santepi sahetukahetusahetukaduke",
  "tika-abh04t3:3_6": "vatvā itarepi vuttā, evaṁ hetusampayuttahetuhetusampayuttadukādīhi sabhāvatthanānattābhāvepi",
  "tika-abh04t3:3_7": "padatthanānattasambhavato dhammanānattābhāvepi padatthanānattena dukantaraṁ vuccatīti",
  "tika-abh04t3:3_8": "vuttattā “hetusahagatā dhammā, na hetusahagatā dhammā, hetusahajātā dhammā, na hetusahajātā",
  "tika-abh04t3:3_9": "dhammā. Hetusaṁsaṭṭhā dhammā, hetuvisaṁsaṭṭhā dhammā. Hetusamuṭṭhānā dhammā, na hetusamuṭṭhānā",
  "tika-abh04t3:3_10": "dhammā. Hetusahabhuno dhammā, na hetusahabhuno dhammā”tiādīnaṁ, tathā “hetū ceva",
  "tika-abh04t3:3_11": "dhammā hetusahagatā cā”tiādīnaṁ, “na hetū kho pana dhammā hetusahagatāpi, na hetusahagatāpī”tiādīnañca",
  "tika-abh04t3:3_12": "sambhavantānaṁ anekesaṁ dukānaṁ saṅgaho anuññāto viya dissati. Tathā hi vakkhati",
  "tika-abh04t3:3_13": "“etena vā gatidassanenā”tiādi. Evaṁ āsavagocchakādīsupi ayamattho yathāsambhavaṁ",
  "tika-abh04t3:3_14": "vattabbo. Dhammānaṁ vā sabhāvakiccādiṁ bodhetabbākārañca yāthāvato jānantena dhammasāminā",
  "tika-abh04t3:3_15": "yattakā dukā vuttā, tattakesu ṭhātabbaṁ. Addhā hi te dukā na vattabbā, ye bhagavatā",
  "tika-abh04t3:3_16": "na vuttāti veditabbaṁ. Na hetuhetusampayuttaduko chaṭṭhadukena ninnānatthoti adhippāyo.",
  "tika-abh04t3:3_17": "Tesūti paṭhamadukatatiyadukesu. Yadi dukantarehi dukantarapadehi ca samānatthattā",
  "tika-abh04t3:3_18": "etesaṁ dukānaṁ dukantarapadānañca avacanaṁ, evaṁ sati chaṭṭhaduke paṭhamapadampi",
  "tika-abh04t3:3_19": "na vattabbaṁ catutthaduke dutiyapadena samānatthattā. Tathā ca chaṭṭhadukoyeva na",
  "tika-abh04t3:3_20": "hotīti codanaṁ sandhāyāha “catutthaduke”tiādi. Dukapūraṇatthanti idaṁ samānatthataṁyeva",
  "tika-abh04t3:3_21": "sandhāya vuttaṁ, desanāviseso pana vijjatiyeva. Atthantaratābhāvepi pakārabhedahetukaṁ",
  "tika-abh04t3:3_22": "dukantaravacananti dassito hi ayamatthoti. Etena gatidassanenāti atthavisesābhāvepi",
  "tika-abh04t3:3_23": "chaṭṭhadukapūraṇasaṅkhātena nayadassanena. Paṭhamaduke…pe… dassito pāḷiyaṁ vuttehi",
  "tika-abh04t3:3_24": "catutthapañcamehi, aṭṭhakathāyaṁ dassitehi purimehi dvīhi, idha dassitehi catūhi.",
  "tika-abh04t3:3_25": "Tesūti dutiyatatiyadukesu. Paṭhamadukapakkhepena dassito pāḷiyaṁ chaṭṭhadukena itaratra",
  "tika-abh04t3:3_26": "ca itaradukehīti veditabbaṁ.",
  "tika-abh04t3:4_0": "7-13.Paccayabhāvamattena…pe… atthitanti etena na paṭiladdhattatāsaṅkhātā sasabhāvatāva",
  "tika-abh04t3:4_1": "atthitā, atha kho paṭipakkhena anirodho appahīnatā anipphāditaphalatā kāraṇāsamugghātena",
  "tika-abh04t3:4_2": "phalanibbattanārahatā cāti imamatthaṁ dasseti. Tathā hi “imasmiṁ sati idaṁ hotī”ti",
  "tika-abh04t3:4_3": "ettha “satī”ti iminā vacanena yena vinā yaṁ na hoti, taṁ atītādipi kāraṇaṁ saṅgahitamevāti.",
  "tika-abh04t3:4_4": "Tenevāha “na sahetu…pe… kālānamevā”ti. Same…pe… dīpeti samecca sambhūya paccayehi",
  "tika-abh04t3:4_5": "katanti saṅkhatanti. Ayametesaṁ visesoti ayaṁ paccayanibbattānaṁ paccayavantatā anekapaccayanipphāditatā",
  "tika-abh04t3:4_6": "ca dukadvaye purimapadatthānaṁ bhedo, itaresaṁ pana purimapadasaṅgahitadhammavidhurasabhāvatāyāti.",
  "tika-abh04t3:4_7": "Avini…pe… ṭhapanatoti “ettakā”ti pabhedaparicchedaniddhāraṇavasena abhidhammamātikāyaṁ",
  "tika-abh04t3:4_8": "dhammānaṁ avuttattā vuttaṁ. Suttantamātikāyaṁ pana niddhāritasarūpasaṅkhāvisesattā",
  "tika-abh04t3:4_9": "vinicchitatthaparicchedāyeva avijjādayo vuttāti. “Pathavīādi rūpa”nti etasmiṁ atthavikappe",
  "tika-abh04t3:4_10": "anekahetukesu cittuppādesu hetūnaṁ sahetukabhāvo viya sabbesaṁ pathavīādīnaṁ rūpibhāvo",
  "tika-abh04t3:4_11": "siddhoti āha “purima…pe… pajjatī”ti. Na hi tesu niyato katthaci saṁsāmibhāvoti. Aniccānupassanāya",
  "tika-abh04t3:4_12": "vā lujjati chijjati vinassatīti gahetabbo lokoti taṁgahaṇarahitānaṁ lokuttarānaṁ",
  "tika-abh04t3:4_13": "natthi lokatā. Tenevāti dukkhasaccabhāvena pariññeyyabhāvenāti attho.",
  "tika-abh04t3:5_0": "Dukabahutāāpajjatīti kasmā vuttaṁ, nanu vīsati dukā vibhattā, “avuttopi yathālābhavasena",
  "tika-abh04t3:5_1": "veditabbo”ti ca vakkhatīti dukabahutā icchitā evāti? Saccametaṁ, taṁyeva pana dukabahutaṁ",
  "tika-abh04t3:5_2": "anicchanto evamāha. Apica dukabahutā āpajjati, sā ca kho viññāṇabhedānusārinī, tatrāpi",
  "tika-abh04t3:5_3": "kāmāvacarakusalato ñāṇasampayuttāni, tathā mahākiriyato manodvārāvajjananti evaṁpakārānaṁ",
  "tika-abh04t3:5_4": "sabbadhammārammaṇaviññāṇānaṁ anāmasanato na byāpinīti dasseti “dukabahutā”tiādinā.",
  "tika-abh04t3:5_5": "Abyāpibhāve pana dosaṁ dassento “tathā ca…pe… siyā”ti āha. Niddesena ca viruddhanti",
  "tika-abh04t3:5_6": "“ye te dhammā cakkhuviññeyyā, na te dhammā sotaviññeyyā”tiādinā rūpāyatanādīnaṁ paccekacakkhuviññāṇādinā",
  "tika-abh04t3:5_7": "kenaci viññeyyataṁ, sotaviññāṇādinā kenaci naviññeyyatañca dassentena nikkheparāsiniddesena",
  "tika-abh04t3:5_8": "“dvinnampi padānaṁ atthanānattato duko hotī”ti idaṁ vacanaṁ viruddhaṁ, tathā atthuddhāraniddesenapi",
  "tika-abh04t3:5_9": "atthato na sametīti attho. Tatthāti tassaṁ nikkheparāsisaṁvaṇṇanāyaṁ. Yo ca paṭisedho",
  "tika-abh04t3:5_10": "kato atthanānattato dukaṁ dassetunti adhippāyo. Na hi sama…pe… sedhetunti etena “ye",
  "tika-abh04t3:5_11": "te dhammā cakkhuviññeyyā, na te dhammā sotaviññeyyā”ti ettakesu niddesapadesu dukapadadvayappavatti",
  "tika-abh04t3:5_12": "pāḷito eva viññāyatīti dasseti.",
  "tika-abh04t3:6_0": "Tathevāti ubhinnaṁ kecina-saddānaṁ aniyamato cakkhusotādinissayavohārena cakkhusotaviññāṇādiko",
  "tika-abh04t3:6_1": "bhinnasabhāvoyeva dhammo atthoti dassanavasena. Rūpāyatanameva hi cakkhusotaviññāṇehi",
  "tika-abh04t3:6_2": "viññeyyāviññeyyabhāvato “kenaci viññeyyaṁ kenaci naviññeyya”nti ca vuccatīti. Yadi",
  "tika-abh04t3:6_3": "evaṁ imasmimpi pakkhe dukabahutā āpajjatīti codanaṁ manasi katvā āha “na cetthā”tiādi.",
  "tika-abh04t3:6_4": "Viññātabbabhedenāti viññātabbavisesena, viññeyyekadesenāti attho. Dukabhedoti dukaviseso,",
  "tika-abh04t3:6_5": "kenaci viññeyyaduko, tappabhedoyeva vā. Samatto pariyatto paripuṇṇoti attho. Yattakā",
  "tika-abh04t3:6_6": "viññātabbā tattakā dukāti dukabhedāpajjanappakāradassanaṁ. Evañca satītiādinā imissā",
  "tika-abh04t3:6_7": "saṁvaṇṇanāya laddhaguṇaṁ dasseti. “Ye te dhammā cakkhuviññeyyā, na te dhammā sotaviññeyyā”ti",
  "tika-abh04t3:6_8": "rūpāyatanasseva vuttattā atthabhedābhāvato kathamayaṁ duko hotīti āha “viññāṇanānattenā”tiādi.",
  "tika-abh04t3:6_9": "Yadi pana sabbaviññātabbasaṅgahe dukosamatto hoti, nikkheparāsiniddeso kathaṁ nīyatīti",
  "tika-abh04t3:6_10": "āha “etassa panā”tiādi.",
  "tika-abh04t3:7_0": "Ettha pana yathā viññāṇanānattena viññātabbaṁ bhinditvā duke vuccamāne satipi viññātabbānaṁ",
  "tika-abh04t3:7_1": "bahubhāve yattakā viññātabbā, tattakā dukāti natthi dukabahutā dukasaṅgahitadhammekadesesu",
  "tika-abh04t3:7_2": "dukapadadvayappavattidassanabhāvato. Evaṁ dvinnampi padānaṁ atthanānattena duke vuccamānepi",
  "tika-abh04t3:7_3": "yattakāni viññāṇāni, tattakā dukāti natthi dukabahutā dukasaṅga…pe… bhāvato eva.",
  "tika-abh04t3:7_4": "Na hi ekaṁyeva viññāṇaṁ “kenaci kenacī”ti vuttaṁ, kintu aparampīti sabbaviññāṇasaṅgahe",
  "tika-abh04t3:7_5": "duko samatto hoti, na ca katthaci dukassa pacchedo atthi indriyaviññāṇānaṁ viya manoviññāṇassapi",
  "tika-abh04t3:7_6": "visayassa bhinnattā. Na hi atītārammaṇaṁ viññāṇaṁ anāgatādiārammaṇaṁ hoti, anāgatārammaṇaṁ",
  "tika-abh04t3:7_7": "vā atītādiārammaṇaṁ, tasmā yathāladdhavisesena visiṭṭhesu manoviññāṇabhedesu tassa",
  "tika-abh04t3:7_8": "tassa visayassa ālambanānālambanavasena dukapadadvayappavatti na sakkā nivāretuṁ.",
  "tika-abh04t3:7_9": "Teneva ca aṭṭhakathāyaṁ “manoviññāṇena pana kenaci viññeyyañceva aviññeyyañcāti ayamattho",
  "tika-abh04t3:7_10": "atthi, tasmā so avuttopi yathālābhavasena veditabbo”ti bhūmibhedavasena yathālābhaṁ",
  "tika-abh04t3:7_11": "dassessati. “Vavatthānābhāvato”ti idampi anāmaṭṭhavisesaṁ manoviññāṇasāmaññameva",
  "tika-abh04t3:7_12": "gahetvā vuttaṁ. Pāḷi pana indriyaviññāṇehi nayadassanavasena āgatāti daṭṭhabbaṁ.",
  "tika-abh04t3:7_13": "Evañca katvā imissāpi atthavaṇṇanāya “kenacī”ti padaṁ aniyamena sabbaviññāṇasaṅgāhakanti",
  "tika-abh04t3:7_14": "siddhaṁ hoti, niddesena ca na koci virodho. Cakkhuviññeyyanasotaviññeyyabhāvehi dukapadadvayappavatti",
  "tika-abh04t3:7_15": "dassitā, na pana cakkhuviññeyyācakkhuviññeyyabhāvehi visesakāraṇābhāvato. Kiñca “ye",
  "tika-abh04t3:7_16": "vā panā”ti padantarasampiṇḍanatopi “ye te dhammā cakkhuviññeyyā…pe… na te dhammā",
  "tika-abh04t3:7_17": "cakkhuviññeyyā”ti ettāvatā dukapadadvayappavatti dassitāti viññāyati. Padantarabhāvadassanattho",
  "tika-abh04t3:7_18": "hi yevāpana-saddo yathā “ye keci kusalā dhammā, sabbe te kusalamūlā. Ye vā pana kusalamūlā,",
  "tika-abh04t3:7_19": "sabbe te dhammā kusalā”tiādīsu. Aññathā “ye te dhammā cakkhuviññeyyā, na te dhammā",
  "tika-abh04t3:7_20": "sotaviññeyyā. Ye te dhammā sotaviññeyyā, na te dhammā cakkhuviññeyyā”ti pāḷi abhavissa.",
  "tika-abh04t3:7_21": "Yaṁ pana vadanti “ye te dhammā cakkhuviññeyyā…pe… na te dhammā cakkhuviññeyyāti iminā",
  "tika-abh04t3:7_22": "atthato dve dukā vuttā hontī”ti, tadapi cakkhuviññeyyācakkhuviññeyyataṁ sotaviññeyyāsotaviññeyyatañca",
  "tika-abh04t3:7_23": "sandhāya vuttaṁ, na pana “cakkhuviññeyyanasotaviññeyyataṁ sotaviññeyyanacakkhuviññeyyatañcā”ti",
  "tika-abh04t3:7_24": "daṭṭhabbaṁ. Etena pāḷipaṭisedhanañca nivāritaṁ daṭṭhabbaṁ paṭisedhanasseva abhāvato.",
  "tika-abh04t3:7_25": "Tathā yassa ārammaṇassa vijānanabhāvena yo attho vuccamāno aniyamadassanatthaṁ “kenacī”ti",
  "tika-abh04t3:7_26": "vutto, soyeva tato aññassa avijānanabhāvena vuccamāno aniyamadassanatthaṁ puna “kenacī”ti",
  "tika-abh04t3:7_27": "vuttoti tadatthadassane tenevāti ayaṁ padattho na sambhavatīti na sakkā vattunti.",
  "tika-abh04t3:7_28": "Evamettha yathā aṭṭhakathā avaṭṭhitā, tathā attho yujjatīti veditabbaṁ.",
  "tika-abh04t3:8_0": "14-19. Santānassa ajaññamalīnabhāvakaraṇato kaṇhakammavipākahetuto ca aparisuddhattā",
  "tika-abh04t3:8_1": "“asucibhāvena sandantī”ti vuttaṁ. Tatthāti vaṇe. Paggharaṇaka…pe… saddoti etena āsavo",
  "tika-abh04t3:8_2": "viya āsavoti ayampi attho dassitoti daṭṭhabbaṁ. Gotrabhu…pe… vuttānīti etena gotrabhuggahaṇaṁ",
  "tika-abh04t3:8_3": "upalakkhaṇaṁ yathā “kākehi sappi rakkhitabba”nti dasseti. Gotrabhusadisā gotrabhūti",
  "tika-abh04t3:8_4": "pana atthe sati guṇappadhānatthānaṁ ekena saddena avacanīyattā vodānādayova vuttā",
  "tika-abh04t3:8_5": "bhaveyyuṁ. Atha vā gotrabhūti ekasesena sāmaññena vā ayaṁ niddesoti veditabbaṁ. Abhividhivisayaṁ",
  "tika-abh04t3:8_6": "avadhinti vibhattiṁ pariṇāmetvā vattabbaṁ.",
  "tika-abh04t3:9_0": "Sampayuttehi āsavehi taṁsahitatā āsavasahitatā. Idaṁ vuttaṁ hoti – yathā sahetukānaṁ",
  "tika-abh04t3:9_1": "sampayuttehi hetūhi sahetukatā, na evaṁ sāsavāti vuttadhammānaṁ sampayuttehi āsavehi",
  "tika-abh04t3:9_2": "sāsavatā, atha kho vippayuttehīti. Dukantare avuttapadabhāvoyevettha dukayojanāya",
  "tika-abh04t3:9_3": "ñāyāgatatā. Yadi evaṁ hetugocchake kathanti āha “hetugocchake panā”tiādi. Paṭhame",
  "tika-abh04t3:9_4": "duke dutiyassa pakkhepe ekoti catutthadukamāha. Paṭhame duke tatiyassa pakkhepe dveti",
  "tika-abh04t3:9_5": "“āsavā ceva dhammā āsavavippayuttā ca, āsavavippayuttā ceva dhammā no ca āsavā”ti",
  "tika-abh04t3:9_6": "iminā saddhiṁ pañcamadukamāha. Paṭhamassa dutiye duke pakkhepe ekoti “no āsavā dhammā",
  "tika-abh04t3:9_7": "sāsavāpi anāsavāpī”ti ayameko. Tatiye paṭhamassa pakkhepe dveti “āsavā dhammā āsavasampayuttāpi",
  "tika-abh04t3:9_8": "āsavavippayuttāpi, no āsavādhammā āsavasampayuttāpi āsavavippayuttāpī”ti ime dve.",
  "tika-abh04t3:9_9": "Tatiye dutiyassa pakkhepe ekoti “sāsavā dhammā āsavasampayuttāpi āsavavippayuttāpī”ti",
  "tika-abh04t3:9_10": "eko. Dutiye tatiyassa pakkhepe ekoti chaṭṭhadukamāha. Tīhīti catutthapañcamachaṭṭhehi.",
  "tika-abh04t3:9_11": "Itareti tadavasiṭṭhā pañca. Te pana paṭhame tatiyadukadutiyapadapakkhepe eko, dutiye",
  "tika-abh04t3:9_12": "paṭhamadukadutiyapadapakkhepe eko, tatiye paṭhamassa ekekapadapakkhepe dve, tatiye",
  "tika-abh04t3:9_13": "dutiyadukapaṭhamapadapakkhepe ekoti evaṁ veditabbā. “Sāsavā dhammā āsavāpi no āsavāpi.",
  "tika-abh04t3:9_14": "Āsavasampayuttā dhammā āsavāpi no āsavāpi. Āsavavippayuttā dhammā āsavāpi no āsavāpī”ti",
  "tika-abh04t3:9_15": "etesampi, “āsavasahagatā dhammā no āsavasahagatā dhammā”ti evamādīnañca aggahaṇe",
  "tika-abh04t3:9_16": "kāraṇaṁ gahaṇanayo ca pubbe vuttanayeneva veditabbaṁ.",
  "tika-abh04t3:10_0": "Esanayoti yo esa paṭhamaduke dutiyadukapakkhepādiko upāyo idha āsavagocchake vutto,",
  "tika-abh04t3:10_1": "esa nayo saṁyojanagocchakādīsu dukantaraniddhāraṇeti attho. Tattha pāḷiyaṁ anāgatadukā",
  "tika-abh04t3:10_2": "saṁyojanagocchake tāva “saṁyojanā ceva dhammā saṁyojanavippayuttā ca, saṁyojanavippayuttā",
  "tika-abh04t3:10_3": "ceva dhammā no ca saṁyojanā, saṁyojanā dhammā saṁyojanasampayuttāpi saṁyojanavippayuttāpi,",
  "tika-abh04t3:10_4": "no saṁyojanā dhammā saṁyojanasampayuttāpi saṁyojanavippayuttāpi, no saṁyojanā dhammā",
  "tika-abh04t3:10_5": "saṁyojaniyāpi asaṁyojaniyāpi, saṁyojaniyā dhammā saṁyojanasampayuttāpi saṁyojanavippayuttāpī”ti",
  "tika-abh04t3:10_6": "pañca. Evaṁ ganthaoghayogaupādānagocchakesu paccekaṁ pañca. Nīvaraṇagocchake pana",
  "tika-abh04t3:10_7": "nīvaraṇānaṁ nīvaraṇavippayuttabhāvābhāvato “no nīvaraṇā dhammā nīvaraṇiyāpi anīvaraṇiyāpi,",
  "tika-abh04t3:10_8": "no nīvaraṇā dhammā nīvaraṇasampayuttāpi nīvaraṇavippayuttāpi, nīvaraṇiyā dhammā nīvaraṇasampayuttāpi",
  "tika-abh04t3:10_9": "nīvaraṇavippayuttāpī”ti tayo. Tathā parāmāsagocchake “no parāmāsā dhammā parāmaṭṭhāpi",
  "tika-abh04t3:10_10": "aparāmaṭṭhāpi, no parāmāsā dhammā parāmāsasampayuttāpi parāmāsavippayuttāpi, parāmaṭṭhā",
  "tika-abh04t3:10_11": "dhammā parāmāsasampayuttāpi parāmāsavippayuttāpī”ti. Kilesagocchake “no kilesā dhammā",
  "tika-abh04t3:10_12": "saṁkilesikāpi asaṁkilesikāpi, no kilesā dhammā saṁkiliṭṭhāpi asaṁkiliṭṭhāpi, no kilesā",
  "tika-abh04t3:10_13": "dhammā kilesasampayuttāpi kilesavippayuttāpi, saṁkilesikā dhammā saṁkiliṭṭhāpi asaṁkiliṭṭhāpi,",
  "tika-abh04t3:10_14": "saṁkilesikā dhammā kilesasampayuttāpi kilesavippayuttāpi, asaṁkiliṭṭhā dhammā saṁkilesikāpi",
  "tika-abh04t3:10_15": "asaṁkilesikāpī”ti cha dukāti evaṁ veditabbā. Sesaṁ vuttanayameva.",
  "tika-abh04t3:11_0": "20-25.Paccayabhāvenāti saṁyojanatthaṁ dasseti. Yathāsakaṁ paccayabhāvo eva hi kāmarāgādīnaṁ",
  "tika-abh04t3:11_1": "vaṭṭasaṁyojananti. Yadi evaṁ kathaṁ kāmarāgādīnaṁyeva saṁyojanabhāvoti āha “satipī”tiādi.",
  "tika-abh04t3:11_2": "Aññesanti saṁyojanehi aññesaṁ kilesābhisaṅkhārādīnaṁ. Tappaccayabhāveti tesaṁ kilesakammavipākavaṭṭānaṁ",
  "tika-abh04t3:11_3": "paccayabhāve. Orambhāgiyuddhaṁbhāgiyabhāvena saṅgahitā paricchinnā ora…pe… saṅgahitā,",
  "tika-abh04t3:11_4": "tehi kāmarāgādīhi visesapaccayabhūtehi. Kāmakammabhavādīnaṁ kāmūpapattibhavādinipphādanepi",
  "tika-abh04t3:11_5": "niyamoti katvā āha “taṁtaṁ…pe… hotī”ti. Tena saṁyojanānaṁ bhāve yathāvuttaniyamānaṁ",
  "tika-abh04t3:11_6": "kammūpapattibhavānaṁ bhāvaṁ dassetvā tadabhāve abhāvaṁ dassento “na cā”tiādimāha.",
  "tika-abh04t3:11_7": "Bandhanaṁ aseribhāvakaraṇaṁ andubandhanādayo viya. Ganthakaraṇaṁ avacchinnatākaraṇaṁ.",
  "tika-abh04t3:11_8": "Cakkalakaṁ pādapuñchanarajjumaṇḍalaṁ. Na codetabbanti paññācakkhunā pacurajanassa",
  "tika-abh04t3:11_9": "passituṁ asakkuṇeyyattā yathāvuttavisesassa saddheyyataṁ āha. Tividho hi attho koci",
  "tika-abh04t3:11_10": "paccakkhasiddho yo rūpādidhammānaṁ paccattavedanīyo aniddisitabbākāro, sabbadhammānaṁ",
  "tika-abh04t3:11_11": "sabhāvalakkhaṇanti vuttaṁ hoti. Koci anumānasiddho yo ghaṭādīsu paṭādīsu ca pasiddhena",
  "tika-abh04t3:11_12": "paccayāyattabhāvena ghaṭapaṭa-saddādīnaṁ aniccatādiākāro, koci okappanasiddho yo",
  "tika-abh04t3:11_13": "pacurajanassa accantamadiṭṭho saddhāvisayo sagganibbānādi. Tattha yassa satthuno",
  "tika-abh04t3:11_14": "vacanaṁ paccakkhasiddhe anumānasiddhe ca atthe na visaṁvādeti aviparītappavattiyā,",
  "tika-abh04t3:11_15": "tassa vacanena saddheyyatthasiddhīti tathārūpo ca bhagavāti “dhammānaṁ sabhāva…pe…",
  "tika-abh04t3:11_16": "na codetabba”nti vuttaṁ. Esa nayo ito paresupi evarūpesu.",
  "tika-abh04t3:12": "26-37. Yathā sarabhehi atikkamitabbā pabbatarāji sarabhaniyā, evaṁ oghaniyāti saddasiddhīti āha “tenā”tiādi.",
  "tika-abh04t3:13": "50-54. Vipariyesaggāho parāmasananti “parato”ti ettha na dhammasabhāvato aññathāmattaṁ paranti adhippetaṁ, atha kho tabbipariyāyoti āha “paratoti niccādito”ti.",
  "tika-abh04t3:14_0": "55-68. Yadi sabhāvato avijjamānaṁ, kathamārammaṇabhāvoti āha “vicittasaññāya saññita”nti,",
  "tika-abh04t3:14_1": "parikappanāmattasiddhanti attho. Duviññeyyanānattatāya nirantarabhāvūpagamanaṁ saṁsaṭṭhabhāvoti",
  "tika-abh04t3:14_2": "“suviññeyyanānattattā na saṁsaṭṭhatā”ti vuttaṁ. Tesaṁ arūpakkhandhānaṁ. Itarehi rūpanibbānehi.",
  "tika-abh04t3:14_3": "Kiṁ pana kāraṇaṁ samānuppādanirodhānaṁ ekakalāpabhūtānaṁ arūpadhammānameva aññamaññaṁ",
  "tika-abh04t3:14_4": "saṁsaṭṭhatā vuccati, na pana tathābhūtānampi rūpadhammānanti āha “esa hi tesaṁ sabhāvo”ti.",
  "tika-abh04t3:14_5": "Tena yadipi keci arūpadhammā visuṁ ārammaṇaṁ honti, dandhappavattikattā pana rūpadhammānaṁyeva",
  "tika-abh04t3:14_6": "suviññeyyanānattaṁ, na arūpadhammānanti tesaṁ saṁsaṭṭhabhāvo tadabhāvo ca itaresaṁ",
  "tika-abh04t3:14_7": "sabhāvasiddhoti dasseti. Samūhaghanatāya vā dubbibhāgatarattā natthi arūpadhammānaṁ",
  "tika-abh04t3:14_8": "visuṁ ārammaṇabhāvoti duviññeyyanānattattā tesaṁyeva saṁsaṭṭhatā. Amuñcitvā tadadhīnavuttitāya",
  "tika-abh04t3:14_9": "gahetabbato buddhiyā.",
  "tika-abh04t3:15_0": "83-100. Kāmataṇhā kāmo uttarapadalopena yathā rūpabhavo rūpaṁ. Evaṁ sesesupi. Ārammaṇakaraṇavasenāti",
  "tika-abh04t3:15_1": "etena kāmarūpārūpataṇhānaṁ visayabhāvo yathākkamaṁ kāmarūpārūpāvacaratāya kāraṇanti",
  "tika-abh04t3:15_2": "dasseti. Avassañcetamevaṁ sampaṭicchitabbaṁ, aññathā kāmāvacarādibhāvo aparipuṇṇavisayo",
  "tika-abh04t3:15_3": "siyā. Yadi hi ālambitabbadhammavasena bhūmiparicchedo, evaṁ sati anārammaṇānaṁ saṅgaho",
  "tika-abh04t3:15_4": "na siyā. Atha vipākadānavasena, evampi avipākānaṁ saṅgaho na siyā, tasmā ārammaṇakaraṇavasena",
  "tika-abh04t3:15_5": "pariyāpannānaṁ bhūmiparicchedo kātabbo. Evañhi sati kāmāvacarādibhāvo paripuṇṇavisayo",
  "tika-abh04t3:15_6": "siyā. Tenevāha “evañhi satī”tiādi. Apariyāpannānaṁ pana lokato uttiṇṇabhāvena anuttarabhūmitā.",
  "tika-abh04t3:15_7": "Akāmāvacarāditā nāpajjatīti abyāpitadosaṁ pariharati, kāmāvacarāditā nāpajjatīti",
  "tika-abh04t3:15_8": "atibyāpitadosaṁ. Nanu ca imasmiṁ pakkhe kāmataṇhā katamā, kāmāvacaradhammārammaṇā",
  "tika-abh04t3:15_9": "taṇhā, kāmāvacaradhammā katame, kāmataṇhāvisayāti itarītaranissayatā dosoti? Na,",
  "tika-abh04t3:15_10": "avīciādiekādasokāsaninnatāya kiñci taṇhaṁ kāmataṇhābhāvena gahetvā taṁsabhāvāya visayabhāvena",
  "tika-abh04t3:15_11": "kāmāvacaradhammānaṁ upalakkhetabbattā.",
  "tika-abh04t3:16_0": "Idāni yathāvuttamatthaṁ pāṭhena samatthento “nikkhepakaṇḍepī”tiādimāha. Tattha hi",
  "tika-abh04t3:16_1": "kāmataṇhāya ālambitabbattā kāmadhātupariyāpannadhammā ca kāmabhavasaṅkhāte kāme ogāḷhā",
  "tika-abh04t3:16_2": "hutvā caranti, nāññatthāti etthāvacarāti vuttanti. Visesatthinā viseso anupayujjatīti",
  "tika-abh04t3:16_3": "imamatthaṁ dassento āha “lokassa vasena pariyāpannanicchayato”ti. Tena lokiyadhammesu",
  "tika-abh04t3:16_4": "pariyāpanna-saddassa niruḷhataṁ dasseti bhagavato taduccāraṇānantaraṁ vineyyānaṁ",
  "tika-abh04t3:16_5": "tadatthapaṭipattito. Paricchedakāpekkhā paricchinnatāti “paricchedakārikāya taṇhāyā”ti",
  "tika-abh04t3:16_6": "vuttaṁ. Sā hi dhammānaṁ kāmāvacarādibhāvaṁ paricchindati. Pari-saddo cettha “upādinnā”tiādīsu",
  "tika-abh04t3:16_7": "upa-saddo viya sasādhanaṁ kiriyaṁ dīpetīti ayamattho vuttoti daṭṭhabbaṁ.",
  "tika-abh04t3:17_0": "Niyyānakaraṇasīlā niyyānikā yathā “apūpabhakkhanasīlo āpūpiko”ti, niyyānasīlā eva",
  "tika-abh04t3:17_1": "vā. Rāgadosamohāva gahitāti ñāyati, itarathā pahānekaṭṭhatāvacanaṁ nippayojanaṁ siyā.",
  "tika-abh04t3:17_2": "“Raṇohatā na jotanti, candasūriyā satārakā”tiādīsu raṇa-saddassa reṇupariyāyatā daṭṭhabbā.",
  "tika-abh04t3:17_3": "Sampahārapariyāyattā yuddha-saddassa sampahāro ca paharitabbādhāroti akusalasenāva",
  "tika-abh04t3:17_4": "“saraṇā”ti vuttā. Dukkhādīnanti phalabhūtānaṁ dukkhavighātaupāyāsapariḷāhānaṁ sabhāgabhūtāya",
  "tika-abh04t3:17_5": "ca micchāpaṭipadāya. Tannibbattakasabhāvānaṁ akusalānanti etena sabbesampi akusalānaṁ saraṇataṁ dasseti.",
  "tika-abh04t3:18": "Abhidhammadukamātikāpadavaṇṇanā niṭṭhitā.",
  "tika-abh04t3:19": "Suttantikadukamātikāpadavaṇṇanā",
  "tika-abh04t3:20_0": "101-108.Vijjāsabhāgatāya, na saṅkappādayo viya vijjāya upakārakabhāvato. “Abhejjaṁ…pe…",
  "tika-abh04t3:20_1": "ruhatī”ti ubhayampi anavasesappahānameva sandhāya vuttaṁ. Kiñcāpi hi heṭṭhimamaggehipi",
  "tika-abh04t3:20_2": "pahīyamānā kilesā tena tena odhinā anavasesameva pahīyanti, ye pana avasiṭṭhā bhinditabbā,",
  "tika-abh04t3:20_3": "te lobhādikilesabhāvasāmaññato puna viruḷhā viya honti. Arahattamagge pana uppanne",
  "tika-abh04t3:20_4": "na evaṁ avasiṭṭhābhāvato. Tadupacārena nissayavohārena. Kusalehi tāpetabbāti vā tapaniyā,",
  "tika-abh04t3:20_5": "tadaṅgādivasena bādhitabbā pahātabbāti attho. Samānatthāni adhivacanādīnaṁ saṅkhādibhāvato.",
  "tika-abh04t3:20_6": "“Sabbeva dhammā adhivacanapathā”tiādinā adhivacanādīnaṁ visayabhāve na koci dhammo",
  "tika-abh04t3:20_7": "vajjito, vacanabhāvo eva ca adhivacanādīnaṁ vakkhamānena nayena yujjatīti adhippāyenāha",
  "tika-abh04t3:20_8": "“sabbañca vacanaṁ adhivacanādibhāvaṁ bhajatī”ti.",
  "tika-abh04t3:21_0": "109-118. Aññaṁ anapekkhitvā sayameva attano nāmakaraṇasabhāvo nāmakaraṇaṭṭhoti, tena",
  "tika-abh04t3:21_1": "arūpadhammānaṁ viya opapātikanāmatāya pathavīādīnampi nāmabhāvo siyāti āsaṅkāya nivattanatthaṁ",
  "tika-abh04t3:21_2": "“nāmantarānāpajjanato”ti āha. Na hi vinā pathavīādināmenapi rūpadhammā viya kesādināmehi",
  "tika-abh04t3:21_3": "vinā vedanādināmehi aññena nāmena arūpadhammā piṇḍākārato voharīyantīti. Yaṁ pana",
  "tika-abh04t3:21_4": "parassa nāmaṁ karoti, tassa aññāpekkhaṁ nāmakaraṇanti nāmakaraṇasabhāvatā natthīti",
  "tika-abh04t3:21_5": "sāmaññanāmādikaraṇānaṁ nāmabhāvo nāpajjati. Yassa caññehi nāmaṁ karīyati, tassa nāmakaraṇasabhāvatāya",
  "tika-abh04t3:21_6": "abhāvoyevāti natthi nāmabhāvo. Ye pana anāpannanāmantarā sabhāvasiddhanāmā ca, te",
  "tika-abh04t3:21_7": "vedanādayova nāmaṁ nāmāti dassento “attanāvā”tiādimāha. Phassādīnaṁ ārammaṇābhimukhatā",
  "tika-abh04t3:21_8": "taṁ aggahetvā appavattiyevāti dassetuṁ “avinābhāvato”ti vuttaṁ. Adhivacanasamphasso",
  "tika-abh04t3:21_9": "manosamphasso, so nāmamantarena gahetuṁ asakkuṇeyyatāya pākaṭoti nidassanabhāvena",
  "tika-abh04t3:21_10": "vutto. Ruppanasabhāvenāti nidassanamattaṁ daṭṭhabbaṁ. Pakāsakapakāsitabbabhāvenapi",
  "tika-abh04t3:21_11": "hi vināpi nāmena rūpadhammā pākaṭā hontīti. Atha vā pakāsakapakāsitabbabhāvo visayivisayabhāvo",
  "tika-abh04t3:21_12": "cakkhurūpādīnaṁ sabhāvo, so ruppanasabhāve sāmaññe antogadhoti daṭṭhabbaṁ.",
  "tika-abh04t3:22_0": "119-123.Ito pubbe parikammantiādinā samāpattivuṭṭhānakusalatā viya samāpattikusalatāpi",
  "tika-abh04t3:22_1": "jhānalābhīnaṁyeva hotīti vuttaṁ viya dissati. “Itaresampi anussavavasena samāpattīnaṁ",
  "tika-abh04t3:22_2": "appanāparicchedapaññā labbhatī”ti vadanti. “Evaṁ sīlavisodhanādinā samāpattiṁ appetīti",
  "tika-abh04t3:22_3": "jānanakapaññā saha parikammena appanāparicchedajānanakapaññā”ti keci. Vuṭṭhāne kusalabhāvo",
  "tika-abh04t3:22_4": "vuṭṭhānavasitā. Pubbeti samāpajjanato pubbe.",
  "tika-abh04t3:23_0": "124-134. Sobhane rato surato, tassa bhāvo soraccanti āha “sobhanakammaratatā”ti.",
  "tika-abh04t3:23_1": "Suṭṭhu vā orato virato sorato, tassa bhāvo soraccanti. Ayaṁ panattho aṭṭhakathāyaṁ",
  "tika-abh04t3:23_2": "vutto eva. Appaṭisaṅkhānaṁ moho. Kusalabhāvanā bodhipakkhiyadhammānaṁ vaḍḍhanā. Saññāṇaṁ",
  "tika-abh04t3:23_3": "upalakkhaṇaṁ. Saviggahaṁ sabimbakaṁ. Upalakkhetabbākāraṁ dhammajātaṁ, ārammaṇaṁ vā.",
  "tika-abh04t3:23_4": "Avikkhepoti cittavikkhepapaṭipakkho. Ujuvipaccanīkatāya hi pahānavuṭṭhānena ca avikkhepo",
  "tika-abh04t3:23_5": "vikkhepaṁ paṭikkhipati, pavattituṁ na detīti.",
  "tika-abh04t3:24_0": "135-142.Kāraṇasīlaṁ lokiyaṁ. Phalasīlaṁ lokuttaraṁ tena sijjhatīti katvā, lokiyassapi",
  "tika-abh04t3:24_1": "vā sīlassa kāraṇaphalabhāvo pubbāparabhāvena daṭṭhabbo. Sampannasamudāyassa paripuṇṇasamūhassa.",
  "tika-abh04t3:24_2": "Akusalā sīlā akusalā samācārā. Sīlasampadā sīlasampatti sīlaguṇāti attho. Sahottappaṁ",
  "tika-abh04t3:24_3": "ñāṇanti ottappassa ñāṇappadhānataṁ āha, na pana ñāṇassa ottappasahitatāmattaṁ. Na",
  "tika-abh04t3:24_4": "hi ottapparahitaṁ ñāṇaṁ atthīti. Adhimuttatā abhirativasena nirāsaṅkāpavatti. Nissaṭatā",
  "tika-abh04t3:24_5": "visaṁyuttatā. Ettha ca adhimuttatānissaṭatāvacanehi tadubhayapariyāyā dve vimuttiyo",
  "tika-abh04t3:24_6": "ekasesanayena idha “vimuttī”ti vuttāti dasseti. Tathā hi vuttaṁ “cittassa ca adhimutti",
  "tika-abh04t3:24_7": "nibbānañcā”ti. Uppajjati etenāti uppādo, na uppādoti anuppādo, tabbhūte anuppādapariyosāne",
  "tika-abh04t3:24_8": "vimokkhante anuppādassa ariyamaggassa kilesānaṁ vā anuppajjanassa pariyosāneti ṭhānaphalehi",
  "tika-abh04t3:24_9": "ariyaphalameva upalakkhīyatīti daṭṭhabbaṁ.",
  "tika-abh04t3:25": "Mātikāpadavaṇṇanā niṭṭhitā."
}