{
  "anya-e0501n9:0": "10. Purejātapaccayo",
  "anya-e0501n9:1": "Tividho purejātapaccayo. Vatthupurejātapaccayo ca ārammaṇapurejātapaccayo ca vatthārammaṇapurejātapaccayo ca.",
  "anya-e0501n9:2": "Tattha vatthupurejāto ca vatthārammaṇapurejāto ca pubbe nissayapaccaye nissayanāmena vuttā eva.",
  "anya-e0501n9:3_0": "Ārammaṇapurejāto nāma paccuppannāni aṭṭhārasanipphannarūpāni eva. Tesupi paccuppannāni",
  "anya-e0501n9:3_1": "rūpasaddādīni pañcārammaṇāni pañcannaṁ pañcaviññāṇa vīthicittānaṁ niyamato ārammaṇapurejātapaccayā",
  "anya-e0501n9:3_2": "honti. Yathā hi vīṇāsaddā nāma vīṇātantīsu vīṇādaṇḍakena paharaṇa paccayā eva uppajjanti.",
  "anya-e0501n9:3_3": "Evañca sati te saddā purejātāhi vīṇātanti vīṇādaṇḍakehi vinā uppajjituṁ na sakkonti.",
  "anya-e0501n9:3_4": "Evamevaṁ pañca viññāṇa vīthicittānipi pañcasu vatthudvāresu pañcannaṁ ārammaṇānaṁ",
  "anya-e0501n9:3_5": "āpātāgamana paccayā eva uppajjanti. Āpātāgamanañca tesaṁ dvinnaṁ ṭhitipattakāle eva",
  "anya-e0501n9:3_6": "hoti. Na kevalañca tasmiṁ kāle tāni pañcārammaṇāni tesu pañcavatthūsu eva āpātamāgacchanti.",
  "anya-e0501n9:3_7": "Atha kho bhavaṅgamanodvārepi āpātaṁ āgacchantiyeva. Tasmiṁ āpātagamanattā eva taṁ",
  "anya-e0501n9:3_8": "bhavaṅgampi dvikkhattuṁ calitvā upacchijjati, bhavaṅgupacchede eva tāni vīthicittāni",
  "anya-e0501n9:3_9": "uppajjanti. Evañca sati tāni vīthicittāni purejātehi vatthu dvārārammaṇehi vinā uppajjituṁ",
  "anya-e0501n9:3_10": "na sakkontīti. Tāni pana sabbānipi aṭṭhārasanipphannarūpāni niruddhāni hutvā atītānipi",
  "anya-e0501n9:3_11": "honti, anuppannāni hutvā anāgatānipi honti. Uppannāni hutvā paccuppannānipi honti.",
  "anya-e0501n9:3_12": "Sabbānipi manoviññāṇavīthicittānaṁ ārammaṇāni honti. Tesu paccuppannāni eva tesaṁ",
  "anya-e0501n9:3_13": "ārammaṇapurejātapaccayā honti. Yadā dūre vā paṭicchanne vā ṭhitaṁ taṁ taṁ ārammaṇavatthuṁ",
  "anya-e0501n9:3_14": "manasā eva ārammaṇaṁ karoti, tadā taṁ taṁ vatthu sace tattha tattha vijjamānaṁ hoti,",
  "anya-e0501n9:3_15": "paccuppannaṁ nāma hoti. Purejātapaccayadīpanā niṭṭhitā."
}