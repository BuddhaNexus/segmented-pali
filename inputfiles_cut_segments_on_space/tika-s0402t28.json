{
  "tika-s0402t28:0": "(11) 1. Sambodhavaggo",
  "tika-s0402t28:1": "1-3. Pubbevasambodhasuttādivaṇṇanā",
  "tika-s0402t28:2_0": "104-106. Tatiyassa paṭhame sambodhito pubbevāti sambodho vuccati catūsu maggesu ñāṇaṁ",
  "tika-s0402t28:2_1": "‘‘sāmaṁ sammā bujjhi etenā’’ti katvā, tato pubbeyevāti attho. Tenāha ‘‘ariyamaggappattito",
  "tika-s0402t28:2_2": "aparabhāgeyevā’’ti. Bodhisattasseva satoti ettha yathā udakato uggantvā ṭhitaṁ paripākagataṁ",
  "tika-s0402t28:2_3": "padumaṁ sūriyarasmisamphassena avassaṁ bujjhissatīti bujjhanakapadumanti vuccati.",
  "tika-s0402t28:2_4": "Evaṁ buddhānaṁ santike byākaraṇassa laddhattā avassaṁ anantarāyena pāramiyo pūretvā",
  "tika-s0402t28:2_5": "bujjhissatīti bujjhanakasattoti bodhisatto. Tenāha ‘‘bujjhanakasattasseva…pe… ārabhantasseva",
  "tika-s0402t28:2_6": "sato’’ti. Yā vā esā catumaggañāṇasaṅkhātā bodhi, ‘‘taṁ bodhiṁ kudāssu nāmāhaṁ pāpuṇissāmī’’ti",
  "tika-s0402t28:2_7": "patthayamāno paṭipajjatīti bodhiyaṁ satto āsattotipi bodhisatto. Tenāha ‘‘sambodhiyā",
  "tika-s0402t28:2_8": "vā sattasseva laggasseva sato’’ti.",
  "tika-s0402t28:3_0": "Atha vā bodhīti ñāṇaṁ ‘‘bujjhati etenā’’ti katvā, bodhimā satto bodhisatto, purimapade",
  "tika-s0402t28:3_1": "uttarapadalopaṁ katvā yathā ‘‘ñāṇasatto’’ti, ñāṇavā paññavā paṇḍito sattoti attho.",
  "tika-s0402t28:3_2": "Buddhānañhi pādamūle abhinīhārato paṭṭhāya paṇḍitova so satto, na andhabāloti bodhisatto.",
  "tika-s0402t28:3_3": "Evaṁ guṇavato uppannanāmavasena bodhisattasseva sato. Assādīyatīti assādo, sukhaṁ.",
  "tika-s0402t28:3_4": "Tañca sātākāralakkhaṇanti āha ‘‘assādoti madhurākāro’’ti. Chandarāgo vinīyati ceva",
  "tika-s0402t28:3_5": "pahīyati ca etthāti nibbānaṁ ‘‘chandarāgavinayo chandarāgappahānañcā’’ti vuccati.",
  "tika-s0402t28:3_6": "Tenāha ‘‘nibbāna’’ntiādi. Tattha āgammāti idaṁ yo jano rāgaṁ vineti pajahati ca,",
  "tika-s0402t28:3_7": "tassa ārammaṇakaraṇaṁ sandhāya vuttaṁ. Dutiyatatiyāni uttānatthāneva.",
  "tika-s0402t28:4": "Pubbevasambodhasuttādivaṇṇanā niṭṭhitā.",
  "tika-s0402t28:5": "4-9. Samaṇabrāhmaṇasuttādivaṇṇanā",
  "tika-s0402t28:6_0": "107-112. Catutthe sāmaññanti ariyamaggo, tena araṇīyato upagantabbato sāmaññatthaṁ,",
  "tika-s0402t28:6_1": "ariyaphalanti āha ‘‘sāmaññatthanti catubbidhaṁ ariyaphala’’nti. Brahmaññatthanti",
  "tika-s0402t28:6_2": "etthāpi eseva nayo. Tenāha ‘‘itaraṁ tasseva vevacana’’nti. Ariyamaggasaṅkhātaṁ sāmaññameva",
  "tika-s0402t28:6_3": "vā araṇīyato sāmaññatthanti āha ‘‘sāmaññatthena vā cattāro maggā’’ti. Pañcamādīni uttānatthāneva.",
  "tika-s0402t28:7": "Samaṇabrāhmaṇasuttādivaṇṇanā niṭṭhitā.",
  "tika-s0402t28:8": "10. Dutiyanidānasuttavaṇṇanā",
  "tika-s0402t28:9_0": "113. Dasame vivaṭṭagāmikammānanti vivaṭṭūpanissayakammānaṁ. Tadabhinivattetīti ettha",
  "tika-s0402t28:9_1": "taṁ-saddena paccāmasanassa vipākassa parāmāsoti āha ‘‘taṁ abhinivattetī’’ti, taṁ",
  "tika-s0402t28:9_2": "vipākaṁ abhibhavitvā nivattetīti attho. Idāni na kevalaṁ vipākasseva parāmāso taṁ-saddena,",
  "tika-s0402t28:9_3": "atha kho chandarāgaṭṭhāniyānaṁ dhammānaṁ tabbipākassa ca parāmāso daṭṭhabboti āha",
  "tika-s0402t28:9_4": "‘‘yadā vā tenā’’tiādi. Te ceva dhammeti te chandarāgaṭṭhāniye dhamme. Nibbijjhitvā",
  "tika-s0402t28:9_5": "passatīti kilese nibbijjhitvā vibhūtaṁ pākaṭaṁ katvā passatīti.",
  "tika-s0402t28:10": "Dutiyanidānasuttavaṇṇanā niṭṭhitā.",
  "tika-s0402t28:11": "Sambodhavaggavaṇṇanā niṭṭhitā."
}