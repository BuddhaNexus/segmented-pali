{
  "anya-e0901n1:0": "Brahmajālasutta",
  "anya-e0901n1:1_0": "Pucchā – sādhu sādhu āvuso mayampi dāni tatoyeva paṭṭhāya saṁgāyituṁ pubbakiccāni",
  "anya-e0901n1:1_1": "samārabhāma…, tenāvuso bhagavatā jānatā passatā arahatā sammāsambuddhena brahmajālasuttaṁ kattha bhāsitaṁ.",
  "anya-e0901n1:2": "Vissajjanā – antarā ca bhante rājagahaṁ antarā ca nāḷandaṁ ambalaṭṭhikāyaṁ rājāgārake bhāsitaṁ.",
  "anya-e0901n1:3": "Pucchā – kaṁ āvuso ārabbha bhāsitaṁ.",
  "anya-e0901n1:4": "Vissajjanā – suppiyañca bhante paribbājakaṁ brahmadattañca māṇavaṁ ārabbha bhāsitaṁ.",
  "anya-e0901n1:5": "Pucchā – kismiṁ āvuso vatthusmiṁ bhāsitaṁ.",
  "anya-e0901n1:6_0": "Vissajjanā – vaṇṇāvaṇṇe bhante, suppiyo hi bhante anekapariyāyena buddhassa avaṇṇaṁ",
  "anya-e0901n1:6_1": "bhāsati dhammassa avaṇṇaṁ bhāsati saṅghassa avaṇṇaṁ bhāsati, suppiyassa pana paribbājakassa",
  "anya-e0901n1:6_2": "antevāsī brahmadatto māṇavo anekapariyāyena buddhassa vaṇṇaṁ bhāsati dhammassa vaṇṇaṁ",
  "anya-e0901n1:6_3": "bhāsati saṅghassa vaṇṇaṁ bhāsati, tasmiṁ bhante vatthusmiṁ bhāsitaṁ.",
  "anya-e0901n1:7": "Anusandhe",
  "anya-e0901n1:8": "Pucchā – kati āvuso tattha anusandhayo.",
  "anya-e0901n1:9": "Vissajjanā – tayo bhante tattha anusandhayo, eko avaṇṇānusandhi, dve vaṇṇānusandhiyo.",
  "anya-e0901n1:10": "Paṭhama anusandhe",
  "anya-e0901n1:11": "Pucchā – tatthāvuso paṭhame anusandhimhi kathaṁ bhagavatā bhāsitaṁ, taṁ saṁkhepato kathehi.",
  "anya-e0901n1:12": "Vissajjanā – paṭhame bhante anusandhimhi avaṇṇe manopadosaṁ nivāretvā, tattha ca ādīnavaṁ dassetvā, tattha paṭipajjitabbākāro bhagavatā bhāsito.",
  "anya-e0901n1:13": "Mamaṁ vā bhikkhave pare avaṇṇaṁ bhāseyyuṁ, dhammassa vā avaṇṇaṁ bhāseyyuṁ saṅghassa vā avaṇṇaṁ bhāseyyuṁ, tatra tumhehi na āghāto appaccayo na cetaso anabhiraddhi karaṇīyā…",
  "anya-e0901n1:14": "Dutiya anusandhe",
  "anya-e0901n1:15_0": "Pucchā – sādhu sādhu āvuso, sādhu kho bhagavā attanā paramukkaṁ sāgatakhantīguṇasamannāgato",
  "anya-e0901n1:15_1": "attano sāvakabhūte amhepi tattha samādāpesi, attanā ca lokadhammesu aniñjanasabhāvo",
  "anya-e0901n1:15_2": "amhākampi tathattāya ovādamadāsi, dutiyepanāvuso anusandhimhi kathaṁ bhagavatā bhāsitaṁ,",
  "anya-e0901n1:15_3": "tampi saṁkhepato pakāsehi.",
  "anya-e0901n1:16_0": "Vissajjanā – dutiye pana bhante anusandhimhi vaṇṇe cetaso uppilāvitattaṁ nisedhetvā,",
  "anya-e0901n1:16_1": "tattha ca ādīnavaṁ dassetvā, tattha ca paṭipajjanākāraṁ dassetvā, puthujjanassa vaṇṇabhūmibhūtāni",
  "anya-e0901n1:16_2": "tīṇi sīlāni vitthārato bhagavatā bhāsitāni.",
  "anya-e0901n1:17": "Mamaṁ vā bhikkhave pare vaṇṇaṁ bhāseyyuṁ, dhammassa vā vaṇṇaṁ bhāseyyuṁ, saṅghassa vā vaṇṇaṁ bhāseyyuṁ, tatra tumhehi na ānando na somanassaṁ na cetaso abhiraddhi karaṇīyā –",
  "anya-e0901n1:18": "Tatiya anusandhe",
  "anya-e0901n1:19_0": "Pucchā – sādhu sādhu āvuso, sādhu kho bhagavā attanā paramukkaṁsagatasuparisuddhasīlasamannāgato,",
  "anya-e0901n1:19_1": "taṁ attano suparisuddhasīlaṁ dassetvā parepi tattha niyojesi, tatiye panāvuso anusandhimhi",
  "anya-e0901n1:19_2": "kathaṁ bhagavatā bhāsitaṁ, taṁ saṁkhepato pakāsehi.",
  "anya-e0901n1:20_0": "Vissajjanā – tatiye pana bhante anusandhimhi dvāsaṭṭhi diṭṭhiyo sabbaññuta ñāṇena",
  "anya-e0901n1:20_1": "vitthārato vibhajitvā, tāsañca cha phassāyatanapadaṭṭhānabhāvaṁ vibhāvetvā, micchādiṭṭhigatikādhiṭṭhā",
  "anya-e0901n1:20_2": "nañca vaṭṭaṁ kathetvā, yuttayogabhikkhuadhiṭṭhānañca vivaṭṭaṁ kathetvā, micchādiṭṭhigatikassa",
  "anya-e0901n1:20_3": "desanājālato avimuttabhāvaṁ desanājālato vimuttassa natthikabhāvañca vibhāvetvā,",
  "anya-e0901n1:20_4": "attano ca katthaci apariyāpannabhāvaṁ dassetvā, upādisesanibbānadhātuṁ pāpetvā desanā",
  "anya-e0901n1:20_5": "bhagavatā niṭṭhāpitā.",
  "anya-e0901n1:21": "Ucchinnabhāvanettiko bhikkhave tathāgatassa kāyo tiṭṭhati, yāvassa kāyo ṭhassati tāva naṁ dakkhanti devamanussā, kāyassa bhedā uddhaṁ jīvitapariyādānā na naṁ dakkhanti devamanussā.",
  "anya-e0901n1:22": "Suttanidesanā",
  "anya-e0901n1:23_0": "Pucchā – sādhu sādhu āvuso, sādhu kho bhagavā attanā dvāsaṭṭhi diṭṭhiyo ca cha phassāyatanāni",
  "anya-e0901n1:23_1": "ca dvādasa paṭiccasamuppādaṅgāni ca sabbaso parijānitvā tesaṁ parijānanatthāya paresampi",
  "anya-e0901n1:23_2": "tathattāya dhammaṁ pakāseti, suttañca nāma āvuso catunnaṁ suttanikkhepānaṁ aññataravaseneva",
  "anya-e0901n1:23_3": "nikkhittaṁ, tasmā tesu idaṁ suttaṁ katarena suttanikkhepena bhagavatā nikkhittaṁ.",
  "anya-e0901n1:24": "Vissajjanā – catūsu bhante suttanikkhepesu aṭṭhuppattinikkhepana idaṁ suttaṁ nikkhittaṁ.",
  "anya-e0901n1:25": "Pucchā – kassa āvuso vacanaṁ.",
  "anya-e0901n1:26": "Vissajjanā – bhagavato bhante vacanaṁ arahato sammāsambuddhassa.",
  "anya-e0901n1:27": "Pucchā – kenāvuso ābhataṁ.",
  "anya-e0901n1:28": "Vissajjanā – paramparāya bhante ābhataṁ.",
  "anya-e0901n1:29": "Pucchā – atthi nu kho āvuso ettha koci viraddhadosā, yena pacchimā janā micchāatthaṁ gaṇheyyuṁ.",
  "anya-e0901n1:30": "Vissajjanā – natthi bhante."
}