{
  "atk-s0515a5:0": "5. Paramaṭṭhakasuttaniddesavaṇṇanā",
  "atk-s0515a5:1_0": "31. Pañcame paramaṭṭhakasutte paramanti diṭṭhīsu paribbasānoti idaṁ paramanti gahetvā",
  "atk-s0515a5:1_1": "sakāya sakāya diṭṭhiyā vasamāno. Yaduttariṁ kuruteti yaṁ attano satthārādiṁ seṭṭhaṁ",
  "atk-s0515a5:1_2": "karoti. Hīnāti aññe tato sabbamāhāti taṁ attano satthārādiṁ ṭhapetvā tato aññe sabbe",
  "atk-s0515a5:1_3": "‘‘hīnā ime’’ti āha. Tasmā vivādāni avītivattoti tena kāraṇena so diṭṭhikalahe avītivattova hoti.",
  "atk-s0515a5:2_0": "Vasantīti paṭhamuppannadiṭṭhivasena vasanti. Pavasantīti pavisitvā vasanti. Āvasantīti",
  "atk-s0515a5:2_1": "visesena vasanti. Parivasantīti sabbabhāgena vasanti. Taṁ upamāya sādhento ‘‘yathā",
  "atk-s0515a5:2_2": "āgārikā vā’’tiādimāha. Āgārikā vāti gharasāmikā. Gharesu vasantīti attano gharesu",
  "atk-s0515a5:2_3": "āsaṅkavirahitā hutvā nivasanti. Sāpattikā vāti āpattibahulā. Sakilesā vāti rāgādikilesabahulā.",
  "atk-s0515a5:2_4": "Uttariṁ karotīti atirekaṁ karoti. Ayaṁ satthā sabbaññūti ‘ayaṁ amhākaṁ satthā sabbaṁ jānāti’.",
  "atk-s0515a5:3": "Sabbe parappavāde khipatīti sabbā paraladdhiyo chaḍḍeti. Ukkhipatīti nīharati. Parikkhipatīti parammukhe karoti. Diṭṭhimedhagānīti diṭṭhivihesakāni.",
  "atk-s0515a5:4_0": "32. Dutiyagāthāyattho – evaṁ avītivatto ca yaṁ diṭṭhe sute sīlavate muteti etesu",
  "atk-s0515a5:4_1": "catūsu vatthūsu uppannadiṭṭhisaṅkhāte attani pubbe vuttappakāraṁ ānisaṁsaṁ passati,",
  "atk-s0515a5:4_2": "tadeva so tattha sakāya diṭṭhiyā ānisaṁsaṁ ‘‘idaṁ seṭṭha’’nti abhinivisitvā aññaṁ",
  "atk-s0515a5:4_3": "sabbaṁ parasatthārādikaṁ nihīnato passati.",
  "atk-s0515a5:5_0": "Dve ānisaṁse passatīti dve guṇe oloketi. Diṭṭhadhammikañcāti diṭṭhe paccakkhe attabhāve",
  "atk-s0515a5:5_1": "vipaccanakaraṇaṁ. Samparāyikañcāti paraloke paṭilabhitabbaguṇañca. Yaṁdiṭṭhiko satthāti",
  "atk-s0515a5:5_2": "yaṁladdhiko titthāyatanasāmiko. Alaṁ nāgattāya vāti nāgarājabhāvāya vā pariyattaṁ.",
  "atk-s0515a5:5_3": "Supaṇṇattādīsupi eseva nayo. Devattāya vāti sammutidevādibhāvāya. Āyatiṁ phalapāṭikaṅkhī",
  "atk-s0515a5:5_4": "hotīti anāgate vipākaphalaṁ patthayāno hoti. Diṭṭhasuddhiyāpi dve ānisaṁse passatīti",
  "atk-s0515a5:5_5": "cakkhuviññāṇena diṭṭharūpāyatanassa vasena suddhiyā hetuttāpi attano gahitagahaṇena",
  "atk-s0515a5:5_6": "dve guṇe oloketi. Sutasuddhiyādīsupi eseva nayo.",
  "atk-s0515a5:6_0": "33. Tatiyagāthāyattho – evaṁ passato ca yaṁ attano satthārādiṁ nissito aññaṁ parasatthārādiṁ",
  "atk-s0515a5:6_1": "hīnaṁ passati, taṁ pana dassanaṁ ganthameva kusalā vadanti, bandhananti vuttaṁ hoti.",
  "atk-s0515a5:6_2": "Yasmā etadeva, tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyya,",
  "atk-s0515a5:6_3": "nābhiniveseyyāti vuttaṁ hoti.",
  "atk-s0515a5:7_0": "Kusalāti khandhādijānane chekā. Khandhakusalāti rūpādīsu pañcasu khandhesu kusalā.",
  "atk-s0515a5:7_1": "Dhātuāyatanapaṭiccasamuppādasatipaṭṭhānasammappadhānaiddhipādaindriyabalabojjhaṅgamaggaphalanibbānesupi",
  "atk-s0515a5:7_2": "eseva nayo. Tattha maggakusalāti catūsu maggesu. Phalakusalāti catūsu phalesu. Nibbānakusalāti",
  "atk-s0515a5:7_3": "duvidhe nibbāne chekā. Te kusalāti te etesu vuttappakāresu chekā. Evaṁ vadantīti",
  "atk-s0515a5:7_4": "evaṁ kathenti. Gantho esoti passato ca attano satthārādinissitañca aññaṁ parasatthārādiṁ",
  "atk-s0515a5:7_5": "hīnato dassanañca gantho bandhano esoti vadanti. Lagganaṁ etanti etaṁ vuttappakāraṁ",
  "atk-s0515a5:7_6": "nāgadante laggitaṁ viya adholambanaṁ. Bandhanaṁ etanti nicchindituṁ dukkhaṭṭhena",
  "atk-s0515a5:7_7": "saṅkhalikādibandhanaṁ viya etaṁ bandhanaṁ. Palibodho esoti saṁsārato nikkhamituṁ",
  "atk-s0515a5:7_8": "appadānaṭṭhena eso palibodho.",
  "atk-s0515a5:8_0": "34. Catutthagāthāyattho – na kevalaṁ diṭṭhasutādīsu na nissayeyya, apica kho pana",
  "atk-s0515a5:8_1": "asañjātaṁ uparūpari diṭṭhimpi lokasmiṁ na kappayeyya, na janeyyāti vuttaṁ hoti. Kīdisaṁ?",
  "atk-s0515a5:8_2": "Ñāṇena vā sīlavatena vāpi, samāpattiñāṇādiñāṇena vā sīlavatena vā yā kappiyati, etaṁ",
  "atk-s0515a5:8_3": "diṭṭhiṁ na kappeyya. Na kevalañca diṭṭhiṁ na kappayeyya, apica kho pana mānenapi",
  "atk-s0515a5:8_4": "jātiādīhi vatthūhi samoti attānamanūpaneyya, hīno na maññetha visesi vāpīti.",
  "atk-s0515a5:9_0": "Aṭṭhasamāpattiñāṇena vāti paṭhamajjhānādīnaṁ aṭṭhannaṁ samāpattīnaṁ sampayuttapaññāya",
  "atk-s0515a5:9_1": "vā. Pañcābhiññāñāṇena vāti lokiyānaṁ pañcannaṁ abhiññānaṁ sampayuttapaññāya vā. Micchāñāṇena",
  "atk-s0515a5:9_2": "vāti viparītasabhāvena pavattāya paññāya amutte muttaṁ passāti evaṁ uppannena micchāñāṇena vā.",
  "atk-s0515a5:10_0": "35. Pañcamagāthāyattho – evañhi diṭṭhiṁ akappento amaññamāno ca attaṁ pahāya anupādiyāno",
  "atk-s0515a5:10_1": "yaṁ pubbe gahitaṁ, taṁ pahāya paraṁ aggaṇhanto tasmimpi vuttappakāre ñāṇe duvidhaṁ",
  "atk-s0515a5:10_2": "nissayaṁ no karoti, akaronto ca sa ve viyattesu nānādiṭṭhivasena bhinnesu sattesu",
  "atk-s0515a5:10_3": "na vaggasārī chandādivasena agacchanadhammo hutvā dvāsaṭṭhiyā diṭṭhīsu kiñci diṭṭhiṁ",
  "atk-s0515a5:10_4": "na pacceti, na paccāgacchatīti vuttaṁ hoti.",
  "atk-s0515a5:11": "Catūhi upādānehīti kāmupādānādīhi catūhi bhusaṁ gahaṇehi sa ve viyattesūti so puggalo nicchitesu. Bhinnesūti dvidhā bhinnesu.",
  "atk-s0515a5:12_0": "36. Idāni yo so imāya gāthāya vutto khīṇāsavo, tassa vaṇṇabhaṇanatthaṁ ‘‘yassūbhayante’’tiādikā",
  "atk-s0515a5:12_1": "tisso gāthāyo āha. Tattha paṭhamagāthāya yassūbhayanteti pubbe vutte phassādibhede.",
  "atk-s0515a5:12_2": "Paṇidhīti taṇhā. Bhavābhavāyāti punappunabhavāya . Idha vā huraṁ vāti sakattabhāvādibhede",
  "atk-s0515a5:12_3": "idha vā parattabhāvādibhede parattha vā.",
  "atk-s0515a5:13_0": "Phasso eko antoti cakkhusamphassādiko eko koṭṭhāso. Phassasamudayoti vatthārammaṇo.",
  "atk-s0515a5:13_1": "Yato samudeti uppajjati, so samudayo. Dutiyo antoti dutiyo koṭṭhāso. Atītanti ati",
  "atk-s0515a5:13_2": "itaṁ atītaṁ, atikkantanti vuttaṁ hoti. Anāgatanti na āgataṁ, anuppannanti vuttaṁ",
  "atk-s0515a5:13_3": "hoti. Sukhā vedanādayo visabhāgavasena. Nāmarūpadukaṁ namanaruppanavasena. Ajjhattikādayo",
  "atk-s0515a5:13_4": "ajjhattabāhiravasena. Sakkāyādayo khandhapañcakānaṁ pavattisamudayavasena vuttāti veditabbā.",
  "atk-s0515a5:14": "Sakattabhāvoti attano attabhāvo. Parattabhāvoti parassa attabhāvo.",
  "atk-s0515a5:15": "37. Dutiyagāthāya diṭṭhe vāti diṭṭhasuddhiyā vā. Esa nayo sutādīsu. Saññāti saññāsamuṭṭhāpikā diṭṭhi.",
  "atk-s0515a5:16": "Aparāmasantanti taṇhāmānadiṭṭhīhi na parāmasantaṁ. Anabhinivesantanti teheva anabhinivisantaṁ.",
  "atk-s0515a5:17_0": "‘‘Vinibaddho’’ti vāti mānena vinibaddhoti vā. ‘‘Parāmaṭṭho’’ti vāti parato niccasukhasubhādīhi",
  "atk-s0515a5:17_1": "parāmaṭṭhoti vā. Vikkhepagatoti uddhaccavasena. Aniṭṭhaṅgatoti vicikicchāvasena.",
  "atk-s0515a5:17_2": "Thāmagatoti anusayavasena. Gatiyāti gantabbavasena.",
  "atk-s0515a5:18_0": "38. Tatiyagāthāya dhammāpi tesaṁ na paṭicchitāseti dvāsaṭṭhidiṭṭhigatadhammāpi tesaṁ",
  "atk-s0515a5:18_1": "‘‘idameva saccaṁ, moghamañña’’nti (udā. 54) evaṁ na paṭicchitā. Pāraṅgato na pacceti",
  "atk-s0515a5:18_2": "tādīti nibbānapāraṁ gato tena tena maggena pahīne kilese puna nāgacchati pañcahi",
  "atk-s0515a5:18_3": "ca ākārehi tādī hotīti. Sesaṁ pākaṭameva.",
  "atk-s0515a5:19_0": "Vīsativatthukā sakkāyadiṭṭhīti ‘‘rūpaṁ attato samanupassatī’’tiādinā (paṭi. ma. 1.132)",
  "atk-s0515a5:19_1": "nayena ekekasmiṁ khandhe catūhi catūhi ākārehi pañcakkhandhe patiṭṭhaṁ katvā pavattā",
  "atk-s0515a5:19_2": "vijjamāne kāye diṭṭhi. Dasavatthukāmicchādiṭṭhīti ‘‘natthi dinna’’ntiādinayappavattā",
  "atk-s0515a5:19_3": "(dha. sa. 1221) diṭṭhi. Antaggāhikādiṭṭhīti ‘‘sassato loko idameva saccaṁ, moghamañña’’ntiādinayappavattā",
  "atk-s0515a5:19_4": "(ma. ni. 3.27) ekekaṁ antaṁ atthīti gahetvā pavattā diṭṭhi. Yā evarūpā diṭṭhīti idāni",
  "atk-s0515a5:19_5": "vuccamānānaṁ ekūnavīsapadānaṁ sādhāraṇaṁ mūlapadaṁ. Yā diṭṭhi, tadeva diṭṭhigataṁ;",
  "atk-s0515a5:19_6": "yā diṭṭhi, tadeva diṭṭhigahananti sabbesaṁ sambandho kātabbo. Yā ayāthāvadassanaṭṭhena",
  "atk-s0515a5:19_7": "diṭṭhi, tadeva diṭṭhīsu gataṁ dassanaṁ dvāsaṭṭhidiṭṭhiyā antogatattāti diṭṭhigataṁ.",
  "atk-s0515a5:19_8": "Heṭṭhāpissa attho vuttoyeva.",
  "atk-s0515a5:20_0": "Dvinnaṁ antānaṁ ekantagatattātipi diṭṭhigataṁ. Tattha sassatoti nicco. Lokoti attā.",
  "atk-s0515a5:20_1": "‘‘Idha sarīraṁyeva nassati, attā pana idha parattha ca soyevā’’ti maññanti. So hi",
  "atk-s0515a5:20_2": "sāmaññeva āloketīti katvā lokoti maññati. Asassatoti anicco. Attā sarīreneva saha",
  "atk-s0515a5:20_3": "nassatīti maññanti. Antavāti paritte kasiṇe jhānaṁ uppādetvā taṁ parittakasiṇārammaṇaṁ",
  "atk-s0515a5:20_4": "cetanaṁ ‘‘sapariyanto attā’’ti maññanti. Ananta vāti na antavā appamāṇe kasiṇe jhānaṁ",
  "atk-s0515a5:20_5": "uppādetvā taṁ appamāṇakasiṇārammaṇaṁ cetanaṁ ‘‘apariyanto attā’’ti maññanti. Taṁ",
  "atk-s0515a5:20_6": "jīvaṁ taṁ sarīranti jīvo ca sarīrañca taṁyeva. Jīvoti attā, liṅgavipallāsena napuṁsakavacanaṁ",
  "atk-s0515a5:20_7": "kataṁ. Sarīranti rāsaṭṭhena khandhapañcakaṁ. Aññaṁ jīvaṁ aññaṁ sarīranti añño jīvo",
  "atk-s0515a5:20_8": "aññaṁ khandhapañcakaṁ . Hoti tathāgato paraṁ maraṇāti khandhā idheva vinassanti,",
  "atk-s0515a5:20_9": "satto maraṇato paraṁ hoti vijjati na nassati, tathāgatoti cetaṁ sattādhivacananti.",
  "atk-s0515a5:20_10": "Keci pana ‘‘tathāgatoti arahā’’ti vadanti. Ime na hotīti pakkhe dosaṁ disvā evaṁ",
  "atk-s0515a5:20_11": "gaṇhanti. Na hoti tathāgato paraṁ maraṇāti khandhāpi idheva nassanti , tathāgato",
  "atk-s0515a5:20_12": "ca maraṇato paraṁ na hoti ucchijjati. Ime hotīti pakkhe dosaṁ disvā evaṁ gaṇhanti.",
  "atk-s0515a5:20_13": "Hoti ca na ca hotīti ime ekekapakkhapariggahe dosaṁ disvā ubhayapakkhaṁ gaṇhanti.",
  "atk-s0515a5:20_14": "Neva hoti na na hotīti ime ubhayapakkhapariggahe ubhayadosāpattiṁ disvā ‘‘hoti ca",
  "atk-s0515a5:20_15": "na hotī’’ti ca ‘‘neva hoti na na hotī’’ti ca amarāvikkhepapakkhaṁ gaṇhanti.",
  "atk-s0515a5:21_0": "Ayaṁ panettha aṭṭhakathānayo (paṭi. ma. aṭṭha. 2.1.113) – ‘‘sassato loko’’ti vātiādīhi",
  "atk-s0515a5:21_1": "dasahākārehi diṭṭhipabhedova vutto. Tattha sassatolokoti ca khandhapañcakaṁ lokoti",
  "atk-s0515a5:21_2": "gahetvā ‘‘ayaṁ loko nicco dhuvo sabbakāliko’’ti gaṇhantassa sassatanti gahaṇākārappavattā",
  "atk-s0515a5:21_3": "diṭṭhi. Asassatoti tameva lokaṁ ‘‘ucchijjati vinassatī’’ti gaṇhantassa ucchedaggahaṇākārappavattā",
  "atk-s0515a5:21_4": "diṭṭhi. Antavāti parittakasiṇalābhino suppamatte vā sarāvamatte vā kasiṇe samāpannassa",
  "atk-s0515a5:21_5": "antosamāpattiyaṁ pavattitarūpārūpadhamme ‘‘loko’’ti ca kasiṇaparicchedantena ‘‘antavā’’ti",
  "atk-s0515a5:21_6": "ca gaṇhantassa ‘‘antavā loko’’ti gahaṇākārappavattā diṭṭhi. Sā sassatadiṭṭhipi hoti",
  "atk-s0515a5:21_7": "ucchedadiṭṭhipi. Vipulakasiṇalābhino pana tasmiṁ kasiṇe samāpannassa antosamāpattiyaṁ",
  "atk-s0515a5:21_8": "pavattitarūpārūpadhamme ‘‘loko’’ti ca kasiṇaparicchedantena ca ‘‘ananto’’ti gaṇhantassa",
  "atk-s0515a5:21_9": "‘‘anantavā loko’’ti gahaṇākārappavattā diṭṭhi. Sā sassatadiṭṭhi hoti, ucchedadiṭṭhipi.",
  "atk-s0515a5:21_10": "Taṁ jīvaṁ taṁ sarīranti bhedanadhammassa sarīrasseva ‘‘jīva’’nti gahitattā ‘‘sarīre",
  "atk-s0515a5:21_11": "ucchijjamāne jīvampi ucchijjatī’’ti ucchedaggahaṇākārappavattā diṭṭhi. Dutiyapadena",
  "atk-s0515a5:21_12": "sarīrato aññassa jīvassa gahitattā ‘‘sarīre ca ucchijjamānepi jīvaṁ na ucchijjatī’’ti",
  "atk-s0515a5:21_13": "sassatagahaṇākārappavattā diṭṭhi. Hoti tathāgatotiādīsu ‘‘satto tathāgato nāma, so",
  "atk-s0515a5:21_14": "paraṁ maraṇā hotī’’ti gaṇhato paṭhamā sassatadiṭṭhi. ‘‘Na hotī’’ti gaṇhato dutiyā",
  "atk-s0515a5:21_15": "ucchedadiṭṭhi. ‘‘Hoti ca na ca hotī’’ti gaṇhato tatiyā ekaccasassatadiṭṭhi. ‘‘Neva",
  "atk-s0515a5:21_16": "hoti na na hotī’’ti gaṇhato catutthā amarāvikkhepadiṭṭhīti vuttappakārā dasavidhā",
  "atk-s0515a5:21_17": "diṭṭhi. Yathāyogaṁ bhavadiṭṭhi ca vibhavadiṭṭhi cāti dvidhā hoti. Tāsu ekāpi tesaṁ",
  "atk-s0515a5:21_18": "khīṇāsavānaṁ na paṭicchitāti attho.",
  "atk-s0515a5:22_0": "Ye kilesāti ye kilesā sotāpattimaggena pahīnā, te kilese . Na punetīti na puna eti",
  "atk-s0515a5:22_1": ". Na paccetīti puna nibbattetvā na paṭieti, na paccāgacchatīti paccabhave nāgacchati.",
  "atk-s0515a5:22_2": "Pañcahākārehi tādīti pañcahi kāraṇehi koṭṭhāsehi vā sadiso. Iṭṭhāniṭṭhe tādīti iṭṭhārammaṇe",
  "atk-s0515a5:22_3": "ca aniṭṭhārammaṇe ca anunayapaṭighaṁ muñcitvā ṭhitattā dvīsu sadiso. Cattāvīti kilese",
  "atk-s0515a5:22_4": "cajitavā. Tiṇṇāvīti saṁsāraṁ atikkamitavā. Muttāvīti rāgādito muttavā. Taṁniddesā",
  "atk-s0515a5:22_5": "tādīti tena tena sīlasaddhādinā niddisitvā niddisitvā kathetabbato sadiso.",
  "atk-s0515a5:23_0": "Taṁ pañcavidhaṁ vitthāretvā kathetukāmo ‘‘kathaṁ arahā iṭṭhāniṭṭhe tādī’’tiādimāha.",
  "atk-s0515a5:23_1": "Tattha lābhepīti catunnaṁ paccayānaṁ lābhepi. Alābhepīti tesaṁ alābhepi. Yasepīti",
  "atk-s0515a5:23_2": "parivārepi. Ayasepīti parivāravipattiyāpi. Pasaṁsāyapīti vaṇṇabhaṇanāyapi. Nindāyapīti",
  "atk-s0515a5:23_3": "garahāyapi. Sukhepīti kāyikasukhepi. Dukkhepīti kāyikadukkhepi. Ekañce bāhaṁ gandhena",
  "atk-s0515a5:23_4": "limpeyyunti sace ekaṁ bāhaṁ catujātiyagandhena lepaṁ uparūpari dadeyyuṁ. Vāsiyā taccheyyunti",
  "atk-s0515a5:23_5": "yadi ekaṁ bāhaṁ vaḍḍhakī vāsiyā tacchetvā tacchetvā tanuṁ kareyyuṁ. Amusmiṁ natthi",
  "atk-s0515a5:23_6": "rāgoti amusmiṁ gandhalepane sineho natthi na saṁvijjati. Amusmiṁ natthi paṭighanti",
  "atk-s0515a5:23_7": "amusmiṁ vāsiyā tacchane paṭihananasaṅkhātaṁ paṭighaṁ kopaṁ natthi na saṁvijjati.",
  "atk-s0515a5:23_8": "Anunayapaṭighavippahīnoti sinehañca kopañca pajahitvā ṭhito. Ugghātinighātivītivattoti",
  "atk-s0515a5:23_9": "anunayavasena anuggahañca paṭighavasena niggahañca atikkamitvā ṭhito. Anurodhavirodhasamatikkantoti",
  "atk-s0515a5:23_10": "anunayañca paṭighañca sammā atikkanto.",
  "atk-s0515a5:24": "Sīle satīti sīle saṁvijjamāne. Sīlavāti sīlasampanno. Tena niddesaṁ kathanaṁ labhatīti tādī. Saddhāya sati saddhoti evamādīsupi eseva nayo.",
  "atk-s0515a5:25": "Saddhammappajjotikāya mahāniddesaṭṭhakathāya",
  "atk-s0515a5:26": "Paramaṭṭhakasuttaniddesavaṇṇanā niṭṭhitā."
}