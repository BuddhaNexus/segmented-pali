{
  "tha-ap545:0.1": "Therāpadāna ",
  "tha-ap545:0.2": "Bhaddiyavagga ",
  "tha-ap545:0.3": "3. Sīvalittheraapadāna ",
  "tha-ap545:1.1": "“Padumuttaro nāma jino, ",
  "tha-ap545:1.2": "sabbadhammesu cakkhumā; ",
  "tha-ap545:1.3": "Ito satasahassamhi, ",
  "tha-ap545:1.4": "kappe uppajji nāyako. ",
  "tha-ap545:2.1": "Sīlaṁ tassa asaṅkheyyaṁ, ",
  "tha-ap545:2.2": "samādhi vajirūpamo; ",
  "tha-ap545:2.3": "Asaṅkheyyaṁ ñāṇavaraṁ, ",
  "tha-ap545:2.4": "vimutti ca anopamā. ",
  "tha-ap545:3.1": "Manujāmaranāgānaṁ, ",
  "tha-ap545:3.2": "brahmānañca samāgame; ",
  "tha-ap545:3.3": "Samaṇabrāhmaṇākiṇṇe, ",
  "tha-ap545:3.4": "dhammaṁ desesi nāyako. ",
  "tha-ap545:4.1": "Sasāvakaṁ mahālābhiṁ, ",
  "tha-ap545:4.2": "puññavantaṁ jutindharaṁ; ",
  "tha-ap545:4.3": "Ṭhapesi etadaggamhi, ",
  "tha-ap545:4.4": "parisāsu visārado. ",
  "tha-ap545:5.1": "Tadāhaṁ khattiyo āsiṁ, ",
  "tha-ap545:5.2": "nagare haṁsasavhaye; ",
  "tha-ap545:5.3": "Sutvā jinassa taṁ vākyaṁ, ",
  "tha-ap545:5.4": "sāvakassa guṇaṁ bahuṁ. ",
  "tha-ap545:6.1": "Nimantayitvā sattāhaṁ, ",
  "tha-ap545:6.2": "bhojayitvā sasāvakaṁ; ",
  "tha-ap545:6.3": "Mahādānaṁ daditvāna, ",
  "tha-ap545:6.4": "taṁ ṭhānamabhipatthayiṁ. ",
  "tha-ap545:7.1": "Tadā maṁ vinataṁ pāde, ",
  "tha-ap545:7.2": "disvāna purisāsabho; ",
  "tha-ap545:7.3": "Sarena mahatā vīro, ",
  "tha-ap545:7.4": "idaṁ vacanamabravi. ",
  "tha-ap545:8.1": "‘Tato jinassa vacanaṁ, ",
  "tha-ap545:8.2": "sotukāmā mahājanā; ",
  "tha-ap545:8.3": "Devadānavagandhabbā, ",
  "tha-ap545:8.4": "brahmāno ca mahiddhikā’. ",
  "tha-ap545:9.1": "Samaṇabrāhmaṇā ceva, ",
  "tha-ap545:9.2": "namassiṁsu katañjalī; ",
  "tha-ap545:9.3": "‘Namo te purisājañña, ",
  "tha-ap545:9.4": "namo te purisuttama. ",
  "tha-ap545:10.1": "Khattiyena mahādānaṁ, ",
  "tha-ap545:10.2": "dinnaṁ sattāhikampi vo; ",
  "tha-ap545:10.3": "Sotukāmā phalaṁ tassa, ",
  "tha-ap545:10.4": "byākarohi mahāmune’. ",
  "tha-ap545:11.1": "Tato avoca bhagavā, ",
  "tha-ap545:11.2": "‘suṇātha mama bhāsitaṁ; ",
  "tha-ap545:11.3": "Appameyyamhi buddhamhi, ",
  "tha-ap545:11.4": "sasaṅghamhi patiṭṭhitā. ",
  "tha-ap545:12.1": "Dakkhiṇā tāya ko vattā, ",
  "tha-ap545:12.2": "appameyyaphalā hi sā; ",
  "tha-ap545:12.3": "Api ce sa mahābhogo, ",
  "tha-ap545:12.4": "ṭhānaṁ pattheti uttamaṁ. ",
  "tha-ap545:13.1": "Lābhī vipulalābhānaṁ, ",
  "tha-ap545:13.2": "yathā bhikkhu sudassano; ",
  "tha-ap545:13.3": "Tathāhampi bhaveyyanti, ",
  "tha-ap545:13.4": "lacchase taṁ anāgate. ",
  "tha-ap545:14.1": "Satasahassito kappe, ",
  "tha-ap545:14.2": "okkākakulasambhavo; ",
  "tha-ap545:14.3": "Gotamo nāma gottena, ",
  "tha-ap545:14.4": "satthā loke bhavissati. ",
  "tha-ap545:15.1": "Tassa dhammesu dāyādo, ",
  "tha-ap545:15.2": "oraso dhammanimmito; ",
  "tha-ap545:15.3": "Sīvali nāma nāmena, ",
  "tha-ap545:15.4": "hessati satthu sāvako’. ",
  "tha-ap545:16.1": "Tena kammena sukatena, ",
  "tha-ap545:16.2": "cetanāpaṇidhīhi ca; ",
  "tha-ap545:16.3": "Jahitvā mānusaṁ dehaṁ, ",
  "tha-ap545:16.4": "tāvatiṁsūpago ahaṁ. ",
  "tha-ap545:17.1": "Ekanavutito kappe, ",
  "tha-ap545:17.2": "vipassī lokanāyako; ",
  "tha-ap545:17.3": "Uppajji cārudassano, ",
  "tha-ap545:17.4": "sabbadhammavipassako. ",
  "tha-ap545:18.1": "Tadāhaṁ bandhumatiyaṁ, ",
  "tha-ap545:18.2": "kulassaññatarassa ca; ",
  "tha-ap545:18.3": "Dayito passito ceva, ",
  "tha-ap545:18.4": "āsiṁ kammantavāvaṭo. ",
  "tha-ap545:19.1": "Tadā aññataro pūgo, ",
  "tha-ap545:19.2": "vipassissa mahesino; ",
  "tha-ap545:19.3": "Parivesaṁ akārayi, ",
  "tha-ap545:19.4": "mahantamativissutaṁ. ",
  "tha-ap545:20.1": "Niṭṭhite ca mahādāne, ",
  "tha-ap545:20.2": "daduṁ khajjakasañhitaṁ; ",
  "tha-ap545:20.3": "Navaṁ dadhiṁ madhuñceva, ",
  "tha-ap545:20.4": "vicinaṁ neva addasuṁ. ",
  "tha-ap545:21.1": "Tadāhaṁ taṁ gahetvāna, ",
  "tha-ap545:21.2": "navaṁ dadhiṁ madhumpi ca; ",
  "tha-ap545:21.3": "Kammassāmigharaṁ gacchiṁ, ",
  "tha-ap545:21.4": "tamesantā mamaddasuṁ. ",
  "tha-ap545:22.1": "Sahassamapi datvāna, ",
  "tha-ap545:22.2": "nālabhiṁsu ca taṁ dvayaṁ; ",
  "tha-ap545:22.3": "Tatohaṁ evaṁ cintesiṁ, ",
  "tha-ap545:22.4": "‘netaṁ hessati orakaṁ. ",
  "tha-ap545:23.1": "Yathā ime janā sabbe, ",
  "tha-ap545:23.2": "sakkaronti tathāgataṁ; ",
  "tha-ap545:23.3": "Ahampi kāraṁ kassāmi, ",
  "tha-ap545:23.4": "sasaṅghe lokanāyake’. ",
  "tha-ap545:24.1": "Tadāhamevaṁ cintetvā, ",
  "tha-ap545:24.2": "dadhiṁ madhuñca ekato; ",
  "tha-ap545:24.3": "Madditvā lokanāthassa, ",
  "tha-ap545:24.4": "sasaṅghassa adāsahaṁ. ",
  "tha-ap545:25.1": "Tena kammena sukatena, ",
  "tha-ap545:25.2": "cetanāpaṇidhīhi ca; ",
  "tha-ap545:25.3": "Jahitvā mānusaṁ dehaṁ, ",
  "tha-ap545:25.4": "tāvatiṁsamagacchahaṁ. ",
  "tha-ap545:26.1": "Punāhaṁ bārāṇasiyaṁ, ",
  "tha-ap545:26.2": "rājā hutvā mahāyaso; ",
  "tha-ap545:26.3": "Sattukassa tadā duṭṭho, ",
  "tha-ap545:26.4": "dvārarodhamakārayiṁ. ",
  "tha-ap545:27.1": "Tadā tapassino ruddhā, ",
  "tha-ap545:27.2": "ekāhaṁ rakkhitā ahuṁ; ",
  "tha-ap545:27.3": "Tato tassa vipākena, ",
  "tha-ap545:27.4": "pāpatiṁ nirayaṁ bhusaṁ. ",
  "tha-ap545:28.1": "Pacchime ca bhave dāni, ",
  "tha-ap545:28.2": "jātohaṁ koliye pure; ",
  "tha-ap545:28.3": "Suppavāsā ca me mātā, ",
  "tha-ap545:28.4": "mahāli licchavī pitā. ",
  "tha-ap545:29.1": "Khattiye puññakammena, ",
  "tha-ap545:29.2": "dvārarodhassa vāhasā; ",
  "tha-ap545:29.3": "Satta vassāni nivasiṁ, ",
  "tha-ap545:29.4": "mātukucchimhi dukkhito. ",
  "tha-ap545:30.1": "Sattāhaṁ dvāramūḷhohaṁ, ",
  "tha-ap545:30.2": "mahādukkhasamappito; ",
  "tha-ap545:30.3": "Mātā me chandadānena, ",
  "tha-ap545:30.4": "evaṁ āsi sudukkhitā. ",
  "tha-ap545:31.1": "Suvatthitohaṁ nikkhanto, ",
  "tha-ap545:31.2": "buddhena anukampito; ",
  "tha-ap545:31.3": "Nikkhantadivaseyeva, ",
  "tha-ap545:31.4": "pabbajiṁ anagāriyaṁ. ",
  "tha-ap545:32.1": "Upajjhā sāriputto me, ",
  "tha-ap545:32.2": "moggallāno mahiddhiko; ",
  "tha-ap545:32.3": "Kese oropayanto me, ",
  "tha-ap545:32.4": "anusāsi mahāmati. ",
  "tha-ap545:33.1": "Kesesu chijjamānesu, ",
  "tha-ap545:33.2": "arahattamapāpuṇiṁ; ",
  "tha-ap545:33.3": "Devā nāgā manussā ca, ",
  "tha-ap545:33.4": "paccaye upanenti me. ",
  "tha-ap545:34.1": "Padumuttaranāthañca, ",
  "tha-ap545:34.2": "vipassiñca vināyakaṁ; ",
  "tha-ap545:34.3": "Yaṁ pūjayiṁ pamudito, ",
  "tha-ap545:34.4": "paccayehi visesato. ",
  "tha-ap545:35.1": "Tato tesaṁ visesena, ",
  "tha-ap545:35.2": "kammānaṁ vipuluttamaṁ; ",
  "tha-ap545:35.3": "Lābhaṁ labhāmi sabbattha, ",
  "tha-ap545:35.4": "vane gāme jale thale. ",
  "tha-ap545:36.1": "Revataṁ dassanatthāya, ",
  "tha-ap545:36.2": "yadā yāti vināyako; ",
  "tha-ap545:36.3": "Tiṁsabhikkhusahassehi, ",
  "tha-ap545:36.4": "saha lokagganāyako. ",
  "tha-ap545:37.1": "Tadā devopaṇītehi, ",
  "tha-ap545:37.2": "mamatthāya mahāmati; ",
  "tha-ap545:37.3": "Paccayehi mahāvīro, ",
  "tha-ap545:37.4": "sasaṅgho lokanāyako. ",
  "tha-ap545:38.1": "Upaṭṭhito mayā buddho, ",
  "tha-ap545:38.2": "gantvā revatamaddasa; ",
  "tha-ap545:38.3": "Tato jetavanaṁ gantvā, ",
  "tha-ap545:38.4": "etadagge ṭhapesi maṁ. ",
  "tha-ap545:39.1": "‘Lābhīnaṁ sīvali aggo, ",
  "tha-ap545:39.2": "mama sissesu bhikkhavo’; ",
  "tha-ap545:39.3": "Sabbalokahito satthā, ",
  "tha-ap545:39.4": "kittayī parisāsu maṁ. ",
  "tha-ap545:40.1": "Kilesā jhāpitā mayhaṁ, ",
  "tha-ap545:40.2": "…pe… ",
  "tha-ap545:40.3": "viharāmi anāsavo. ",
  "tha-ap545:41.1": "Svāgataṁ vata me āsi, ",
  "tha-ap545:41.2": "…pe… ",
  "tha-ap545:41.3": "kataṁ buddhassa sāsanaṁ. ",
  "tha-ap545:42.1": "Paṭisambhidā catasso, ",
  "tha-ap545:42.2": "…pe… ",
  "tha-ap545:42.3": "kataṁ buddhassa sāsanaṁ”. ",
  "tha-ap545:43.1": "Itthaṁ sudaṁ āyasmā sīvalithero imā gāthāyo abhāsitthāti. ",
  "tha-ap545:44.1": "Sīvalittherassāpadānaṁ tatiyaṁ. "
}