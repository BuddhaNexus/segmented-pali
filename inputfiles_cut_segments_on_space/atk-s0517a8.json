{
  "atk-s0517a8:0": "7. Kammakathāvaṇṇanā",
  "atk-s0517a8:1": "Kammakathāvaṇṇanā",
  "atk-s0517a8:2_0": "234. Idāni tassā hetusampattiyā paccayabhūtaṁ kammaṁ dassentena kathitāya kammakathāya",
  "atk-s0517a8:2_1": "apubbatthānuvaṇṇanā. Tattha ahosi kammaṁ ahosi kammavipākotiādīsu atītabhavesu katassa",
  "atk-s0517a8:2_2": "kammassa atītabhavesuyeva vipakkavipākaṁ gahetvā ‘‘ahosi kammaṁ ahosi kammavipāko’’ti",
  "atk-s0517a8:2_3": "vuttaṁ. Tasseva atītassa kammassa diṭṭhadhammavedanīyassa upapajjavedanīyassa ca",
  "atk-s0517a8:2_4": "paccayavekallena atītabhavesuyeva avipakkavipākañca atīteyeva parinibbutassa ca diṭṭhadhammavedanīyaupapajjavedanīyaaparapariyāyavedanīyassa",
  "atk-s0517a8:2_5": "kammassa avipakkavipākañca gahetvā ahosi kammaṁ nāhosi kammavipākoti vuttaṁ. Atītasseva",
  "atk-s0517a8:2_6": "kammassa avipakkavipākassa paccuppannabhave paccayasampattiyā vipaccamānaṁ vipākaṁ",
  "atk-s0517a8:2_7": "gahetvā ahosi kammaṁ atthi kammavipākoti vuttaṁ. Atītasseva kammassa atikkantavipākakālassa",
  "atk-s0517a8:2_8": "ca paccuppannabhave parinibbāyantassa ca avipaccamānaṁ vipākaṁ gahetvā ahosi kammaṁ",
  "atk-s0517a8:2_9": "natthi kammavipākoti vuttaṁ. Atītasseva kammassa vipākārahassa avipakkavipākassa",
  "atk-s0517a8:2_10": "anāgate bhave paccayasampattiyā vipaccitabbaṁ vipākaṁ gahetvā ahosi kammaṁ bhavissati",
  "atk-s0517a8:2_11": "kammavipākoti vuttaṁ. Atītasseva kammassa atikkantavipākakālassa ca anāgatabhave",
  "atk-s0517a8:2_12": "parinibbāyitabbassa ca avipaccitabbaṁ vipākaṁ gahetvā ahosi kammaṁ na bhavissati",
  "atk-s0517a8:2_13": "kammavipākoti vuttaṁ. Evaṁ atītakammaṁ atītapaccuppannānāgatavipākāvipākavasena chadhā dassitaṁ.",
  "atk-s0517a8:3_0": "Paccuppannabhave katassa diṭṭhadhammavedanīyassa kammassa idheva vipaccamānaṁ vipākaṁ",
  "atk-s0517a8:3_1": "gahetvā atthi kammaṁ atthi kammavipākoti vuttaṁ. Tasseva paccuppannassa kammassa",
  "atk-s0517a8:3_2": "paccayavekallena idha avipaccamānañca diṭṭheva dhamme parinibbāyantassa idha avipaccamānañca",
  "atk-s0517a8:3_3": "vipākaṁ gahetvā atthi kammaṁ natthi kammavipākoti vuttaṁ. Paccuppannasseva kammassa",
  "atk-s0517a8:3_4": "upapajjavedanīyassa ca aparapariyāyavedanīyassa ca anāgatabhave vipaccitabbaṁ vipākaṁ",
  "atk-s0517a8:3_5": "gahetvā atthi kammaṁ bhavissati kammavipākoti vuttaṁ. Paccuppannasseva kammassa upapajjavedanīyassa",
  "atk-s0517a8:3_6": "paccayavekallena anāgatabhave avipaccitabbañca anāgatabhave parinibbāyitabbassa aparapariyāyavedanīyassa",
  "atk-s0517a8:3_7": "avipaccitabbañca vipākaṁ gahetvā atthi kammaṁ na bhavissati kammavipākoti vuttaṁ.",
  "atk-s0517a8:3_8": "Evaṁ paccuppannakammaṁ paccuppannānāgatavipākāvipākavasena catudhā dassitaṁ.",
  "atk-s0517a8:4_0": "Anāgatabhave kātabbassa kammassa anāgatabhave vipaccitabbaṁ vipākaṁ gahetvā bhavissati",
  "atk-s0517a8:4_1": "kammaṁ bhavissati kammavipākoti vuttaṁ. Tasseva anāgatassa kammassa paccayavekallena",
  "atk-s0517a8:4_2": "avipaccitabbañca anāgatabhave parinibbāyitabbassa avipaccitabbañca vipākaṁ gahetvā",
  "atk-s0517a8:4_3": "bhavissati kammaṁ na bhavissati kammavipākoti vuttaṁ. Evaṁ anāgatakammaṁ anāgatavipākāvipākavasena",
  "atk-s0517a8:4_4": "dvidhā dassitaṁ. Taṁ sabbaṁ ekato katvā dvādasavidhena kammaṁ dassitaṁ hoti.",
  "atk-s0517a8:5_0": "Imasmiṁ ṭhāne ṭhatvā tīṇi kammacatukkāni āharitvā vuccanti – tesu hi vuttesu ayamattho",
  "atk-s0517a8:5_1": "pākaṭataro bhavissatīti. Catubbidhañhi kammaṁ diṭṭhadhammavedanīyaṁ upapajjavedanīyaṁ",
  "atk-s0517a8:5_2": "aparapariyāyavedanīyaṁ ahosikammanti. Tesu ekajavanavīthiyaṁ sattasu cittesu kusalā",
  "atk-s0517a8:5_3": "vā akusalā vā paṭhamajavanacetanā diṭṭhadhammavedanīyakammaṁ nāma. Taṁ imasmiṁyeva",
  "atk-s0517a8:5_4": "attabhāve vipākaṁ deti. Tathā asakkontaṁ pana ‘‘ahosi kammaṁ nāhosi kammavipāko,",
  "atk-s0517a8:5_5": "na bhavissati kammavipāko, natthi kammavipāko’’ti imassa tikassa vasena ahosikammaṁ",
  "atk-s0517a8:5_6": "nāma hoti. Atthasādhikā pana sattamajavanacetanā upapajjavedanīyakammaṁ nāma. Taṁ",
  "atk-s0517a8:5_7": "anantare attabhāve vipākaṁ deti. Tathā asakkontaṁ vuttanayeneva ahosikammaṁ nāma",
  "atk-s0517a8:5_8": "hoti. Ubhinnaṁ antare pana pañcajavanacetanā aparapariyāyavedanīyakammaṁ nāma. Taṁ",
  "atk-s0517a8:5_9": "anāgate yadā okāsaṁ labhati, tadā vipākaṁ deti. Sati saṁsārappavattiyā ahosikammaṁ nāma na hoti.",
  "atk-s0517a8:6_0": "Aparampi catubbidhaṁ kammaṁ yaggarukaṁ yabbahulaṁ yadāsannaṁ kaṭattā vā pana kammanti.",
  "atk-s0517a8:6_1": "Tattha kusalaṁ vā hotu akusalaṁ vā, garukāgarukesu yaṁ garukaṁ mātughātādikammaṁ",
  "atk-s0517a8:6_2": "vā mahaggatakammaṁ vā, tadeva paṭhamaṁ vipaccati. Tathā bahulābahulesupi yaṁ bahulaṁ",
  "atk-s0517a8:6_3": "hoti susīlyaṁ vā dussīlyaṁ vā, tadeva paṭhamaṁ vipaccati. Yadāsannaṁ nāma maraṇakāle",
  "atk-s0517a8:6_4": "anussaritakammaṁ vā katakammaṁ vā. Yañhi āsannamaraṇe anussarituṁ sakkoti kātuṁ vā,",
  "atk-s0517a8:6_5": "teneva upapajjati. Etehi pana tīhi muttaṁ punappunaṁ laddhāsevanaṁ kaṭattā vā pana",
  "atk-s0517a8:6_6": "kammaṁ nāma hoti. Tesaṁ abhāve taṁ paṭisandhiṁ ākaḍḍhati.",
  "atk-s0517a8:7_0": "Aparaṁ vā catubbidhaṁ kammaṁ janakaṁ upatthambhakaṁ upapīḷakaṁ upaghātakanti. Tattha",
  "atk-s0517a8:7_1": "janakaṁ nāma kusalampi hoti akusalampi. Taṁ paṭisandhiyaṁ pavattepi rūpārūpavipākaṁ",
  "atk-s0517a8:7_2": "janeti. Upatthambhakaṁ pana janetuṁ na sakkoti, aññena kammena dinnāya paṭisandhiyā",
  "atk-s0517a8:7_3": "janite vipāke uppajjanakasukhadukkhaṁ upatthambheti, addhānaṁ pavatteti. Upapīḷakaṁ",
  "atk-s0517a8:7_4": "aññena kammena dinnāya paṭisandhiyā janite vipāke uppajjanakasukhadukkhaṁ pīḷeti",
  "atk-s0517a8:7_5": "bādhati, addhānaṁ pavattituṁ na deti. Upaghātakaṁ pana kusalampi akusalampi samānaṁ",
  "atk-s0517a8:7_6": "aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti.",
  "atk-s0517a8:7_7": "Evaṁ pana kammena kate okāse taṁ vipākaṁ uppannaṁ nāma vuccati.",
  "atk-s0517a8:8_0": "Iti imesaṁ dvādasannaṁ kammānaṁ kammantarañca vipākantarañca buddhānaṁ kammavipākañāṇasseva",
  "atk-s0517a8:8_1": "yāthāvasarasato pākaṭaṁ hoti asādhāraṇaṁ sāvakehi. Vipassakena pana kammantaraṁ vipākantarañca",
  "atk-s0517a8:8_2": "ekadesato jānitabbaṁ. Tasmā ayaṁ mukhamattadassanena kammaviseso pakāsitoti.",
  "atk-s0517a8:9_0": "235. Evaṁ suddhikakammavasena paṭhamavāraṁ vatvā tadeva kammaṁ dvidhā vibhajitvā",
  "atk-s0517a8:9_1": "kusalākusalādiyugalavasena dasahi pariyāyehi apare dasa vārā vuttā. Tattha ārogyaṭṭhena",
  "atk-s0517a8:9_2": "kusalaṁ, anārogyaṭṭhena akusalaṁ, idaṁ dukaṁ jātivasena vuttaṁ. Akusalameva rāgādidosasaṁyogena",
  "atk-s0517a8:9_3": "sāvajjaṁ, kusalaṁ tadabhāvena anavajjaṁ. Akusalaṁ aparisuddhattā, kaṇhābhijātihetuttā",
  "atk-s0517a8:9_4": "vā kaṇhaṁ, kusalaṁ parisuddhattā, sukkābhijātihetuttā vā sukkaṁ. Kusalaṁ sukhavuddhimattā",
  "atk-s0517a8:9_5": "sukhudrayaṁ, akusalaṁ dukkhavuddhimattā dukkhudrayaṁ. Kusalaṁ sukhaphalavattā sukhavipākaṁ,",
  "atk-s0517a8:9_6": "akusalaṁ dukkhaphalavattā dukkhavipākanti evametesaṁ nānākāro veditabboti.",
  "atk-s0517a8:10": "Kammakathāvaṇṇanā niṭṭhitā."
}