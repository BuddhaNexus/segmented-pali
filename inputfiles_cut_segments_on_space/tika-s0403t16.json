{
  "tika-s0403t16:0": "(17) 2. Āghātavaggo",
  "tika-s0403t16:1": "1-5. Paṭhamaāghātapaṭivinayasuttādivaṇṇanā",
  "tika-s0403t16:2": "161-165. Dutiyassa paṭhame natthi vattabbaṁ. Dutiye āghāto paṭivinayati ettha, etehīti vā āghātapaṭivinayā. Tenāha ‘‘āghāto etehi paṭivinetabbo’’tiādi.",
  "tika-s0403t16:3": "Nantakanti anantakaṁ, antavirahitaṁ vatthakhaṇḍaṁ. Yadi hi tassa anto bhaveyya, ‘‘pilotikā’’ti saṅkhaṁ na gaccheyya.",
  "tika-s0403t16:4_0": "Sevālenāti bījakaṇṇikakesarādibhedena sevālena. Udakapappaṭakenāti nīlamaṇḍūkapiṭṭhivaṇṇena",
  "tika-s0403t16:4_1": "udakapiṭṭhiṁ chādetvā nibbattena udakapiṭṭhikena. Ghammena anugatoti ghammena phuṭṭho",
  "tika-s0403t16:4_2": "abhibhūto. Cittuppādanti paṭighasampayuttacittuppādaṁ.",
  "tika-s0403t16:5_0": "Visabhāgavedanuppattiyā kakaceneva iriyāpathapavattinivāraṇena chindanto ābādhati",
  "tika-s0403t16:5_1": "pīḷetīti ābādho, so assa atthīti ābādhiko. Taṁsamuṭṭhānena dukkhito sañjātadukkho.",
  "tika-s0403t16:5_2": "Bāḷhagilānoti adhimattagilāno. Gāmantanāyakassāti gāmantasampāpakassa.",
  "tika-s0403t16:6_0": "Pasannabhāvena udakassa acchabhāvo veditabboti āha ‘‘acchodakāti pasannodakā’’ti.",
  "tika-s0403t16:6_1": "Sādurasatāya sātatāti āha ‘‘madhurodakā’’ti. Tanukameva salilaṁ visesato sītalaṁ,",
  "tika-s0403t16:6_2": "na bahalāti āha ‘‘tanusītasalilā’’ti. Setakāti nikkaddamā. Sacikkhallādivasena hi",
  "tika-s0403t16:6_3": "udakassa vivaṇṇatā. Sabhāvato pana taṁ setavaṇṇameva. Tatiyādīni uttānatthāneva.",
  "tika-s0403t16:7": "Paṭhamaāghātapaṭivinayasuttādivaṇṇanā niṭṭhitā.",
  "tika-s0403t16:8": "6. Nirodhasuttavaṇṇanā",
  "tika-s0403t16:9_0": "166. Chaṭṭhe amarisanattheti asahanatthe. Anāgatavacanaṁ katanti anāgatasaddappayogo",
  "tika-s0403t16:9_1": "kato, attho pana vattamānakālikova. Akkharacintakā (pāṇini. 3.3.145-146) hi īdisesu",
  "tika-s0403t16:9_2": "ṭhānesu anokappanāmarisanatthavasena atthisadde upapade vattamānakālepi anāgatavacanaṁ karonti.",
  "tika-s0403t16:10": "Nirodhasuttavaṇṇanā niṭṭhitā.",
  "tika-s0403t16:11": "7-9. Codanāsuttādivaṇṇanā",
  "tika-s0403t16:12_0": "167-9. Sattame vatthusandassanāti yasmiṁ vatthusmiṁ āpatti, tassa sarūpato dassanaṁ.",
  "tika-s0403t16:12_1": "Āpattisandassanāti yaṁ āpattiṁ so āpanno, tassā dassanaṁ. Saṁvāsappaṭikkhepoti uposathappavāraṇādisaṁvāsassa",
  "tika-s0403t16:12_2": "paṭikkhipanaṁ akaraṇaṁ. Sāmīcippaṭikkhepoti abhivādanādisāmīcikiriyāya akaraṇaṁ.",
  "tika-s0403t16:12_3": "Codayamānenāti codentena. Cuditakassa kāloti cuditakassa codetabbakālo. Puggalanti",
  "tika-s0403t16:12_4": "codetabbapuggalaṁ. Upaparikkhitvāti ‘‘ayaṁ cuditakalakkhaṇe tiṭṭhati, na tiṭṭhatī’’ti",
  "tika-s0403t16:12_5": "vīmaṁsitvā. Ayasaṁ āropetīti ‘‘ime maṁ abhūtena abbhācikkhantā ayasaṁ byasanaṁ uppādentī’’ti",
  "tika-s0403t16:12_6": "bhikkhūnaṁ ayasaṁ uppādeti. Aṭṭhamanavamāni uttānatthāneva.",
  "tika-s0403t16:13": "Codanāsuttādivaṇṇanā niṭṭhitā.",
  "tika-s0403t16:14": "10. Bhaddajisuttavaṇṇanā",
  "tika-s0403t16:15_0": "170. Dasame abhibhavitvā ṭhito ime satteti adhippāyo. Yasmā pana so ‘‘pāsaṁsabhāvena",
  "tika-s0403t16:15_1": "uttamabhāvena ca te satte abhibhavitvā ṭhito’’ti attānaṁ maññati, tasmā vuttaṁ ‘‘jeṭṭhako’’ti.",
  "tika-s0403t16:15_2": "Aññadatthu dasoti dassane antarāyābhāvavacanena ñeyyavisesapariggāhikabhāvena ca",
  "tika-s0403t16:15_3": "anāvaraṇadassāvitaṁ paṭijānātīti āha ‘‘sabbaṁ passatīti adhippāyo’’ti.",
  "tika-s0403t16:16": "Bhaddajisuttavaṇṇanā niṭṭhitā.",
  "tika-s0403t16:17": "Āghātavaggavaṇṇanā niṭṭhitā."
}