{
  "atk-s0511a7:0": "7. Revatabuddhavaṁsavaṇṇanā",
  "atk-s0511a7:1_0": "Sumanassa pana bhagavato aparabhāge sāsane cassa antarahite navutivassasahassāyukā",
  "atk-s0511a7:1_1": "manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā",
  "atk-s0511a7:1_2": "hutvā puna parihāyamānā saṭṭhivassasahassāyukā ahesuṁ. Tadā revato nāma satthā udapādi.",
  "atk-s0511a7:1_3": "Sopi pāramiyo pūretvā anekaratanasamujjalitabhavane tusitabhavane nibbattitvā tato",
  "atk-s0511a7:1_4": "cavitvā sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa",
  "atk-s0511a7:1_5": "sirivibhavasamudayenākulassa sabbasamiddhivipulassa vipulassa nāma rañño kule sabbajananayanālipālisamākulāya",
  "atk-s0511a7:1_6": "samphullanayanakuvalayasassirikasiniddhavadanakamalākarasobhāsamujjalāya suruciramanoharaguṇagaṇavipulāya",
  "atk-s0511a7:1_7": "vipulāya nāma aggamahesiyā kucchismiṁ paṭisandhiṁ gahetvā dasannaṁ māsānaṁ accayena",
  "atk-s0511a7:1_8": "cittakūṭapabbatato suvaṇṇahaṁsarājā viya mātukucchito nikkhami.",
  "atk-s0511a7:2_0": "Tassa paṭisandhiyaṁ jātiyañca pāṭihāriyāni pubbe vuttanayāneva ahesuṁ. Sudassanaratanagghiāveḷanāmakā",
  "atk-s0511a7:2_1": "tayo cassa pāsādā ahesuṁ. Sudassanādevippamukhāni tettiṁsa itthisahassāni paccupaṭṭhitāni",
  "atk-s0511a7:2_2": "ahesuṁ. Tāhi parivuto so surayuvatīhi parivuto devakumāro viya chabbassasahassāni",
  "atk-s0511a7:2_3": "visayasukhamanubhavamāno agāraṁ ajjhāvasi. So sudassanāya nāma deviyā varuṇe nāma",
  "atk-s0511a7:2_4": "tanaye jāte cattāri nimittāni disvā nānāvirāgatanuvaravasananivasano āmukkamuttāhāramaṇikuṇḍalo",
  "atk-s0511a7:2_5": "varakeyūramakuṭakaṭakadharo paramasurabhigandhakusumasamalaṅkato paramarucirakaranikaro",
  "atk-s0511a7:2_6": "saradasamayarajanikaro viya tārāgaṇaparivuto viya cando tidasagaṇaparivuto viya dasasatanayano",
  "atk-s0511a7:2_7": "brahmagaṇaparivuto viya ca hāritamahābrahmā caturaṅginiyā mahatiyā senāya parivuto",
  "atk-s0511a7:2_8": "ājaññarathena mahābhinikkhamanaṁ nikkhamitvā sabbābharaṇāni omuñcitvā bhaṇḍāgārikassa",
  "atk-s0511a7:2_9": "hatthe datvā jalajāmalāvikalanīlakuvalayadalasadisenātinisitenātitikhiṇenāsinā sakesamakuṭaṁ",
  "atk-s0511a7:2_10": "chinditvā ākāse khipi. Taṁ sakko devarājā suvaṇṇacaṅkoṭakena paṭiggahetvā tāvatiṁsabhavanaṁ",
  "atk-s0511a7:2_11": "netvā sinerumuddhani sattaratanamayaṁ cetiyaṁ akāsi.",
  "atk-s0511a7:3_0": "Mahāpuriso pana devadattāni kāsāyāni paridahitvā pabbaji, ekā ca naṁ purisakoṭi anupabbaji.",
  "atk-s0511a7:3_1": "So tehi parivuto sattamāse padhānacariyaṁ caritvā visākhapuṇṇamāya aññatarāya sādhudeviyā",
  "atk-s0511a7:3_2": "nāma seṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā",
  "atk-s0511a7:3_3": "sāyanhasamaye aññatarenājīvakena dinnā aṭṭha tiṇamuṭṭhiyo gahetvā mattavaranāgagāmī",
  "atk-s0511a7:3_4": "nāgabodhiṁ padakkhiṇaṁ katvā tepaṇṇāsahatthavitthataṁ tiṇasantharaṁ santharitvā caturaṅgavīriyaṁ",
  "atk-s0511a7:3_5": "adhiṭṭhāya nisīditvā mārabalaṁ vidhamitvā sabbaññutaññāṇaṁ paṭivijjhitvā – “anekajātisaṁsāraṁ…pe…",
  "atk-s0511a7:3_6": "taṇhānaṁ khayamajjhagā”ti udānaṁ udānesi. Tena vuttaṁ –",
  "atk-s0511a7:4": "1.",
  "atk-s0511a7:5": "“Sumanassa aparena, revato nāma nāyako;",
  "atk-s0511a7:6": "Anupamo asadiso, atulo uttamo jino”ti.",
  "atk-s0511a7:7_0": "Revato kira satthā bodhisamīpeyeva sattasattāhāni vītināmetvā dhammadesanatthaṁ brahmāyācanaṁ",
  "atk-s0511a7:7_1": "sampaṭicchitvā – “kassa nu kho ahaṁ paṭhamaṁ dhammaṁ deseyya”nti upadhārento attanā",
  "atk-s0511a7:7_2": "saha pabbajitabhikkhukoṭiyo aññe ca bahū devamanusse upanissayasampanne disvā ākāsena",
  "atk-s0511a7:7_3": "gantvā varuṇārāme otaritvā tehi parivuto gambhīraṁ nipuṇaṁ tiparivaṭṭaṁ appaṭivattiyaṁ",
  "atk-s0511a7:7_4": "aññena anuttaraṁ dhammacakkaṁ pavattetvā bhikkhūnaṁ koṭi arahatte patiṭṭhāpesi. Tīsu",
  "atk-s0511a7:7_5": "maggaphalesu patiṭṭhitānaṁ gaṇanaparicchedo natthi. Tena vuttaṁ –",
  "atk-s0511a7:8": "2.",
  "atk-s0511a7:9": "“Sopi dhammaṁ pakāsesi, brahmunā abhiyācito;",
  "atk-s0511a7:10": "Khandhadhātuvavatthānaṁ, appavattaṁ bhavābhave”ti.",
  "atk-s0511a7:11_0": "Tattha khandhadhātuvavatthānanti pañcannaṁ khandhānaṁ aṭṭhārasannaṁ dhātūnaṁ nāmarūpavavatthānādivasena",
  "atk-s0511a7:11_1": "vibhāgakaraṇaṁ. Sabhāvalakkhaṇasāmaññalakkhaṇādivasena rūpārūpadhammapariggaho khandhadhātuvavatthānaṁ",
  "atk-s0511a7:11_2": "nāma. Atha vā pheṇapiṇḍūpamaṁ rūpaṁ parimaddanāsahanato chiddāvachiddādibhāvato ca",
  "atk-s0511a7:11_3": "udakapubbuḷakaṁ viya vedanā muhuttaramaṇīyabhāvato, marīcikā viya saññā vippalambhanato,",
  "atk-s0511a7:11_4": "kadalikkhandho viya saṅkhārā asārakato, māyā viya viññāṇaṁ vañcanakato”ti evamādināpi",
  "atk-s0511a7:11_5": "nayena aniccānupassanādivasenapi khandhadhātuvavatthānaṁ veditabbaṁ. Appavattaṁ bhavābhaveti",
  "atk-s0511a7:11_6": "ettha bhavoti vaḍḍhi, abhavoti hāni. Bhavoti sassatadiṭṭhi, abhavoti ucchedadiṭṭhi.",
  "atk-s0511a7:11_7": "Bhavoti khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti",
  "atk-s0511a7:11_8": "evamādinā nayena bhavābhavānaṁ attho veditabbo. Tesaṁ bhavābhavānaṁ appavattihetubhūtaṁ",
  "atk-s0511a7:11_9": "dhammaṁ pakāsesīti attho. Atha vā bhavati anenāti bhavo, tīsu bhavesu uppattinimittaṁ",
  "atk-s0511a7:11_10": "kammādikaṁ. Upapattibhavo abhavo nāma. Ubhayattha nikantiyā pahānakaraṁ appavattaṁ",
  "atk-s0511a7:11_11": "dhammaṁ desesīti attho. Tassa pana revatabuddhassa tayova abhisamayā ahesuṁ. Paṭhamo",
  "atk-s0511a7:11_12": "panassa gaṇanapathaṁ vītivatto. Tena vuttaṁ –",
  "atk-s0511a7:12": "3.",
  "atk-s0511a7:13": "“Tassābhisamayā tīṇi, ahesuṁ dhammadesane;",
  "atk-s0511a7:14": "Gaṇanāya na vattabbo, paṭhamābhisamayo ahū”ti.",
  "atk-s0511a7:15": "Tattha tīṇīti tayo, liṅgavipallāso kato, ayaṁ paṭhamo abhisamayo ahosi.",
  "atk-s0511a7:16_0": "Athāparena samayena nagaruttare uttare nagare sabbārindamo arindamo nāma rājā ahosi.",
  "atk-s0511a7:16_1": "So kira bhagavantaṁ attano nagaramanuppattaṁ sutvā tīhi janakoṭīhi parivuto bhagavato",
  "atk-s0511a7:16_2": "paccuggamanaṁ katvā svātanāya nimantetvā buddhappamukhassa bhikkhusaṅghassa sattāhaṁ",
  "atk-s0511a7:16_3": "mahādānaṁ pavattetvā tigāvutavitthataṁ dīpapūjaṁ katvā bhagavantaṁ upasaṅkamitvā",
  "atk-s0511a7:16_4": "nisīdi. Atha bhagavā tassa manonukūlaṁ vicittanayaṁ dhammaṁ desesi. Tattha devamanussānaṁ",
  "atk-s0511a7:16_5": "koṭisahassassa dutiyābhisamayo ahosi. Tena vuttaṁ –",
  "atk-s0511a7:17": "4.",
  "atk-s0511a7:18": "“Yadā arindamaṁ rājaṁ, vinesi revato muni;",
  "atk-s0511a7:19": "Tadā koṭisahassānaṁ, dutiyābhisamayo ahū”ti.",
  "atk-s0511a7:20": "Ayaṁ dutiyo abhisamayo.",
  "atk-s0511a7:21_0": "Athāparena samayena revato satthā uttaranigamaṁ nāma upanissāya viharanto sattāhaṁ",
  "atk-s0511a7:21_1": "nirodhasamāpattiṁ samāpajjitvā nisīdi. Tadā kira uttaranigamavāsino manussā yāgubhattakhajjakabhesajjapānakādīni",
  "atk-s0511a7:21_2": "āharitvā bhikkhusaṅghassa mahādānaṁ datvā bhikkhū paripucchiṁsu – “kuhiṁ, bhante,",
  "atk-s0511a7:21_3": "bhagavā”ti? Tato tesaṁ bhikkhū āhaṁsu – “bhagavā, āvuso, nirodhasamāpattiṁ samāpanno”ti.",
  "atk-s0511a7:21_4": "Athātīte tasmiṁ sattāhe bhagavantaṁ nirodhasamāpattito vuṭṭhitaṁ saradasamaye sūriyo",
  "atk-s0511a7:21_5": "viya attano anūpamāya buddhasiriyā virocamānaṁ disvā nirodhasamāpattiyā guṇānisaṁsaṁ",
  "atk-s0511a7:21_6": "pucchiṁsu. Bhagavā ca tesaṁ nirodhasamāpattiyā guṇānisaṁsaṁ kathesi. Tadā devamanussānaṁ",
  "atk-s0511a7:21_7": "koṭisataṁ arahatte patiṭṭhāsi. Ayaṁ tatiyo abhisamayo ahosi. Tena vuttaṁ –",
  "atk-s0511a7:22": "5.",
  "atk-s0511a7:23": "“Sattāhaṁ paṭisallānā, vuṭṭhahitvā narāsabho;",
  "atk-s0511a7:24": "Koṭisataṁ naramarūnaṁ, vinesi uttame phale”ti.",
  "atk-s0511a7:25_0": "Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṁ arahantānaṁ",
  "atk-s0511a7:25_1": "gaṇanapathaṁ vītivattānaṁ paṭhamo sannipāto ahosi. Mekhalanagare koṭisatasahassasaṅkhātānaṁ",
  "atk-s0511a7:25_2": "ehibhikkhupabbajjāya pabbajitānaṁ arahantānaṁ dutiyo sannipāto ahosi. Revatassa pana",
  "atk-s0511a7:25_3": "bhagavato dhammacakkānuvattako varuṇo nāma aggasāvako paññavantānaṁ aggo ābādhiko",
  "atk-s0511a7:25_4": "ahosi. Tattha gilānapucchanatthāya sampattamahājanassa lakkhaṇattayaparidīpakaṁ dhammaṁ",
  "atk-s0511a7:25_5": "desetvā koṭisatasahassaṁ purisānaṁ ehibhikkhupabbajjāya pabbājetvā arahatte patiṭṭhāpetvā",
  "atk-s0511a7:25_6": "caturaṅginike sannipāte pātimokkhaṁ uddisi. Ayaṁ tatiyo sannipāto ahosi. Tena vuttaṁ –",
  "atk-s0511a7:26": "6.",
  "atk-s0511a7:27": "“Sannipātā tayo āsuṁ, revatassa mahesino;",
  "atk-s0511a7:28": "Khīṇāsavānaṁ vimalānaṁ, suvimuttāna tādinaṁ.",
  "atk-s0511a7:29": "7.",
  "atk-s0511a7:30": "“Atikkantā gaṇanapathaṁ, paṭhamaṁ ye samāgatā;",
  "atk-s0511a7:31": "Koṭisatasahassānaṁ, dutiyo āsi samāgamo.",
  "atk-s0511a7:32": "8.",
  "atk-s0511a7:33": "“Yopi paññāya asamo, tassa cakkānuvattako;",
  "atk-s0511a7:34": "So tadā byādhito āsi, patto jīvitasaṁsayaṁ.",
  "atk-s0511a7:35": "9.",
  "atk-s0511a7:36": "“Tassa gilānapucchāya, ye tadā upagatā munī;",
  "atk-s0511a7:37": "Koṭisatasahassā arahanto, tatiyo āsi samāgamo”ti.",
  "atk-s0511a7:38_0": "Tattha cakkānuvattakoti dhammacakkānuvattako. Patto jīvitasaṁsayanti ettha jīvite",
  "atk-s0511a7:38_1": "saṁsayaṁ jīvitasaṁsayaṁ, jīvitakkhayaṁ pāpuṇāti vā, na vā pāpuṇātīti evaṁ jīvitasaṁsayaṁ",
  "atk-s0511a7:38_2": "patto, byādhitassa balavabhāvena marati, na maratīti jīvite saṁsayaṁ pattoti attho.",
  "atk-s0511a7:38_3": "Ye tadā upagatā munīti iti dīghabhāve sati bhikkhūnaṁ upari hoti, rasse anussarena",
  "atk-s0511a7:38_4": "saddhiṁ varuṇassa upari hoti.",
  "atk-s0511a7:39_0": "Tadā amhākaṁ bodhisatto rammavatīnagare atidevo nāma brāhmaṇo hutvā brāhmaṇadhamme",
  "atk-s0511a7:39_1": "pāraṁ gato revataṁ sammāsambuddhaṁ disvā tassa dhammakathaṁ sutvā saraṇesu patiṭṭhāya",
  "atk-s0511a7:39_2": "silokasahassena dasabalaṁ kittetvā sahassagghanikena uttarāsaṅgena bhagavantaṁ pūjesi.",
  "atk-s0511a7:39_3": "Sopi naṁ buddho byākāsi – “ito kappasatasahassādhikānaṁ dvinnaṁ asaṅkhyeyyānaṁ matthake",
  "atk-s0511a7:39_4": "gotamo nāma buddho bhavissatī”ti. Tena vuttaṁ –",
  "atk-s0511a7:40": "10.",
  "atk-s0511a7:41": "“Ahaṁ tena samayena, atidevo nāma brāhmaṇo;",
  "atk-s0511a7:42": "Upagantvā revataṁ buddhaṁ, saraṇaṁ tassa gañchahaṁ.",
  "atk-s0511a7:43": "11.",
  "atk-s0511a7:44": "“Tassa sīlaṁ samādhiñca, paññāguṇamanuttamaṁ;",
  "atk-s0511a7:45": "Thomayitvā yathāthāmaṁ, uttarīyamadāsahaṁ.",
  "atk-s0511a7:46": "12.",
  "atk-s0511a7:47": "“Sopi maṁ buddho byākāsi, revato lokanāyako;",
  "atk-s0511a7:48": "Aparimeyyito kappe, ayaṁ buddho bhavissati.",
  "atk-s0511a7:49": "13.",
  "atk-s0511a7:50": "‘Padhānaṁ padahitvāna…pe… hessāma sammukhā ima”’nti. –",
  "atk-s0511a7:51": "Aṭṭha gāthā vitthāretabbā.",
  "atk-s0511a7:52": "14.",
  "atk-s0511a7:53": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a7:54": "Uttariṁ vatamadhiṭṭhāsiṁ, dasapāramipūriyā.",
  "atk-s0511a7:55": "15.",
  "atk-s0511a7:56": "“Tadāpi taṁ buddhadhammaṁ, saritvā anubrūhayiṁ;",
  "atk-s0511a7:57": "Āharissāmi taṁ dhammaṁ, yaṁ mayhaṁ abhipatthita”nti.",
  "atk-s0511a7:58_0": "Tattha saraṇaṁ tassa gañchahanti taṁ saraṇaṁ agañchiṁ ahaṁ, upayogatthe sāmivacanaṁ.",
  "atk-s0511a7:58_1": "Paññāguṇanti paññāsampattiṁ. Anuttamanti seṭṭhaṁ. “Paññāvimuttiguṇamuttama”ntipi",
  "atk-s0511a7:58_2": "pāṭho, so uttānova. Thomayitvāti thometvā vaṇṇayitvā. Yathāthāmanti yathābalaṁ. Uttarīyanti",
  "atk-s0511a7:58_3": "uttarāsaṅgaṁ. Adāsahanti adāsiṁ ahaṁ. Buddhadhammanti buddhabhāvakaraṁ dhammaṁ, pāramīdhammanti",
  "atk-s0511a7:58_4": "attho. Saritvāti anussaritvā. Anubrūhayinti abhivaḍḍhesiṁ. Āharissāmīti ānayissāmi.",
  "atk-s0511a7:58_5": "Taṁ dhammanti taṁ buddhattaṁ. Yaṁ mayhaṁ abhipatthitanti yaṁ mayā abhipatthitaṁ buddhattaṁ,",
  "atk-s0511a7:58_6": "taṁ āharissāmīti attho.",
  "atk-s0511a7:59_0": "Tassa pana revatassa bhagavato nagaraṁ sudhaññavatī nāma ahosi, pitā vipulo nāma",
  "atk-s0511a7:59_1": "khattiyo, mātā vipulā nāma, varuṇo ca brahmadevo ca dve aggasāvakā, sambhavo nāma",
  "atk-s0511a7:59_2": "upaṭṭhāko, bhaddā ca subhaddā ca dve aggasāvikā, nāgarukkho bodhi, sarīraṁ asītihatthubbedhaṁ",
  "atk-s0511a7:59_3": "ahosi, āyu saṭṭhivassasahassāni, sudassanā nāma aggamahesī, varuṇo nāma putto, ājaññarathena nikkhami.",
  "atk-s0511a7:60": "“Tassa dehābhinikkhantaṁ, pabhājālamanuttaraṁ;",
  "atk-s0511a7:61": "Divā ceva tadā rattiṁ, niccaṁ pharati yojanaṁ.",
  "atk-s0511a7:62": "“Dhātuyo mama sabbāpi, vikirantūti so jino;",
  "atk-s0511a7:63": "Adhiṭṭhāsi mahāvīro, sabbasattānukampako.",
  "atk-s0511a7:64": "“Mahānāgavanuyyāne, mahato nagarassa so;",
  "atk-s0511a7:65": "Pūjito naramarūhi, parinibbāyi revato”ti.",
  "atk-s0511a7:66": "Tena vuttaṁ –",
  "atk-s0511a7:67": "16.",
  "atk-s0511a7:68": "“Nagaraṁ sudhaññavatī nāma, vipulo nāma khattiyo;",
  "atk-s0511a7:69": "Vipulā nāma janikā, revatassa mahesino.",
  "atk-s0511a7:70": "21.",
  "atk-s0511a7:71": "“Varuṇo brahmadevo ca, ahesuṁ aggasāvakā;",
  "atk-s0511a7:72": "Sambhavo nāmupaṭṭhāko, revatassa mahesino.",
  "atk-s0511a7:73": "22.",
  "atk-s0511a7:74": "“Bhaddā ceva subhaddā ca, ahesuṁ aggasāvikā;",
  "atk-s0511a7:75": "Sopi buddho asamasamo, nāgamūle abujjhatha.",
  "atk-s0511a7:76": "23.",
  "atk-s0511a7:77": "“Padumo kuñjaro ceva, ahesuṁ aggupaṭṭhakā;",
  "atk-s0511a7:78": "Sirimā ceva yasavatī, ahesuṁ aggupaṭṭhikā.",
  "atk-s0511a7:79": "24.",
  "atk-s0511a7:80": "“Uccattanena so buddho, asītihatthamuggato;",
  "atk-s0511a7:81": "Obhāseti disā sabbā, indaketuva uggato.",
  "atk-s0511a7:82": "25.",
  "atk-s0511a7:83": "“Tassa sarīre nibbattā, pabhāmālā anuttarā;",
  "atk-s0511a7:84": "Divā vā yadi vā rattiṁ, samantā pharati yojanaṁ.",
  "atk-s0511a7:85": "26.",
  "atk-s0511a7:86": "“Saṭṭhivassasahassāni, āyu vijjati tāvade;",
  "atk-s0511a7:87": "Tāvatā diṭṭhamāno so, tāresi janataṁ bahuṁ.",
  "atk-s0511a7:88": "27.",
  "atk-s0511a7:89": "“Dassayitvā buddhabalaṁ amataṁ loke pakāsayaṁ;",
  "atk-s0511a7:90": "Nibbāyi anupādāno, yathaggupādānasaṅkhayā.",
  "atk-s0511a7:91": "28.",
  "atk-s0511a7:92": "“So ca kāyo ratananibho, so ca dhammo asādiso;",
  "atk-s0511a7:93": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a7:94_0": "Tattha obhāsetīti pakāsayati. Uggatoti ussito. Pabhāmālāti pabhāvelā. Yathaggīti",
  "atk-s0511a7:94_1": "aggi viya. Upādānasaṅkhayāti indhanakkhayā. So ca kāyo ratananibhoti so ca tassa",
  "atk-s0511a7:94_2": "bhagavato kāyo suvaṇṇavaṇṇo. “Tañca kāyaṁ ratananibha”ntipi pāṭho, liṅgavipallāsena",
  "atk-s0511a7:94_3": "vuttaṁ. Soyeva panassattho. Sesagāthāsu sabbattha uttānamevāti.",
  "atk-s0511a7:95": "Revatabuddhavaṁsavaṇṇanā niṭṭhitā.",
  "atk-s0511a7:96": "Niṭṭhito pañcamo buddhavaṁso."
}