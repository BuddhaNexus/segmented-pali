{
  "tika-s0404t15:0": "3. Mahāvaggo",
  "tika-s0404t15:1": "1. Sīhanādasuttavaṇṇanā",
  "tika-s0404t15:2_0": "21. Tatiyassa paṭhame visamaṭṭhānesūti papātādīsu visamaṭṭhānesu. ‘‘Aññehi asādhāraṇānī’’ti",
  "tika-s0404t15:2_1": "kasmā vuttaṁ, nanu cetāni sāvakānampi ekaccānaṁ uppajjantīti? Kāmaṁ uppajjanti, yādisāni",
  "tika-s0404t15:2_2": "pana buddhānaṁ ṭhānāṭṭhānañāṇādīni, na tādisāni tadaññesaṁ kadācipi uppajjantīti",
  "tika-s0404t15:2_3": "aññehi asādhāraṇānīti . Tenāha ‘‘tathāgatasseva balānī’’ti. Imameva hi yathāvuttalesaṁ",
  "tika-s0404t15:2_4": "apekkhitvā tadabhāvato āsayānusayañāṇādīsu eva asādhāraṇasamaññā niruḷhā. Kāmaṁ ñāṇabalānaṁ",
  "tika-s0404t15:2_5": "ñāṇasambhāro visesapaccayo, puññasambhāropi pana nesaṁ paccayo eva. Ñāṇasambhārassapi",
  "tika-s0404t15:2_6": "vā puññasambhārabhāvato ‘‘puññussayasampattiyā āgatānī’’ti vuttaṁ.",
  "tika-s0404t15:3_0": "Pakatihatthikulanti (saṁ. ni. ṭī. 2.2.22) giricaranadicaravanacarādippabhedā gocariyakālāvakanāmā",
  "tika-s0404t15:3_1": "sabbāpi balena pākatikā hatthijāti. Dasannaṁ purisānanti thāmamajjhimānaṁ dasannaṁ",
  "tika-s0404t15:3_2": "purisānaṁ. Ekassa tathāgatassa kāyabalanti ānetvā sambandho. Ekassāti ca tathā heṭṭhā",
  "tika-s0404t15:3_3": "kathāyaṁ āgatattā desanāsotena vuttaṁ. Nārāyanasaṅghātabalanti ettha nārā vuccanti",
  "tika-s0404t15:3_4": "rasmiyo. Tā bahū nānāvidhā ito uppajjantīti nārāyanaṁ, vajiraṁ, tasmā nārāyanasaṅghātabalanti",
  "tika-s0404t15:3_5": "vajirasaṅghātabalanti attho. Ñāṇabalaṁ pana pāḷiyaṁ āgatameva, na kāyabalaṁ viya",
  "tika-s0404t15:3_6": "aṭṭhakathāruḷhamevāti adhippāyo.",
  "tika-s0404t15:4_0": "Saṁyuttake (saṁ. ni. 2.33) āgatāni tesattati ñāṇāni, sattasattati ñāṇānīti vuttaṁ,",
  "tika-s0404t15:4_1": "tattha (vibha. mūlaṭī. 760) pana nidānavagge sattasattati āgatāni catucattārīsañca.",
  "tika-s0404t15:4_2": "Tesattati pana paṭisambhidāmagge (paṭi. ma. 1.1) sutamayādīni āgatāni dissanti, na",
  "tika-s0404t15:4_3": "saṁyuttake. Aññānipīti etena ñāṇavatthuvibhaṅge (vibha. 751 ādayo) ekakādivasena",
  "tika-s0404t15:4_4": "vuttāni, aññattha ca ‘‘pubbante ñāṇa’’ntiādinā (dha. sa. 1063) brahmajālādīsu ca",
  "tika-s0404t15:4_5": "‘‘tayidaṁ tathāgato pajānāti ‘imāni diṭṭhiṭṭhānāni evaṁ gahitānī’ti’’ādinā (dī. ni.",
  "tika-s0404t15:4_6": "1.36) vuttāni anekāni ñāṇappabhedāni saṅgaṇhāti. Yāthāvappaṭivedhato sayañca akampiyaṁ",
  "tika-s0404t15:4_7": "puggalañca taṁsamaṅginaṁ neyyesu adhibalaṁ karotīti āha ‘‘akampiyaṭṭhena upatthambhanaṭṭhena cā’’ti.",
  "tika-s0404t15:5_0": "Usabhassa idanti āsabhaṁ, seṭṭhaṭṭhānaṁ. Sabbaññutāpaṭijānanavasena abhimukhaṁ gacchanti,",
  "tika-s0404t15:5_1": "aṭṭha vā parisā upasaṅkamantīti āsabhā, pubbabuddhā. Idaṁ panāti buddhānaṁ ṭhānaṁ",
  "tika-s0404t15:5_2": "sabbaññutameva vadati. Tiṭṭhamānovāti avadantopi tiṭṭhamānova paṭijānāti nāmāti attho.",
  "tika-s0404t15:5_3": "Upagacchatīti anujānāti.",
  "tika-s0404t15:6_0": "Aṭṭhasuparisāsūti ‘‘abhijānāmi kho panāhaṁ, sāriputta, anekasataṁ khattiyaparisaṁ…pe…",
  "tika-s0404t15:6_1": "tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmī’’ti",
  "tika-s0404t15:6_2": "(ma. ni. 1.151) vuttāsu aṭṭhasu parisāsu. Abhītanādaṁ nadatīti parato dassitañāṇayogena",
  "tika-s0404t15:6_3": "dasabalohanti abhītanādaṁ nadati.",
  "tika-s0404t15:7_0": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti",
  "tika-s0404t15:7_1": "vuttaṁ. Tena paṭiladdhassapi desanāñāṇassa kiccanipphatti parassa avabujjhanamattena",
  "tika-s0404t15:7_2": "hotīti ‘‘aññāsikoṇḍaññassa sotāpattiphalakkhaṇe pavattaṁ nāmā’’ti vuttaṁ. Tato paraṁ",
  "tika-s0404t15:7_3": "pana yāva parinibbānā desanāñāṇapavatti tasseva pavattitassa dhammacakkassa ṭhānanti",
  "tika-s0404t15:7_4": "veditabbaṁ pavattitacakkassa cakkavattino cakkaratanassa ṭhānaṁ viya.",
  "tika-s0404t15:8_0": "Tiṭṭhatīti vuttaṁ, kiṁ bhūmiyaṁ puriso viya, noti āha ‘‘tadāyattavuttitāyā’’ti. Ṭhānanti",
  "tika-s0404t15:8_1": "cettha attalābho dharamānatā ca, na gatinivattīti āha ‘‘uppajjati ceva pavattati",
  "tika-s0404t15:8_2": "cā’’ti. Yattha panetaṁ dasabalañāṇaṁ vitthāritaṁ, taṁ dassento ‘‘abhidhamme panā’’tiādimāha.",
  "tika-s0404t15:8_3": "Sesesupi eseva nayo.",
  "tika-s0404t15:9_0": "Samādiyantīti samādānāni, tāni pana samādiyitvā katāni hontīti āha ‘‘samādiyitvā",
  "tika-s0404t15:9_1": "katāna’’nti. Kammameva vā kammasamādānanti etena samādānasaddassa apubbatthābhāvaṁ",
  "tika-s0404t15:9_2": "dasseti muttagatasadde gatasaddassa viya. Gatīti nirayādigatiyo. Upadhīti attabhāvo.",
  "tika-s0404t15:9_3": "Kāloti kammassa vipaccanārahakālo. Payogoti vipākuppattiyā paccayabhūtā kiriyā.",
  "tika-s0404t15:10_0": "Agatigāmininti nibbānagāminiṁ. Vuttañhi ‘‘nibbānañcāhaṁ, sāriputta, pajānāmi nibbānagāminiñca",
  "tika-s0404t15:10_1": "paṭipada’’nti (ma. ni. 1.153). Bahūsupi manussesu ekameva pāṇaṁ ghātentesu kāmaṁ",
  "tika-s0404t15:10_2": "sabbesampi cetanā tassevekassa jīvitindriyārammaṇā, taṁ pana kammaṁ tesaṁ nānākāraṁ.",
  "tika-s0404t15:10_3": "Tesu (vibha. aṭṭha. 811) hi eko ādarena chandajāto karoti, eko ‘‘ehi tvampi karohī’’ti",
  "tika-s0404t15:10_4": "parehi nippīḷito karoti, eko samānacchando viya hutvā appaṭibāhamāno vicarati. Tesu",
  "tika-s0404t15:10_5": "eko teneva kammena niraye nibbattati, eko tiracchānayoniyaṁ, eko pettivisaye. Taṁ",
  "tika-s0404t15:10_6": "tathāgato āyūhanakkhaṇeyeva ‘‘iminā nīhārena āyūhitattā esa niraye nibbattissati,",
  "tika-s0404t15:10_7": "esa tiracchānayoniyaṁ, esa pettivisaye’’ti jānāti. Niraye nibbattamānampi ‘‘esa mahāniraye",
  "tika-s0404t15:10_8": "nibbattissati, esa ussadaniraye’’ti jānāti. Tiracchānayoniyaṁ nibbattamānampi ‘‘esa",
  "tika-s0404t15:10_9": "apādako bhavissati, esa dvipādako, esa catuppado, esa bahuppado’’ti jānāti. Pettivisaye",
  "tika-s0404t15:10_10": "nibbattamānampi ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti",
  "tika-s0404t15:10_11": "jānāti. Tesu ca kammesu ‘‘idaṁ kammaṁ paṭisandhiṁ ākaḍḍhissati, idaṁ aññena dinnāya",
  "tika-s0404t15:10_12": "paṭisandhiyā upadhivepakkaṁ bhavissatī’’ti jānāti.",
  "tika-s0404t15:11_0": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva,",
  "tika-s0404t15:11_1": "taṁ pana kammaṁ tesaṁ nānākāraṁ. Tesu hi eko ādarena karotīti sabbaṁ purimasadisaṁ,",
  "tika-s0404t15:11_2": "tasmā tesu keci devaloke nibbattanti, keci manussaloke. Taṁ tathāgato āyūhanakkhaṇeyeva",
  "tika-s0404t15:11_3": "jānāti. ‘‘Iminā nīhārena āyūhitattā esa manussaloke nibbattissati, esa devaloke.",
  "tika-s0404t15:11_4": "Tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu,",
  "tika-s0404t15:11_5": "esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu,",
  "tika-s0404t15:11_6": "esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ",
  "tika-s0404t15:11_7": "taṁ taṁ visesaṁ āyūhanakkhaṇeyeva jānāti.",
  "tika-s0404t15:12_0": "Tathā vipassanaṁ paṭṭhapentesuyeva ‘‘iminā nīhārena esa kiñci sallakkhetuṁ na sakkhissati,",
  "tika-s0404t15:12_1": "esa mahābhūtamattameva vavatthapessati, esa rūpapariggaheyeva ṭhassati, esa arūpapariggaheyeva,",
  "tika-s0404t15:12_2": "esa nāmarūpapariggaheyeva, esa paccayapariggaheyeva, esa lakkhaṇārammaṇikavipassanāyameva,",
  "tika-s0404t15:12_3": "esa paṭhamaphaleyeva, esa dutiyaphaleyeva, esa tatiyaphaleyeva, esa arahattaṁ pāpuṇissatī’’ti",
  "tika-s0404t15:12_4": "jānāti. Kasiṇaparikammaṁ karontesupi ‘‘imassa parikammamattameva bhavissati, esa",
  "tika-s0404t15:12_5": "nimittaṁ uppādessati, esa appanaṁ eva pāpuṇissati, esa jhānaṁ pādakaṁ katvā vipassanaṁ",
  "tika-s0404t15:12_6": "paṭṭhapetvā arahattaṁ gaṇhissatī’’ti jānāti. Tenāha ‘‘imassa cetanā’’tiādi.",
  "tika-s0404t15:13_0": "Kāmanato kāmetabbato kāmappaṭisaṁyuttato ca dhātu kāmadhātu. Ādi-saddena byāpādadhāturūpadhātuādīnaṁ",
  "tika-s0404t15:13_1": "saṅgaho. Vilakkhaṇatāyāti visadisasabhāvatāya. Khandhāyatanadhātulokanti anekadhātuṁ",
  "tika-s0404t15:13_2": "nānādhātuṁ khandhalokaṁ āyatanalokaṁ dhātulokaṁ yathābhūtaṁ pajānātīti yojanā. ‘‘Ayaṁ",
  "tika-s0404t15:13_3": "rūpakkhandho nāma…pe… ayaṁ viññāṇakkhandho nāma. Tesupi ekavidhena rūpakkhandho,",
  "tika-s0404t15:13_4": "ekādasavidhena rūpakkhandho. Ekavidhena vedanākkhandho, bahuvidhena vedanākkhandho.",
  "tika-s0404t15:13_5": "Ekavidhena saññākkhandho…pe… saṅkhārakkhandho…pe… viññāṇakkhandho, bahuvidhena viññāṇakkhandho’’ti",
  "tika-s0404t15:13_6": "evaṁ tāva khandhalokassa, ‘‘idaṁ cakkhāyatanaṁ nāma…pe… idaṁ dhammāyatanaṁ nāma.",
  "tika-s0404t15:13_7": "Tattha dasāyatanā kāmāvacarā, dve cātubhūmakā’’tiādinā āyatanalokassa, ‘‘ayaṁ cakkhudhātu",
  "tika-s0404t15:13_8": "nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve cātubhūmakā’’tiādinā",
  "tika-s0404t15:13_9": "dhātulokassa anekasabhāvaṁ nānāsabhāvañca pajānāti. Na kevalaṁ upādinnasaṅkhāralokasseva,",
  "tika-s0404t15:13_10": "atha kho anupādinnakasaṅkhāralokassapi ‘‘imāya nāma dhātuyā ussannattā imassa rukkhassa",
  "tika-s0404t15:13_11": "khandho seto, imassa kāḷo, imassa maṭṭho, imassa sakaṇṭako, imassa bahalattaco, imassa",
  "tika-s0404t15:13_12": "tanuttaco, imassa pattaṁ vaṇṇasaṇṭhānādivasena evarūpaṁ, imassa pupphaṁ nīlaṁ pītaṁ",
  "tika-s0404t15:13_13": "lohitaṁ odātaṁ sugandhaṁ duggandhaṁ, imassa phalaṁ khuddakaṁ mahantaṁ dīghaṁ vaṭṭaṁ",
  "tika-s0404t15:13_14": "susaṇṭhānaṁ dussaṇṭhānaṁ maṭṭhaṁ pharusaṁ sugandhaṁ duggandhaṁ madhuraṁ tittakaṁ",
  "tika-s0404t15:13_15": "kaṭukaṁ ambilaṁ kasāvaṁ, imassa kaṇṭako tikhiṇo kuṇṭho ujuko kuṭilo tambo kāḷo odāto",
  "tika-s0404t15:13_16": "hotī’’tiādinā pajānāti. Sabbaññubuddhānaṁ eva hi etaṁ balaṁ, na aññesaṁ.",
  "tika-s0404t15:14_0": "Nānādhimuttikatanti nānajjhāsayataṁ. Adhimutti nāma ajjhāsayadhātu ajjhāsayasabhāvo.",
  "tika-s0404t15:14_1": "So pana hīnapaṇītatāsāmaññena pāḷiyaṁ dvidhāva vuttopi hīnapaṇītādibhedena anekavidhoti",
  "tika-s0404t15:14_2": "āha ‘‘hīnādīhi adhimuttīhi nānādhimuttikabhāva’’nti. Tattha ye ye sattā yaṁyaṁadhimuttikā,",
  "tika-s0404t15:14_3": "te te taṁtadadhimuttike eva sevanti bhajanti payirupāsanti dhātusabhāgato. Yathā",
  "tika-s0404t15:14_4": "gūthādīnaṁ dhātūnaṁ sabhāvo eso, yaṁ gūthādīhi eva saṁsandanti samenti, evaṁ hīnajjhāsayā",
  "tika-s0404t15:14_5": "dussīlādīheva saṁsandanti samenti, sampannasīlādayo ca sampannasīlādīheva. Taṁ nesaṁ",
  "tika-s0404t15:14_6": "nānādhimuttikataṁ bhagavā yathābhūtaṁ pajānātīti.",
  "tika-s0404t15:15_0": "Vuddhiṁhāniñcāti paccayavisesena sāmatthiyato adhikataṁ anadhikatañca. Indriyaparopariyattañāṇaniddese",
  "tika-s0404t15:15_1": "(vibha. 814; paṭi. ma. 113) ‘‘āsayaṁ jānāti, anusayaṁ jānātī’’ti āsayādijānanaṁ kasmā",
  "tika-s0404t15:15_2": "niddiṭṭhanti? Āsayajānanādinā yehi indriyehi paroparehi sattā kalyāṇapāpāsayādikā",
  "tika-s0404t15:15_3": "honti, tesaṁ jānanassa vibhāvanato. Evañca katvā indriyaparopariyattaāsayānusayañāṇānaṁ",
  "tika-s0404t15:15_4": "visuṁ asādhāraṇatā, indriyaparopariyattanānādhimuttikatāñāṇānaṁ visuṁ balavatā ca",
  "tika-s0404t15:15_5": "siddhā hoti. Tattha āsayanti yattha sattā nivasanti, taṁ tesaṁ nivāsaṭṭhānaṁ, diṭṭhigataṁ",
  "tika-s0404t15:15_6": "vā yathābhūtañāṇaṁ vā āsayo, anusayo appahīnabhāvena thāmagato kileso. Taṁ pana bhagavā",
  "tika-s0404t15:15_7": "sattānaṁ āsayaṁ jānanto tesaṁ tesaṁ diṭṭhigatānaṁ vipassanāmaggañāṇānañca appavattikkhaṇepi",
  "tika-s0404t15:15_8": "jānāti. Vuttañhetaṁ –",
  "tika-s0404t15:16_0": "‘‘Kāmaṁ sevantaṁyeva bhagavā jānāti – ‘ayaṁ puggalo kāmagaruko kāmāsayo kāmādhimutto’ti.",
  "tika-s0404t15:16_1": "Kāmaṁ sevantaṁyeva jānāti – ‘ayaṁ puggalo nekkhammagaruko nekkhammāsayo nekkhammādhimutto’ti.",
  "tika-s0404t15:16_2": "Nekkhammaṁ sevantaṁyeva jānāti. Byāpādaṁ, abyāpādaṁ, thinamiddhaṁ, ālokasaññaṁ sevantaṁyeva",
  "tika-s0404t15:16_3": "jānāti – ‘ayaṁ puggalo thinamiddhagaruko thinamiddhāsayo thinamiddhādhimutto’’’ti (paṭi. ma. 1.113).",
  "tika-s0404t15:17_0": "Paṭhamādīnaṁ catunnaṁ jhānānanti rūpāvacarānaṁ paṭhamādīnaṁ paccanīkajjhāpanaṭṭhena",
  "tika-s0404t15:17_1": "ārammaṇūpanijjhāpanaṭṭhena ca jhānānaṁ. Catukkanayena hetaṁ vuttaṁ. Aṭṭhannaṁ vimokkhānanti",
  "tika-s0404t15:17_2": "ettha paṭipāṭiyā satta appitappitakkhaṇe paccanīkadhammehi vimuccanato ārammaṇe ca",
  "tika-s0404t15:17_3": "adhimuccanato vimokkhā nāma. Aṭṭhamo pana sabbaso saññāvedayitehi vimuttattā apagamavimokkho",
  "tika-s0404t15:17_4": "nāma. Catukkanayapañcakanayesu paṭhamajjhānasamādhi savitakkasavicāro nāma. Pañcakanaye",
  "tika-s0404t15:17_5": "dutiyajjhānasamādhi avitakkavicāramatto. Nayadvayepi upari tīsu jhānesu samādhi avitakkaavicāro.",
  "tika-s0404t15:17_6": "Samāpattīsu paṭipāṭiyā aṭṭhannaṁ samādhītipi nāmaṁ, samāpattītipi cittekaggatāsabbhāvato,",
  "tika-s0404t15:17_7": "nirodhasamāpattiyā tadabhāvato na samādhīti nāmaṁ. Hānabhāgiyadhammanti appaguṇehi",
  "tika-s0404t15:17_8": "paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ . Visesabhāgiyadhammanti",
  "tika-s0404t15:17_9": "paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ.",
  "tika-s0404t15:17_10": "Iti saññāmanasikārānaṁ kāmādidutiyajjhānādipakkhandanāni hānabhāgiyavisesabhāgiyā",
  "tika-s0404t15:17_11": "dhammāti dassitāni. Tehi pana jhānānaṁ taṁsabhāvatā ca dhammasaddena vuttā. Tasmāti",
  "tika-s0404t15:17_12": "vuttamevatthaṁ hetubhāvena paccāmasati. Vodānanti paguṇatāsaṅkhātaṁ vodānaṁ. Tañhi",
  "tika-s0404t15:17_13": "paṭhamajjhānādīhi vuṭṭhahitvā dutiyajjhānādiadhigamassa paccayattā ‘‘vuṭṭhāna’’nti",
  "tika-s0404t15:17_14": "vuttaṁ. Keci pana ‘‘nirodhato phalasamāpattiyā vuṭṭhānanti pāḷi natthī’’ti vadanti.",
  "tika-s0404t15:17_15": "Te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena",
  "tika-s0404t15:17_16": "paccayo’’ti imāya pāḷiyā (paṭṭhā. 1.1.417) paṭisedhetabbā. Yo samāpattilābhī samāno",
  "tika-s0404t15:17_17": "eva ‘‘na lābhīmhī’’ti, kammaṭṭhānaṁ samānaṁ eva ‘‘na kammaṭṭhāna’’nti saññī hoti,",
  "tika-s0404t15:17_18": "so sampattiṁyeva samānaṁ ‘‘vipattī’’ti paccetīti veditabbo.",
  "tika-s0404t15:18_0": "Na tathā daṭṭhabbanti yathā paravādinā vuttaṁ, tathā na daṭṭhabbaṁ. Sakasakakiccameva",
  "tika-s0404t15:18_1": "jānātīti ṭhānāṭṭhānajānanādisakasakameva kiccaṁ kātuṁ jānāti, yathāsakameva visayaṁ",
  "tika-s0404t15:18_2": "paṭivijjhatīti attho. Tampīti tehi dasabalañāṇehi jānitabbampi. Kammavipākantaramevāti",
  "tika-s0404t15:18_3": "kammantarassa vipākantarameva jānāti. Cetanācetanāsampayuttadhamme nirayādinibbānagāminippaṭipadābhūte",
  "tika-s0404t15:18_4": "kammanti gahetvā āha ‘‘kammaparicchedamevā’’ti. Dhātunānattañca dhātunānattakāraṇañca",
  "tika-s0404t15:18_5": "dhātunānattakāraṇanti ekadesasarūpekaseso daṭṭhabbo. Tañhi ñāṇaṁ tadubhayampi jānāti.",
  "tika-s0404t15:18_6": "‘‘Imāya nāma dhātuyā ussannattā’’tiādinā (vibha. aṭṭha. 812) tathā ceva saṁvaṇṇitaṁ.",
  "tika-s0404t15:18_7": "Saccaparicchedamevāti pariññābhisamayādivasena saccānaṁ paricchinnameva. Appetuṁ",
  "tika-s0404t15:18_8": "na sakkoti aṭṭhamanavamabalāni viya taṁsadisaṁ, iddhividhañāṇamiva vikubbituṁ. Etenassa",
  "tika-s0404t15:18_9": "balasadisatañca nivāreti. Jhānādiñāṇaṁ viya vā appetuṁ vikubbituñca. Yadipi hi jhānādipaccavekkhaṇañāṇaṁ",
  "tika-s0404t15:18_10": "sattamabalanti tassa savitakkasavicāratā vuttā, tathāpi jhānādīhi vinā paccavekkhaṇā",
  "tika-s0404t15:18_11": "natthīti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ. Atha",
  "tika-s0404t15:18_12": "vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ",
  "tika-s0404t15:18_13": "‘‘jhānaṁ hutvā appetuṁ, iddhi hutvā vikubbituñca na sakkotī’’ti vuttaṁ, na pana kassaci",
  "tika-s0404t15:18_14": "balassa jhānaiddhibhāvatoti daṭṭhabbaṁ.",
  "tika-s0404t15:19": "Evaṁ kiccavisesavasenapi dasabalañāṇasabbaññutaññāṇavisesaṁ dassetvā idāni vitakkattikabhūmantaravasenapi taṁ dassetuṁ ‘‘apicā’’tiādi vuttaṁ. Paṭipāṭiyātiādito paṭṭhāya paṭipāṭiyā.",
  "tika-s0404t15:20_0": "Anupadavaṇṇanaṁ ñatvā veditabbānīti sambandho. Kilesāvaraṇaṁ niyatamicchādiṭṭhi.",
  "tika-s0404t15:20_1": "Kilesāvaraṇassa abhāvo āsavakkhayañāṇādhigamassa ṭhānaṁ, tabbhāvo aṭṭhānaṁ. Anadhigamassa",
  "tika-s0404t15:20_2": "pana tadubhayampi yathākkamaṁ aṭṭhānaṁ ṭhānañcāti tattha kāraṇaṁ dassento ‘‘lokiya…pe…",
  "tika-s0404t15:20_3": "dassanato cā’’ti āha. Tattha lokiyasammādiṭṭhiyā ṭhiti āsavakkhayādhigamassa ṭhānaṁ",
  "tika-s0404t15:20_4": "kilesāvaraṇābhāvassa kāraṇattā. Sā hi tasmiṁ sati na hoti, asati ca hoti. Etena tassā",
  "tika-s0404t15:20_5": "aṭṭhitiyā tassa aṭṭhānatā vuttā eva. Nesaṁ veneyyasattānaṁ. Dhātuvemattadassanatoti",
  "tika-s0404t15:20_6": "kāmadhātuādīnaṁ pavattibhedadassanato, yadaggena dhātuvemattaṁ jānāti, tadaggena",
  "tika-s0404t15:20_7": "cariyādivisesampi jānāti. Dhātuvemattadassanatoti vā dhammadhātuvemattadassanato.",
  "tika-s0404t15:20_8": "Sabbāpi hi cariyā dhammadhātupariyāpannā evāti. Payogaṁ anādiyitvāpi santatimahāmattādīnaṁ",
  "tika-s0404t15:20_9": "viya. Dibbacakkhānubhāvato pattabbenāti ettha dibbacakkhunā parassa hadayavatthusannissayalohitavaṇṇadassanamukhena",
  "tika-s0404t15:20_10": "tadā pavattamānacittajānanatthaṁ parikammakaraṇaṁ nāma sāvakānaṁ, tañca kho ādikammikānaṁ,",
  "tika-s0404t15:20_11": "yato dibbacakkhuānubhāvato cetopariyañāṇassa pattabbatā siyā. Buddhānaṁ pana yadipi",
  "tika-s0404t15:20_12": "āsavakkhayañāṇādhigamato pageva dibbacakkhuñāṇādhigamo, tathāpi tathāparikammakaraṇaṁ",
  "tika-s0404t15:20_13": "natthi vijjāttayasiddhiyā sijjhanato. Sesābhiññāttaye cetopariyañāṇaṁ dibbacakkhuñāṇādhigamena",
  "tika-s0404t15:20_14": "pattanti ca vattabbataṁ labhatīti tathā vuttanti daṭṭhabbaṁ.",
  "tika-s0404t15:21": "Sīhanādasuttavaṇṇanā niṭṭhitā.",
  "tika-s0404t15:22": "2-4. Adhivuttipadasuttādivaṇṇanā",
  "tika-s0404t15:23_0": "22-24. Dutiye adhivacanapadānanti paññattipadānaṁ. Dāsādīsu sirivaḍḍhakādisaddā viya",
  "tika-s0404t15:23_1": "vacanamattameva adhikāraṁ katvā pavattiyā adhivacanaṁ paññatti. Atha vā adhisaddo",
  "tika-s0404t15:23_2": "uparibhāge. Vuccatīti vacanaṁ, upari vacanaṁ adhivacanaṁ, upādābhūtarūpādīnaṁ upari",
  "tika-s0404t15:23_3": "paññapiyamānā upādāpaññattīti attho, tasmā paññattidīpakapadānīti attho daṭṭhabbo.",
  "tika-s0404t15:23_4": "Tassa padāni padaṭṭhānāni adhivacanapadāni. Tenāha ‘‘tesaṁ ye’’tiādi. Tesanti adhivacanānaṁ.",
  "tika-s0404t15:23_5": "Yeti khandhādayo. Adhivuttitāya adhivuttiyoti diṭṭhiyo vuccanti. Adhikañhi sabhāvadhammesu",
  "tika-s0404t15:23_6": "sassatādiṁ, pakatiādiṁ, drabyādiṁ, jīvādiṁ, kāyādiñca, abhūtaṁ atthaṁ ajjhāropetvā",
  "tika-s0404t15:23_7": "diṭṭhiyo pavattantīti. Tenāha ‘‘atha vā’’tiādi. Tatiyacatutthāni suviññeyyāni.",
  "tika-s0404t15:24": "Adhivuttipadasuttādivaṇṇanā niṭṭhitā.",
  "tika-s0404t15:25": "5. Kasiṇasuttavaṇṇanā",
  "tika-s0404t15:26_0": "25. Pañcame sakalaṭṭhenāti nissesaṭṭhena. Anavasesapharaṇavasena cettha sakalaṭṭho",
  "tika-s0404t15:26_1": "veditabbo, asubhanimittādīsu viya ekadese aṭṭhatvā anavasesato gahetabbaṭṭhenāti",
  "tika-s0404t15:26_2": "attho. Tadārammaṇānaṁ dhammānanti taṁ kasiṇaṁ ārabbha pavattanakadhammānaṁ. Khettaṭṭhenāti",
  "tika-s0404t15:26_3": "uppattiṭṭhānaṭṭhena. Adhiṭṭhānaṭṭhenāti pavattiṭṭhānabhāvena. Yathā khettaṁ sassānaṁ",
  "tika-s0404t15:26_4": "uppattiṭṭhānaṁ vaḍḍhanaṭṭhānañca, evameva taṁ ta jhānaṁ sampayuttadhammānanti. Yogino",
  "tika-s0404t15:26_5": "vā sukhavisesānaṁ kāraṇabhāvena. Paricchinditvāti idaṁ ‘‘uddhaṁ adho tiriya’’nti",
  "tika-s0404t15:26_6": "etthāpi yojetabbaṁ. Paricchinditvā eva hi sabbattha kasiṇaṁ vaḍḍhetabbaṁ. Tena tena",
  "tika-s0404t15:26_7": "vā kāraṇenāti tena tena upariādīsu kasiṇavaḍḍhanakāraṇena. Yathā kinti āha ‘‘ālokamiva",
  "tika-s0404t15:26_8": "rūpadassanakāmo’’ti. Yathā dibbacakkhunā uddhaṁ ce rūpaṁ daṭṭhukāmo, uddhaṁ ālokaṁ",
  "tika-s0404t15:26_9": "pasāreti. Adho ce, adho. Samantato ce rūpaṁ daṭṭhukāmo, samantato ālokaṁ pasāreti,",
  "tika-s0404t15:26_10": "evaṁ sabbakasiṇanti attho. Ekassāti pathavīkasiṇādīsu ekekassa. Aññabhāvānupagamanatthanti",
  "tika-s0404t15:26_11": "aññakasiṇabhāvānupagamanadīpanatthaṁ, aññassa vā kasiṇabhāvānupagamanadīpanatthaṁ.",
  "tika-s0404t15:26_12": "Na hi aññena pasāritakasiṇaṁ tato aññena pasāritakasiṇabhāvaṁ upagacchati, evampi",
  "tika-s0404t15:26_13": "nesaṁ aññakasiṇasambhedābhāvo veditabbo. Na aññaṁ pathavīādi. Na hi udakena ṭhitaṭṭhāne",
  "tika-s0404t15:26_14": "sasambhārapathavī atthi. Aññakasiṇasambhedoti āpokasiṇādinā saṅkaro. Sabbatthāti",
  "tika-s0404t15:26_15": "sabbesu sesakasiṇesu.",
  "tika-s0404t15:27_0": "Ekadese aṭṭhatvā anavasesapharaṇaṁ pamāṇassa aggahaṇato appamāṇaṁ. Teneva hi nesaṁ",
  "tika-s0404t15:27_1": "kasiṇasamaññā. Tathā cāha ‘‘tañhī’’tiādi. Tattha cetasā pharantoti bhāvanācittena",
  "tika-s0404t15:27_2": "ārammaṇaṁ karonto. Bhāvanācittañhi kasiṇaṁ parittaṁ vā vipulaṁ vā sakalameva manasi",
  "tika-s0404t15:27_3": "karoti, na ekadesaṁ. Kasiṇugghāṭimākāse pavattaviññāṇaṁ pharaṇaappamāṇavasena viññāṇakasiṇanti",
  "tika-s0404t15:27_4": "vuttaṁ. Tathā hi taṁ viññāṇanti vuccati. Kasiṇavasenāti ugghāṭitakasiṇavasena kasiṇugghāṭimākāse",
  "tika-s0404t15:27_5": "uddhaṁadhotiriyatā veditabbā. Yattakañhi ṭhānaṁ kasiṇaṁ pasāritaṁ, tattakaṁ ākāsabhāvanāvasena",
  "tika-s0404t15:27_6": "ākāsaṁ hotīti. Evaṁ yattakaṁ ṭhānaṁ ākāsaṁ hutvā upaṭṭhitaṁ, tattakaṁ sakalameva",
  "tika-s0404t15:27_7": "pharitvā viññāṇassa pavattanato āgamanavasena viññāṇakasiṇepi uddhaṁadhotiriyatā",
  "tika-s0404t15:27_8": "vuttāti āha ‘‘kasiṇugghāṭimākāsavasena tattha pavattaviññāṇe uddhaṁadhotiriyatā veditabbā’’ti.",
  "tika-s0404t15:28": "Kasiṇasuttavaṇṇanā niṭṭhitā.",
  "tika-s0404t15:29": "6. Kāḷīsuttavaṇṇanā",
  "tika-s0404t15:30_0": "26. Chaṭṭhe atthassa pattinti ekantato hitānuppattiṁ. Hadayassa santinti paramacittūpasamaṁ.",
  "tika-s0404t15:30_1": "Kilesasenanti kāmaguṇasaṅkhātaṁ paṭhamaṁ kilesasenaṁ. Sā hi kilesasenā accharāsaṅghātasabhāvāpi",
  "tika-s0404t15:30_2": "paṭipatthayamānā piyāyitabbaicchitabbarūpasabhāvato piyarūpasātarūpā nāma attano",
  "tika-s0404t15:30_3": "kiccavasena. Ahaṁ ekova jhāyantoti ahaṁ gaṇasaṅgaṇikāya kilesasaṅgaṇikāya ca abhāvato",
  "tika-s0404t15:30_4": "eko asahāyo lakkhaṇūpanijjhānena jhāyanto. Anubujjhinti anukkamena maggapaṭipāṭiyā",
  "tika-s0404t15:30_5": "bujjhiṁ paṭivijjhiṁ. Idaṁ vuttaṁ hoti – piyarūpaṁ sātarūpaṁ senaṁ jinitvā ahaṁ ekova",
  "tika-s0404t15:30_6": "jhāyanto ‘‘atthassa pattiṁ hadayassa santi’’nti saṅkhaṁ gataṁ arahattasukhaṁ paṭivijjhiṁ,",
  "tika-s0404t15:30_7": "tasmā janena mittasanthavaṁ na karomi, teneva ca me kāraṇena kenaci saddhiṁ sakkhī",
  "tika-s0404t15:30_8": "na sampajjatīti. Atthābhinibbattesunti itisaddalopenāyaṁ niddesoti āha ‘‘atthoti gahetvā’’ti.",
  "tika-s0404t15:31": "Kāḷīsuttavaṇṇanā niṭṭhitā.",
  "tika-s0404t15:32": "7. Paṭhamamahāpañhasuttavaṇṇanā",
  "tika-s0404t15:33_0": "27. Sattame vuccethāti vucceyya. Dutiyapadepīti ‘‘anusāsaniyā vā anusāsani’’nti evaṁ",
  "tika-s0404t15:33_1": "dutiyavākyepi. Te kira bhikkhū. Na ceva sampāyissantīti na ceva sammadeva pakārehi",
  "tika-s0404t15:33_2": "gahessanti ñāpessanti. Tenāha ‘‘sampādetvā kathetuṁ na sakkhissantī’’ti. Yasmā avisaye",
  "tika-s0404t15:33_3": "pañhaṁ pucchitā honti, tasmā vighātaṁ āpajjissantīti yojanā. Aññathā ārādhanaṁ nāma",
  "tika-s0404t15:33_4": "natthīti iminā sapaccayanāmarūpānaṁ yāthāvato avabodho eva ito bāhirakānaṁ natthi,",
  "tika-s0404t15:33_5": "kuto pavedanāti dasseti. Ārādhananti yāthāvapavedanena cittassa paritosanaṁ.",
  "tika-s0404t15:34_0": "Eko pañhoti eko pañhamaggo, ekaṁ pañhagavesananti attho. Eko uddesoti ekaṁ uddisanaṁ",
  "tika-s0404t15:34_1": "atthassa saṁkhittavacanaṁ. Veyyākaraṇanti niddisanaṁ atthassa vivaritvā kathanaṁ.",
  "tika-s0404t15:34_2": "Hetunāti ‘‘antavantato anaccantikato tāvakālikato niccappaṭikkhepato’’ti evamādinā",
  "tika-s0404t15:34_3": "nayena yathā ime saṅkhārā etarahi, evaṁ atīte anāgate ca aniccā saṅkhatā paṭiccasamuppannā",
  "tika-s0404t15:34_4": "khayadhammā vayadhammā virāgadhammāti atītānāgatesu nayena.",
  "tika-s0404t15:35_0": "Sabbe sattāti anavasesā sattā. Te pana bhavabhedato saṅkhepeneva bhinditvā dassento",
  "tika-s0404t15:35_1": "‘‘kāmabhavādīsū’’tiādimāha . Byadhikaraṇānampi bāhiratthasamāso hoti yathā ‘‘urasilomo’’ti",
  "tika-s0404t15:35_2": "āha ‘‘āhārato ṭhiti etesanti āhāraṭṭhitikā’’ti. Tiṭṭhati etenāti vā ṭhiti, āhāro",
  "tika-s0404t15:35_3": "ṭhiti etesanti āhāraṭṭhitikāti evaṁ vā ettha samāsaviggaho daṭṭhabbo. Āhāraṭṭhitikāti",
  "tika-s0404t15:35_4": "paccayaṭṭhitikā, paccayāyattavuttikāti attho. Paccayattho hettha āhārasaddo ‘‘ayamāhāro",
  "tika-s0404t15:35_5": "anuppannassa vā kāmacchandassa uppādāyā’’tiādīsu (saṁ. ni. 4.232) viya. Evañhi ‘‘sabbe",
  "tika-s0404t15:35_6": "sattā’’ti iminā asaññasattā pariggahitā honti. Sā panāyaṁ āhāraṭṭhitikatā nippariyāyato",
  "tika-s0404t15:35_7": "saṅkhāradhammo. Tenāhu aṭṭhakathācariyā ‘‘āhāraṭṭhitikāti āgataṭṭhāne saṅkhāraloko",
  "tika-s0404t15:35_8": "veditabbo’’ti (pārā. aṭṭha. 1.1 verañjakaṇḍavaṇṇanā; visuddhi. 1.136). Yadi evaṁ",
  "tika-s0404t15:35_9": "‘‘sabbe sattā’’ti idaṁ kathanti? Puggalādhiṭṭhānadesanāti nāyaṁ doso. Tenevāha –",
  "tika-s0404t15:35_10": "‘‘ekadhamme, bhikkhave, bhikkhu sammā nibbindamāno sammā virajjamāno sammā vimuccamāno",
  "tika-s0404t15:35_11": "sammā pariyantadassāvī sammadatthaṁ abhisamecca diṭṭheva dhamme dukkhassantakaro",
  "tika-s0404t15:35_12": "hoti. Katamasmiṁ ekadhamme? Sabbe sattā āhāraṭṭhitikā’’ti. Yvāyaṁ puggalādhiṭṭhānāya",
  "tika-s0404t15:35_13": "kathāya sabbesaṁ saṅkhārānaṁ paccayāyattavuttitāya āhārapariyāyena sāmaññato paccayadhammo",
  "tika-s0404t15:35_14": "vutto, ayaṁ āhāro nāma eko dhammo.",
  "tika-s0404t15:36_0": "Codako vuttampi atthaṁ yāthāvato appaṭivijjhamāno neyyatthaṁ suttapadaṁ nītatthato",
  "tika-s0404t15:36_1": "dahanto ‘‘sabbe sattā’’ti vacanamatte ṭhatvā ‘‘nanu cā’’tiādinā codeti. Ācariyo aviparītaṁ",
  "tika-s0404t15:36_2": "tattha yathādhippetamatthaṁ pavedento ‘‘na virujjhatī’’ti vatvā ‘‘tesañhi jhānaṁ",
  "tika-s0404t15:36_3": "āhāro hotī’’ti āha. Jhānanti ekavokārabhavāvahaṁ saññāya virajjanavasena pavattarūpāvacaracatutthajjhānaṁ.",
  "tika-s0404t15:36_4": "Pāḷiyaṁ pana ‘‘anāhārā’’ti vacanaṁ asaññabhave catunnaṁ āhārānaṁ abhāvaṁ sandhāya",
  "tika-s0404t15:36_5": "vuttaṁ, na paccayāhārassa abhāvato. Evaṁ santepīti idaṁ sāsane yesu dhammesu visesato",
  "tika-s0404t15:36_6": "āhārasaddo niruḷho, ‘‘āhāraṭṭhitikā’’ti ettha yadi teyeva gayhanti, abyāpitadosamāpanno.",
  "tika-s0404t15:36_7": "Atha sabbopi paccayadhammo āhāroti adhippeto, imāya āhārapāḷiyā virodho āpannoti",
  "tika-s0404t15:36_8": "dassetuṁ āraddhaṁ. ‘‘Na virujjhatī’’ti yenādhippāyena vuttaṁ, taṁ vivaranto ‘‘etasmiñhi",
  "tika-s0404t15:36_9": "sutte’’tiādimāha. Kabaḷīkārāhārādīnaṁ ojaṭṭhamakarūpāharaṇādi nippariyāyena āhārabhāvo.",
  "tika-s0404t15:36_10": "Yathā hi kabaḷīkārāhāro ojaṭṭhamakarūpāharaṇena rūpakāyaṁ upatthambhenti, evaṁ phassādayo",
  "tika-s0404t15:36_11": "vedanādiāharaṇena nāmakāyaṁ upatthambheti, tasmā satipi janakabhāve upatthambhakabhāvo",
  "tika-s0404t15:36_12": "ojādīsu sātisayo labbhamāno mukhyo āhāraṭṭhoti te eva nippariyāyena āhāralakkhaṇā dhammā vuttā.",
  "tika-s0404t15:37_0": "Idhāti imasmiṁ sutte pariyāyena paccayo āhāroti vutto, sabbo paccayadhammo attano",
  "tika-s0404t15:37_1": "phalaṁ āharatīti imaṁ pariyāyaṁ labhatīti. Tenāha ‘‘sabbadhammānañhī’’tiādi. Tattha",
  "tika-s0404t15:37_2": "sabbadhammānanti sabbesaṁ saṅkhatadhammānaṁ. Idāni yathāvuttamatthaṁ suttena samatthetuṁ",
  "tika-s0404t15:37_3": "‘‘tenevāhā’’tiādi vuttaṁ. Ayanti paccayāhāro. Nippariyāyāhāropi gahitova hotīti yāvatā",
  "tika-s0404t15:37_4": "sopi paccayabhāveneva janako upatthambhako ca hutvā taṁ taṁ phalaṁ āharatīti vattabbataṁ labhatīti.",
  "tika-s0404t15:38_0": "Tatthāti pariyāyāhāro, nippariyāyāhāroti dvīsu āhāresu asaññabhave yadipi nippariyāyāhāro",
  "tika-s0404t15:38_1": "na labbhati, pariyāyāhāro pana labbhateva. Idāni tamevatthaṁ vitthārato dassetuṁ",
  "tika-s0404t15:38_2": "‘‘anuppanne hi buddhe’’tiādi vuttaṁ. Uppanne buddhe titthakaramatanissitānaṁ jhānabhāvanāya",
  "tika-s0404t15:38_3": "asijjhanato ‘‘anuppanne buddhe’’ti vuttaṁ. Sāsanikā tādisaṁ jhānaṁ na nibbattentīti",
  "tika-s0404t15:38_4": "‘‘titthāyatane pabbajitā’’ti vuttaṁ. Titthiyā hi upapattivisese vimuttisaññino saññāvirāgāvirāgesu",
  "tika-s0404t15:38_5": "ādīnavānisaṁsadassinova hutvā asaññasamāpattiṁ nibbattetvā akkhaṇabhūmiyaṁ uppajjanti,",
  "tika-s0404t15:38_6": "na sāsanikā. Vāyokasiṇe parikkammaṁ katvāti vāyokasiṇe paṭhamādīni tīṇi jhānāni nibbattetvā",
  "tika-s0404t15:38_7": "tatiyajjhāne ciṇṇavasī hutvā tato vuṭṭhāya catutthajjhānādhigamāya parikammaṁ katvā.",
  "tika-s0404t15:38_8": "Tenevāha ‘‘catutthajjhānaṁ nibbattetvā’’ti.",
  "tika-s0404t15:39_0": "Kasmā (dī. ni. ṭī. 1.68-73; dī. ni. abhi. ṭī. 1.68-73) panettha vāyokasiṇeyeva parikammaṁ",
  "tika-s0404t15:39_1": "vuttanti? Vuccate, yatheva hi rūpapaṭibhāgabhūtesu kasiṇavisesesu rūpavibhāvanena",
  "tika-s0404t15:39_2": "rūpavirāgabhāvanāsaṅkhāto arūpasamāpattiviseso sacchikarīyati, evaṁ aparibyattaviggahatāya",
  "tika-s0404t15:39_3": "arūpapaṭibhāgabhūte kasiṇavisese arūpavibhāvanena arūpavirāgabhāvanā saṅkhāto rūpasamāpattiviseso",
  "tika-s0404t15:39_4": "adhigamīyatīti. Ettha ca ‘‘saññā rogo, saññā gaṇḍo’’tiādinā (ma. ni. 3.24), ‘‘dhi",
  "tika-s0404t15:39_5": "cittaṁ, dhi vatetaṁ citta’’ntiādinā ca nayena arūpappavattiyā ādīnavadassanena tadabhāve",
  "tika-s0404t15:39_6": "ca santapaṇītabhāvasanniṭṭhānena rūpasamāpattiyā abhisaṅkharaṇaṁ arūpavirāgabhāvanā.",
  "tika-s0404t15:39_7": "Rūpavirāgabhāvanā pana saddhiṁ upacārena arūpasamāpattiyo, tatthāpi visesena paṭhamāruppajjhānaṁ.",
  "tika-s0404t15:39_8": "Yadi evaṁ ‘‘paricchinnākāsakasiṇepī’’ti vattabbaṁ, tassāpi arūpapaṭibhāgatā labbhatīti?",
  "tika-s0404t15:39_9": "Icchitamevetaṁ, kesañci avacanaṁ panettha pubbācariyehi aggahitabhāvena. Yathā hi",
  "tika-s0404t15:39_10": "rūpavirāgabhāvanā virajjanīyadhammābhāvamattena parinipphannā, virajjanīyadhammaparibhāsabhūte",
  "tika-s0404t15:39_11": "ca visayavisese pātubhavati, evaṁ arūpavirāgabhāvanāpīti vuccamāne na koci virodho.",
  "tika-s0404t15:39_12": "Titthiyeheva pana tassā samāpattiyā paṭipajjitabbatāya tesañca visayapathe sūpanibandhanasseva",
  "tika-s0404t15:39_13": "tassa jhānassa paṭipattito diṭṭhivantehi pubbācariyehi catuttheyeva bhūtakasiṇe arūpavirāgabhāvanāparikammaṁ",
  "tika-s0404t15:39_14": "vuttanti daṭṭhabbaṁ. Kiñca vaṇṇakasiṇesu viya purimabhūtakasiṇattayepi vaṇṇappaṭicchāyāva",
  "tika-s0404t15:39_15": "paṇṇatti ārammaṇaṁ jhānassa lokavohārānurodheneva pavattito. Evañca katvā visuddhimagge",
  "tika-s0404t15:39_16": "(visuddhi. 1.57) pathavīkasiṇassa ādāsacandamaṇḍalūpamavacanañca samatthitaṁ hoti,",
  "tika-s0404t15:39_17": "catutthaṁ pana bhūtakasiṇaṁ bhūtappaṭicchāyameva jhānassa gocarabhāvaṁ gacchatīti",
  "tika-s0404t15:39_18": "tassevaṁ arūpapaṭibhāgatā yuttāti vāyokasiṇeyeva parikammaṁ vuttanti veditabbaṁ.",
  "tika-s0404t15:40_0": "Dhīti jigucchanatthe nipāto, tasmā dhi cittanti cittaṁ jigucchāmi. Dhi vatetaṁ cittanti",
  "tika-s0404t15:40_1": "etaṁ mama cittaṁ jigucchitaṁ vata hotu. Vatāti sambhāvane. Tena jigucchanaṁ sambhāvento",
  "tika-s0404t15:40_2": "vadati. Nāmāti ca sambhāvane eva. Tena cittassa abhāvaṁ sambhāveti. Cittassa bhāvābhāvesu",
  "tika-s0404t15:40_3": "ādīnavānisaṁse dassetuṁ ‘‘cittañhī’’tiādi vuttaṁ. Khantiṁ ruciṁ uppādetvāti cittassa",
  "tika-s0404t15:40_4": "abhāvo eva sādhu suṭṭhūti imaṁ diṭṭhinijjhānakkhantiṁ tattha ca abhiruciṁ uppādetvā.",
  "tika-s0404t15:40_5": "Tathā bhāvitassa jhānassa ṭhitibhāgiyabhāvappattiyā aparihīnajjhānā. Titthāyatane",
  "tika-s0404t15:40_6": "pabbajitasseva tathā jhānabhāvanā hotīti āha ‘‘manussaloke’’ti. Paṇihito ahosīti",
  "tika-s0404t15:40_7": "maraṇassa āsannakāle ṭhapito ahosi. Yadi ṭhānādinā ākārena nibbatteyya kammabalena,",
  "tika-s0404t15:40_8": "yāva bhedā tenevākārena tiṭṭheyyāti āha ‘‘tena iriyāpathenā’’tiādi. Evarūpānampīti",
  "tika-s0404t15:40_9": "evaṁ acetanānampi. Pi-saddena pageva sacetanānanti dasseti. Kathaṁ pana acetanānaṁ",
  "tika-s0404t15:40_10": "nesaṁ paccayāhārassa upakappananti codanaṁ sandhāya tattha nidassanaṁ dassento ‘‘yathā’’tiādimāha.",
  "tika-s0404t15:40_11": "Tena na kevalamāgamoyeva, ayamettha yuttīti dasseti. Tāva tiṭṭhantīti ukkaṁsato pañca",
  "tika-s0404t15:40_12": "mahākappasatāni tiṭṭhanti.",
  "tika-s0404t15:41_0": "Ye uṭṭhānavīriyena divasaṁ vītināmetvā tassa nissandaphalamattaṁ kiñcideva labhitvā",
  "tika-s0404t15:41_1": "jīvikaṁ kappenti, te uṭṭhānaphalūpajīvino. Ye pana attano puññaphalameva upajīvanti,",
  "tika-s0404t15:41_2": "te puññaphalūpajīvino. Nerayikānaṁ pana neva uṭṭhānavīriyavasena jīvikakappanaṁ,",
  "tika-s0404t15:41_3": "puññaphalassa pana lesopi natthīti vuttaṁ ‘‘ye pana nerayikā…pe… jīvīti vuttā’’ti.",
  "tika-s0404t15:41_4": "Paṭisandhiviññāṇassa āharaṇena manosañcetanā āhāroti vuttā, na yassa kassaci phalassāti",
  "tika-s0404t15:41_5": "adhippāyena ‘‘kiṁ pañca āhārā atthī’’ti codeti. Ācariyo nippariyāyāhāre adhippete",
  "tika-s0404t15:41_6": "‘‘siyā tava codanā avasarā, sā pana ettha anavasarā’’ti ca dassento ‘‘pañca, na pañcāti",
  "tika-s0404t15:41_7": "idaṁ na vattabba’’nti vatvā pariyāyāhārasseva panettha adhippetabhāvaṁ dassento ‘‘nanu",
  "tika-s0404t15:41_8": "paccayo āhāro’ti vuttameta’’nti āha. Tasmāti yassa kassaci paccayassa āhāroti icchitattā.",
  "tika-s0404t15:41_9": "Idāni vuttamevatthaṁ pāḷiyā samatthento ‘‘yaṁ sandhāyā’’tiādimāha.",
  "tika-s0404t15:42_0": "Mukhyāhāravasenapi nerayikānaṁ āhāraṭṭhitikataṁ dassetuṁ ‘‘kabaḷīkārāhāraṁ…pe… sādhetī’’ti",
  "tika-s0404t15:42_1": "vuttaṁ. Yadi evaṁ nerayikā sukhappaṭisaṁvedinopi hontīti? Noti dassetuṁ ‘‘kheḷo hī’’tiādi",
  "tika-s0404t15:42_2": "vuttaṁ. Tayoti tayo arūpāhārā kabaḷīkārāhārassa abhāvato. Avasesānanti asaññasattehi",
  "tika-s0404t15:42_3": "avasesānaṁ kāmabhavādīsu nibbattasattānaṁ. Paccayāhāro hi sabbesaṁ sādhāraṇoti.",
  "tika-s0404t15:43": "Paṭhamamahāpañhasuttavaṇṇanā niṭṭhitā.",
  "tika-s0404t15:44": "8-9. Dutiyamahāpañhasuttādivaṇṇanā",
  "tika-s0404t15:45_0": "28-29. Aṭṭhame evaṁnāmaketi kajaṅgalāti evaṁ itthiliṅgavasena laddhanāmake majjhimappadesassa",
  "tika-s0404t15:45_1": "mariyādabhūte nagare. ‘‘Nigame’’tipi vadanti, ‘‘niculavane’’tipi vadanti. Niculaṁ",
  "tika-s0404t15:45_2": "nāma ekā rukkhajāti, ‘‘nīparukkho’’tipi vadanti. Tena sañchanno mahāvanasaṇḍo, tattha",
  "tika-s0404t15:45_3": "viharatīti attho. Hetunā nayenāti ca heṭṭhā vuttameva. Nanu ca ‘‘eso ceva tassa attho’’ti",
  "tika-s0404t15:45_4": "kasmā vuttaṁ. Bhagavatā hi cattārotiādipañhabyākaraṇā cattāro āhārā, pañcupādānakkhandhā,",
  "tika-s0404t15:45_5": "cha ajjhattikāni āyatanāni, satta viññāṇaṭṭhitiyo, aṭṭha lokadhammā dassitā. Bhikkhuniyā",
  "tika-s0404t15:45_6": "pana cattāro satipaṭṭhānā, pañcindriyāni, cha nissāraṇīyā dhātuyo, satta bojjhaṅgā,",
  "tika-s0404t15:45_7": "ariyo aṭṭhaṅgiko maggoti dassitadhammā aññoyevattho bhikkhuniyā dassitoti codanaṁ",
  "tika-s0404t15:45_8": "sandhāyāha ‘‘kiñcāpī’’tiādi. Navame natthi vattabbaṁ.",
  "tika-s0404t15:46": "Dutiyamahāpañhasuttādivaṇṇanā niṭṭhitā.",
  "tika-s0404t15:47": "10. Dutiyakosalasuttavaṇṇanā",
  "tika-s0404t15:48_0": "30. Dasame uggantvā yujjhati etāyāti uyyodhikā, satthappahārehi yujjhitassetaṁ adhivacanaṁ.",
  "tika-s0404t15:48_1": "Uggantvā yujjhanaṁ vā uyyodhiko, satthappahāro. Tenāha ‘‘yuddhato nivatto’’ti. Upassutivasena",
  "tika-s0404t15:48_2": "yujjhitabbākāraṁ ñatvāti jetavane kira dattatthero dhanuggahatissattheroti dve mahallakattherā",
  "tika-s0404t15:48_3": "vihārapaccante paṇṇasālāya vasanti. Tesu dhanuggahatissatthero pacchimayāme pabujjhitvā",
  "tika-s0404t15:48_4": "uṭṭhāya nisinno dattattheraṁ āmantetvā ‘‘ayaṁ te mahodaro kosalo bhuttabhattameva",
  "tika-s0404t15:48_5": "pūtiṁ karoti, yuddhavicāraṇaṁ pana kiñci na jānāti, parājitotveva vadāpetī’’ti vatvā",
  "tika-s0404t15:48_6": "tena ‘‘kiṁ pana kātuṁ vaṭṭatī’’ti vutte – ‘‘bhante, yuddho nāma padumabyūho cakkabyūho",
  "tika-s0404t15:48_7": "sakaṭabyūhoti tayo byūhā honti, ajātasattuṁ gaṇhitukāmena asukasmiṁ nāma pabbatakucchismiṁ",
  "tika-s0404t15:48_8": "dvīsu pabbatabhittīsu manusse ṭhapetvā purato dubbalaṁ dassetvā pabbatantaraṁ paviṭṭhabhāvaṁ",
  "tika-s0404t15:48_9": "jānitvā paviṭṭhamaggaṁ rundhitvā purato ca pacchato ca ubhosu pabbatabhittīsu vaggitvā",
  "tika-s0404t15:48_10": "naditvā jālapakkhittamacchaṁ viya katvā sakkā gahetu’’nti. Tasmiṁ khaṇe ‘‘bhikkhūnaṁ",
  "tika-s0404t15:48_11": "kathāsallāpaṁ suṇāthā’’ti rañño pesitacarapurisā taṁ sutvā rañño ārocesuṁ. Taṁ sutvā",
  "tika-s0404t15:48_12": "rājā saṅgāmabheriṁ paharāpetvā gantvā sakaṭabyūhaṁ katvā ajātasattuṁ jīvaggāhaṁ gaṇhi.",
  "tika-s0404t15:48_13": "Tena vuttaṁ ‘‘upassutivase…pe... ajātasattuṁ gaṇhī’’ti.",
  "tika-s0404t15:49_0": "Doṇapākanti doṇataṇḍulānaṁ pakkabhattaṁ. Doṇanti catunāḷikānametamadhivacanaṁ. Manujassāti",
  "tika-s0404t15:49_1": "sattassa. Tanukassāti tanukā appikā assa puggalassa, bhuttapaccayā visabhāgavedanā",
  "tika-s0404t15:49_2": "na honti. Saṇikanti mandaṁ mudukaṁ, aparissayamevāti attho. Jīratīti paribhuttāhāro",
  "tika-s0404t15:49_3": "paccati. Āyu pālayanti nirogo avedano jīvitaṁ rakkhanto. Atha vā saṇikaṁ jīratīti",
  "tika-s0404t15:49_4": "so bhojane mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālayanto.",
  "tika-s0404t15:50_0": "Imaṁ ovādaṁ adāsīti ekasmiṁ kira (dha. pa. aṭṭha. 2.203 pasenadikosalavatthu) samaye",
  "tika-s0404t15:50_1": "rājā taṇḍuladoṇassa odanaṁ tadupiyena sūpabyañjanena bhuñjati. So ekadivasaṁ bhuttapātarāso",
  "tika-s0404t15:50_2": "bhattasammadaṁ avinodetvā satthu santikaṁ gantvā kilantarūpo ito cito ca samparivattati,",
  "tika-s0404t15:50_3": "niddāya abhibhuyyamānopi lahukaṁ nipajjituṁ asakkonto ekamantaṁ nisīdi. Atha naṁ",
  "tika-s0404t15:50_4": "satthā āha ‘‘kiṁ, mahārāja, avissamitvāva āgatosī’’ti. Āma, bhante, bhuttakālato",
  "tika-s0404t15:50_5": "paṭṭhāya me mahādukkhaṁ hotīti. Atha naṁ satthā, ‘‘mahārāja, atibahubhojīnaṁ etaṁ",
  "tika-s0404t15:50_6": "dukkhaṁ hotī’’ti vatvā –",
  "tika-s0404t15:51": "‘‘Middhī yadā hoti mahagghaso ca,",
  "tika-s0404t15:52": "Niddāyitā samparivattasāyī;",
  "tika-s0404t15:53": "Mahāvarāhova nivāpapuṭṭho,",
  "tika-s0404t15:54": "Punappunaṁ gabbhamupeti mando’’ti. (dha. pa. 325; netti. 26, 90) –",
  "tika-s0404t15:55_0": "Imāya gāthāya ovaditvā, ‘‘mahārāja, bhojanaṁ nāma mattāya bhuñjituṁ vaṭṭati, mattabhojino",
  "tika-s0404t15:55_1": "hi sukhaṁ hotī’’ti uttaripi puna ovadanto ‘‘manujassa sadā satīmato’’ti (saṁ. ni.",
  "tika-s0404t15:55_2": "1.124) imaṁ gāthamāha.",
  "tika-s0404t15:56_0": "Rājā pana gāthaṁ uggaṇhituṁ nāsakkhi, samīpe ṭhitaṁ pana bhāgineyyaṁ sudassanaṁ nāma",
  "tika-s0404t15:56_1": "māṇavaṁ ‘‘imaṁ gāthaṁ uggaṇha tātā’’ti āha. So taṁ gāthaṁ uggaṇhitvā ‘‘kiṁ karomi,",
  "tika-s0404t15:56_2": "bhante’’ti satthāraṁ pucchi. Atha naṁ satthā āha, ‘‘māṇava, imaṁ gāthaṁ naṭo viya",
  "tika-s0404t15:56_3": "pattapattaṭṭhāne mā avaca, rañño pātarāsaṁ bhuñjanaṭṭhāne ṭhatvā paṭhamapiṇḍādīsupi",
  "tika-s0404t15:56_4": "avatvā avasāne piṇḍe gahite vadeyyāsi, rājā sutvā bhattapiṇḍaṁ chaḍḍessati. Atha",
  "tika-s0404t15:56_5": "rañño hatthesu dhotesu pātiṁ apanetvā sitthāni gaṇetvā tadupiyaṁ byañjanaṁ ñatvā",
  "tika-s0404t15:56_6": "punadivase tāvatake taṇḍule hāreyyāsi. Pātarāse ca vatvā sāyamāse mā vadeyyāsī’’ti.",
  "tika-s0404t15:56_7": "So ‘‘sādhū’’ti paṭissuṇitvā taṁ divasaṁ rañño pātarāsaṁ bhutvā gatattā sāyamāse bhagavato",
  "tika-s0404t15:56_8": "anusiṭṭhiniyāmena gāthaṁ abhāsi. Rājā dasabalassa vacanaṁ saritvā bhattapiṇḍaṁ pātiyaṁyeva",
  "tika-s0404t15:56_9": "chaḍḍesi. Rañño hatthesu dhotesu pātiṁ apanetvā sitthāni gaṇetvā punadivase tattake",
  "tika-s0404t15:56_10": "taṇḍule hariṁsu, sopi māṇavo divase divase tathāgatassa santikaṁ gacchati. Dasabalassa",
  "tika-s0404t15:56_11": "vissāsiko ahosi. Atha naṁ ekadivasaṁ pucchi ‘‘rājā kittakaṁ bhuñjatī’’ti? So ‘‘nāḷikodana’’nti",
  "tika-s0404t15:56_12": "āha. Vaṭṭissati ettāvatā purisabhāgo esa, ito paṭṭhāya gāthaṁ mā vadīti. Rājā tatheva",
  "tika-s0404t15:56_13": "saṇṭhāsi. Tena vuttaṁ ‘‘nāḷikodanaparamatāya saṇṭhāsī’’ti. Rattaññutāya vaḍḍhitaṁ",
  "tika-s0404t15:56_14": "sīlaṁ assa atthīti vaḍḍhitasīlo. Apothujjanikehi sīlehīti catupārisuddhisīlehi sīlaṁ",
  "tika-s0404t15:56_15": "ariyaṁ suddhaṁ. Tena vuttaṁ ‘‘ariyasīlo’’ti. Tadekaṁ anavajjaṭṭhena kusalaṁ. Tena",
  "tika-s0404t15:56_16": "vuttaṁ ‘‘kusalasīlo’’ti.",
  "tika-s0404t15:57": "Dutiyakosalasuttavaṇṇanā niṭṭhitā.",
  "tika-s0404t15:58": "Mahāvaggavaṇṇanā niṭṭhitā."
}