{
  "tha-ap183:0.1": "Therāpadāna ",
  "tha-ap183:0.2": "Kuṭajapupphiyavagga ",
  "tha-ap183:0.3": "1. Kuṭajapupphiyattheraapadāna ",
  "tha-ap183:1.1": "“Suvaṇṇavaṇṇaṁ sambuddhaṁ, ",
  "tha-ap183:1.2": "Sataraṁsiṁva uggataṁ; ",
  "tha-ap183:1.3": "Disaṁ anuvilokentaṁ, ",
  "tha-ap183:1.4": "Gacchantaṁ anilañjase. ",
  "tha-ap183:2.1": "Kuṭajaṁ pupphitaṁ disvā, ",
  "tha-ap183:2.2": "saṁvitthatasamotthataṁ; ",
  "tha-ap183:2.3": "Rukkhato ocinitvāna, ",
  "tha-ap183:2.4": "phussassa abhiropayiṁ. ",
  "tha-ap183:3.1": "Dvenavute ito kappe, ",
  "tha-ap183:3.2": "yaṁ pupphamabhiropayiṁ; ",
  "tha-ap183:3.3": "Duggatiṁ nābhijānāmi, ",
  "tha-ap183:3.4": "buddhapūjāyidaṁ phalaṁ. ",
  "tha-ap183:4.1": "Ito sattarase kappe, ",
  "tha-ap183:4.2": "tayo āsuṁ supupphitā; ",
  "tha-ap183:4.3": "Sattaratanasampannā, ",
  "tha-ap183:4.4": "cakkavattī mahabbalā. ",
  "tha-ap183:5.1": "Paṭisambhidā catasso, ",
  "tha-ap183:5.2": "vimokkhāpi ca aṭṭhime; ",
  "tha-ap183:5.3": "Chaḷabhiññā sacchikatā, ",
  "tha-ap183:5.4": "kataṁ buddhassa sāsanaṁ”. ",
  "tha-ap183:6.1": "Itthaṁ sudaṁ āyasmā kuṭajapupphiyo thero imā gāthāyo abhāsitthāti. ",
  "tha-ap183:7.1": "Kuṭajapupphiyattherassāpadānaṁ paṭhamaṁ. "
}