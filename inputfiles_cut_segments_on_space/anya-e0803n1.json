{
  "anya-e0803n1:0": "1. Savikaraṇākhyātavibhāga",
  "anya-e0803n1:1_0": "Tattha dhātūti kenaṭṭhena dhātu? Sakatthampi dhāretīti dhātu, atthātisayayogato paratthampi",
  "anya-e0803n1:1_1": "dhāretīti dhātu, vīsatiyā upasaggesu yena kenaci upasaggena atthavisesakāraṇena paṭibaddhā",
  "anya-e0803n1:1_2": "atthavisesampi dhāretīti dhātu, ‘‘ayaṁ imissā attho, ayamito paccayo paro’’tiādinā",
  "anya-e0803n1:1_3": "anekappakārena paṇḍitehi dhāriyati esātipi dhātu, vidahanti viduno etāya saddanipphattiṁ",
  "anya-e0803n1:1_4": "ayalohādimayaṁ ayalohādidhātūhi viyātipi dhātu. Evaṁ tāva dhātusaddassattho veditabbo.",
  "anya-e0803n1:2": "Dhātusaddo jinamate, itthiliṅgattane mato;",
  "anya-e0803n1:3": "Satthe pulliṅgabhāvasmiṁ, kaccāyanamate dvisu.",
  "anya-e0803n1:4_0": "Atha vā jinamate ‘‘tato gotamidhātūnī’’ti ettha dhātusaddo liṅgavipallāse vattati",
  "anya-e0803n1:4_1": "‘‘pabbatāni vanāni cā’’ti ettha pabbatasaddo viya, na panettha vattabbaṁ ‘‘aṭṭhivācakattā",
  "anya-e0803n1:4_2": "napuṁsakaniddeso’’ti aṭṭhivācakattepi ‘‘dhātuyo’’ti itthiliṅgadassanato. Bhūvādayo",
  "anya-e0803n1:4_3": "saddā dhātavo. Seyyathidaṁ? Bhū i ku ke takka taka taki sukaiccādayo. Gaṇato te aṭṭhavidhā",
  "anya-e0803n1:4_4": "bhūvādigaṇo rudhādigaṇo divādigaṇo svādigaṇo kiyādigaṇo gahādigaṇo tanādigaṇo curādigaṇo",
  "anya-e0803n1:4_5": "cāti. Idāni tesaṁ vikaraṇasaññite paccaye dassessāma. Anekavidhā hi paccayā nānappakāresu",
  "anya-e0803n1:4_6": "nāmanāma kitanāma samāsanāma taddhitanāmākhyātesu pavattanato. Saṅkhepato pana duvidhāva",
  "anya-e0803n1:4_7": "nāmapaccayo ākhyātapaccayo cāti. Tatrāpi ākhyātapaccayā duvidhā vikaraṇapaccayanovikaraṇapaccayavasena.",
  "anya-e0803n1:4_8": "Tattha vikaraṇapaccayo akārādisattarasavidho aggahitaggahaṇena pannarasavidho ca.",
  "anya-e0803n1:4_9": "Novikaraṇapaccayo pana kha cha sādinekavidho. Ye rūpanipphattiyā upakārakā atthavisesassa",
  "anya-e0803n1:4_10": "jotakā vā ajotakā vā lopanīyā vā alopanīyā vā, te saddā paccayā.",
  "anya-e0803n1:5": "Paṭicca kāraṇaṁ taṁ taṁ, entīti paccayātha vā;",
  "anya-e0803n1:6": "Paṭicca saddanipphatti, ito etīti paccayā.",
  "anya-e0803n1:7": "Nāmikappaccayānaṁ yo, vibhāgo āvi hessati;",
  "anya-e0803n1:8": "Nāmakappe yato tasmā, na taṁ vitthārayāmase.",
  "anya-e0803n1:9": "Yo novikaraṇānaṁ tu, paccayānaṁ vibhāgato;",
  "anya-e0803n1:10": "So panākhyātakappamhi, vitthārenā’gamissatīti.",
  "anya-e0803n1:11_0": "Iccānekavidhesu paccayesu ‘‘vikaraṇapaccayā nāma ime’’ti sallakkhetabbā. Kathaṁ?",
  "anya-e0803n1:11_1": "Bhūvādigaṇato apaccayo hoti kattari, rudhādigaṇato akārivaṇṇekārokārapaccayā honti",
  "anya-e0803n1:11_2": "kattari, pubbamajjhaṭṭhāne niggahītāgamo ca, divādigaṇato yapaccayo hoti kattari,",
  "anya-e0803n1:11_3": "svādigaṇato ṇu ṇā uṇāpaccayā honti kattari, kiyādigaṇato nāpaccayo hoti kattari,",
  "anya-e0803n1:11_4": "gahādigaṇato ppa ṇhāpaccayā honti kattari, tanādigaṇato o yirapaccayā honti kattari,",
  "anya-e0803n1:11_5": "curādigaṇato ṇe ṇayapaccayā honti kattari.",
  "anya-e0803n1:12": "Akāro ca ivaṇṇo ca, e okārā ca yo tathā;",
  "anya-e0803n1:13": "Ṇu ṇā uṇā ca nā ppa ṇhā-yirā ṇe ṇayapaccayā.",
  "anya-e0803n1:14": "Aggahitaggahaṇena, evaṁ pannarase’ritā;",
  "anya-e0803n1:15": "Vikaraṇavhayā ete, paccayāti vibhāvaye.",
  "anya-e0803n1:16_0": "Ye evaṁ niddiṭṭhehi vikaraṇapaccayehi tadaññehi ca sappaccayā aṭṭhavidhā dhātugaṇā",
  "anya-e0803n1:16_1": "suttantesu bahūpakārā, tesvāyaṁ bhūvādigaṇo. Bhū sattāyaṁ, bhūdhātu vijjamānatāyaṁ",
  "anya-e0803n1:16_2": "vattati. Sakammikākammikāsu dhātūsu ayaṁ akammikā dhātu, na pana ‘‘dhammabhūto’’tiādīsu",
  "anya-e0803n1:16_3": "pattiatthavācikā aparā bhūdhātu viya sakammikā. Esā hi pariabhiādīhi upasaggehi yuttāyeva",
  "anya-e0803n1:16_4": "sakammikā bhavati, na upa parā pātuādīhi upasagganipātehi yuttāpi. Ato imissā siddhāni",
  "anya-e0803n1:16_5": "rūpāni dvidhā ñeyyāni akammakapadāni sakammakapadāni cāti.",
  "anya-e0803n1:17": "Suddhakattukriyāpadaniddesa",
  "anya-e0803n1:18_0": "Tatra bhavati ubbhavati samubbhavati pabhavati parābhavati sambhavati vibhavati,",
  "anya-e0803n1:18_1": "bhoti sambhoti vibhoti pātubhavati pātubbhavati pātubhoti, imāni akammakapadāni.",
  "anya-e0803n1:18_2": "Ettha pātuiti nipāto, so ‘‘āvibhavati tirobhavatī’’tiādīsu āvi tironipātā viya bhūdhātuto",
  "anya-e0803n1:18_3": "nipphannākhyātasaddassa neva visesakaro, na ca sakammakattasādhako. Uiccādayo upasaggā,",
  "anya-e0803n1:18_4": "te pana visesakarā, na sakammakattasādhakā. Yesamattho kammena sambandhanīyo na hoti,",
  "anya-e0803n1:18_5": "tāni padāni akammakāni. Akammakapadānaṁ yathārahaṁ sakammakākammakavasena attho kathetabbo.",
  "anya-e0803n1:18_6": "Paribhoti paribhavati, abhibhoti abhibhavati, adhibhoti adhibhavati, atibhoti atibhavati,",
  "anya-e0803n1:18_7": "anubhoti anubhavati, samanubhoti samanubhavati, abhisambhoti abhisambhavati, imāni",
  "anya-e0803n1:18_8": "sakammakapadāni. Ettha pariiccādayo upasaggā, te bhūdhātuto nipphannākhyātasaddassa",
  "anya-e0803n1:18_9": "visesakarā ceva sakammakattasādhakā ca. Yesamattho kammena sambandhanīyo, tāni padāni",
  "anya-e0803n1:18_10": "sakammakāni. Sakammakapadānaṁ sakammakavasena attho kathetabbo, kvaci akammakavasenapi.",
  "anya-e0803n1:18_11": "Evaṁ suddhakattukriyāpadāni bhavanti. Uddesoyaṁ.",
  "anya-e0803n1:19_0": "Tatra bhavatīti hoti vijjati paññāyati sarūpaṁ labhati. Ubbhavatīti uppajjati sarūpaṁ",
  "anya-e0803n1:19_1": "labhati. Samubbhavatīti samuppajjati sarūpaṁ labhati. Pabhavatīti hoti sambhavati.",
  "anya-e0803n1:19_2": "Atha vā pabhavatīti yato kutoci sandati, na vicchijjati, avicchinnaṁ hoti, taṁ taṁ",
  "anya-e0803n1:19_3": "ṭhānaṁ visarati. Parābhavatīti parābhavo hoti byasanaṁ āpajjati avuddhiṁ pāpuṇāti.",
  "anya-e0803n1:19_4": "Sambhavatīti suṭṭhu bhavati vuddhiṁ virūḷhiṁ vepullaṁ āpajjati. Vibhavatīti ucchijjati",
  "anya-e0803n1:19_5": "vinassati vipajjati, visesato vā bhavati sampajjati. Bhoti sambhoti vibhotīti imāni",
  "anya-e0803n1:19_6": "‘‘bhavati sambhavati vibhavatī’’ti imehi yathākkamaṁ samānaniddesāni. Pātubhavatīti",
  "anya-e0803n1:19_7": "pakāsati dissati paññāyati pākaṭaṁ hoti. Pātubbhavati pātubhotīti imāni ‘‘pātubhavatī’’ti",
  "anya-e0803n1:19_8": "iminā samānaniddesāni. Evaṁ akammakapadānaṁ yathārahaṁ sakammakākammakavasena atthakathanaṁ",
  "anya-e0803n1:19_9": "daṭṭhabbaṁ. Evamuttaratrāpi aññesampi akammakapadānaṁ.",
  "anya-e0803n1:20_0": "Paribhotidukādīsu pana sattasu dukesu yathākkamaṁ dve dve padāni samānatthāni, tasmā",
  "anya-e0803n1:20_1": "dve dve padāniyeva gahetvā niddisissāma. Tatra paribhoti paribhavatīti paraṁ hiṁsati",
  "anya-e0803n1:20_2": "pīḷeti, atha vā hīḷeti avajānāti. Abhibhoti abhibhavatīti paraṁ ajjhottharati maddati.",
  "anya-e0803n1:20_3": "Adhibhoti adhibhavatīti paraṁ abhimadditvā bhavati attano vasaṁ vattāpeti. Atibhoti",
  "anya-e0803n1:20_4": "atibhavatīti paraṁ atikkamitvā bhavati. Anubhoti anubhavatīti sukhadukkhaṁ vedeti",
  "anya-e0803n1:20_5": "paribhuñjati sukhadukkhapaṭisaṁvedī hoti. Samanubhoti samanubhavatīti sukhadukkhaṁ",
  "anya-e0803n1:20_6": "suṭṭhu vedeti suṭṭhu paribhuñjati suṭṭhu sukhadukkhapaṭisaṁvedī hoti. Abhisambhoti",
  "anya-e0803n1:20_7": "abhisambhavatīti paraṁ ajjhottharati maddati. Evaṁ sakammakapadānaṁ sakammakavasena",
  "anya-e0803n1:20_8": "atthakathanaṁ daṭṭhabbaṁ. Katthaci pana gacchatīti pavattatīti evaṁ akammakavasenapi.",
  "anya-e0803n1:20_9": "Evamuttaratrāpi aññesaṁ sakammakapadānaṁ.",
  "anya-e0803n1:21": "Apaccayo paro hoti, bhūvādigaṇato sati;",
  "anya-e0803n1:22": "Suddhakattukriyākhyāne, sabbadhātukanissite.",
  "anya-e0803n1:23": "Ayaṁ suddhakattukriyāpadānaṁ niddeso.",
  "anya-e0803n1:24": "Hetukattukriyāpadaniddesa",
  "anya-e0803n1:25_0": "Bhāveti vibhāvetisambhāveti paribhāveti, evaṁ hetukattukriyāpadāni bhavanti. Ekakammakavasenesamattho",
  "anya-e0803n1:25_1": "gahetabbo . Pacchimassa pana dvikammakavasenapi. Paribhāvāpeti abhibhāvāpeti anubhāvāpeti,",
  "anya-e0803n1:25_2": "evampi hetukattukriyāpadāni bhavanti. Dvikammakavasenesamattho gahetabbo. Iccevaṁ",
  "anya-e0803n1:25_3": "dvidhā hetukattukriyāpadāni ñeyyāni, aññānipi gahetabbāni.",
  "anya-e0803n1:26_0": "Tatra bhāvetīti puggalo bhāvetabbaṁ yaṁ kiñci bhāveti āsevati bahulīkaroti, atha",
  "anya-e0803n1:26_1": "vā bhāvetīti vaḍḍheti. Vibhāvetīti bhāvetabbaṁ yaṁ kiñci vibhāveti visesena bhāveti,",
  "anya-e0803n1:26_2": "vividhena vā ākārena bhāveti bhāvayati vaḍḍheti, atha vā vibhāvetīti abhāveti antaradhāpeti.",
  "anya-e0803n1:26_3": "Sambhāvetīti yassa kassaci guṇaṁ sambhāveti sambhāvayati suṭṭhu pakāseti ukkaṁseti.",
  "anya-e0803n1:26_4": "Paribhāvetīti paribhāvetabbaṁ yaṁ kiñci paribhāveti paribhāvayati samantato vaḍḍheti.",
  "anya-e0803n1:26_5": "Evaṁ ekakammakavasenattho gahetabbo. Atha vā paribhāvetīti vāsetabbaṁ vatthuṁ paribhāveti",
  "anya-e0803n1:26_6": "paribhāvayati vāseti gandhaṁ gāhāpeti. Evaṁ dvikammakavasenāpi attho gahetabbo. Paribhāvāpetīti",
  "anya-e0803n1:26_7": "puggalo puggalena sapattaṁ paribhāvāpeti hiṁsāpeti, atha vā paribhāvāpetīti hīḷāpeti",
  "anya-e0803n1:26_8": "avajānāpeti. Abhibhāvāpetīti puggalo puggalena sapattaṁ abhibhāvāpeti ajjhottharāpeti.",
  "anya-e0803n1:26_9": "Anubhāvāpetīti puggalo puggalena sampattiṁ anubhāvāpeti paribhojeti.",
  "anya-e0803n1:27": "Payutto kattunā yoge, ṭhitoyevāppadhāniye;",
  "anya-e0803n1:28": "Kriyaṁ sādheti etassa, dīpakaṁ sāsane padaṁ.",
  "anya-e0803n1:29": "Karaṇavacanaṁyeva, yebhuyyena padissati;",
  "anya-e0803n1:30": "Ākhyāte kāritaṭṭhānaṁ, sandhāya kathitaṁ idaṁ.",
  "anya-e0803n1:31": "Na nāme kāritaṭṭhānaṁ, ‘‘bodhetā’’ itiādikaṁ;",
  "anya-e0803n1:32": "‘‘Sunakhehipi khādāpenti’’, iccādīni padāni ca;",
  "anya-e0803n1:33": "Āharitvāna dīpeyya, payogakusalo budho.",
  "anya-e0803n1:34_0": "Tatridaṁ karaṇavacanaṁ kammatthadīpakaṁ, upayogasāmivacanānipi taddīpakāni yojetabbāni.",
  "anya-e0803n1:34_1": "Kathaṁ? Paribhāvāpetīti puggalo puggalaṁ sapattaṁ paribhāvāpetīti, tathā paribhāvāpetīti",
  "anya-e0803n1:34_2": "puggalo puggalassa sapattaṁ paribhāvāpetīti. Sesāni nayānusārena niddisitabbāni.",
  "anya-e0803n1:34_3": "Evaṁ sabbānetāni karaṇopayogasāmivacanāni kammatthadīpakāniyeva honti, tasmā dvikammakavasenattho gahetabbo.",
  "anya-e0803n1:35": "Ayaṁ hetukattukriyāpadānaṁ niddeso.",
  "anya-e0803n1:36": "Kammakriyāpadaniddesa",
  "anya-e0803n1:37_0": "Bhaviyate vibhaviyate paribhaviyate abhibhaviyate anubhaviyate paribhūyate abhibhūyate",
  "anya-e0803n1:37_1": "anubhūyate, evaṁ kammuno kriyāpadāni bhavanti. Aññathā ca bhaviyyate vibhaviyyate",
  "anya-e0803n1:37_2": "paribhaviyyate abhibhaviyyate anubhaviyyate paribhuyyate abhibhuyyate anubhuyyateti.",
  "anya-e0803n1:37_3": "Ettha kammuno kriyāpadāniyeva kammakattuno kriyāpadāni katvā yojetabbāni. Visuñhi",
  "anya-e0803n1:37_4": "kammakattuno kriyāpadāni na labbhanti.",
  "anya-e0803n1:38_0": "Tatra bhaviyateti bhāvetabbaṁ yaṁ kiñci puggalena bhāviyate āseviyate bahulīkariyate,",
  "anya-e0803n1:38_1": "atha vā bhaviyateti vaḍḍhiyate. Vibhaviyateti vibhāvetabbaṁ yaṁ kiñci puggalena vibhaviyate",
  "anya-e0803n1:38_2": "visesena bhaviyate, vividhena vā ākārena bhaviyate vaḍḍhiyate, atha vā vibhaviyateti",
  "anya-e0803n1:38_3": "abhaviyate antaradhāpiyate. Paribhaviyateti sapatto puggalena paribhaviyate hiṁsiyate,",
  "anya-e0803n1:38_4": "atha vā paribhaviyateti hīḷiyate avajāniyate. Abhibhaviyateti sapatto puggalena abhibhaviyate",
  "anya-e0803n1:38_5": "ajjhotthariyate abhimaddiyate. Anubhaviyateti sampatti puggalena anubhaviyate paribhuñjiyate.",
  "anya-e0803n1:38_6": "Paribhūyatetiādīni tīṇi ‘‘paribhaviyate’’tiādīhi tīhi samānaniddesāni. Sesāni pana",
  "anya-e0803n1:38_7": "yathāvuttehi yaṁ kammameva padhānato gahetvā niddisiyati padaṁ, taṁ kammatthadīpakaṁ.",
  "anya-e0803n1:38_8": "Tasmā kattari ekavacanena niddiṭṭhepi yadi kammaṁ bahuvacanavasena vattabbaṁ, bahuvacanantaññeva",
  "anya-e0803n1:38_9": "kammuno kriyāpadaṁ dissati. Yadi panekavacanavasena vattabbaṁ, ekavacanantaññeva.",
  "anya-e0803n1:38_10": "Tathā kattari bahuvacanena niddiṭṭhepi yadi kammaṁ ekavacanavasena vattabbaṁ, ekavacanantaññeva",
  "anya-e0803n1:38_11": "kammuno kriyāpadaṁ dissati. Yadi pana bahuvacanavasena vattabbaṁ, bahuvacanantaññeva.",
  "anya-e0803n1:38_12": "Kathaṁ? Bhikkhunā dhammo bhaviyate, bhikkhunā dhammā bhaviyante, bhikkhūhi dhammo",
  "anya-e0803n1:38_13": "bhaviyate, bhikkhūhi dhammā bhaviyanteti. Iminā nayena sabbattha kammuno kriyāpadesu",
  "anya-e0803n1:38_14": "vohāro kātabbo. Yasmiṁ pana kammuno kriyāpade kammatthadīpake kammabhūtassevatthassa",
  "anya-e0803n1:38_15": "kattubhāvaparikappo hoti, taṁ kammakattutthadīpakaṁ, taṁ kammuno kriyāpadato visuṁ",
  "anya-e0803n1:38_16": "na labbhati. Ayaṁ panettha atthaviññāpane payogaracanā. Sayameva paribhaviyate dubbhāsitaṁ",
  "anya-e0803n1:38_17": "bhaṇaṁ bālo tappaccayā aññehi paribhūtopi, sayameva abhibhaviyate pāpakārī niraye",
  "anya-e0803n1:38_18": "nirayapālehi abhibhūtopi tathārūpassa kammassa sayaṁ katattāti. Ettha hi sayameva",
  "anya-e0803n1:38_19": "pīyate pānīyaṁ, sayameva kaṭo kariyatetiādīsu viya sukhābhisaṅkharaṇīyatā labbhateva,",
  "anya-e0803n1:38_20": "tato kammakattutā ca.",
  "anya-e0803n1:39": "Ayaṁ kammuno kriyāpadānaṁ niddeso.",
  "anya-e0803n1:40": "Bhāvakriyāpadaniddesa",
  "anya-e0803n1:41_0": "Bhūyate bhaviyate ubbhaviyate, evaṁ bhāvassa kriyāpadāni bhavanti. Aññathā ca bhuyyate",
  "anya-e0803n1:41_1": "bhaviyyate ubbhaviyyateti. Tatra yathā ṭhīyatepadassa ṭhānanti bhāvavasena atthakathanamicchanti,",
  "anya-e0803n1:41_2": "evaṁ bhūyatetiādīnampi bhavanantiādinā bhāvavasena atthakathanamicchitabbaṁ. Yathā",
  "anya-e0803n1:41_3": "ca ṭhānaṁ ṭhiti bhavanantiādīhi bhāvavācakakitantanāmapadehi saddhiṁ sambandhe chaṭṭhiyojanamicchanti,",
  "anya-e0803n1:41_4": "na tathā ṭhīyate bhūyatetiādīhi bhāvavācakākhyātapadehi saddhiṁ sambandhe chaṭṭhiyojanā",
  "anya-e0803n1:41_5": "icchitabbā sambandhe pavattachaṭṭhiyantasaddehi asambandhanīyattā ākhyātikapadānaṁ.",
  "anya-e0803n1:41_6": "Yasmiṁ payoge yaṁ kammuno kriyāpadena samānagatikaṁ katvā vinā kammena niddisiyati",
  "anya-e0803n1:41_7": "kriyāpadaṁ, kattuvācakapadaṁ pana paccattavacanena vā karaṇavacanena vā niddisiyati,",
  "anya-e0803n1:41_8": "taṁ tattha bhāvatthadīpakaṁ. Na hi sabbathā kattāramanissāya bhāvo pavattati. Evaṁ",
  "anya-e0803n1:41_9": "santepi bhāvo nāma kevalo bhavanalavanapacanādiko dhātuatthoyeva. Akkharacintakā",
  "anya-e0803n1:41_10": "pana ‘‘ṭhīyate bhūyate’’tiādīsu bhāvavisayesu karaṇavacanameva payuñjanti ‘‘nanu",
  "anya-e0803n1:41_11": "nāma pabbajitena sunivatthena bhavitabbaṁ supārutena ākappasampannenā’’tiādīsu viya,",
  "anya-e0803n1:41_12": "tasmā tesaṁ mate ‘‘tena ubbhaviyate’’ti karaṇavacanena yojetabbaṁ. Jinamatena pana",
  "anya-e0803n1:41_13": "‘‘so bhūyate’’tiādinā paccattavacaneneva. Saccasaṅkhepappakaraṇe hi dhammapālācariyena,",
  "anya-e0803n1:41_14": "niddesapāḷiyaṁ pana dhammasenāpatinā, dhajaggasuttante bhagavatā ca bhāvapadaṁ paccattavacanāpekkhavasenu’ccāritaṁ.",
  "anya-e0803n1:42": "Kathito saccasaṅkhepe, paccattavacanena ve,",
  "anya-e0803n1:43": "‘‘Bhūyate’’ iti saddassa, sambandho bhāvadīpano.",
  "anya-e0803n1:44": "Niddesapāḷiyaṁ ‘‘rūpaṁ, vibhoti vibhaviyyati’’;",
  "anya-e0803n1:45": "Iti dassanato vāpi, paccattavacanaṁ thiraṁ.",
  "anya-e0803n1:46": "Tathā dhajaggasuttante, munināhaccabhāsite;",
  "anya-e0803n1:47": "‘‘So pahīyissati’’ iti, pāḷidassanatopi ca.",
  "anya-e0803n1:48": "Pāramitānubhāvena, mahesīnaṁva dehato;",
  "anya-e0803n1:49": "Santi nipphādanā, neva, sakkatādivaco viya.",
  "anya-e0803n1:50": "Paccattadassaneneva, purisattayayojanaṁ;",
  "anya-e0803n1:51": "Ekavacanikañcāpi, bahuvacanikampi ca;",
  "anya-e0803n1:52": "Kātabbamiti no khanti, parassapadaādike.",
  "anya-e0803n1:53_0": "Tasmā rūpaṁ vibhaviyyati, rūpāni vibhaviyyanti, tvaṁ vibhaviyyasi, tumhe vibhaviyyatha,",
  "anya-e0803n1:53_1": "ahaṁ vibhaviyyāmi, mayaṁ vibhaviyyāma, rūpaṁ vibhaviyyate, rūpāni vibhaviyyante iccevamādi",
  "anya-e0803n1:53_2": "jinavacanānurūpato yojetabbaṁ. Atrāyaṁ padasodhanā –",
  "anya-e0803n1:54": "Vibhaviyyatīti idaṁ, kammapadasamānakaṁ;",
  "anya-e0803n1:55": "Na ca kammapadaṁ nāpi, kammakattupadādikaṁ.",
  "anya-e0803n1:56": "Yadi kammapadaṁ etaṁ, paccattavacanaṁ pana;",
  "anya-e0803n1:57": "Kammaṁ dīpeyya karaṇa-vacanaṁ kattudīpakaṁ.",
  "anya-e0803n1:58": "Yadi kammakattupadaṁ, ‘‘pīyate’’ti padaṁ viya;",
  "anya-e0803n1:59": "Siyā sakammakaṁ, netaṁ, tathā hotīti dīpaye.",
  "anya-e0803n1:60": "Yadi kattupadaṁ etaṁ, vibhavatipadaṁ viya;",
  "anya-e0803n1:61": "Vinā yapaccayaṁ tiṭṭhe, na tathā tiṭṭhate idaṁ.",
  "anya-e0803n1:62": "Na kattari bhuvādīnaṁ, gaṇe yapaccayo ruto;",
  "anya-e0803n1:63": "Divādīnaṁ gaṇeyeva, kattari samudīrito.",
  "anya-e0803n1:64": "Na bhūdhātu divādīnaṁ, dhātūnaṁ dissate gaṇe;",
  "anya-e0803n1:65": "Bhūvādikacurādīnaṁ, gaṇesuyeva dissati.",
  "anya-e0803n1:66": "‘‘Vibhaviyyati’’ iccādo, tasmā yapaccayo pana;",
  "anya-e0803n1:67": "Bhāveyevāti viññeyyaṁ, viññunā samayaññunā.",
  "anya-e0803n1:68": "Ettha hi pākaṭaṁ katvā, bhāvakārakalakkhaṇaṁ;",
  "anya-e0803n1:69": "Dassayissāmahaṁ dāni, sakkaccaṁ me nibodhatha.",
  "anya-e0803n1:70": "‘‘Tisso gacchati’’iccatra, kattāraṁ kattuno padaṁ;",
  "anya-e0803n1:71": "‘‘Dhammo desiyati’’ccatra, kammaṁ tu kammuno padaṁ.",
  "anya-e0803n1:72": "Sarūpato pakāseti, tasmā te pākaṭā ubho;",
  "anya-e0803n1:73": "Tathā vibhaviyyatīti-ādibhāvapadaṁ pana.",
  "anya-e0803n1:74": "Sarūpato na dīpeti, kārakaṁ bhāvanāmakaṁ;",
  "anya-e0803n1:75": "Dabbabhūtaṁ tu kattāraṁ, pakāseti sarūpato.",
  "anya-e0803n1:76": "Kattāraṁ pana dīpentaṁ, kattusannissitampi taṁ;",
  "anya-e0803n1:77": "Bhāvaṁ dīpeti svākāro, paccayena vibhāvito.",
  "anya-e0803n1:78": "Yasmā ca kattubhāvena, bhāvo nāma na tiṭṭhati;",
  "anya-e0803n1:79": "Kattāva kattubhāvena, bhāvaṭṭhāne ṭhito tato.",
  "anya-e0803n1:80": "Yajjevaṁ kattuvohāro, bhāvassa tu kathaṁ siyā;",
  "anya-e0803n1:81": "‘‘Sāvakānaṁ sannipāto, ahosi’’itiādisu.",
  "anya-e0803n1:82": "Iti ce nissayānaṁ tu, vasā nissitasambhavā;",
  "anya-e0803n1:83": "Kattuṭṭhānepi bhāvassa, kattupaññatti sijjhati.",
  "anya-e0803n1:84": "Kārake kattukammavhe, kriyāsannissaye yathā;",
  "anya-e0803n1:85": "Dhārentī āsanathālī, kriyādhāroti kappitā.",
  "anya-e0803n1:86": "Tathā bhāvapadaṁ dhīrā, kattāraṁ bhāvanissayaṁ;",
  "anya-e0803n1:87": "Dīpayantampi kappenti, bhāvassa vācakaṁ iti.",
  "anya-e0803n1:88": "Keci adabbabhūtassa, bhāvassekattato bravuṁ;",
  "anya-e0803n1:89": "Bhāvedekavacovādi-purisasseva hotiti.",
  "anya-e0803n1:90": "Pāḷiṁ patvāna tesaṁ tu, vacanaṁ appamāṇakaṁ;",
  "anya-e0803n1:91": "‘‘Te saṁkilesikā dhammā, pahīyissanti’’ iti hi.",
  "anya-e0803n1:92": "Pāṭho pāvacane diṭṭho, tasmā evaṁ vademase;",
  "anya-e0803n1:93": "Paccattadassaneneva, purisattayayojanaṁ.",
  "anya-e0803n1:94": "Vacanehi yutaṁ dvīhi, icchitabbanti no ruci;",
  "anya-e0803n1:95": "Bhāve kriyāpadaṁ nāma, pāḷiyaṁ atiduddasaṁ;",
  "anya-e0803n1:96": "Tasmā taggahaṇūpāyo, vutto ettāvatā mayāti.",
  "anya-e0803n1:97": "Ayaṁ bhāvassa kriyāpadānaṁ niddeso.",
  "anya-e0803n1:98_0": "Evaṁ suddhakattukriyāpadāni hetukattukriyāpadāni kammuno kriyāpadāni, bhāvassa kriyāpadāni",
  "anya-e0803n1:98_1": "cāti catudhā, kammakattukriyāpadehi vā pañcadhā bhūdhātuto nipphannāni kriyāpadāni",
  "anya-e0803n1:98_2": "nānappakārena niddiṭṭhāni, etāni lokiyānaṁ bhāvabhedavasena vohārabhedo hotīti dassanatthaṁ",
  "anya-e0803n1:98_3": "visuṁ visuṁ vuttāni. Atthato pana kammakattubhāvakārakattayavasena tividhāneva. Hetukattā",
  "anya-e0803n1:98_4": "hi suddhakattusaṅkhāte kārake tassaṅgabhāvato saṅgahamupagacchati, tathā kammakattā",
  "anya-e0803n1:98_5": "kammakārake, bhāvo pana kevalo. So hi gamanapacanalavanādivasenānekavidhopi kriyāsabhāvattā",
  "anya-e0803n1:98_6": "bhedarahito kārakantaro. Evaṁ santepi dabbasannissitattā dabbabhedena bhijjati. Tena",
  "anya-e0803n1:98_7": "pāvacane bhāvavācakaṁ padaṁ bahuvacanantampi dissati. Ākhyātikapade bhāvakārakavohāro",
  "anya-e0803n1:98_8": "niruttinayaṁ nissāya gato, atthato pana bhāvassa kārakatā nupapajjati. So hi na kiñci",
  "anya-e0803n1:98_9": "janeti, na ca kriyāya nimittaṁ. Kriyānimittabhāvoyeva hi kārakalakkhaṇaṁ. Iti mukhyato",
  "anya-e0803n1:98_10": "vā hetuto vā bhāvassa kārakatā na labbhati. Evaṁ santepi so karaṇamattattā kārakaṁ.",
  "anya-e0803n1:98_11": "Tathā hi karaṇaṁ kāro, kriyā, tadeva kārakanti bhāvassa kārakatā daṭṭhabbā. Yasmā",
  "anya-e0803n1:98_12": "pana kriyānimittabhāvoyeva kārakalakkhaṇaṁ, tasmā nāmikapade kārakalakkhaṇe bhāvakārakanti",
  "anya-e0803n1:98_13": "vohāraṁ pahāya kattukammakaraṇasampadānāpādānādhikaraṇānaṁ channaṁ vatthūnaṁ kattukārakakammakārakantiādi",
  "anya-e0803n1:98_14": "vohāro kariyati veyyākaraṇehi. Evaṁ niruttinayaṁ nissāya vuttaṁ bhāvakārakañca dve",
  "anya-e0803n1:98_15": "ca kammakattukārakānīti kārakattayaṁ bhavati. Taddīpakañcākhyātikapadaṁ tikārakaṁ.",
  "anya-e0803n1:99": "Imamatthañhi sandhāya, vuttamācariyehipi;",
  "anya-e0803n1:100": "Mahāveyyākaraṇehi, niruttinayadassibhi.",
  "anya-e0803n1:101": "‘‘Yaṁ tikālaṁ tipurisaṁ, kriyāvāci tikārakaṁ;",
  "anya-e0803n1:102": "Atiliṅgaṁ dvivacanaṁ, tadākhyātanti vuccatī’’ti.",
  "anya-e0803n1:103_0": "Idha bhāvakammesu attanopaduppattiṁ keci akkharacintakā avassamicchantīti tesaṁ mativibhāvanatthamamhehi",
  "anya-e0803n1:103_1": "bhāvakammānaṁ kriyāpadāni attanopadavasenuddiṭṭhāni ceva niddiṭṭhāni ca. Sabbānipi",
  "anya-e0803n1:103_2": "panetāni tikārakāni kriyāpadāni kriyāpadamālamicchatā parassapadattanopadavasena",
  "anya-e0803n1:103_3": "yojetabbāni. Pāḷiādīsu hi tikārakāni kriyāpadāni parassapadattanopadavasena dvidhā",
  "anya-e0803n1:103_4": "ṭhitāni. Seyyathidaṁ? Bhagavā sāvatthiyaṁ viharati. Samādhijjhānakusalā, vandanti",
  "anya-e0803n1:103_5": "lokanāyakaṁ. Monaṁ vuccati ñāṇaṁ. Atthābhisamayā dhīro, paṇḍitoti pavuccati. Kathaṁ",
  "anya-e0803n1:103_6": "paṭipannassa puggalassa rūpaṁ vibhoti vibhaviyyati. So pahīyissati. Paṇḍukambale",
  "anya-e0803n1:103_7": "nikkhittaṁ bhāsate tapate. Pūjako labhate pūjaṁ. Puttakāmā thiyo yācaṁ, labhante",
  "anya-e0803n1:103_8": "tādisaṁ sutaṁ. Asito tādi vuccate sabrahmā. Aggijādi pubbeva bhūyate. So pahīyethāpi",
  "anya-e0803n1:103_9": "no pahīyethāti evaṁ dvidhā ṭhitāni. Atridaṁ pāḷivavatthānaṁ –",
  "anya-e0803n1:104": "Tikārakāni sabbāni, kriyāpadāni pāyato;",
  "anya-e0803n1:105": "Parassapadayogena, dissanti piṭakattaye.",
  "anya-e0803n1:106": "Attanopadayuttāni, cuṇṇiyesu padesu hi;",
  "anya-e0803n1:107": "Atīvappāni gāthāsu, padānīti bahūni tu.",
  "anya-e0803n1:108": "Gāthāsu cevitarāni, cuṇṇiyesu padesu ca;",
  "anya-e0803n1:109": "Subahūneva hutvāna, dissantīti pakāsaye.",
  "anya-e0803n1:110": "Padānaṁ niddeso panati antiādīnaṁ tesaṁ tesaṁ vacanānamanurūpena yojetabbo. Evaṁ tikārakakriyāpadāni sarūpato vavatthānato niddesato ca veditabbāni.",
  "anya-e0803n1:111": "Idāni nopasaggākammikādivasena bhavatissa dhātussa vinicchayaṁ vadāma –",
  "anya-e0803n1:112": "Nopasaggā akammā ca, sopasaggā akammikā;",
  "anya-e0803n1:113": "Sopasaggā sakammā ca, iti bhūti vibhāvitā.",
  "anya-e0803n1:114": "Idaṁ tu vacanaṁ ‘‘dhamma-bhūto bhutvā’’tiādisu;",
  "anya-e0803n1:115": "Pattānubhavanatthaṁ me, vivajjetvā udīritaṁ.",
  "anya-e0803n1:116": "Etena pana atthena, nopasaggasakammikaṁ;",
  "anya-e0803n1:117": "Gahetvā catudhā hoti, iti ñeyyaṁ visesato.",
  "anya-e0803n1:118": "Nopasaggā akammā ca, sopasaggā akammikā;",
  "anya-e0803n1:119": "Bhūdhātu kārite sante, ekakammā bhavanti hi.",
  "anya-e0803n1:120": "‘‘Bhāveti kusalaṁ dhammaṁ, vibhāvetī’’timānidha;",
  "anya-e0803n1:121": "Dassetabbāni viññūhi, sāsanaññūhi sāsane.",
  "anya-e0803n1:122": "Sopasaggā sakammā tu, kāritappaccaye sati;",
  "anya-e0803n1:123": "Dvikammāyeva hotīti, ñātabbaṁ viññunā kathaṁ.",
  "anya-e0803n1:124": "Abhibhāventi purisā, purise pāṇajātikaṁ;",
  "anya-e0803n1:125": "Anubhāveti puriso, sampattiṁ purisaṁ iti.",
  "anya-e0803n1:126": "Idaṁ sakammakaṁ nāma, akammakamidaṁ iti;",
  "anya-e0803n1:127": "Kathamamhehi ñātabbaṁ, vitthārena vadetha no.",
  "anya-e0803n1:128": "Vitthāreneva kiṁ vattuṁ, sakkomi ekadesato;",
  "anya-e0803n1:129": "Kathayissāmi sakkaccaṁ, vadato me nibodhatha.",
  "anya-e0803n1:130": "Ākhyātikapadaṁ nāma, duvidhaṁ samudīritaṁ;",
  "anya-e0803n1:131": "Sakammakamakammañca, iti viññū vibhāvaye.",
  "anya-e0803n1:132": "Tatra yassa payogamhi, padassa kattunā kriyā;",
  "anya-e0803n1:133": "Nipphāditā vinā kammaṁ, na hoti taṁ sakammakaṁ.",
  "anya-e0803n1:134": "‘‘Pacatī’’ti hi vutte tu, yena kenaci jantunā;",
  "anya-e0803n1:135": "Odanaṁ vā panaññaṁ vā, kiñci vatthunti ñāyati.",
  "anya-e0803n1:136": "Yassa pana payogamhi, kammena rahitā kriyā;",
  "anya-e0803n1:137": "Padassa ñāyate etaṁ, akammakanti tīraye.",
  "anya-e0803n1:138": "‘‘Tiṭṭhati devadatto’’ti, vutte kenaci jantunā;",
  "anya-e0803n1:139": "Ṭhānaṁva buddhivisayo, kammabhūtaṁ na kiñcipi.",
  "anya-e0803n1:140": "Sakammakapadaṁ tattha, kattāraṁ kammameva ca;",
  "anya-e0803n1:141": "Pakāseti yathāyoga-miti viññū vibhāvaye.",
  "anya-e0803n1:142": "‘‘Odanaṁ pacati poso, odano paccate sayaṁ’’;",
  "anya-e0803n1:143": "Iccudāharaṇā ñeyyā, avuttepi ayaṁ nayo.",
  "anya-e0803n1:144": "Akammakapadaṁ nāma, kattāraṁ bhāvameva ca;",
  "anya-e0803n1:145": "Yathārahaṁ pakāseti, iti dhīropalakkhaye.",
  "anya-e0803n1:146": "Kattāraṁ ‘‘tiṭṭhati’’ccatra, sūceti bhāvanāmakaṁ;",
  "anya-e0803n1:147": "‘‘Upaṭṭhīyati’’ iccatra, avuttepi ayaṁ nayo.",
  "anya-e0803n1:148": "Evaṁ sakammakākammaṁ, ñatvā yojeyya buddhimā;",
  "anya-e0803n1:149": "Tikammakañca jāneyya, karādo kārite sati.",
  "anya-e0803n1:150": "‘‘Suvaṇṇaṁ kaṭakaṁ poso, kāreti purisa’’nti ca;",
  "anya-e0803n1:151": "‘‘Puriso purise gāmaṁ, rathaṁ vāheti’’iccapi.",
  "anya-e0803n1:152": "Ettha bhavatidhātumhi, nayo eso na labbhati;",
  "anya-e0803n1:153": "Tasmā dvikammakaññeva, padamettha vibhāvitaṁ.",
  "anya-e0803n1:154": "Ediso ca nayo nāma, pāḷiyaṁ tu na dissati;",
  "anya-e0803n1:155": "Ekaccānaṁ mateneva, mayā evaṁ pakāsito.",
  "anya-e0803n1:156": "Ettha ca ‘‘tamenaṁ rājā, vividhā kammakāraṇā;",
  "anya-e0803n1:157": "Kārāpetī’’ti yo pāṭho, niddese taṁ suniddise.",
  "anya-e0803n1:158": "‘‘Manussehī’’ti āharitvā, pāṭhasesaṁ sumedhaso;",
  "anya-e0803n1:159": "‘‘Sunakhehipi khādāpenti’’, iti pāṭhassa dassanā.",
  "anya-e0803n1:160": "Etaṁ nayaṁ vidū ñatvā, yoje pāṭhānurūpato;",
  "anya-e0803n1:161": "‘‘Suvaṇṇaṁ kaṭakaṁ poso, kāreti puriseni’’ti.",
  "anya-e0803n1:162": "Vikaraṇappaccayāva, vuttā ettha sarūpato;",
  "anya-e0803n1:163": "Sagaṇe sagaṇe tesaṁ, vuttiṁ dīpetumeva ca.",
  "anya-e0803n1:164": "‘‘Asmiṁ gaṇe ayaṁ dhātu, hotī’’ti tehi viññuno;",
  "anya-e0803n1:165": "Viññāpetuñca aññehi, ñāpanā paccayehi na.",
  "anya-e0803n1:166": "Tathā hi bhāvakammesu, vihito paccayo tu yo;",
  "anya-e0803n1:167": "Aṭṭhavidhepi dhātūnaṁ, gaṇasmiṁ sampavattati.",
  "anya-e0803n1:168": "Bhūdhātujesu rūpesu, asammohāya sotunaṁ;",
  "anya-e0803n1:169": "Nānāvidho nayo evaṁ, mayā ettha pakāsito.",
  "anya-e0803n1:170": "Ye loke appayuttā vividhavikaraṇākhyātasaddesvachekā,",
  "anya-e0803n1:171": "Te patvākhyātasadde avigatavimatī honti ñāṇīpi tasmā;",
  "anya-e0803n1:172": "Accantaññeva dhīro saparahitarato sāsane daḷhapemo,",
  "anya-e0803n1:173": "Yogaṁ tesaṁ payoge paṭutaramatitaṁ patthayāno kareyya.",
  "anya-e0803n1:174": "Iti navaṅge sāṭṭhakathe piṭakattaye byappathagatīsu",
  "anya-e0803n1:175": "Viññūnaṁ kosallatthāya kate saddanītippakaraṇe",
  "anya-e0803n1:176": "Savikaraṇākhyātavibhāgo nāma",
  "anya-e0803n1:177": "Paṭhamo paricchedo."
}