{
  "atk-s0508a28:0": "12. Dvādasakanipāto",
  "atk-s0508a28:1": "1. Sīlavattheragāthāvaṇṇanā",
  "atk-s0508a28:2_0": "Dvādasakanipāte sīlamevātiādikā āyasmato sīlavattherassa gāthā. Kā uppatti? Ayampi",
  "atk-s0508a28:2_1": "purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā",
  "atk-s0508a28:2_2": "imasmiṁ buddhuppāde rājagahe bimbisārarañño putto hutvā nibbatti, sīlavātissa nāmaṁ",
  "atk-s0508a28:2_3": "ahosi. Taṁ vayappattaṁ rājā ajātasattu māretukāmo caṇḍaṁ mattahatthiṁ āropetvā nānāvidhehi",
  "atk-s0508a28:2_4": "upāyehi upakkamantopi māretuṁ nāsakkhi pacchimabhavikassa arahattaṁ appatvā antarā",
  "atk-s0508a28:2_5": "jīvitantarāyābhāvato. Tassa pavattiṁ disvā bhagavā mahāmoggallānattheraṁ āṇāpesi",
  "atk-s0508a28:2_6": "– “sīlavakumāraṁ ānehī”ti. Thero iddhibalena saddhiṁ hatthinā taṁ ānesi. Kumāro hatthito",
  "atk-s0508a28:2_7": "oruyha bhagavantaṁ abhivādetvā ekamantaṁ nisīdi. Bhagavā tassa ajjhāsayānurūpaṁ dhammaṁ",
  "atk-s0508a28:2_8": "desesi. So dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva",
  "atk-s0508a28:2_9": "arahattaṁ patvā kosalaraṭṭhe vasati. Atha naṁ ajātasattu “mārethā”ti purise āṇāpesi.",
  "atk-s0508a28:2_10": "Te therassa santikaṁ gantvā ṭhitā therena kathitaṁ dhammakathaṁ sutvā sañjātasaṁvegā",
  "atk-s0508a28:2_11": "pasannacittā hutvā pabbajiṁsu. Thero tesaṁ –",
  "atk-s0508a28:3": "608.",
  "atk-s0508a28:4": "“Sīlamevidha sikkhetha, asmiṁ loke susikkhitaṁ.",
  "atk-s0508a28:5": "Sīlañhi sabbasampattiṁ, upanāmeti sevitaṁ.",
  "atk-s0508a28:6": "609.",
  "atk-s0508a28:7": "“Sīlaṁ rakkheyya medhāvī, patthayāno tayo sukhe;",
  "atk-s0508a28:8": "Pasaṁsaṁ vittilābhañca, pecca sagge pamodanaṁ.",
  "atk-s0508a28:9": "610.",
  "atk-s0508a28:10": "“Sīlavā hi bahū mitte, saññamenādhigacchati;",
  "atk-s0508a28:11": "Dussīlo pana mittehi, dhaṁsate pāpamācaraṁ.",
  "atk-s0508a28:12": "611.",
  "atk-s0508a28:13": "“Avaṇṇañca akittiñca, dussīlo labhate naro;",
  "atk-s0508a28:14": "Vaṇṇaṁ kittiṁ pasaṁsañca, sadā labhati sīlavā.",
  "atk-s0508a28:15": "612.",
  "atk-s0508a28:16": "“Ādi sīlaṁ patiṭṭhā ca, kalyāṇānañca mātukaṁ;",
  "atk-s0508a28:17": "Pamukhaṁ sabbadhammānaṁ, tasmā sīlaṁ visodhaye.",
  "atk-s0508a28:18": "613.",
  "atk-s0508a28:19": "“Velā ca saṁvaraṁ sīlaṁ, cittassa abhihāsanaṁ;",
  "atk-s0508a28:20": "Titthañca sabbabuddhānaṁ, tasmā sīlaṁ visodhaye.",
  "atk-s0508a28:21": "614.",
  "atk-s0508a28:22": "“Sīlaṁ balaṁ appaṭimaṁ, sīlaṁ āvudhamuttamaṁ;",
  "atk-s0508a28:23": "Sīlamābharaṇaṁ seṭṭhaṁ, sīlaṁ kavacamabbhutaṁ.",
  "atk-s0508a28:24": "615.",
  "atk-s0508a28:25": "“Sīlaṁ setu mahesakkho, sīlaṁ gandho anuttaro;",
  "atk-s0508a28:26": "Sīlaṁ vilepanaṁ seṭṭhaṁ, yena vāti disodisaṁ.",
  "atk-s0508a28:27": "616.",
  "atk-s0508a28:28": "“Sīlaṁ sambalamevaggaṁ, sīlaṁ pātheyyamuttamaṁ;",
  "atk-s0508a28:29": "Sīlaṁ seṭṭho ativāho, yena yāti disodisaṁ.",
  "atk-s0508a28:30": "617.",
  "atk-s0508a28:31": "“Idheva nindaṁ labhati, peccāpāye ca dummano;",
  "atk-s0508a28:32": "Sabbattha dummano bālo, sīlesu asamāhito.",
  "atk-s0508a28:33": "618.",
  "atk-s0508a28:34": "“Idheva kittiṁ labhati, pecca sagge ca summano;",
  "atk-s0508a28:35": "Sabbattha sumano dhīro, sīlesu susamāhito.",
  "atk-s0508a28:36": "619.",
  "atk-s0508a28:37": "“Sīlameva idha aggaṁ, paññavā pana uttamo;",
  "atk-s0508a28:38": "Manussesu ca devesu, sīlapaññāṇato jaya”nti. –",
  "atk-s0508a28:39": "Imāhi gāthāhi dhammaṁ desesi.",
  "atk-s0508a28:40_0": "Tattha sīlamevidha sikkhetha, asmiṁ loketi idhāti, nipātamattaṁ, imasmiṁ sattaloke",
  "atk-s0508a28:40_1": "atthakāmo kulaputto cārittavārittādibhedaṁ ādito sīlameva sikkheyya, sikkhanto ca",
  "atk-s0508a28:40_2": "naṁ susikkhitaṁ akhaṇḍādibhāvāpādanena suṭṭhu sikkhitaṁ suparisuddhaṁ paripuṇṇañca",
  "atk-s0508a28:40_3": "katvā sikkheyya. Asmiṁloketi vā imasmiṁ saṅkhāraloke sikkhitabbadhammesu sīlaṁ ādito",
  "atk-s0508a28:40_4": "sikkheyya. Diṭṭhisampattiyāpi sīlassa patiṭṭhābhāvato āha “sīlaṁ hī”tiādi. Tattha",
  "atk-s0508a28:40_5": "hīti kāraṇavacanaṁ. Yasmā sīlaṁ sevitaṁ paricitaṁ rakkhitaṁ manussasampatti, dibbasampatti,",
  "atk-s0508a28:40_6": "nibbānasampattīti etaṁ sabbasampattiṁ taṁsamaṅgino sattassa upanāmeti āvahati.",
  "atk-s0508a28:41_0": "Sīlaṁ sabbasampattiṁ upanāmetīti saṅkhepato vuttamatthaṁ vitthārato dassento “sīlaṁ",
  "atk-s0508a28:41_1": "rakkheyyā”tiādimāha. Tattha rakkheyyāti gopeyya. Pāṇātipātādito hi viramanto vattapaṭivattañca",
  "atk-s0508a28:41_2": "pūrento paṭipakkhābhibhavanato taṁ rakkhati nāma. Medhāvīti paññavā, idaṁ tassa rakkhanupāyadassanaṁ",
  "atk-s0508a28:41_3": "ñāṇabalena hissa samādānaṁ avikopanañca hoti. Patthayānoti icchanto. Tayo sukheti",
  "atk-s0508a28:41_4": "tīṇi sukhāni. Sukhanimittaṁ vā “sukha”nti adhippetaṁ. Pasaṁsanti kittiṁ, viññūhi",
  "atk-s0508a28:41_5": "vā pasaṁsanaṁ. Vittilābhanti tuṭṭhilābhaṁ. “Vittalābha”nti ca paṭhanti, dhanalābhanti",
  "atk-s0508a28:41_6": "attho. Sīlavā hi appamattatāya mahantaṁ bhogakkhandhaṁ adhigacchati. Peccāti kālaṅkatvā.",
  "atk-s0508a28:41_7": "Sagge pamodananti devaloke iṭṭhehi kāmaguṇehi, modanañca patthayamānoti sambandho.",
  "atk-s0508a28:41_8": "Idhaloke pasaṁsaṁ vittilābhaṁ paraloke dibbasampattiyā modanañca icchanto sīlaṁ rakkheyyāti yojanā.",
  "atk-s0508a28:42_0": "Saññamenāti kāyādīnaṁ saṁyamena. Saṁyato hi kāyaduccaritādīhi kañci aviheṭhento abhayadānaṁ",
  "atk-s0508a28:42_1": "dadanto piyamanāpatāya mittāni ganthati. Dhaṁsateti apeti. Pāpamācaranti pāṇātipātādipāpakammaṁ",
  "atk-s0508a28:42_2": "karonto. Dussīlañhi puggalaṁ atthakāmā sattā na bhajanti, aññadatthu parivajjenti.",
  "atk-s0508a28:43": "Avaṇṇanti aguṇaṁ, sammukhā garahaṁ vā. Akittinti, ayasaṁ asilokaṁ. Vaṇṇanti guṇaṁ. Kittinti silokaṁ patthaṭayasataṁ. Pasaṁsanti sammukhā thomanaṁ.",
  "atk-s0508a28:44_0": "Ādīti mūlaṁ. Sīlañhi kusalānaṁ dhammānaṁ ādi. Yathāha – “tasmātiha tvaṁ, bhikkhu,",
  "atk-s0508a28:44_1": "ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddha”nti.",
  "atk-s0508a28:44_2": "Patiṭṭhāti adhiṭṭhānaṁ. Sīlañhi sabbesaṁ uttarimanussadhammānaṁ patiṭṭhā. Tenāha",
  "atk-s0508a28:44_3": "– “sīle patiṭṭhāyā”tiādi. Kalyāṇānañca mātukanti samathavipassanādīnaṁ kalyāṇadhammānaṁ",
  "atk-s0508a28:44_4": "mātubhūtaṁ, janakanti, attho. Pamukhaṁ sabbadhammānanti, sabbesaṁ pāmojjādīnaṁ anavajjadhammānaṁ",
  "atk-s0508a28:44_5": "pamukhaṁ mukhabhūtaṁ, pavattidvāranti attho. Tasmāti ādibhāvādito. Visodhayeti akkhaṇḍādibhāvena sampādeyya.",
  "atk-s0508a28:45_0": "Velāti duccaritehi anatikkamanīyaṭṭhena velā, sīmāti attho. Velāyati vā dussilyaṁ",
  "atk-s0508a28:45_1": "calayati viddhaṁsetīti velā. Saṁvaraṁ sīlaṁ kāyaduccaritādīnaṁ uppattidvārassa pidahanato.",
  "atk-s0508a28:45_2": "Abhihāsananti tosanaṁ avippaṭisārahetutāya cittassābhippamodanato. Titthañca sabbabuddhānanti",
  "atk-s0508a28:45_3": "sāvakabuddhā, paccekabuddhā, sammāsambuddhāti sabbesaṁ buddhānaṁ kilesamalappavāhane",
  "atk-s0508a28:45_4": "nibbānamahāsamuddāvagāhaṇe ca titthabhūtañca.",
  "atk-s0508a28:46_0": "Sīlaṁ balaṁ appaṭimanti mārasenappamaddane asadisaṁ balaṁ senāthāmo ca. Āvudhamuttamanti",
  "atk-s0508a28:46_1": "saṁkilesadhammānaṁ chedane uttamaṁ paharaṇaṁ. Guṇasarīropasobhanaṭṭhena ābharaṇaṁ.",
  "atk-s0508a28:46_2": "Seṭṭhanti sabbakālaṁ uttamaṁ dabbañca. Sapāṇaparittānato kavacamabbhutaṁ. “Abbhida”nti",
  "atk-s0508a28:46_3": "ca paṭhanti, abhejjanti attho.",
  "atk-s0508a28:47_0": "Apāyamahoghātikkamane saṁsāramahoghātikkamane ca kilesehi asaṁsīdanaṭṭhena setu.",
  "atk-s0508a28:47_1": "Mahesakkhoti mahabbalo. Gandho anuttaroti paṭivātaṁ sabbadisāsu vāyanato anuttaro",
  "atk-s0508a28:47_2": "gandho sabbajanamanoharattā. Tenāha “yena vāti disodisa”nti yena sīlagandhena taṁsamaṅgī",
  "atk-s0508a28:47_3": "disodisaṁ sabbā disā vāyati. “Disodisā”tipi pāḷi, dasa disāti attho.",
  "atk-s0508a28:48_0": "Sambalamevagganti sambalaṁ nāma puṭabhattaṁ. Yathā puṭabhattaṁ gahetvā maggaṁ gacchanto",
  "atk-s0508a28:48_1": "puriso antarāmagge jighacchādukkhena na kilamati, evaṁ sīlasampannopi suddhaṁ sīlasambalaṁ",
  "atk-s0508a28:48_2": "gahetvā saṁsārakantāraṁ paṭipanno gatagataṭṭhāne na kilamatīti sīlaṁ aggaṁ sambalaṁ",
  "atk-s0508a28:48_3": "nāma. Tathā sīlaṁ pātheyyamuttamaṁ corādīhi asādhāraṇattā tattha tattha icchitabbasampattinipphādanato",
  "atk-s0508a28:48_4": "ca. Atikkāmento taṁ taṁ ṭhānaṁ yathicchitaṭṭhānaṁ vā vāheti sampāpetīti ativāho,",
  "atk-s0508a28:48_5": "yānaṁ. Kenaci anupaddutaṁ hutvā icchitaṭṭhānappattihetutāya sīlaṁ seṭṭhaṁ ativāho.",
  "atk-s0508a28:48_6": "Yenāti yena ativāhena yāti disodisanti agatiṁ gatiñcāpi taṁ taṁ disaṁ sukheneva gacchati.",
  "atk-s0508a28:49_0": "Idheva nindaṁ labhatīti idhalokepi dummano rāgādīhi dūsitacitto “dussīlo pāpadhammo”ti",
  "atk-s0508a28:49_1": "nindaṁ garahaṁ labhati. Pecca paralokepi apāye “purisattakali avajātā”tiādinā yamapurisādīhi",
  "atk-s0508a28:49_2": "ca nindaṁ labhati. Na kevalaṁ nindameva labhati, atha kho sabbattha dummano bālo",
  "atk-s0508a28:49_3": "idhaloke duccaritacaraṇena dūsitacitto paraloke kammakāraṇādivasena dukkhuppattiyāti",
  "atk-s0508a28:49_4": "sabbattha bālo dummano hoti. Kathaṁ? Sīlesu asamāhito sammā sīlesu na ṭhapitacitto appatiṭṭhitacitto.",
  "atk-s0508a28:50_0": "Idheva kittiṁ labhatīti idhalokepi sumano “sappuriso sīlavā kalyāṇadhammo”ti kittiṁ",
  "atk-s0508a28:50_1": "labhati. Pecca paralokepi sagge “ayaṁ sappuriso sīlavā kalyāṇadhammo. Tathā hi devānaṁ",
  "atk-s0508a28:50_2": "sahabyataṁ upapanno”tiādinā kittiṁ labhati. Na kevalaṁ kittimeva labhati, atha kho",
  "atk-s0508a28:50_3": "dhīro dhitisampanno sīlesu suṭṭhu samāhito appitacitto supatiṭṭhitacitto sabbattha",
  "atk-s0508a28:50_4": "idhaloke sucaritacaraṇena, paraloke sampattipaṭilābhena sumano somanassappatto hoti.",
  "atk-s0508a28:50_5": "Sīlameva idha agganti duvidhaṁ sīlaṁ lokiyaṁ lokuttaranti. Tattha lokiyaṁ tāva kāmaloke",
  "atk-s0508a28:50_6": "khattiyamahāsālādīsu, devaloke brahmaloke ca upapattivisesaṁ āvahati, lābhībhāvādikassa",
  "atk-s0508a28:50_7": "ca kāraṇaṁ hoti. Lokuttaraṁ pana sakalampi vaṭṭadukkhaṁ atikkāmetīti sīlaṁ aggameva. Tathā hi vuttaṁ –",
  "atk-s0508a28:51": "“Hīnena brahmacariyena, khattiye upapajjati;",
  "atk-s0508a28:52": "Majjhimena ca devattaṁ, uttamena visujjhatī”ti. ;",
  "atk-s0508a28:53_0": "Ākaṅkheyya ce, bhikkhave, bhikkhu – “lābhī assaṁ cīvarapiṇḍapātasenāsanagilānapaccayabhesajjaparikkhārāna”nti,",
  "atk-s0508a28:53_1": "“sīlesvevassa paripūrakārī”ti, “ijjhati, bhikkhave, sīlavato cetopaṇidhi visuddhattā”ti ca.",
  "atk-s0508a28:54_0": "Lokuttarasīlassa pana sabbaso pahīnapaṭipakkhassa sattamabhavato paṭṭhāya saṁsāradukkhaṁ",
  "atk-s0508a28:54_1": "vinivattentassa aggabhāve vattabbameva natthi. Paññavā pana uttamoti “paññavā pana",
  "atk-s0508a28:54_2": "puggalo uttamo paramo seṭṭhoyevā”ti puggalādhiṭṭhānena paññāya eva seṭṭhabhāvaṁ vadati.",
  "atk-s0508a28:54_3": "Idāni sīlapaññānaṁ seṭṭhabhāvaṁ kiccato dassento “sīlapaññāṇato jaya”nti āha. Jayanti",
  "atk-s0508a28:54_4": "ca liṅgavipallāso daṭṭhabbo, ahūti vā vacanaseso. Tattha pajānanaṭṭhena paññāṇaṁ,",
  "atk-s0508a28:54_5": "sīlato paññāṇato ca paṭipakkhajayo. Na hi sīlena vinā paññā sambhavati, paññāya ca",
  "atk-s0508a28:54_6": "vinā sīlaṁ kiccakaraṁ, aññamaññopakārakañcetaṁ. Vuttañhi “sīlaparidhotā paññā, paññāparidhotaṁ",
  "atk-s0508a28:54_7": "sīla”nti manussesu ca devesūti idaṁ nesaṁ ṭhānavisesadassanaṁ. Tattha hi tāni savisesāni",
  "atk-s0508a28:54_8": "vattanti, samādhi panettha sīlapakkhiko paññāya adhiṭṭhānabhāvato, paññāpakkhiko",
  "atk-s0508a28:54_9": "vā bhāvetabbato sīlādhiṭṭhānato ca.",
  "atk-s0508a28:55": "Evaṁ thero tesaṁ bhikkhūnaṁ sīlamukhena dhammaṁ desento attano suvisuddhasīlādiguṇatādīpanena aññaṁ byākāsi.",
  "atk-s0508a28:56": "Sīlavattheragāthāvaṇṇanā niṭṭhitā.",
  "atk-s0508a28:57": "2. Sunītattheragāthāvaṇṇanā",
  "atk-s0508a28:58_0": "Nīcekulamhītiādikā āyasmato sunītattherassa gāthā. Kā uppatti? Ayampi purimabuddhesu",
  "atk-s0508a28:58_1": "katādhikāro tattha tattha bhave puññāni upacinitvā devamanussesu saṁsaranto buddhassa",
  "atk-s0508a28:58_2": "suññakāle kulagehe nibbattitvā vayappatto bālajanehi saddhiṁ kīḷāpasuto hutvā vicaranto",
  "atk-s0508a28:58_3": "ekaṁ paccekabuddhaṁ gāme piṇḍāya carantaṁ disvā, “kiṁ tuyhaṁ sabbaso vaṇitasarīrassa",
  "atk-s0508a28:58_4": "viya sakalaṁ kāyaṁ paṭicchādetvā bhikkhācaraṇena, nanu nāma kasivāṇijjādīhi jīvikā",
  "atk-s0508a28:58_5": "kappetabbā? Tāni ce kātuṁ na sakkosi, ghare ghare muttakarīsādīni nīharanto pacchā",
  "atk-s0508a28:58_6": "vatthusodhanena jīvāhī”ti akkosi. So tena kammena niraye paccitvā tasseva kammassa",
  "atk-s0508a28:58_7": "vipākāvasesena manussalokepi bahūni jātisatāni pupphachaḍḍakakule nibbattitvā tathā",
  "atk-s0508a28:58_8": "jīvikaṁ kappesi. Imasmiñca buddhuppāde pupphachaḍḍakakule eva nibbatto ukkārasodhanakammena",
  "atk-s0508a28:58_9": "jīvikaṁ kappeti ghāsacchādanamattampi alabhanto.",
  "atk-s0508a28:59_0": "Atha bhagavā pacchimayāme buddhāciṇṇaṁ mahākaruṇāsamāpattiṁ samāpajjitvā tato vuṭṭhāya",
  "atk-s0508a28:59_1": "buddhacakkhunā lokaṁ volokento sunītassa hadayabbhantare ghaṭe padīpaṁ viya pajjalantaṁ",
  "atk-s0508a28:59_2": "arahattūpanissayaṁ disvā vibhātāya rattiyā pubbaṇhasamayaṁ nivāsetvā pattacīvaramādāya",
  "atk-s0508a28:59_3": "bhikkhusaṅghaparivuto rājagahaṁ piṇḍāya paviṭṭho. Yassaṁ vīthiyaṁ sunīto ukkārasodhanakammaṁ",
  "atk-s0508a28:59_4": "karoti, taṁ vīthiṁ paṭipajji. Sunītopi tattha tattha vighāsuccārasaṅkārādikaṁ rāsiṁ",
  "atk-s0508a28:59_5": "katvā piṭakesu pakkhipitvā kājenādāya pariharanto bhikkhusaṅghaparivutaṁ satthāraṁ",
  "atk-s0508a28:59_6": "āgacchantaṁ disvā sārajjamāno sambhamākulahadayo gamanamaggaṁ nilīyanokāsañca alabhanto",
  "atk-s0508a28:59_7": "kājaṁ bhittipasse ṭhapetvā ekena passena anupavisanto viya bhittiṁ allīno pañjaliko",
  "atk-s0508a28:59_8": "aṭṭhāsi. “Bhittichiddena apakkamitukāmo ahosī”tipi vadanti.",
  "atk-s0508a28:60_0": "Satthā tassa samīpaṁ patvā “ayaṁ attano kusalamūlasañcoditaṁ upagataṁ maṁ sārajjamāno",
  "atk-s0508a28:60_1": "jātiyā kammassa ca nihīnatāya sammukhībhāvampi lajjati, handassa vesārajjaṁ uppādessāmī”ti",
  "atk-s0508a28:60_2": "karavīkarutamañjunā sakalanagaraninnādavara-gambhīrena brahmassarena “sunītā”ti ālapitvā",
  "atk-s0508a28:60_3": "“kiṁ imāya dukkhajīvikāya pabbajituṁ sakkhissatī”ti āha. Sunīto tena satthu vacanena",
  "atk-s0508a28:60_4": "amatena viya abhisitto uḷāraṁ pītisomanassaṁ paṭisaṁvedento “bhagavā, sace mādisāpi",
  "atk-s0508a28:60_5": "idha pabbajjaṁ labhanti, kasmāhaṁ na pabbajissāmi, pabbājetha maṁ bhagavā”ti āha.",
  "atk-s0508a28:60_6": "Satthā “ehi, bhikkhū”ti āha. So tāvadeva ehibhikkhubhāvena pabbajjaṁ upasampadañca",
  "atk-s0508a28:60_7": "labhitvā iddhimayapattacīvaradharo vassasaṭṭhikatthero viya hutvā satthu santike",
  "atk-s0508a28:60_8": "aṭṭhāsi. Bhagavā taṁ vihāraṁ netvā kammaṭṭhānaṁ ācikkhi. So paṭhamaṁ aṭṭha samāpattiyo,",
  "atk-s0508a28:60_9": "pañca ca abhiññāyo nibbattetvā vipassanaṁ vaḍḍhetvā chaḷabhiñño ahosi. Taṁ sakkādayo",
  "atk-s0508a28:60_10": "devā brahmāno ca upasaṅkamitvā namassiṁsu. Tena vuttaṁ –",
  "atk-s0508a28:61": "“Tā devatā sattasatā uḷārā, brahmā ca indo upasaṅkamitvā;",
  "atk-s0508a28:62": "Ājānīyaṁ jātijarābhibhūtaṁ, sunītaṁ namassanti pasannacittā”tiādi.",
  "atk-s0508a28:63_0": "Bhagavā taṁyeva devasaṅghapurakkhataṁ disvā sitaṁ katvā pasaṁsanto “tapena brahmacariyenā”ti",
  "atk-s0508a28:63_1": "gāthāya dhammaṁ desesi. Atha naṁ sambahulā bhikkhū sīhanādaṁ nadāpetukāmā, “āvuso",
  "atk-s0508a28:63_2": "sunīta, kasmā kulā tvaṁ pabbajito, kathaṁ vā pabbajito, kathañca saccāni paṭivijjhī”ti",
  "atk-s0508a28:63_3": "pucchiṁsu. So taṁ sabbaṁ pakāsento –",
  "atk-s0508a28:64": "620.",
  "atk-s0508a28:65": "“Nīce kulamhi jātohaṁ, daliddo appabhojano;",
  "atk-s0508a28:66": "Hīnakammaṁ mamaṁ āsi, ahosiṁ pupphachaḍḍako.",
  "atk-s0508a28:67": "621.",
  "atk-s0508a28:68": "“Jigucchito manussānaṁ, paribhūto ca vambhito;",
  "atk-s0508a28:69": "Nīcaṁ manaṁ karitvāna, vandissaṁ bahukaṁ janaṁ.",
  "atk-s0508a28:70": "622.",
  "atk-s0508a28:71": "“Athaddasāsiṁ sambuddhaṁ, bhikkhusaṅghapurakkhataṁ;",
  "atk-s0508a28:72": "Pavisantaṁ mahāvīraṁ, magadhānaṁ puruttamaṁ.",
  "atk-s0508a28:73": "623.",
  "atk-s0508a28:74": "“Nikkhipitvāna byābhaṅgiṁ, vandituṁ upasaṅkamiṁ;",
  "atk-s0508a28:75": "Mameva anukampāya, aṭṭhāsi purisuttamo.",
  "atk-s0508a28:76": "624.",
  "atk-s0508a28:77": "“Vanditvā satthuno pāde, ekamantaṁ ṭhito tadā;",
  "atk-s0508a28:78": "Pabbajjaṁ ahamāyāciṁ, sabbasattānamuttamaṁ.",
  "atk-s0508a28:79": "625.",
  "atk-s0508a28:80": "“Tato kāruṇiko satthā, sabbalokānukampako;",
  "atk-s0508a28:81": "‘Ehi bhikkhū’ti maṁ āha, sā me āsūpasampadā.",
  "atk-s0508a28:82": "626. “Sohaṁ eko araññasmiṁ, viharanto atandito.",
  "atk-s0508a28:83": "Akāsiṁ satthu vacanaṁ, yathā maṁ ovadī jino.",
  "atk-s0508a28:84": "627.",
  "atk-s0508a28:85": "“Rattiyā paṭhamaṁ yāmaṁ, pubbajātimanussariṁ;",
  "atk-s0508a28:86": "Rattiyā majjhimaṁ yāmaṁ, dibbacakkhuṁ visodhayiṁ;",
  "atk-s0508a28:87": "Rattiyā pacchime yāme, tamokhandhaṁ padālayiṁ.",
  "atk-s0508a28:88": "628.",
  "atk-s0508a28:89": "“Tato ratyāvivasāne, sūriyuggamanaṁ pati; ;",
  "atk-s0508a28:90": "Indo brahmā ca āgantvā, maṁ namassiṁsu pañjalī.",
  "atk-s0508a28:91": "629.",
  "atk-s0508a28:92": "“Namo te purisājañña, namo te purisuttama;",
  "atk-s0508a28:93": "Yassa te āsavā khīṇā, dakkhiṇeyyosi mārisa.",
  "atk-s0508a28:94": "630.",
  "atk-s0508a28:95": "“Tato disvāna maṁ satthā, devasaṅghapurakkhataṁ;",
  "atk-s0508a28:96": "Sitaṁ pātukaritvāna, imamatthaṁ abhāsatha.",
  "atk-s0508a28:97": "631.",
  "atk-s0508a28:98": "“Tapena brahmacariyena, saṁyamena damena ca;",
  "atk-s0508a28:99": "Etena brāhmaṇo hoti, etaṁ brāhmaṇamuttama”nti. –",
  "atk-s0508a28:100": "Imāhi gāthāhi sīhanādaṁ nadi.",
  "atk-s0508a28:101_0": "Tattha nīceti lāmake sabbanihīne. Uccanīcabhāvo hi nāma sattānaṁ upādāyupādāya, ayaṁ",
  "atk-s0508a28:101_1": "pana sabbanihīne pukkusakule uppannataṁ dassento “nīce kulamhi jāto”ti āha. Tena",
  "atk-s0508a28:101_2": "vuttaṁ – “nīceti lāmake sabbanihīne”ti. Daliddoti duggato, daliddāpi keci kadāci",
  "atk-s0508a28:101_3": "ghāsacchādanassa lābhino, akasiravuttino honti, ahaṁ pana sabbakālaṁ kasiravuttitāya",
  "atk-s0508a28:101_4": "hīno uddhanaṁ upaṭṭhapitaukkhaliko dassanayuttaṁ thevakampi apassiṁ yevāti dassento",
  "atk-s0508a28:101_5": "“appabhojano”ti āha. Nīcakulikā daliddāpi keci anīcakammājīvā honti, mayhaṁ pana",
  "atk-s0508a28:101_6": "na tathāti dassento āha “hīnakammaṁ mamaṁ āsī”ti. Kīdisanti ce? Ahosiṁ pupphachaḍḍako,",
  "atk-s0508a28:101_7": "hatthavikalassa hatthavāti viya upacāravasenāyaṁ imassa samaññā ahosi yadidaṁ “pupphachaḍḍako”ti.",
  "atk-s0508a28:101_8": "Milātapupphasantharavaṇṇatāya vā ukkārabhūmiyā evaṁ vutto.",
  "atk-s0508a28:102_0": "Jigucchitoti jātiyā ceva kammunā ca hīḷito. Manussānanti manussehi. Paribhūtoti avaññāto.",
  "atk-s0508a28:102_1": "Vambhitoti khuṁsito. Nīcaṁ manaṁ karitvānāti aññe manusse sineruṁ viya ukkhipitvā",
  "atk-s0508a28:102_2": "tesaṁ pādapaṁsutopi attānaṁ nihīnaṁ katvā pavattiyā nīcaṁ nihīnaṁ manaṁ katvā. Vandissaṁbahukaṁ",
  "atk-s0508a28:102_3": "jananti puthumahājanaṁ diṭṭhadiṭṭhakāle vandiṁ sirasi añjaliṁ karonto paṇāmiṁ.",
  "atk-s0508a28:103_0": "Athāti adhikārantaradīpane nipāto. Addasāsinti addakkhiṁ. Magadhānanti magadhā nāma",
  "atk-s0508a28:103_1": "jānapadino rājakumārā, tesaṁ nivāso ekopi janapado ruḷhiyā “magadhāna”nti vutto,",
  "atk-s0508a28:103_2": "magadhajanapadassāti attho. Puruttamanti uttamaṁ nagaraṁ.",
  "atk-s0508a28:104_0": "Byābhaṅginti kājaṁ. Pabbajjaṁ ahamāyācinti, “sunīta, pabbajituṁ sakkhissasī”ti satthārā",
  "atk-s0508a28:104_1": "okāse kate ahaṁ pabbajjaṁ ayāciṁ. Āsūpasampadāti “ehi, bhikkhū”ti satthu vacanamattena",
  "atk-s0508a28:104_2": "āsi upasampadā. Yathā maṁ ovadīti “evaṁ samathapubbaṅgamaṁ vipassanaṁ bhāvehī”ti",
  "atk-s0508a28:104_3": "yathā maṁ ovadi, tathā satthuno vacanaṁ akāsiṁ paṭipajjiṁ. Rattiyātiādi tassā paṭipattiyā",
  "atk-s0508a28:104_4": "rasadassanaṁ. Tattha pubbenivāsañāṇaṁ anāgataṁsañāṇañca bahukiccanti “paṭhamaṁ yāmaṁmajjhimaṁ",
  "atk-s0508a28:104_5": "yāma”nti accantasaṁyogavasena upayogavacanaṁ vuttaṁ. Na tathā āsavakkhayañāṇaṁ ekābhisamayavasena",
  "atk-s0508a28:104_6": "pavattanatoti “pacchime yāme”ti bhummavasena vuttanti daṭṭhabbaṁ. Indoti sakko devarājā.",
  "atk-s0508a28:104_7": "Brahmāti mahābrahmā. Indabrahmaggahaṇena aññesaṁ kāmadevānaṁ brahmūnañca āgamanaṁ",
  "atk-s0508a28:104_8": "vuttamevāti daṭṭhabbaṁ. Ukkaṭṭhaniddeso hesa yathā “rājā āgato”ti. Namassiṁsūti kāyena",
  "atk-s0508a28:104_9": "vācāya ca namakkāraṁ akaṁsu.",
  "atk-s0508a28:105_0": "Tattha kāyena kataṁ namakkāraṁ dassento “pañjalī”ti vatvā vācāya kataṁ dassetuṁ “namo",
  "atk-s0508a28:105_1": "te”tiādi vuttaṁ. Devasaṅghapurakkhatanti devaggahaṇena upapattidevabhāvato brahmānopi",
  "atk-s0508a28:105_2": "gahitā. Sitaṁ pātukaritvānāti attano ovādassa mahapphalataṁ devabrahmūnañca guṇasampattiṁ",
  "atk-s0508a28:105_3": "nissāya satthā sitaṁ pātvākāsi. Pātukaronto ca na aññe viya dante vidaṁseti, mukhādhānaṁ",
  "atk-s0508a28:105_4": "pana thokaṁ vivarati, tattakena ca abhibhūtadibbaphalikamuttarasmiyo avahasitatārakāsasimarīciyo",
  "atk-s0508a28:105_5": "susukkadāṭhasambhavā ghanarasmiyo nikkhamitvā tikkhattuṁ satthu mukhaṁ padakkhiṇaṁ",
  "atk-s0508a28:105_6": "karonti, taṁ disvā pacchato gacchantāpi satthā sitaṁ pātvākāsīti sañjānanti.",
  "atk-s0508a28:106_0": "Tapenāti indriyasaṁvarena, “dhutadhammasamādānenā”ti keci. Saṁyamenāti sīlena. Damenāti",
  "atk-s0508a28:106_1": "paññāya. Brahmacariyenāti avasiṭṭhaseṭṭhacariyāya. Etenāti yathāvuttena tapādinā.",
  "atk-s0508a28:106_2": "Brāhmaṇo hoti bāhitapāpabhāvato. Etanti tapādi yathāvuttaṁ. Brāhmaṇamuttamanti uttamaṁ",
  "atk-s0508a28:106_3": "brāhmaṇaṁ, brāhmaṇesu vā uttamaṁ sabbaseṭṭhaṁ, ahūti vacanaseso. Brāhmaṇanti vā brahmaññamāha,",
  "atk-s0508a28:106_4": "evaṁ uttamaṁ brahmaññaṁ, na jaccādīti adhippāyo. Na hi jātikulapadesagottasampattiādayo",
  "atk-s0508a28:106_5": "ariyabhāvassa kāraṇaṁ, adhisīlasikkhādayo eva pana kāraṇaṁ. Tenāha –",
  "atk-s0508a28:107": "“Yathā saṅkāraṭhānasmiṁ, ujjhitasmiṁ mahāpathe;",
  "atk-s0508a28:108": "Padumaṁ tattha jāyetha, sucigandhaṁ manoramaṁ.",
  "atk-s0508a28:109": "“Evaṁ saṅkārabhūtesu, andhabhūte puthujjane;",
  "atk-s0508a28:110": "Atirocati paññāya, sammāsambuddhasāvako”ti. ;",
  "atk-s0508a28:111": "Evaṁ thero tehi bhikkhūhi pucchitamatthaṁ imāhi gāthāhi vissajjento sīhanādaṁ nadīti.",
  "atk-s0508a28:112": "Sunītattheragāthāvaṇṇanā niṭṭhitā.",
  "atk-s0508a28:113": "Dvādasakanipātavaṇṇanā niṭṭhitā."
}