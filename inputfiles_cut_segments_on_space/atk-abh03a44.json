{
  "atk-abh03a44:0": "5. Saccayamakaṁ",
  "atk-abh03a44:1": "1. Paṇṇattivāravaṇṇanā",
  "atk-abh03a44:2_0": "1-9. Idāni teyeva mūlayamake desite kusalādidhamme saccavasena saṅgaṇhitvā dhātuyamakānantaraṁ",
  "atk-abh03a44:2_1": "desitassa saccayamakassa vaṇṇanā hoti. Tatthāpi heṭṭhā vuttanayeneva paṇṇattivārādayo",
  "atk-abh03a44:2_2": "tayo mahāvārā antaravārādayo ca avasesappabhedā veditabbā. Paṇṇattivāre panettha",
  "atk-abh03a44:2_3": "catunnaṁ saccānaṁ vasena padasodhanavāro, padasodhanamūlacakkavāro, suddhasaccavāro,",
  "atk-abh03a44:2_4": "suddhasaccamūlacakkavāroti imesu catūsu vāresu yamakagaṇanā veditabbā.",
  "atk-abh03a44:3_0": "10-26. Paṇṇattivāraniddese pana avasesaṁ dukkhasaccanti dukkhavedanāya ceva taṇhāya",
  "atk-abh03a44:3_1": "ca vinimuttā tebhūmakadhammā veditabbā. Avaseso samudayoti saccavibhaṅge niddiṭṭhakāmāvacarakusalādibhedo",
  "atk-abh03a44:3_2": "dukkhasaccassa paccayo. Avaseso nirodhoti tadaṅgavikkhambhanasamucchedapaṭipassaddhinirodho",
  "atk-abh03a44:3_3": "ceva khaṇabhaṅganirodho ca. Avaseso maggoti ‘‘tasmiṁ kho pana samaye pañcaṅgiko maggo",
  "atk-abh03a44:3_4": "hoti, aṭṭhaṅgiko maggo, micchāmaggo, jaṅghamaggo, sakaṭamaggo’’ti evamādiko.",
  "atk-abh03a44:4": "Paṇṇattivāravaṇṇanā.",
  "atk-abh03a44:5": "2. Pavattivāravaṇṇanā",
  "atk-abh03a44:6_0": "27-164. Pavattivāre panettha paccuppannakāle puggalavārassa anulomanaye ‘‘yassa dukkhasaccaṁ",
  "atk-abh03a44:6_1": "uppajjati, tassa samudayasaccaṁ uppajjati; yassa vā pana samudayasaccaṁ uppajjati,",
  "atk-abh03a44:6_2": "tassa dukkhasaccaṁ uppajjatī’’ti dukkhasaccamūlakehi tīhi, samudayasaccamūlakehi",
  "atk-abh03a44:6_3": "dvīhi, nirodhasaccamūlakena ekenāti labbhamānañca alabbhamānañca gahetvā pāḷivasena",
  "atk-abh03a44:6_4": "chahi yamakehi bhavitabbaṁ. Tesu yasmā nirodhassa neva uppādo, na nirodho yujjati,",
  "atk-abh03a44:6_5": "tasmā dukkhasaccamūlakāni samudayasaccamaggasaccehi saddhiṁ dve, samudayasaccamūlakaṁ",
  "atk-abh03a44:6_6": "maggasaccena saddhiṁ ekanti tīṇi yamakāni āgatāni. Tassa paṭilomanayepi okāsavārādīsupi",
  "atk-abh03a44:6_7": "eseva nayo. Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā.",
  "atk-abh03a44:6_8": "Atthavinicchaye panettha idaṁ lakkhaṇaṁ – imassa hi saccayamakassa pavattivāre nirodhasaccaṁ",
  "atk-abh03a44:6_9": "tāva na labbhateva. Sesesu pana tīsu samudayasaccamaggasaccāni ekantena pavattiyaṁyeva",
  "atk-abh03a44:6_10": "labbhanti. Dukkhasaccaṁ cutipaṭisandhīsupi pavattepi labbhati. Paccuppannādayo pana",
  "atk-abh03a44:6_11": "tayo kālā cutipaṭisandhīnampi pavattiyāpi vasena labbhanti. Evamettha yaṁ yaṁ labbhati,",
  "atk-abh03a44:6_12": "tassa tassa vasena atthavinicchayo veditabbo.",
  "atk-abh03a44:7_0": "Tatridaṁ nayamukhaṁ – sabbesaṁ upapajjantānanti antamaso suddhāvāsānampi. Tepi hi",
  "atk-abh03a44:7_1": "dukkhasacceneva upapajjanti. Taṇhāvippayuttacittassāti idaṁ dukkhasaccasamudayasaccesu",
  "atk-abh03a44:7_2": "ekakoṭṭhāsassa uppattidassanatthaṁ vuttaṁ. Tasmā pañcavokāravaseneva gahetabbaṁ.",
  "atk-abh03a44:7_3": "Catuvokāre pana taṇhāvippayuttassa phalasamāpatticittassa uppādakkhaṇe ekampi saccaṁ",
  "atk-abh03a44:7_4": "nuppajjati. Idaṁ idha na gahetabbaṁ. Tesaṁ dukkhasaccañcāti tasmiñhi khaṇe taṇhaṁ",
  "atk-abh03a44:7_5": "ṭhapetvā sesaṁ dukkhasaccaṁ nāma hotīti sandhāyetaṁ vuttaṁ. Maggassa uppādakkhaṇepi",
  "atk-abh03a44:7_6": "eseva nayo. Tattha pana rūpameva dukkhasaccaṁ nāma. Sesā maggasampayuttakā dhammā",
  "atk-abh03a44:7_7": "saccavinimuttā. Teneva kāraṇena ‘‘arūpe maggassa uppādakkhaṇe tesaṁ maggasaccaṁ uppajjati,",
  "atk-abh03a44:7_8": "no ca tesaṁ dukkhasaccaṁ uppajjatī’’ti vuttaṁ. Sabbesaṁ upapajjantānaṁ pavatte taṇhāvippayuttacittassa",
  "atk-abh03a44:7_9": "uppādakkhaṇe tesaṁ tatthāti tesaṁ tasmiṁ upapattikkhaṇe taṇhāvippayuttacittuppattikkhaṇe",
  "atk-abh03a44:7_10": "cāti evamettha khaṇavasena okāso veditabbo. Aññesupi evarūpesu eseva nayo. Anabhisametāvīnanti",
  "atk-abh03a44:7_11": "catusaccapaṭivedhasaṅkhātaṁ abhisamayaṁ appattasattānaṁ. Abhisametāvīnanti abhisamitasaccānanti.",
  "atk-abh03a44:7_12": "Iminā nayamukhena sabbattha atthavinicchayo veditabbo.",
  "atk-abh03a44:8": "Pavattivāravaṇṇanā.",
  "atk-abh03a44:9": "3. Pariññāvāravaṇṇanā",
  "atk-abh03a44:10_0": "165-170. Pariññāvāre pana ñātapariññā, tīraṇapariññā, pahānapariññāti tissopettha",
  "atk-abh03a44:10_1": "pariññāyo labbhanti. Yasmā ca lokuttaradhammesu pariññā nāma natthi; tasmā idha dve",
  "atk-abh03a44:10_2": "saccāni gahitāni. Tattha dukkhasaccaṁ parijānātīti ñātatīraṇapariññāvaseneva vuttaṁ.",
  "atk-abh03a44:10_3": "Samudayasaccaṁ pajahatīti ñātapahānapariññāvasena. Iti imāsaṁ pariññānaṁ vasena sabbapadesu attho veditabboti.",
  "atk-abh03a44:11": "Pariññāvāravaṇṇanā.",
  "atk-abh03a44:12": "Saccayamakavaṇṇanā niṭṭhitā."
}