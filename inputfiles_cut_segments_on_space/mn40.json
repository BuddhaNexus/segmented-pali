{
  "mn40:0.1": "Majjhima Nikāya 40",
  "mn40:0.2": "Cūḷaassapurasutta",
  "mn40:1.1": "Evaṁ me sutaṁ—",
  "mn40:1.2": "ekaṁ samayaṁ bhagavā aṅgesu viharati assapuraṁ nāma aṅgānaṁ nigamo.",
  "mn40:1.3": "Tatra kho bhagavā bhikkhū āmantesi:",
  "mn40:1.4": "“bhikkhavo”ti.",
  "mn40:1.5": "“Bhadante”ti te bhikkhū bhagavato paccassosuṁ.",
  "mn40:1.6": "Bhagavā etadavoca:",
  "mn40:2.1": "“Samaṇā samaṇāti vo, bhikkhave, jano sañjānāti.",
  "mn40:2.2": "Tumhe ca pana ‘ke tumhe’ti puṭṭhā samānā ‘samaṇāmhā’ti paṭijānātha.",
  "mn40:2.3": "Tesaṁ vo, bhikkhave, evaṁsamaññānaṁ sataṁ evaṁpaṭiññānaṁ sataṁ:",
  "mn40:2.4": "‘yā samaṇasāmīcippaṭipadā taṁ paṭipajjissāma;",
  "mn40:2.5": "evaṁ no ayaṁ amhākaṁ samaññā ca saccā bhavissati paṭiññā ca bhūtā;",
  "mn40:2.6_0": "yesañca mayaṁ cīvarapiṇḍapātasenāsanagilānappaccayabhesajjaparikkhāraṁ paribhuñjāma,",
  "mn40:2.6_1": "tesaṁ te kārā amhesu mahapphalā bhavissanti mahānisaṁsā, amhākañcevāyaṁ pabbajjā",
  "mn40:2.6_2": "avañjhā bhavissati saphalā saudrayā’ti.",
  "mn40:2.7": "Evañhi vo, bhikkhave, sikkhitabbaṁ.",
  "mn40:3.1": "Kathañca, bhikkhave, bhikkhu na samaṇasāmīcippaṭipadaṁ paṭipanno hoti?",
  "mn40:3.2_0": "Yassa kassaci, bhikkhave, bhikkhuno abhijjhālussa abhijjhā appahīnā hoti, byāpannacittassa",
  "mn40:3.2_1": "byāpādo appahīno hoti, kodhanassa kodho appahīno hoti, upanāhissa upanāho appahīno",
  "mn40:3.2_2": "hoti, makkhissa makkho appahīno hoti, paḷāsissa paḷāso appahīno hoti, issukissa issā",
  "mn40:3.2_3": "appahīnā hoti, maccharissa macchariyaṁ appahīnaṁ hoti, saṭhassa sāṭheyyaṁ appahīnaṁ",
  "mn40:3.2_4": "hoti, māyāvissa māyā appahīnā hoti, pāpicchassa pāpikā icchā appahīnā hoti, micchādiṭṭhikassa",
  "mn40:3.2_5": "micchādiṭṭhi appahīnā hoti—",
  "mn40:3.3": "imesaṁ kho ahaṁ, bhikkhave, samaṇamalānaṁ samaṇadosānaṁ samaṇakasaṭānaṁ āpāyikānaṁ ṭhānānaṁ duggativedaniyānaṁ appahānā ‘na samaṇasāmīcippaṭipadaṁ paṭipanno’ti vadāmi.",
  "mn40:4.1": "Seyyathāpi, bhikkhave, matajaṁ nāma āvudhajātaṁ ubhatodhāraṁ pītanisitaṁ.",
  "mn40:4.2": "Tadassa saṅghāṭiyā sampārutaṁ sampaliveṭhitaṁ.",
  "mn40:4.3": "Tathūpamāhaṁ, bhikkhave, imassa bhikkhuno pabbajjaṁ vadāmi.",
  "mn40:5.1": "Nāhaṁ, bhikkhave, saṅghāṭikassa saṅghāṭidhāraṇamattena sāmaññaṁ vadāmi.",
  "mn40:5.2": "Nāhaṁ, bhikkhave, acelakassa acelakamattena sāmaññaṁ vadāmi.",
  "mn40:5.3": "Nāhaṁ, bhikkhave, rajojallikassa rajojallikamattena sāmaññaṁ vadāmi.",
  "mn40:5.4": "Nāhaṁ, bhikkhave, udakorohakassa udakorohaṇamattena sāmaññaṁ vadāmi.",
  "mn40:5.5": "Nāhaṁ, bhikkhave, rukkhamūlikassa rukkhamūlikamattena sāmaññaṁ vadāmi.",
  "mn40:5.6": "Nāhaṁ, bhikkhave, abbhokāsikassa abbhokāsikamattena sāmaññaṁ vadāmi.",
  "mn40:5.7": "Nāhaṁ, bhikkhave, ubbhaṭṭhakassa ubbhaṭṭhakamattena sāmaññaṁ vadāmi.",
  "mn40:5.8": "Nāhaṁ, bhikkhave, pariyāyabhattikassa pariyāyabhattikamattena sāmaññaṁ vadāmi.",
  "mn40:5.9": "Nāhaṁ, bhikkhave, mantajjhāyakassa mantajjhāyakamattena sāmaññaṁ vadāmi.",
  "mn40:5.10": "Nāhaṁ, bhikkhave, jaṭilakassa jaṭādhāraṇamattena sāmaññaṁ vadāmi.",
  "mn40:6.1_0": "Saṅghāṭikassa ce, bhikkhave, saṅghāṭidhāraṇamattena abhijjhālussa abhijjhā pahīyetha,",
  "mn40:6.1_1": "byāpannacittassa byāpādo pahīyetha, kodhanassa kodho pahīyetha, upanāhissa upanāho",
  "mn40:6.1_2": "pahīyetha, makkhissa makkho pahīyetha, paḷāsissa paḷāso pahīyetha, issukissa issā",
  "mn40:6.1_3": "pahīyetha, maccharissa macchariyaṁ pahīyetha, saṭhassa sāṭheyyaṁ pahīyetha, māyāvissa",
  "mn40:6.1_4": "māyā pahīyetha, pāpicchassa pāpikā icchā pahīyetha, micchādiṭṭhikassa micchādiṭṭhi",
  "mn40:6.1_5": "pahīyetha, tamenaṁ mittāmaccā ñātisālohitā jātameva naṁ saṅghāṭikaṁ kareyyuṁ, saṅghāṭikattameva samādapeyyuṁ:",
  "mn40:6.2_0": "‘ehi tvaṁ, bhadramukha, saṅghāṭiko hohi, saṅghāṭikassa te sato saṅghāṭidhāraṇamattena",
  "mn40:6.2_1": "abhijjhālussa abhijjhā pahīyissati, byāpannacittassa byāpādo pahīyissati, kodhanassa",
  "mn40:6.2_2": "kodho pahīyissati, upanāhissa upanāho pahīyissati, makkhissa makkho pahīyissati,",
  "mn40:6.2_3": "paḷāsissa paḷāso pahīyissati, issukissa issā pahīyissati, maccharissa macchariyaṁ",
  "mn40:6.2_4": "pahīyissati, saṭhassa sāṭheyyaṁ pahīyissati, māyāvissa māyā pahīyissati, pāpicchassa",
  "mn40:6.2_5": "pāpikā icchā pahīyissati, micchādiṭṭhikassa micchādiṭṭhi pahīyissatī’ti.",
  "mn40:6.3_0": "Yasmā ca kho ahaṁ, bhikkhave, saṅghāṭikampi idhekaccaṁ passāmi abhijjhāluṁ byāpannacittaṁ",
  "mn40:6.3_1": "kodhanaṁ upanāhiṁ makkhiṁ paḷāsiṁ issukiṁ macchariṁ saṭhaṁ māyāviṁ pāpicchaṁ micchādiṭṭhikaṁ,",
  "mn40:6.3_2": "tasmā na saṅghāṭikassa saṅghāṭidhāraṇamattena sāmaññaṁ vadāmi.",
  "mn40:6.4": "Acelakassa ce, bhikkhave …pe…",
  "mn40:6.5": "rajojallikassa ce, bhikkhave …pe…",
  "mn40:6.6": "udakorohakassa ce, bhikkhave …pe…",
  "mn40:6.7": "rukkhamūlikassa ce, bhikkhave …pe…",
  "mn40:6.8": "abbhokāsikassa ce, bhikkhave …pe…",
  "mn40:6.9": "ubbhaṭṭhakassa ce, bhikkhave …pe…",
  "mn40:6.10": "pariyāyabhattikassa ce, bhikkhave …pe…",
  "mn40:6.11": "mantajjhāyakassa ce, bhikkhave …pe…",
  "mn40:6.12_0": "jaṭilakassa ce, bhikkhave, jaṭādhāraṇamattena abhijjhālussa abhijjhā pahīyetha, byāpannacittassa",
  "mn40:6.12_1": "byāpādo pahīyetha, kodhanassa kodho pahīyetha, upanāhissa upanāho pahīyetha, makkhissa",
  "mn40:6.12_2": "makkho pahīyetha, paḷāsissa paḷāso pahīyetha, issukissa issā pahīyetha, maccharissa",
  "mn40:6.12_3": "macchariyaṁ pahīyetha, saṭhassa sāṭheyyaṁ pahīyetha, māyāvissa māyā pahīyetha, pāpicchassa",
  "mn40:6.12_4": "pāpikā icchā pahīyetha, micchādiṭṭhikassa micchādiṭṭhi pahīyetha, tamenaṁ mittāmaccā",
  "mn40:6.12_5": "ñātisālohitā jātameva naṁ jaṭilakaṁ kareyyuṁ, jaṭilakattameva samādapeyyuṁ:",
  "mn40:6.13_0": "‘ehi tvaṁ, bhadramukha, jaṭilako hohi, jaṭilakassa te sato jaṭādhāraṇamattena abhijjhālussa",
  "mn40:6.13_1": "abhijjhā pahīyissati byāpannacittassa byāpādo pahīyissati, kodhanassa kodho pahīyissati",
  "mn40:6.13_2": "…pe… pāpicchassa pāpikā icchā pahīyissati micchādiṭṭhikassa micchādiṭṭhi pahīyissatī’ti.",
  "mn40:6.14_0": "Yasmā ca kho ahaṁ, bhikkhave, jaṭilakampi idhekaccaṁ passāmi abhijjhāluṁ byāpannacittaṁ",
  "mn40:6.14_1": "kodhanaṁ upanāhiṁ makkhiṁ palāsiṁ issukiṁ macchariṁ saṭhaṁ māyāviṁ pāpicchaṁ micchādiṭṭhiṁ,",
  "mn40:6.14_2": "tasmā na jaṭilakassa jaṭādhāraṇamattena sāmaññaṁ vadāmi.",
  "mn40:7.1": "Kathañca, bhikkhave, bhikkhu samaṇasāmīcippaṭipadaṁ paṭipanno hoti?",
  "mn40:7.2_0": "Yassa kassaci, bhikkhave, bhikkhuno abhijjhālussa abhijjhā pahīnā hoti, byāpannacittassa",
  "mn40:7.2_1": "byāpādo pahīno hoti, kodhanassa kodho pahīno hoti, upanāhissa upanāho pahīno hoti,",
  "mn40:7.2_2": "makkhissa makkho pahīno hoti, paḷāsissa paḷāso pahīno hoti, issukissa issā pahīnā",
  "mn40:7.2_3": "hoti, maccharissa macchariyaṁ pahīnaṁ hoti, saṭhassa sāṭheyyaṁ pahīnaṁ hoti, māyāvissa",
  "mn40:7.2_4": "māyā pahīnā hoti, pāpicchassa pāpikā icchā pahīnā hoti, micchādiṭṭhikassa micchādiṭṭhi pahīnā hoti—",
  "mn40:7.3": "imesaṁ kho ahaṁ, bhikkhave, samaṇamalānaṁ samaṇadosānaṁ samaṇakasaṭānaṁ āpāyikānaṁ ṭhānānaṁ duggativedaniyānaṁ pahānā ‘samaṇasāmīcippaṭipadaṁ paṭipanno’ti vadāmi.",
  "mn40:8.1": "So sabbehi imehi pāpakehi akusalehi dhammehi visuddhamattānaṁ samanupassati (…).",
  "mn40:8.2_0": "Tassa sabbehi imehi pāpakehi akusalehi dhammehi visuddhamattānaṁ samanupassato (…)",
  "mn40:8.2_1": "pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo",
  "mn40:8.2_2": "sukhaṁ vedeti, sukhino cittaṁ samādhiyati.",
  "mn40:9.1_0": "So mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,",
  "mn40:9.1_1": "tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena",
  "mn40:9.1_2": "cetasā vipulena mahaggatena appamāṇena averena abyābajjhena pharitvā viharati.",
  "mn40:10-12.1": "Karuṇāsahagatena cetasā …pe…",
  "mn40:10-12.2": "muditāsahagatena cetasā …pe…",
  "mn40:10-12.3_0": "upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,",
  "mn40:10-12.3_1": "tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena",
  "mn40:10-12.3_2": "cetasā vipulena mahaggatena appamāṇena averena abyābajjhena pharitvā viharati.",
  "mn40:13.1": "Seyyathāpi, bhikkhave, pokkharaṇī acchodakā sātodakā sītodakā setakā supatitthā ramaṇīyā.",
  "mn40:13.2": "Puratthimāya cepi disāya puriso āgaccheyya ghammābhitatto ghammapareto kilanto tasito pipāsito.",
  "mn40:13.3_0": "So taṁ pokkharaṇiṁ āgamma vineyya udakapipāsaṁ vineyya ghammapariḷāhaṁ …pe… pacchimāya",
  "mn40:13.3_1": "cepi disāya puriso āgaccheyya …pe… uttarāya cepi disāya puriso āgaccheyya …pe… dakkhiṇāya",
  "mn40:13.3_2": "cepi disāya puriso āgaccheyya. Yato kuto cepi naṁ puriso āgaccheyya ghammābhitatto",
  "mn40:13.3_3": "ghammapareto, kilanto tasito pipāsito. So taṁ pokkharaṇiṁ āgamma vineyya udakapipāsaṁ,",
  "mn40:13.3_4": "vineyya ghammapariḷāhaṁ.",
  "mn40:13.4_0": "Evameva kho, bhikkhave, khattiyakulā cepi agārasmā anagāriyaṁ pabbajito hoti, so",
  "mn40:13.4_1": "ca tathāgatappaveditaṁ dhammavinayaṁ āgamma, evaṁ mettaṁ karuṇaṁ muditaṁ upekkhaṁ",
  "mn40:13.4_2": "bhāvetvā labhati ajjhattaṁ vūpasamaṁ. Ajjhattaṁ vūpasamā ‘samaṇasāmīcippaṭipadaṁ",
  "mn40:13.4_3": "paṭipanno’ti vadāmi. Brāhmaṇakulā cepi …pe… vessakulā cepi …pe… suddakulā cepi …pe…",
  "mn40:13.4_4": "yasmā kasmā cepi kulā agārasmā anagāriyaṁ pabbajito hoti, so ca tathāgatappaveditaṁ",
  "mn40:13.4_5": "dhammavinayaṁ āgamma, evaṁ mettaṁ karuṇaṁ muditaṁ upekkhaṁ bhāvetvā labhati ajjhattaṁ vūpasamaṁ.",
  "mn40:13.5": "Ajjhattaṁ vūpasamā ‘samaṇasāmīcippaṭipadaṁ paṭipanno’ti vadāmi.",
  "mn40:14.1": "Khattiyakulā cepi agārasmā anagāriyaṁ pabbajito hoti.",
  "mn40:14.2": "So ca āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "mn40:14.3_0": "Āsavānaṁ khayā samaṇo hoti. Brāhmaṇakulā cepi …pe… vessakulā cepi … suddakulā cepi",
  "mn40:14.3_1": "… yasmā kasmā cepi kulā agārasmā anagāriyaṁ pabbajito hoti, so ca āsavānaṁ khayā",
  "mn40:14.3_2": "anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja",
  "mn40:14.3_3": "viharati. Āsavānaṁ khayā samaṇo hotī”ti.",
  "mn40:14.4": "Idamavoca bhagavā.",
  "mn40:14.5": "Attamanā te bhikkhū bhagavato bhāsitaṁ abhinandunti.",
  "mn40:14.6": "Cūḷaassapurasuttaṁ niṭṭhitaṁ dasamaṁ.",
  "mn40:14.7": "Mahāyamakavaggo niṭṭhito catuttho.",
  "mn40:15.0": "Tassuddānaṁ",
  "mn40:15.1": "Giñjakasālavanaṁ pariharituṁ,",
  "mn40:15.2": "Paññavato puna saccakanisedho;",
  "mn40:15.3": "Mukhavaṇṇapasīdanatāpindo,",
  "mn40:15.4": "Kevaṭṭaassapurajaṭilena."
}