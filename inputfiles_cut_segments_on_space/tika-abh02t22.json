{
  "tika-abh02t22:0": "5. Indriyavibhaṅgo",
  "tika-abh02t22:1": "1. Abhidhammabhājanīyavaṇṇanā",
  "tika-abh02t22:2_0": "219.Cakkhudvārabhāveti cakkhudvārabhāvahetu. Taṁdvārikehīti tasmiṁ dvāre pavattanakehi",
  "tika-abh02t22:2_1": "cittacetasikehi. Te hi ‘‘taṁ dvāraṁ pavattiokāsabhūtaṁ etesaṁ atthī’’ti taṁdvārikā.",
  "tika-abh02t22:2_2": "Nanu ca tabbatthukehipi taṁ indaṭṭhaṁ kāreti. Tenāha aṭṭhakathāyaṁ ‘‘tikkhe tikkhattā,",
  "tika-abh02t22:2_3": "mande ca mandattā’’ti? Saccaṁ kāreti, tabbatthukāpi pana idha ‘‘taṁdvārikā’’icceva",
  "tika-abh02t22:2_4": "vuttā. Apariccattadvārabhāvaṁyeva hi cakkhu nissayaṭṭhena ‘‘vatthū’’ti vuccati. Atha",
  "tika-abh02t22:2_5": "vā taṁdvārikesu tassa indaṭṭho pākaṭoti ‘‘taṁdvārikehī’’ti vuttaṁ. Indaṭṭho parehi",
  "tika-abh02t22:2_6": "anuvattanīyatā paramissarabhāvoti dassento ‘‘tañhi…pe… anuvattantī’’ti āha. Tattha",
  "tika-abh02t22:2_7": "tanti cakkhuṁ. Teti taṁdvārike. Kiriyāniṭṭhānavācī āvī-saddo ‘‘vijitāvī’’tiādīsu",
  "tika-abh02t22:2_8": "(dī. ni. 1.258; 2.33; 3.199) viyāti āha ‘‘pariniṭṭhitakiccajānana’’nti.",
  "tika-abh02t22:3_0": "‘‘Cha imāni, bhikkhave, indriyāni. Katamāni cha? Cakkhundriyaṁ…pe… manindriya’’nti",
  "tika-abh02t22:3_1": "(saṁ. ni. 5.495-499) evaṁ katthaci chapindriyāni āgatāni, kasmā pana suttante khandhādayo",
  "tika-abh02t22:3_2": "viya indriyāni ekajjhaṁ na vuttāni, abhidhamme ca vuttānīti āha ‘‘tattha suttante’’tiādi.",
  "tika-abh02t22:3_3": "Nissaraṇūpāyādibhāvatoti ettha lokuttaresu maggapariyāpannāni nissaraṇaṁ, itarāni",
  "tika-abh02t22:3_4": "nissaraṇaphalaṁ, vivaṭṭasannissitena nibbattitāni saddhindriyādīni nissaraṇūpāyo,",
  "tika-abh02t22:3_5": "itaresu kānici pavattibhūtāni, kānici pavattiupāyoti veditabbāni.",
  "tika-abh02t22:4": "Khīṇāsavassa bhāvabhūtoti chaḷaṅgupekkhā viya khīṇāsavasseva dhammabhūto.",
  "tika-abh02t22:5_0": "Dveatthāti indaliṅgaindasiṭṭhaṭṭhā. Attano paccayavasenāti yathāsakaṁ kammādipaccayavasena.",
  "tika-abh02t22:5_1": "Taṁsahitasantāneti itthindriyasahite, purisindriyasahite ca santāne. Aññākārenāti",
  "tika-abh02t22:5_2": "itthiādito aññena ākārena. Anuvattanīyabhāvo itthipurisindriyānaṁ ādhipaccanti yojanā.",
  "tika-abh02t22:5_3": "Imasmiñcattheti ādhipaccatthe.",
  "tika-abh02t22:6_0": "Tesanti anaññātaññassāmītindriyādīnaṁ tiṇṇaṁ. Yā sukhadukkhindriyānaṁ iṭṭhāniṭṭhākārasambhogarasatā",
  "tika-abh02t22:6_1": "vuttā, sā ārammaṇasabhāveneva veditabbā, na ekaccasomanassindriyādīnaṁ viya parikappavasenāti",
  "tika-abh02t22:6_2": "dassento ‘‘ettha cā’’tiādimāha.",
  "tika-abh02t22:7_0": "Yadipi purisindriyānantaraṁ jīvitindriyaṁ rūpakaṇḍepi (dha. sa. 584) desitaṁ, taṁ",
  "tika-abh02t22:7_1": "pana rūpajīvitindriyaṁ, na ca tattha manindriyaṁ vatvā itthipurisindriyāni vuttāni.",
  "tika-abh02t22:7_2": "Idha pana aṭṭhakathāyaṁ indriyānukkamo vutto sabbākārena yamakadesanāya saṁsandatīti",
  "tika-abh02t22:7_3": "dassento āha ‘‘so indriyayamakadesanāya sametī’’ti. Purimapacchimānaṁ ajjhattikabāhirānanti",
  "tika-abh02t22:7_4": "cakkhādīnaṁ purimānaṁ ajjhattikānaṁ, itthindriyādīnaṁ pacchimānaṁ bāhirānaṁ. Tesaṁ",
  "tika-abh02t22:7_5": "majjhe vuttaṁ ubhayesaṁ upakārakatādīpanatthanti adhippāyo. Tena evampi desanantarānurodhena",
  "tika-abh02t22:7_6": "jīvitindriyassa anukkamaṁ vattuṁ vaṭṭatīti dasseti. Kāmañcettha evaṁ vuttaṁ, parato",
  "tika-abh02t22:7_7": "pana kiccavinicchaye idha pāḷiyaṁ āgataniyāmeneva manindriyānantaraṁ jīvitindriyassa,",
  "tika-abh02t22:7_8": "tadanantarañca itthipurisindriyānaṁ kiccavinicchayaṁ dassessati. Sabbaṁ taṁ dukkhaṁ",
  "tika-abh02t22:7_9": "saṅkhāradukkhabhāvena, yathārahaṁ vā dukkhadukkhatādibhāvena. Duvidhattabhāvānupālakassāti",
  "tika-abh02t22:7_10": "rūpārūpavasena duvidhassa attabhāvassa anupālakassa. Rūpārūpavasena duvidhampi hi",
  "tika-abh02t22:7_11": "jīvitindriyaṁ idha gahitaṁ. ‘‘Pavattī’’ti etena sahajātadhammānaṁ pavattanarasena",
  "tika-abh02t22:7_12": "jīvitindriyena vedayitānaṁ pavattetabbataṁ dīpeti. ‘‘Bhāvanāmaggasampayutta’’nti",
  "tika-abh02t22:7_13": "iminā phalabhūtaṁ aññindriyaṁ nivatteti. Bhāvanāgahaṇañcettha sakkā avattuṁ. ‘‘Bhāvetabbattā’’ti",
  "tika-abh02t22:7_14": "vuttattā bhāvanābhāvo pākaṭova. Dassanānantarāti samānajātibhūmikena abyavahitataṁ",
  "tika-abh02t22:7_15": "sandhāyāha, na anantarapaccayaṁ.",
  "tika-abh02t22:8_0": "Tassāti indriyapaccayabhāvassa. Anaññasādhāraṇattāti aññehi anindriyehi asādhāraṇattā.",
  "tika-abh02t22:8_1": "Evaṁ sāmatthiyato kiccavisesaṁ vavatthapetvā pakaraṇatopi taṁ dasseti ‘‘indriyakathāya",
  "tika-abh02t22:8_2": "ca pavattattā’’ti. Aññesanti aññesaṁ indriyasabhāvānampi sahajātadhammānaṁ. Yehi",
  "tika-abh02t22:8_3": "te indaṭṭhaṁ kārenti, tesaṁ vasavattāpanaṁ natthi, yathā manindriyassa pubbaṅgamasabhāvābhāvato",
  "tika-abh02t22:8_4": "sayañca te aññadatthu manindriyasseva vase vattanti. Tenāha ‘‘taṁsampayuttānipi hī’’tiādi.",
  "tika-abh02t22:8_5": "Yadi evaṁ kathaṁ tesaṁ indaṭṭhoti? ‘‘Sukhanādilakkhaṇe sampayuttānaṁ attākārānuvidhāpanamatta’’nti",
  "tika-abh02t22:8_6": "vuttovāyamattho . ‘‘Cetasikattā’’ti iminā sampayuttadhammānaṁ cittassa padhānataṁ",
  "tika-abh02t22:8_7": "dasseti. Tato hi ‘‘cetasikā’’ti vuccanti. Sabbatthāti vasavattāpanaṁ sahajātadhammānupālananti",
  "tika-abh02t22:8_8": "evaṁ yāva amatābhimukhabhāvapaccayatā ca sampayuttānanti taṁkiccaniddese. ‘‘Anuppādane,",
  "tika-abh02t22:8_9": "anupatthambhe ca satī’’ti padaṁ āharitvā sambandhitabbaṁ. Na hi padattho sabbhāvaṁ",
  "tika-abh02t22:8_10": "byabhicaratīti janakupatthambhakattābhāvepīti vuttaṁ hoti. Tappaccayānanti itthipurisanimittādipaccayānaṁ",
  "tika-abh02t22:8_11": "kammādīnaṁ. Tappavattane nimittabhāvoti itthinimittādiākārarūpanibbattane kāraṇabhāvo.",
  "tika-abh02t22:8_12": "Svāyaṁ itthindriyādīnaṁ tattha atthibhāvoyevāti daṭṭhabbaṁ. Yasmiñhi sati yaṁ hoti,",
  "tika-abh02t22:8_13": "asati ca na hoti, taṁ tassa kāraṇanti. ‘‘Nimittabhāvo anuvidhāna’’nti iminā anuvidhānasaddassa",
  "tika-abh02t22:8_14": "kammatthataṁ dasseti. Sukhadukkhabhāvappattā viyāti sayaṁ sukhadukkhasabhāvappattā",
  "tika-abh02t22:8_15": "viya, sukhantā dukkhantā ca viyāti attho. Asantassa…pe… majjhattākārānupāpanaṁ aññāṇupekkhanādivasena",
  "tika-abh02t22:8_16": "veditabbaṁ. Samānajātiyanti akusalehi sukhadukkhehi akusalūpekkhāya, abyākatehi abyākatūpekkhāya,",
  "tika-abh02t22:8_17": "kusalasukhato kusalūpekkhāya. Tatthāpi bhūmivibhāgenāyamattho bhinditvā yojetabbo.",
  "tika-abh02t22:8_18": "Taṁ sabbaṁ khandhavibhaṅge vuttaoḷārikasukhumavibhāgena dīpetabbaṁ. Ādisaddenāti",
  "tika-abh02t22:8_19": "‘‘kāmarāgabyāpādādī’’ti ettha vuttaādisaddena. Saṁyojanasamucchindanatadupanissayatā",
  "tika-abh02t22:8_20": "eva sandhāya aññātāvindriyassa kiccantarāpasutatā vuttā, tassāpi uddhambhāgiyasaṁyojanapaṭippassaddhippahānakiccatā",
  "tika-abh02t22:8_21": "labbhateva. Abyāpībhāvato vā aññātāvindriyassa paṭippassaddhippahānakiccaṁ na vattabbaṁ,",
  "tika-abh02t22:8_22": "tato aññindriyassāpi taṁ aṭṭhakathāyaṁ anuddhaṭaṁ. Maggānantarañhi phalaṁ ‘‘tāya",
  "tika-abh02t22:8_23": "saddhāya avūpasantāyā’’tiādivacanato (dha. sa. aṭṭha. 505) kilesānaṁ paṭippassambhanavasena",
  "tika-abh02t22:8_24": "pavattati, na itaraṁ. Aññathā ariyā sabbakālaṁ appaṭippassaddhakilesadarathā siyuṁ.",
  "tika-abh02t22:8_25": "Itarassa pana nicchandarāgesu sattavohāro viya ruḷhivasena paṭippassaddhikiccatā veditabbā.",
  "tika-abh02t22:9_0": "Etthāha – kasmā pana ettakāneva indriyāni vuttāni, etāni eva ca vuttānīti? Ādhipaccatthasambhavatoti",
  "tika-abh02t22:9_1": "ce. Ādhipaccaṁ nāma issariyanti vuttametaṁ. Tayidaṁ ādhipaccaṁ attano kicce balavanti",
  "tika-abh02t22:9_2": "aññesampi sabhāvadhammānaṁ labbhateva. Paccayādhīnavuttikā hi paccayuppannā . Tasmā",
  "tika-abh02t22:9_3": "te tehi anuvattīyanti, te ca te anuvattantīti? Saccametaṁ, tathāpi atthi tesaṁ viseso.",
  "tika-abh02t22:9_4": "Svāyaṁ viseso ‘‘cakkhuviññāṇādippavattiyañhi cakkhādīnaṁ siddhamādhipacca’’ntiādinā",
  "tika-abh02t22:9_5": "(vibha. aṭṭha. 219) aṭṭhakathāyaṁ dassitoyeva.",
  "tika-abh02t22:10_0": "Apica khandhapañcake yāyaṁ sattapaññatti, tassā visesanissayo cha ajjhattikāni āyatanānīti",
  "tika-abh02t22:10_1": "tāni tāva ādhipaccatthaṁ upādāya ‘‘cakkhundriyaṁ…pe… manindriya’’ntiādito vuttāni.",
  "tika-abh02t22:10_2": "Tāni pana yena dhammena pavattanti, ayaṁ so dhammo tesaṁ ṭhitihetūti dassanatthaṁ",
  "tika-abh02t22:10_3": "jīvitaṁ. Tayime indriyapaṭibaddhā dhammā imesaṁ vasena ‘‘itthī, puriso’’ti voharīyantīti",
  "tika-abh02t22:10_4": "dassanatthaṁ bhāvadvayaṁ. Svāyaṁ sattasaññito dhammapuñjo pabandhavasena pavattamāno",
  "tika-abh02t22:10_5": "imāhi vedanāhi saṁkilissatīti dassanatthaṁ vedanāpañcakaṁ. Tato visuddhatthikānaṁ",
  "tika-abh02t22:10_6": "vodānasambhāradassanatthaṁ saddhādipañcakaṁ. Tato vodānasambhārā imehi visujjhanti,",
  "tika-abh02t22:10_7": "visuddhippattā, niṭṭhitakiccā ca hontīti dassanatthaṁ ante anaññātaññassāmītindriyādīni",
  "tika-abh02t22:10_8": "tīṇi vuttāni. Sabbattha ‘‘ādhipaccatthaṁ upādāyā’’ti padaṁ yojetabbaṁ. Ettāvatā adhippetatthasiddhīti aññesaṁ aggahaṇaṁ.",
  "tika-abh02t22:11_0": "Atha vā pavattinivattīnaṁ nissayādidassanatthampi etāni eva vuttāni. Pavattiyā hi",
  "tika-abh02t22:11_1": "visesato mūlanissayabhūtāni cha ajjhattikāni āyatanāni. Yathāha ‘‘chasu loko samuppanno’’tiādi",
  "tika-abh02t22:11_2": "(su. ni. 171). Tassā uppatti itthipurisindriyehi. Visabhāgavatthusarāganimittā hi",
  "tika-abh02t22:11_3": "yebhuyyena sattakāyassa abhinibbatti. Vuttañhetaṁ ‘‘tiṇṇaṁ kho pana, mahārāja, sannipātā",
  "tika-abh02t22:11_4": "gabbhassāvakkanti hoti, idha mātāpitaro ca sannipatitā honti, mātā ca utunī hoti,",
  "tika-abh02t22:11_5": "gabbho ca paccupaṭṭhito hotī’’ti (ma. ni. 1.408; 2.411; mi. pa. 4.1.6). Avaṭṭhānaṁ",
  "tika-abh02t22:11_6": "jīvitindriyena tena anupāletabbato. Tenāha ‘‘āyu ṭhiti yapanā yāpanā’’tiādi. Upabhogo",
  "tika-abh02t22:11_7": "vedanāhi . Vedanāvasena hi iṭṭhādisabbavisayupabhogo. Yathāha – ‘‘vedayati vedayatīti",
  "tika-abh02t22:11_8": "kho, bhikkhave, tasmā vedanāti vuccatī’’ti (saṁ. ni. 3.79). Evaṁ pavattiyā nissayasamuppādaṭṭhitisambhogadassanatthaṁ",
  "tika-abh02t22:11_9": "cakkhundriyaṁ yāva upekkhindriyanti cuddasindriyāni desitāni. Yathā cetāni pavattiyā,",
  "tika-abh02t22:11_10": "evaṁ itarāni nivattiyā. Vivaṭṭasannissitena hi nibbattitāni saddhādīni pañca indriyāni",
  "tika-abh02t22:11_11": "nivattiyā nissayo. Uppādo anaññātaññassāmītindriyena tassa paṭhamaṁ uppajjanato.",
  "tika-abh02t22:11_12": "Avaṭṭhānaṁ aññindriyena. Upabhogo aññātāvindriyena aggaphalasamupabhogato. Evampi",
  "tika-abh02t22:11_13": "etāni eva indriyāni desitāni. Ettāvatā yathādhippetatthasiddhito aññesaṁ aggahaṇaṁ.",
  "tika-abh02t22:11_14": "Etenāpi nesaṁ desanānukkamopi saṁvaṇṇito veditabbo.",
  "tika-abh02t22:12_0": "220.Kusalākusalavīriyādīnīti ettha ādi-saddena kusalasamādhiādīnaṁ, abyākatavīriyādīnañca",
  "tika-abh02t22:12_1": "saṅgaho daṭṭhabbo. Paccayādīti ādi-saddena desārammaṇādayo gahitā, yathāvuttavīriyādīni,",
  "tika-abh02t22:12_2": "cakkhādīni ca saṅgaṇhāti. Iccevaṁ sabbasaṅgāhikāni vīriyindriyādipadāni, cakkhundriyādipadāni",
  "tika-abh02t22:12_3": "ca. Tenāti ‘‘evaṁ santepī’’tiādinā bhūmivibhāgakathanena. Tannivattanenāti sabbesaṁ",
  "tika-abh02t22:12_4": "sabbabhūmikattanivattanena. Avijjamānasaṅgāhakattanti tassaṁ tassaṁ bhūmiyaṁ anupalabbhamānassa",
  "tika-abh02t22:12_5": "indriyassa saṅgāhakatā.",
  "tika-abh02t22:13": "Abhidhammabhājanīyavaṇṇanā niṭṭhitā.",
  "tika-abh02t22:14": "2. Pañhapucchakavaṇṇanā",
  "tika-abh02t22:15_0": "Idha imasmiṁ ‘‘sattindriyā anārammaṇā’’ti evaṁ ekantānārammaṇatte vuccamāne na ābhaṭṭhaṁ",
  "tika-abh02t22:15_1": "jīvitindriyaṁ na bhāsitaṁ. Ṭīkāyaṁ pana anābhaṭṭhanti katasamāsaṁ katvā vuttaṁ. Rūpadhammesu",
  "tika-abh02t22:15_2": "saṅgahitatanti ‘‘rūpa’’nti gaṇitataṁ. Arūpakoṭṭhāsena arūpabhāvena siyāpakkhe saṅgahitaṁ.",
  "tika-abh02t22:15_3": "Kasmā? Tassa parittārammaṇāditā atthīti. Yasmā pana rūpārūpamissakasseva vasena siyāpakkhasaṅgaho",
  "tika-abh02t22:15_4": "yutto, na ekadesassa, tasmā ekadesassa taṁ anicchanto āha ‘‘adhippāyo’’ti. Idāni",
  "tika-abh02t22:15_5": "tamatthaṁ pakāsetuṁ ‘‘arūpakoṭṭhāsena panā’’tiādi vuttaṁ. Navattabbatāti parittārammaṇādibhāvena",
  "tika-abh02t22:15_6": "navattabbatā. Kathaṁ pana rūpakoṭṭhāsenassānārammaṇassa navattabbatāti codanaṁ sandhāyāha",
  "tika-abh02t22:15_7": "‘‘na hi anārammaṇa’’ntiādi. ‘‘Avijjamānārammaṇānārammaṇesū’’ti iminā ‘‘anārammaṇā’’ti",
  "tika-abh02t22:15_8": "bāhiratthasamāso ayanti dasseti . Navattabbesūti sārammaṇabhāvena navattabbesu. Anārammaṇattāti",
  "tika-abh02t22:15_9": "ārammaṇarahitattā. ‘‘Navindriyā siyā parittārammaṇā, siyā mahaggatārammaṇā, siyā",
  "tika-abh02t22:15_10": "appamāṇārammaṇā, siyā na vattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī’’tiādīsu",
  "tika-abh02t22:15_11": "(vibha. 223) viya na sārammaṇasseva navattabbataṁ dasseti. Yathā ca na sārammaṇasseva",
  "tika-abh02t22:15_12": "navattabbatāpariyāyo, atha kho anārammaṇassāpīti sārammaṇe niyamābhāvo. Evaṁ navattabbaṁ",
  "tika-abh02t22:15_13": "sārammaṇamevāti ayampi niyamo natthīti dassento ‘‘navattabbassa vā sārammaṇata’’nti",
  "tika-abh02t22:15_14": "āha. Tassa na dassetīti sambandho. ‘‘Na hī’’tiādinā tamevatthaṁ vivarati.",
  "tika-abh02t22:16_0": "Tattha rūpanibbānānaṁ sukhādisampayuttabhāvena navattabbatā, na parittārammaṇādibhāvenāti",
  "tika-abh02t22:16_1": "codanaṁ manasi katvā āha ‘‘athāpī’’tiādi. Tattha athāpi vattatīti sambandho. Siyā",
  "tika-abh02t22:16_2": "anārammaṇantipi vattabbaṁ siyāti anārammaṇaṁ dhammāyatanaṁ sārammaṇehi visuṁ katvā",
  "tika-abh02t22:16_3": "evaṁ vattabbaṁ siyā. Navattabba-saddo yadi sārammaṇesveva vatteyya, na cevaṁ vuttaṁ,",
  "tika-abh02t22:16_4": "avacane ca aññaṁ kāraṇaṁ natthīti dassento āha ‘‘na hi pañhapucchake sāvasesā desanā",
  "tika-abh02t22:16_5": "atthī’’ti. Tasmā navattabba-saddo anārammaṇesupi vattatevāti adhippāyo. Yāpi ‘‘aṭṭhindriyā",
  "tika-abh02t22:16_6": "siyā ajjhattārammaṇā’’ti ajjhattārammaṇādibhāvena navattabbatā vuttā, sā jīvitindriyassa",
  "tika-abh02t22:16_7": "ākiñcaññāyatanakāle paṭhamāruppaviññāṇābhāvamattārammaṇataṁ sandhāya vuttā, na sārammaṇasseva",
  "tika-abh02t22:16_8": "navattabbatādassanatthaṁ, nāpi anārammaṇassa parittārammaṇādibhāvena navattabbatābhāvadassanatthanti",
  "tika-abh02t22:16_9": "dassento ‘‘aṭṭhindriyā siyā ajjhattārammaṇāti ettha cā’’tiādimāha. Tattha siyā ajjhattārammaṇātīti",
  "tika-abh02t22:16_10": "iti-saddo ādiattho. Tena avasiṭṭhapāḷisaṅgaṇhanena ‘‘siyā na vattabbā ‘ajjhattārammaṇā’tipi",
  "tika-abh02t22:16_11": "‘bahiddhārammaṇā’tipi ‘ajjhattabahiddhārammaṇā’tipī’’ti imāya pāḷiyā vuttamatthaṁ",
  "tika-abh02t22:16_12": "jīvitindriyassa dassento ‘‘jīvitindriyassa…pe… navattabbatā veditabbā’’ti āha, taṁ vuttatthameva.",
  "tika-abh02t22:17": "Pañhapucchakavaṇṇanā niṭṭhitā.",
  "tika-abh02t22:18": "Indriyavibhaṅgavaṇṇanā niṭṭhitā."
}