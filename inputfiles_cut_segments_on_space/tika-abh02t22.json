{
  "tika-abh02t22:0": "5. Indriyavibhaṅgo",
  "tika-abh02t22:1": "1. Abhidhammabhājanīyavaṇṇanā",
  "tika-abh02t22:2_0": "219.Cakkhudvārabhāveti cakkhudvārabhāvahetu. Taṁdvārikehīti tasmiṁ dvāre pavattanakehi",
  "tika-abh02t22:2_1": "cittacetasikehi. Te hi “taṁ dvāraṁ pavattiokāsabhūtaṁ etesaṁ atthī”ti taṁdvārikā.",
  "tika-abh02t22:2_2": "Nanu ca tabbatthukehipi taṁ indaṭṭhaṁ kāreti. Tenāha aṭṭhakathāyaṁ “tikkhe tikkhattā,",
  "tika-abh02t22:2_3": "mande ca mandattā”ti? Saccaṁ kāreti, tabbatthukāpi pana idha “taṁdvārikā”icceva vuttā.",
  "tika-abh02t22:2_4": "Apariccattadvārabhāvaṁyeva hi cakkhu nissayaṭṭhena “vatthū”ti vuccati. Atha vā taṁdvārikesu",
  "tika-abh02t22:2_5": "tassa indaṭṭho pākaṭoti “taṁdvārikehī”ti vuttaṁ. Indaṭṭho parehi anuvattanīyatā paramissarabhāvoti",
  "tika-abh02t22:2_6": "dassento “tañhi…pe… anuvattantī”ti āha. Tattha tanti cakkhuṁ. Teti taṁdvārike. Kiriyāniṭṭhānavācī",
  "tika-abh02t22:2_7": "āvī-saddo “vijitāvī”tiādīsu viyāti āha “pariniṭṭhitakiccajānana”nti.",
  "tika-abh02t22:3_0": "“Cha imāni, bhikkhave, indriyāni. Katamāni cha? Cakkhundriyaṁ…pe… manindriya”nti",
  "tika-abh02t22:3_1": "evaṁ katthaci chapindriyāni āgatāni, kasmā pana suttante khandhādayo viya indriyāni",
  "tika-abh02t22:3_2": "ekajjhaṁ na vuttāni, abhidhamme ca vuttānīti āha “tattha suttante”tiādi. Nissaraṇūpāyādibhāvatoti",
  "tika-abh02t22:3_3": "ettha lokuttaresu maggapariyāpannāni nissaraṇaṁ, itarāni nissaraṇaphalaṁ, vivaṭṭasannissitena",
  "tika-abh02t22:3_4": "nibbattitāni saddhindriyādīni nissaraṇūpāyo, itaresu kānici pavattibhūtāni, kānici",
  "tika-abh02t22:3_5": "pavattiupāyoti veditabbāni.",
  "tika-abh02t22:4": "Khīṇāsavassa bhāvabhūtoti chaḷaṅgupekkhā viya khīṇāsavasseva dhammabhūto.",
  "tika-abh02t22:5_0": "Dveatthāti indaliṅgaindasiṭṭhaṭṭhā. Attano paccayavasenāti yathāsakaṁ kammādipaccayavasena.",
  "tika-abh02t22:5_1": "Taṁsahitasantāneti itthindriyasahite, purisindriyasahite ca santāne. Aññākārenāti",
  "tika-abh02t22:5_2": "itthiādito aññena ākārena. Anuvattanīyabhāvo itthipurisindriyānaṁ ādhipaccanti yojanā.",
  "tika-abh02t22:5_3": "Imasmiñcattheti ādhipaccatthe.",
  "tika-abh02t22:6_0": "Tesanti anaññātaññassāmītindriyādīnaṁ tiṇṇaṁ. Yā sukhadukkhindriyānaṁ iṭṭhāniṭṭhākārasambhogarasatā",
  "tika-abh02t22:6_1": "vuttā, sā ārammaṇasabhāveneva veditabbā, na ekaccasomanassindriyādīnaṁ viya parikappavasenāti",
  "tika-abh02t22:6_2": "dassento “ettha cā”tiādimāha.",
  "tika-abh02t22:7_0": "Yadipi purisindriyānantaraṁ jīvitindriyaṁ rūpakaṇḍepi desitaṁ, taṁ pana rūpajīvitindriyaṁ,",
  "tika-abh02t22:7_1": "na ca tattha manindriyaṁ vatvā itthipurisindriyāni vuttāni. Idha pana aṭṭhakathāyaṁ",
  "tika-abh02t22:7_2": "indriyānukkamo vutto sabbākārena yamakadesanāya saṁsandatīti dassento āha “so indriyayamakadesanāya",
  "tika-abh02t22:7_3": "sametī”ti. Purimapacchimānaṁ ajjhattikabāhirānanti cakkhādīnaṁ purimānaṁ ajjhattikānaṁ,",
  "tika-abh02t22:7_4": "itthindriyādīnaṁ pacchimānaṁ bāhirānaṁ. Tesaṁ majjhe vuttaṁ ubhayesaṁ upakārakatādīpanatthanti",
  "tika-abh02t22:7_5": "adhippāyo. Tena evampi desanantarānurodhena jīvitindriyassa anukkamaṁ vattuṁ vaṭṭatīti",
  "tika-abh02t22:7_6": "dasseti. Kāmañcettha evaṁ vuttaṁ, parato pana kiccavinicchaye idha pāḷiyaṁ āgataniyāmeneva",
  "tika-abh02t22:7_7": "manindriyānantaraṁ jīvitindriyassa, tadanantarañca itthipurisindriyānaṁ kiccavinicchayaṁ",
  "tika-abh02t22:7_8": "dassessati. Sabbaṁ taṁ dukkhaṁ saṅkhāradukkhabhāvena, yathārahaṁ vā dukkhadukkhatādibhāvena.",
  "tika-abh02t22:7_9": "Duvidhattabhāvānupālakassāti rūpārūpavasena duvidhassa attabhāvassa anupālakassa.",
  "tika-abh02t22:7_10": "Rūpārūpavasena duvidhampi hi jīvitindriyaṁ idha gahitaṁ. “Pavattī”ti etena sahajātadhammānaṁ",
  "tika-abh02t22:7_11": "pavattanarasena jīvitindriyena vedayitānaṁ pavattetabbataṁ dīpeti. “Bhāvanāmaggasampayutta”nti",
  "tika-abh02t22:7_12": "iminā phalabhūtaṁ aññindriyaṁ nivatteti. Bhāvanāgahaṇañcettha sakkā avattuṁ. “Bhāvetabbattā”ti",
  "tika-abh02t22:7_13": "vuttattā bhāvanābhāvo pākaṭova. Dassanānantarāti samānajātibhūmikena abyavahitataṁ",
  "tika-abh02t22:7_14": "sandhāyāha, na anantarapaccayaṁ.",
  "tika-abh02t22:8_0": "Tassāti indriyapaccayabhāvassa. Anaññasādhāraṇattāti aññehi anindriyehi asādhāraṇattā.",
  "tika-abh02t22:8_1": "Evaṁ sāmatthiyato kiccavisesaṁ vavatthapetvā pakaraṇatopi taṁ dasseti “indriyakathāya",
  "tika-abh02t22:8_2": "ca pavattattā”ti. Aññesanti aññesaṁ indriyasabhāvānampi sahajātadhammānaṁ. Yehi te",
  "tika-abh02t22:8_3": "indaṭṭhaṁ kārenti, tesaṁ vasavattāpanaṁ natthi, yathā manindriyassa pubbaṅgamasabhāvābhāvato",
  "tika-abh02t22:8_4": "sayañca te aññadatthu manindriyasseva vase vattanti. Tenāha “taṁsampayuttānipi hī”tiādi.",
  "tika-abh02t22:8_5": "Yadi evaṁ kathaṁ tesaṁ indaṭṭhoti? “Sukhanādilakkhaṇe sampayuttānaṁ attākārānuvidhāpanamatta”nti",
  "tika-abh02t22:8_6": "vuttovāyamattho. “Cetasikattā”ti iminā sampayuttadhammānaṁ cittassa padhānataṁ dasseti.",
  "tika-abh02t22:8_7": "Tato hi “cetasikā”ti vuccanti. Sabbatthāti vasavattāpanaṁ sahajātadhammānupālananti",
  "tika-abh02t22:8_8": "evaṁ yāva amatābhimukhabhāvapaccayatā ca sampayuttānanti taṁkiccaniddese. “Anuppādane,",
  "tika-abh02t22:8_9": "anupatthambhe ca satī”ti padaṁ āharitvā sambandhitabbaṁ. Na hi padattho sabbhāvaṁ",
  "tika-abh02t22:8_10": "byabhicaratīti janakupatthambhakattābhāvepīti vuttaṁ hoti. Tappaccayānanti itthipurisanimittādipaccayānaṁ",
  "tika-abh02t22:8_11": "kammādīnaṁ. Tappavattane nimittabhāvoti itthinimittādiākārarūpanibbattane kāraṇabhāvo.",
  "tika-abh02t22:8_12": "Svāyaṁ itthindriyādīnaṁ tattha atthibhāvoyevāti daṭṭhabbaṁ. Yasmiñhi sati yaṁ hoti,",
  "tika-abh02t22:8_13": "asati ca na hoti, taṁ tassa kāraṇanti. “Nimittabhāvo anuvidhāna”nti iminā anuvidhānasaddassa",
  "tika-abh02t22:8_14": "kammatthataṁ dasseti. Sukhadukkhabhāvappattā viyāti sayaṁ sukhadukkhasabhāvappattā",
  "tika-abh02t22:8_15": "viya, sukhantā dukkhantā ca viyāti attho. Asantassa…pe… majjhattākārānupāpanaṁ aññāṇupekkhanādivasena",
  "tika-abh02t22:8_16": "veditabbaṁ. Samānajātiyanti akusalehi sukhadukkhehi akusalūpekkhāya, abyākatehi abyākatūpekkhāya,",
  "tika-abh02t22:8_17": "kusalasukhato kusalūpekkhāya. Tatthāpi bhūmivibhāgenāyamattho bhinditvā yojetabbo.",
  "tika-abh02t22:8_18": "Taṁ sabbaṁ khandhavibhaṅge vuttaoḷārikasukhumavibhāgena dīpetabbaṁ. Ādisaddenāti",
  "tika-abh02t22:8_19": "“kāmarāgabyāpādādī”ti ettha vuttaādisaddena. Saṁyojanasamucchindanatadupanissayatā",
  "tika-abh02t22:8_20": "eva sandhāya aññātāvindriyassa kiccantarāpasutatā vuttā, tassāpi uddhambhāgiyasaṁyojanapaṭippassaddhippahānakiccatā",
  "tika-abh02t22:8_21": "labbhateva. Abyāpībhāvato vā aññātāvindriyassa paṭippassaddhippahānakiccaṁ na vattabbaṁ,",
  "tika-abh02t22:8_22": "tato aññindriyassāpi taṁ aṭṭhakathāyaṁ anuddhaṭaṁ. Maggānantarañhi phalaṁ “tāya saddhāya",
  "tika-abh02t22:8_23": "avūpasantāyā”tiādivacanato kilesānaṁ paṭippassambhanavasena pavattati, na itaraṁ.",
  "tika-abh02t22:8_24": "Aññathā ariyā sabbakālaṁ appaṭippassaddhakilesadarathā siyuṁ. Itarassa pana nicchandarāgesu",
  "tika-abh02t22:8_25": "sattavohāro viya ruḷhivasena paṭippassaddhikiccatā veditabbā.",
  "tika-abh02t22:9_0": "Etthāha – kasmā pana ettakāneva indriyāni vuttāni, etāni eva ca vuttānīti? Ādhipaccatthasambhavatoti",
  "tika-abh02t22:9_1": "ce. Ādhipaccaṁ nāma issariyanti vuttametaṁ. Tayidaṁ ādhipaccaṁ attano kicce balavanti",
  "tika-abh02t22:9_2": "aññesampi sabhāvadhammānaṁ labbhateva. Paccayādhīnavuttikā hi paccayuppannā. Tasmā",
  "tika-abh02t22:9_3": "te tehi anuvattīyanti, te ca te anuvattantīti? Saccametaṁ, tathāpi atthi tesaṁ viseso.",
  "tika-abh02t22:9_4": "Svāyaṁ viseso “cakkhuviññāṇādippavattiyañhi cakkhādīnaṁ siddhamādhipacca”ntiādinā",
  "tika-abh02t22:9_5": "aṭṭhakathāyaṁ dassitoyeva.",
  "tika-abh02t22:10_0": "Apica khandhapañcake yāyaṁ sattapaññatti, tassā visesanissayo cha ajjhattikāni āyatanānīti",
  "tika-abh02t22:10_1": "tāni tāva ādhipaccatthaṁ upādāya “cakkhundriyaṁ…pe… manindriya”ntiādito vuttāni.",
  "tika-abh02t22:10_2": "Tāni pana yena dhammena pavattanti, ayaṁ so dhammo tesaṁ ṭhitihetūti dassanatthaṁ",
  "tika-abh02t22:10_3": "jīvitaṁ. Tayime indriyapaṭibaddhā dhammā imesaṁ vasena “itthī, puriso”ti voharīyantīti",
  "tika-abh02t22:10_4": "dassanatthaṁ bhāvadvayaṁ. Svāyaṁ sattasaññito dhammapuñjo pabandhavasena pavattamāno",
  "tika-abh02t22:10_5": "imāhi vedanāhi saṁkilissatīti dassanatthaṁ vedanāpañcakaṁ. Tato visuddhatthikānaṁ",
  "tika-abh02t22:10_6": "vodānasambhāradassanatthaṁ saddhādipañcakaṁ. Tato vodānasambhārā imehi visujjhanti,",
  "tika-abh02t22:10_7": "visuddhippattā, niṭṭhitakiccā ca hontīti dassanatthaṁ ante anaññātaññassāmītindriyādīni",
  "tika-abh02t22:10_8": "tīṇi vuttāni. Sabbattha “ādhipaccatthaṁ upādāyā”ti padaṁ yojetabbaṁ. Ettāvatā adhippetatthasiddhīti aññesaṁ aggahaṇaṁ.",
  "tika-abh02t22:11_0": "Atha vā pavattinivattīnaṁ nissayādidassanatthampi etāni eva vuttāni. Pavattiyā hi",
  "tika-abh02t22:11_1": "visesato mūlanissayabhūtāni cha ajjhattikāni āyatanāni. Yathāha “chasu loko samuppanno”tiādi.",
  "tika-abh02t22:11_2": "Tassā uppatti itthipurisindriyehi. Visabhāgavatthusarāganimittā hi yebhuyyena sattakāyassa",
  "tika-abh02t22:11_3": "abhinibbatti. Vuttañhetaṁ “tiṇṇaṁ kho pana, mahārāja, sannipātā gabbhassāvakkanti",
  "tika-abh02t22:11_4": "hoti, idha mātāpitaro ca sannipatitā honti, mātā ca utunī hoti, gabbho ca paccupaṭṭhito",
  "tika-abh02t22:11_5": "hotī”ti. Avaṭṭhānaṁ jīvitindriyena tena anupāletabbato. Tenāha “āyu ṭhiti yapanā",
  "tika-abh02t22:11_6": "yāpanā”tiādi. Upabhogo vedanāhi. Vedanāvasena hi iṭṭhādisabbavisayupabhogo. Yathāha",
  "tika-abh02t22:11_7": "– “vedayati vedayatīti kho, bhikkhave, tasmā vedanāti vuccatī”ti. Evaṁ pavattiyā",
  "tika-abh02t22:11_8": "nissayasamuppādaṭṭhitisambhogadassanatthaṁ cakkhundriyaṁ yāva upekkhindriyanti cuddasindriyāni",
  "tika-abh02t22:11_9": "desitāni. Yathā cetāni pavattiyā, evaṁ itarāni nivattiyā. Vivaṭṭasannissitena hi",
  "tika-abh02t22:11_10": "nibbattitāni saddhādīni pañca indriyāni nivattiyā nissayo. Uppādo anaññātaññassāmītindriyena",
  "tika-abh02t22:11_11": "tassa paṭhamaṁ uppajjanato. Avaṭṭhānaṁ aññindriyena. Upabhogo aññātāvindriyena aggaphalasamupabhogato.",
  "tika-abh02t22:11_12": "Evampi etāni eva indriyāni desitāni. Ettāvatā yathādhippetatthasiddhito aññesaṁ aggahaṇaṁ.",
  "tika-abh02t22:11_13": "Etenāpi nesaṁ desanānukkamopi saṁvaṇṇito veditabbo.",
  "tika-abh02t22:12_0": "220.Kusalākusalavīriyādīnīti ettha ādi-saddena kusalasamādhiādīnaṁ, abyākatavīriyādīnañca",
  "tika-abh02t22:12_1": "saṅgaho daṭṭhabbo. Paccayādīti ādi-saddena desārammaṇādayo gahitā, yathāvuttavīriyādīni,",
  "tika-abh02t22:12_2": "cakkhādīni ca saṅgaṇhāti. Iccevaṁ sabbasaṅgāhikāni vīriyindriyādipadāni, cakkhundriyādipadāni",
  "tika-abh02t22:12_3": "ca. Tenāti “evaṁ santepī”tiādinā bhūmivibhāgakathanena. Tannivattanenāti sabbesaṁ",
  "tika-abh02t22:12_4": "sabbabhūmikattanivattanena. Avijjamānasaṅgāhakattanti tassaṁ tassaṁ bhūmiyaṁ anupalabbhamānassa",
  "tika-abh02t22:12_5": "indriyassa saṅgāhakatā.",
  "tika-abh02t22:13": "Abhidhammabhājanīyavaṇṇanā niṭṭhitā.",
  "tika-abh02t22:14": "2. Pañhapucchakavaṇṇanā",
  "tika-abh02t22:15_0": "Idha imasmiṁ “sattindriyā anārammaṇā”ti evaṁ ekantānārammaṇatte vuccamāne na ābhaṭṭhaṁ",
  "tika-abh02t22:15_1": "jīvitindriyaṁ na bhāsitaṁ. Ṭīkāyaṁ pana anābhaṭṭhanti katasamāsaṁ katvā vuttaṁ. Rūpadhammesu",
  "tika-abh02t22:15_2": "saṅgahitatanti “rūpa”nti gaṇitataṁ. Arūpakoṭṭhāsena arūpabhāvena siyāpakkhe saṅgahitaṁ.",
  "tika-abh02t22:15_3": "Kasmā? Tassa parittārammaṇāditā atthīti. Yasmā pana rūpārūpamissakasseva vasena siyāpakkhasaṅgaho",
  "tika-abh02t22:15_4": "yutto, na ekadesassa, tasmā ekadesassa taṁ anicchanto āha “adhippāyo”ti. Idāni tamatthaṁ",
  "tika-abh02t22:15_5": "pakāsetuṁ “arūpakoṭṭhāsena panā”tiādi vuttaṁ. Navattabbatāti parittārammaṇādibhāvena",
  "tika-abh02t22:15_6": "navattabbatā. Kathaṁ pana rūpakoṭṭhāsenassānārammaṇassa navattabbatāti codanaṁ sandhāyāha",
  "tika-abh02t22:15_7": "“na hi anārammaṇa”ntiādi. “Avijjamānārammaṇānārammaṇesū”ti iminā “anārammaṇā”ti bāhiratthasamāso",
  "tika-abh02t22:15_8": "ayanti dasseti. Navattabbesūti sārammaṇabhāvena navattabbesu. Anārammaṇattāti ārammaṇarahitattā.",
  "tika-abh02t22:15_9": "“Navindriyā siyā parittārammaṇā, siyā mahaggatārammaṇā, siyā appamāṇārammaṇā, siyā",
  "tika-abh02t22:15_10": "na vattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī”tiādīsu",
  "tika-abh02t22:15_11": "viya na sārammaṇasseva navattabbataṁ dasseti. Yathā ca na sārammaṇasseva navattabbatāpariyāyo,",
  "tika-abh02t22:15_12": "atha kho anārammaṇassāpīti sārammaṇe niyamābhāvo. Evaṁ navattabbaṁ sārammaṇamevāti",
  "tika-abh02t22:15_13": "ayampi niyamo natthīti dassento “navattabbassa vā sārammaṇata”nti āha. Tassa na dassetīti",
  "tika-abh02t22:15_14": "sambandho. “Na hī”tiādinā tamevatthaṁ vivarati.",
  "tika-abh02t22:16_0": "Tattha rūpanibbānānaṁ sukhādisampayuttabhāvena navattabbatā, na parittārammaṇādibhāvenāti",
  "tika-abh02t22:16_1": "codanaṁ manasi katvā āha “athāpī”tiādi. Tattha athāpi vattatīti sambandho. Siyā anārammaṇantipi",
  "tika-abh02t22:16_2": "vattabbaṁ siyāti anārammaṇaṁ dhammāyatanaṁ sārammaṇehi visuṁ katvā evaṁ vattabbaṁ",
  "tika-abh02t22:16_3": "siyā. Navattabba-saddo yadi sārammaṇesveva vatteyya, na cevaṁ vuttaṁ, avacane ca",
  "tika-abh02t22:16_4": "aññaṁ kāraṇaṁ natthīti dassento āha “na hi pañhapucchake sāvasesā desanā atthī”ti.",
  "tika-abh02t22:16_5": "Tasmā navattabba-saddo anārammaṇesupi vattatevāti adhippāyo. Yāpi “aṭṭhindriyā siyā",
  "tika-abh02t22:16_6": "ajjhattārammaṇā”ti ajjhattārammaṇādibhāvena navattabbatā vuttā, sā jīvitindriyassa",
  "tika-abh02t22:16_7": "ākiñcaññāyatanakāle paṭhamāruppaviññāṇābhāvamattārammaṇataṁ sandhāya vuttā, na sārammaṇasseva",
  "tika-abh02t22:16_8": "navattabbatādassanatthaṁ, nāpi anārammaṇassa parittārammaṇādibhāvena navattabbatābhāvadassanatthanti",
  "tika-abh02t22:16_9": "dassento “aṭṭhindriyā siyā ajjhattārammaṇāti ettha cā”tiādimāha. Tattha siyā ajjhattārammaṇātīti",
  "tika-abh02t22:16_10": "iti-saddo ādiattho. Tena avasiṭṭhapāḷisaṅgaṇhanena “siyā na vattabbā ‘ajjhattārammaṇā’tipi",
  "tika-abh02t22:16_11": "‘bahiddhārammaṇā’tipi ‘ajjhattabahiddhārammaṇā’tipī”ti imāya pāḷiyā vuttamatthaṁ",
  "tika-abh02t22:16_12": "jīvitindriyassa dassento “jīvitindriyassa…pe… navattabbatā veditabbā”ti āha, taṁ vuttatthameva.",
  "tika-abh02t22:17": "Pañhapucchakavaṇṇanā niṭṭhitā.",
  "tika-abh02t22:18": "Indriyavibhaṅgavaṇṇanā niṭṭhitā."
}