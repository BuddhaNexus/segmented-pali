{
  "tika-abh01t0:0": "Namo tassa bhagavato arahato sammāsambuddhassa",
  "tika-abh01t0:1": "Abhidhammapiṭake",
  "tika-abh01t0:2": "Dhammasaṅgaṇī-mūlaṭīkā",
  "tika-abh01t0:3": "Vīsatigāthāvaṇṇanā",
  "tika-abh01t0:4_0": "1. Dhammasaṁvaṇṇanāyaṁ satthari paṇāmakaraṇaṁ dhammassa svākkhātabhāvena satthari",
  "tika-abh01t0:4_1": "pasādajananatthaṁ, satthu ca avitathadesanabhāvappakāsanena dhamme pasādajananatthaṁ.",
  "tika-abh01t0:4_2": "Tadubhayappasādā hi dhammasampaṭipatti mahato ca atthassa siddhi hotīti. Atha vā",
  "tika-abh01t0:4_3": "ratanattayapaṇāmavacanaṁ attano ratanattayapasādassa viññāpanatthaṁ, taṁ pana viññūnaṁ",
  "tika-abh01t0:4_4": "cittārādhanatthaṁ, taṁ aṭṭhakathāya gāhaṇatthaṁ, taṁ sabbasampattinipphādanatthanti.",
  "tika-abh01t0:4_5": "Idaṁ pana ācariyena adhippetappayojanaṁ antarāyavisosanaṁ. Vakkhati hi “nipaccakārassetassa…pe…",
  "tika-abh01t0:4_6": "asesato”ti. Ratanattayapaṇāmakaraṇañhi antarāyakarāpuññavighātakarapuññavisesabhāvato",
  "tika-abh01t0:4_7": "maṅgalabhāvato bhayādiupaddavanivāraṇato ca antarāyavisosane samatthaṁ hoti. Kathaṁ",
  "tika-abh01t0:4_8": "panetassāpuññavighātakarādibhāvo vijānitabboti? “Yasmiṁ mahānāma samaye ariyasāvako",
  "tika-abh01t0:4_9": "tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hotī”tiādivacanato,",
  "tika-abh01t0:4_10": "“pūjā ca pūjaneyyānaṁ, etaṁ maṅgalamuttama”nti ca, “evaṁ buddhaṁ sarantānaṁ, dhammaṁ",
  "tika-abh01t0:4_11": "saṅghañca bhikkhavo. Bhayaṁ vā chambhitattaṁ vā, lomahaṁso na hessatī”ti ca vacanatoti.",
  "tika-abh01t0:5_0": "Tattha yassa satthuno paṇāmaṁ kattukāmo, tassa guṇavisesadassanatthaṁ “karuṇā viyā”tiādimāha.",
  "tika-abh01t0:5_1": "Guṇavisesavā hi paṇāmāraho hoti, paṇāmārahe ca kato paṇāmo vuttappayojanasiddhikarova",
  "tika-abh01t0:5_2": "hotīti. Bhagavato ca desanā vinayapiṭake karuṇāppadhānā, suttantapiṭake paññākaruṇāppadhānā.",
  "tika-abh01t0:5_3": "Teneva ca kāraṇena vinayapiṭakassa saṁvaṇṇanaṁ karontena karuṇāppadhānā bhagavato",
  "tika-abh01t0:5_4": "thomanā katā, āgamasaṁvaṇṇanañca karontena ubhayappadhānā, abhidhammadesanā pana",
  "tika-abh01t0:5_5": "paññāppadhānāti katvā paññāppadhānameva thomanaṁ karonto “karuṇā viya sattesū”ti",
  "tika-abh01t0:5_6": "karuṇaṁ upamābhāvena gahetvā paññāya thometi.",
  "tika-abh01t0:6_0": "Tattha karuṇā viyāti nidassanavacanametaṁ, yassa yathā karuṇā sabbesu sattesu pavattittha,",
  "tika-abh01t0:6_1": "evaṁ sabbesu ñeyyadhammesu paññāpi pavattitthāti attho. Sattesūti visayanidassanametaṁ.",
  "tika-abh01t0:6_2": "Paññāti nidassetabbadhammanidassanaṁ. Yassāti tadadhiṭṭhānapuggalanidassanaṁ. Mahesinoti",
  "tika-abh01t0:6_3": "tabbisesanaṁ. Ñeyyadhammesūti paññāvisayanidassanaṁ. Sabbesūti tabbisesanaṁ. Pavattitthāti",
  "tika-abh01t0:6_4": "kiriyānidassanaṁ. Yathārucīti vasībhāvanidassanaṁ.",
  "tika-abh01t0:7_0": "Tattha kiratīti karuṇā, paradukkhaṁ vikkhipati apanetīti attho. Rūpādīsu sattā visattāti",
  "tika-abh01t0:7_1": "sattā. Tassā pana paññattiyā khandhasantāne niruḷhabhāvato nicchandarāgāpi “sattā”ti",
  "tika-abh01t0:7_2": "vuccanti. Pajānātīti paññā, yathāsabhāvaṁ pakārehi paṭivijjhatīti attho. Yassāti",
  "tika-abh01t0:7_3": "aniyamanaṁ. “Tassa pāde namassitvā”ti etena niyamanaṁ veditabbaṁ. Mahesīti mahante",
  "tika-abh01t0:7_4": "sīlakkhandhādayo esi gavesīti mahesi. Ñātabbāti ñeyyā, sabhāvadhāraṇādinā atthena",
  "tika-abh01t0:7_5": "dhammā. Tattha “ñeyyā”ti vacanena dhammānaṁ añeyyattaṁ paṭikkhipati. “Dhammā”ti vacanena",
  "tika-abh01t0:7_6": "ñeyyānaṁ sattajīvādibhāvaṁ paṭikkhipati. Ñeyyā ca te dhammā cāti ñeyyadhammā. Sabbesūti",
  "tika-abh01t0:7_7": "anavasesapariyādānaṁ. Tena aññātābhāvaṁ dasseti. Pavattitthāti uppajjittha. Yathārucīti",
  "tika-abh01t0:7_8": "yā yā ruci yathāruci, rucīti ca icchā, kattukāmatā sā. Yā yā pavattā tappabhedā,",
  "tika-abh01t0:7_9": "yathā vā ruci tathā, rucianurūpaṁ pavattā “yathāruci pavattitthā”ti vuccati. Yathā",
  "tika-abh01t0:7_10": "yathā vā ruci pavattā, tathā tathā pavattā paññā “yathāruci pavattitthā”ti vuccati.",
  "tika-abh01t0:8_0": "Tattha bhagavati pavattāva karuṇā bhagavato paññāya nidassananti gahetabbā. Sā hi",
  "tika-abh01t0:8_1": "asādhāraṇā mahākaruṇā, na aññā. Yassāti ca karuṇāpaññānaṁ ubhinnampi ādhārapuggalanidassanaṁ.",
  "tika-abh01t0:8_2": "Na hi nirādhārā karuṇā atthīti “karuṇā”ti vutte tadādhārabhūto puggalo nidassetabbo",
  "tika-abh01t0:8_3": "hoti, so ca idha añño vutto natthi, na ca āsannaṁ vajjetvā dūrassa gahaṇe payojanaṁ",
  "tika-abh01t0:8_4": "atthīti “yassā”ti nidassitapuggalova karuṇāya ādhāro. Tena idaṁ vuttaṁ hoti “yassa",
  "tika-abh01t0:8_5": "attano karuṇā viya paññāpi pavattitthā”ti. Kathaṁ pana karuṇā sattesu pavattittha",
  "tika-abh01t0:8_6": "yathā paññāpi dhammesu pavattitthāti? Niravasesato yathāruci ca. Bhagavato hi karuṇā",
  "tika-abh01t0:8_7": "kañci sattaṁ avajjetvā sabbesu sattesu niravasesesu pavattati, pavattamānā ca rucivasena",
  "tika-abh01t0:8_8": "ekasmiṁ anekesu ca aññehi asādhāraṇā pavattati. Na hi aññesaṁ “mahoghapakkhandānaṁ",
  "tika-abh01t0:8_9": "sattānaṁ natthañño koci oghā uddhatā aññatra mayā”ti passantānaṁ karuṇokkamanaṁ hoti",
  "tika-abh01t0:8_10": "yathā bhagavatoti. Paññāpi bhagavato sabbesu dhammesu niravasesesu pavattati, pavattamānā",
  "tika-abh01t0:8_11": "ca ekasmiṁ anekesu ca dhammesu sabhāvakiccādijānanena anāvaraṇā asādhāraṇā pavattati",
  "tika-abh01t0:8_12": "yathāruci, yathā ca passantassa bhagavato karuṇā yathāruci pavattati. Taṁ sabbaṁ",
  "tika-abh01t0:8_13": "paṭisambhidāmagge mahākaruṇāñāṇavibhaṅgavasena jānitabbaṁ, paññāya ca yathāruci pavatti",
  "tika-abh01t0:8_14": "sesāsādhāraṇañāṇavibhaṅgādivasena. Paññāgahaṇena ca tīsu kālesu appaṭihatañāṇaṁ catusaccañāṇaṁ",
  "tika-abh01t0:8_15": "catupaṭisambhidāñāṇaṁ, karuṇāgahaṇena mahākaruṇāsamāpattiñāṇassa gahitattā taṁ vajjetvā",
  "tika-abh01t0:8_16": "aññāni asādhāraṇañāṇāni catuvesārajjañāṇaṁ dasabalāni cha abhiññā catucattālīsa ñāṇavatthūni",
  "tika-abh01t0:8_17": "sattasattati ñāṇavatthūnīti evamādayo aneke paññāppabhedā saṅgayhanti, tasmā tassā",
  "tika-abh01t0:8_18": "tassā paññāya pavattivasena yathāruci pavatti veditabbā. Tenāha “karuṇā viya…pe… yathārucī”ti.",
  "tika-abh01t0:9_0": "Tattha karuṇāgahaṇena mahābodhiyā mūlaṁ dasseti. Mahādukkhasambādhappaṭipannañhi",
  "tika-abh01t0:9_1": "sattanikāyaṁ disvā “tassa natthañño koci saraṇaṁ, ahametaṁ mutto mocessāmī”ti karuṇāya",
  "tika-abh01t0:9_2": "sañcoditamānaso abhinīhāraṁ dīpaṅkarassa bhagavato pādamūle katvā bodhisambhāre samodhānetvā",
  "tika-abh01t0:9_3": "anupubbena sambodhiṁ pattoti karuṇā mahābodhiyā mūlanti. Sattesūti etena mahābodhiyā",
  "tika-abh01t0:9_4": "payojanaṁ dasseti. Sattā hi mahābodhiṁ payojenti. Sattasantāraṇatthañhi sabbaññutā",
  "tika-abh01t0:9_5": "abhipatthitā. Yathāha –",
  "tika-abh01t0:10": "“Kiṁ me ekena tiṇṇena, purisena thāmadassinā;",
  "tika-abh01t0:11": "Sabbaññutaṁ pāpuṇitvā, santāressaṁ sadevaka”nti. ;",
  "tika-abh01t0:12_0": "Paññāgahaṇena mahābodhiṁ dasseti. Sabbaññutāya hi padaṭṭhānabhūtaṁ maggañāṇaṁ, maggañāṇapadaṭṭhānañca",
  "tika-abh01t0:12_1": "sabbaññutaññāṇaṁ “mahābodhī”ti vuccatīti. Ñeyyadhammesu sabbesūti etena santāretabbānaṁ",
  "tika-abh01t0:12_2": "sattānaṁ abhiññeyyapariññeyyapahātabbabhāvetabbasacchikātabbe khandhāyatanadhātusaccindriyapaṭiccasamuppādasatipaṭṭhānādibhede",
  "tika-abh01t0:12_3": "kusalādibhede ca sabbadhamme dasseti. Pavattittha yathārucīti etena paṭivedhapaccavekkhaṇapubbaṅgamadesanāñāṇappavattidīpanena",
  "tika-abh01t0:12_4": "payojanasampattiṁ dasseti. Sabbadhammānañhi paṭivedhañāṇaṁ bodhipallaṅke ahosi. Maggañāṇameva",
  "tika-abh01t0:12_5": "hi tanti. Paccavekkhaṇañāṇañca visesena ratanagharasattāhe ahosi. Evaṁ paṭividdhapaccavekkhitānaṁ",
  "tika-abh01t0:12_6": "dhammānaṁ dhammacakkappavattanādīsu desanāñāṇaṁ ahosi, visesena ca paṇḍukambalasilāyaṁ",
  "tika-abh01t0:12_7": "sattappakaraṇadesanāyanti. Desanāñāṇena ca desento bhagavā sattesu hitapaṭipattiṁ",
  "tika-abh01t0:12_8": "paṭipajjatīti. Etena sabbena attahitapaṭipattiṁ parahitapaṭipattiñca dasseti. Mahābodhidassanena",
  "tika-abh01t0:12_9": "hi attahitapaṭipatti, itarehipi parahitapaṭipatti dassitāti. Tena attahitapaṭipannādīsu",
  "tika-abh01t0:12_10": "catūsu puggalesu bhagavato catutthapuggalabhāvaṁ dasseti, tena ca anuttaradakkhiṇeyyabhāvaṁ",
  "tika-abh01t0:12_11": "niratisayapaṇāmārahabhāvañca attano ca kiriyāya khettaṅgatabhāvaṁ dasseti.",
  "tika-abh01t0:13_0": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato sabbalokiyaguṇasampatti",
  "tika-abh01t0:13_1": "bhagavato dassitā hoti, paññāgahaṇenapi sabbaññutaññāṇapadaṭṭhānamaggañāṇadīpanato",
  "tika-abh01t0:13_2": "sabbalokuttaraguṇasampatti. Karuṇāvacanena ca upagamanaṁ nirupakkilesaṁ, paññāvacanena",
  "tika-abh01t0:13_3": "apagamanaṁ dasseti. Upagamanaṁ dassento ca loke sañjātasaṁvaḍḍhabhāvaṁ dasseti, apagamanaṁ",
  "tika-abh01t0:13_4": "dassento lokena anupalittataṁ. “Karuṇā viya sattesū”ti ca lokasamaññānurūpaṁ bhagavato",
  "tika-abh01t0:13_5": "pavattiṁ dasseti, “ñeyyadhammesu sabbesu yathāruci paññā pavattitthā”ti etena samaññāya",
  "tika-abh01t0:13_6": "anatidhāvanaṁ. Sabbadhammasabhāvānavabodhe hi sati samaññaṁ atidhāvitvā “satto jīvo",
  "tika-abh01t0:13_7": "atthī”ti parāmasanaṁ hotīti. Sabbesañca buddhaguṇānaṁ karuṇā ādi tannidānabhāvato,",
  "tika-abh01t0:13_8": "paññā pariyosānaṁ tato uttarikaraṇīyābhāvato. Ādipariyosānadassanena ca sabbe buddhaguṇā",
  "tika-abh01t0:13_9": "dassitāva honti. Karuṇāgahaṇena ca sīlakkhandhapubbaṅgamo samādhikkhandho dassito",
  "tika-abh01t0:13_10": "hoti. Karuṇānidānañhi sīlaṁ tato pāṇātipātādiviratippavattito tassā ca jhānattayasampayogato.",
  "tika-abh01t0:13_11": "Paññāvacanena paññākkhandho. Sīlañca sabbabuddhaguṇānaṁ ādi, samādhi majjhaṁ, paññā",
  "tika-abh01t0:13_12": "pariyosānanti evampi ādimajjhapariyosānakalyāṇā sabbe buddhaguṇā dassitā honti.",
  "tika-abh01t0:14_0": "2. Evaṁ saṅkhepena sabbabuddhaguṇehi bhagavantaṁ thometvā yassā saṁvaṇṇanaṁ kattukāmo,",
  "tika-abh01t0:14_1": "tāya abhidhammadesanāya aññehi asādhāraṇāya thometuṁ “dayāya tāyā”tiādimāha. Tassā",
  "tika-abh01t0:14_2": "pana desanāya nidānañca samuṭṭhānañca dassetuṁ “dayāya tāyā”tiādi vuttaṁ. Nidānañca",
  "tika-abh01t0:14_3": "duvidhaṁ abbhantaraṁ bāhirañcāti. Abbhantaraṁ karuṇā, bāhiraṁ desakālādi. Samuṭṭhānaṁ",
  "tika-abh01t0:14_4": "desanāpaññā. Tattha abbhantaranidānaṁ dassento “dayāya tāya sattesu, samussāhitamānaso”ti",
  "tika-abh01t0:14_5": "āha. Tattha dayāti karuṇā adhippetā. Tāya hi samussāhito abhidhammakathāmaggaṁ sampavattayīti.",
  "tika-abh01t0:14_6": "Tāyāti ayaṁ ta-saddo pubbe vuttassa paṭiniddeso hoti.",
  "tika-abh01t0:15_0": "Purimagāthāya ca padhānabhāvena paññā niddiṭṭhā, tabbisesanabhāvena karuṇā. Sā hi",
  "tika-abh01t0:15_1": "tassā nidassanabhūtā appadhānā taṁ visesetvā vinivattā, tasmā “tāyā”ti paṭiniddesaṁ",
  "tika-abh01t0:15_2": "nārahati. Yā ca padhānabhūtā paññā, sā desanāya samuṭṭhānaṁ, na samussāhinīti tassā",
  "tika-abh01t0:15_3": "ca paṭiniddeso na yuttoti? Paññāya tāva paṭiniddeso na yuttoti suvuttametaṁ, karuṇāya",
  "tika-abh01t0:15_4": "pana paṭiniddeso no na yutto “dayāya tāyā”ti dvinnaṁ padānaṁ samānādhikaraṇabhāvato.",
  "tika-abh01t0:15_5": "Samānādhikaraṇānañhi dvinnaṁ padānaṁ rūpakkhandhādīnaṁ viya visesanavisesitabbabhāvo",
  "tika-abh01t0:15_6": "hoti. Rūpa-saddo hi aññakkhandhanivattanatthaṁ vuccamāno visesanaṁ hoti, khandha-saddo",
  "tika-abh01t0:15_7": "ca nivattetabbagahetabbasādhāraṇavacanabhāvato visesitabbo, evamidhāpi “dayāya tāyā”ti",
  "tika-abh01t0:15_8": "dvinnaṁ padānaṁ ekavibhattiyuttānaṁ samānādhikaraṇabhāvato visesanavisesitabbabhāvo",
  "tika-abh01t0:15_9": "hoti. Tattha dayā samussāhinīti padhānā, nivattetabbagahetabbasādhāraṇavacanañcidaṁ.",
  "tika-abh01t0:15_10": "Tasmā “dayāyā”ti visesitabbavacanametaṁ, tassa ca yathā visesanaṁ hoti “tāyā”ti idaṁ",
  "tika-abh01t0:15_11": "vacanaṁ, tathā tassa paṭiniddesabhāvo yojetabbo. Na hi paññāpaṭiniddesabhāve dayāvisesanaṁ",
  "tika-abh01t0:15_12": "ta-saddo hoti, karuṇāpaṭiniddesabhāve ca hotīti. Padhānañca paññaṁ vajjetvā “dayāyā”ti",
  "tika-abh01t0:15_13": "etena sambajjhamāno “tāyā”ti ayaṁ ta-saddo appadhānāya karuṇāya paṭiniddeso bhavitumarahati.",
  "tika-abh01t0:15_14": "Ayamettha attho – yāya dayāya samussāhito, na sā yā kāci, sabbaññutaññāṇassa pana",
  "tika-abh01t0:15_15": "nidassanabhūtā mahākaruṇā, tāya samussāhitoti.",
  "tika-abh01t0:16_0": "Kathaṁ pana karuṇā “dayā”ti ñātabbā, nanu vuttaṁ “dayāpanno”ti etassa aṭṭhakathāyaṁ",
  "tika-abh01t0:16_1": "“mettacittataṁ āpanno”ti, tasmā dayā mettāti yujjeyya, na karuṇāti? Yadi evaṁ “adayāpanno”ti",
  "tika-abh01t0:16_2": "etassa aṭṭhakathāyaṁ “nikkaruṇataṁ āpanno”ti vuttanti dayā mettāti ca na yujjeyya,",
  "tika-abh01t0:16_3": "tasmā dayā-saddo yattha yattha pavattati, tattha tattha adhippāyavasena yojetabbo.",
  "tika-abh01t0:16_4": "Dayā-saddo hi anurakkhaṇatthaṁ antonītaṁ katvā pavattamāno mettāya ca karuṇāya ca",
  "tika-abh01t0:16_5": "pavattatīti no na yujjati. Evañhi aṭṭhakathānaṁ avirodho hotīti. Karuṇā ca desanāya",
  "tika-abh01t0:16_6": "nidānabhāvena vuttā, na mettā “accantameva hi taṁ samayaṁ bhagavā karuṇāvihārena",
  "tika-abh01t0:16_7": "vihāsī”ti evamādīsu, tasmā idha karuṇāva dayāvacanena gahitāti veditabbā. Sā hi samussāhinī,",
  "tika-abh01t0:16_8": "na mettā, mettā pana paññāgatikapavattinī hotīti.",
  "tika-abh01t0:17_0": "“Sattesū”ti kasmā evaṁ vuttaṁ, nanu “tāyā”ti etena vacanena sattavisayā karuṇā gahitāti?",
  "tika-abh01t0:17_1": "No na gahitā, purimagāthāya pana “sattesu karuṇā yathāruci pavattitthā”ti sappadesasattavisayā",
  "tika-abh01t0:17_2": "nippadesasattavisayā ca sabbā vuttā, idha pana nippadesasattavisayataṁ gahetuṁ “sattesū”ti",
  "tika-abh01t0:17_3": "nippadesasattavisayabhūtā dassitā. Tena sabbasattavisayāya karuṇāya samussāhito abhidhammakathāmaggaṁ",
  "tika-abh01t0:17_4": "devānaṁ sampavattayi, na devavisayāya eva, tasmā sabbasattahitatthaṁ abhidhammakathāmaggaṁ",
  "tika-abh01t0:17_5": "devānaṁ sampavattayi, na devānaṁyeva atthāyāti ayamattho dassitova hoti. Atha vā",
  "tika-abh01t0:17_6": "“sattesū”ti idaṁ na dayāya ālambananidassanaṁ, samussāhanavisayo pana etena dassito.",
  "tika-abh01t0:17_7": "Abhidhammakathāmaggappavattanatthañhi bhagavā karuṇāya na devesuyeva samussāhito,",
  "tika-abh01t0:17_8": "sabbabodhaneyyesu pana sattesu samussāhito sabbesaṁ atthāya pavattattā, tasmā sattesu",
  "tika-abh01t0:17_9": "samussāhitamānasoti sattesu visayabhūtesu nimittabhūtesu vā samussāhitamānaso uyyojitacittoti attho daṭṭhabbo.",
  "tika-abh01t0:18_0": "Evaṁ abbhantaranidānaṁ dassetvā bāhiranidānaṁ dassento “pāṭihīrāvasānamhī”tiādimāha.",
  "tika-abh01t0:18_1": "Tattha yasmiṁ kāle bhagavatā abhidhammakathāmaggo pavattito, taṁ dassetuṁ “pāṭihīrāvasānamhi",
  "tika-abh01t0:18_2": "vasanto”ti vuttaṁ. “Avasānamhi vasanto tidasālaye”ti vacanato yassāvasānamhi tidasālaye",
  "tika-abh01t0:18_3": "vasi, taṁ kaṇḍambamūle kataṁ yamakapāṭihāriyaṁ idha “pāṭihīra”nti vuttaṁ, na bodhimūlādīsu",
  "tika-abh01t0:18_4": "kataṁ pāṭihāriyaṁ, nāpi ādesanānusāsaniyoti viññāyati, pākaṭattā ca āsannattā ca",
  "tika-abh01t0:18_5": "tadeva gahitanti daṭṭhabbaṁ. Pāṭihāriyapadassa vacanatthaṁ “paṭipakkhaharaṇato rāgādikilesāpanayanato",
  "tika-abh01t0:18_6": "pāṭihāriya”nti vadanti, bhagavato pana paṭipakkhā rāgādayo na santi ye haritabbā.",
  "tika-abh01t0:18_7": "Puthujjanānampi hi vigatupakkilese aṭṭhaṅgaguṇasamannāgate citte hatapaṭipakkhe iddhividhaṁ",
  "tika-abh01t0:18_8": "pavattati, tasmā tattha pavattavohārena ca na sakkā idha “pāṭihāriya”nti vattuṁ.",
  "tika-abh01t0:18_9": "Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato",
  "tika-abh01t0:18_10": "“pāṭihāriya”nti vuttaṁ, evaṁ sati yuttametaṁ. Atha vā bhagavato ca sāsanassa ca paṭipakkhā",
  "tika-abh01t0:18_11": "titthiyā, tesaṁ haraṇato pāṭihāriyaṁ. Te hi diṭṭhiharaṇavasena diṭṭhippakāsane asamatthabhāvena",
  "tika-abh01t0:18_12": "ca iddhiādesanānusāsanīhi haritā apanītā hontīti. Atha vā paṭīti ayaṁ saddo “pacchā”ti",
  "tika-abh01t0:18_13": "etassa atthaṁ bodheti “tasmiṁ paṭipaviṭṭhamhi, añño āgañchi brāhmaṇo”tiādīsu viya,",
  "tika-abh01t0:18_14": "tasmā samāhite citte vigatupakkilese ca katakiccena pacchā haritabbaṁ pavattetabbanti",
  "tika-abh01t0:18_15": "paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ",
  "tika-abh01t0:18_16": "paṭihāriyaṁ, iddhiādesanānusāsaniyo ca vigatupakkilesena katakiccena ca sattahitatthaṁ",
  "tika-abh01t0:18_17": "puna pavattetabbā, haritesu ca attano upakkilesesu parasattānaṁ upakkilesaharaṇāni",
  "tika-abh01t0:18_18": "hontīti paṭihāriyāni bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye",
  "tika-abh01t0:18_19": "bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato,",
  "tika-abh01t0:18_20": "tattha jātaṁ, tasmiṁ vā nimittabhūte, tato vā āgatanti pāṭihāriyaṁ. Pāṭihāriyameva",
  "tika-abh01t0:18_21": "idha “pāṭihīra”nti vuttaṁ. Avasānamhi vasantoti etehi kālaṁ nidasseti. Pāṭihīrakaraṇāvasānena",
  "tika-abh01t0:18_22": "hi tidasālayavāsena ca paricchinno abhidhammakathāmaggappavattanassa kāloti. Tidasālayeti",
  "tika-abh01t0:18_23": "desaṁ nidasseti. So hi abhidhammakathāmaggappavattanassa deso tattha vasantena pavattitattāti.",
  "tika-abh01t0:19_0": "3. Tatthāpi desavisesadassanatthaṁ “pāricchattakamūlamhī”tiādi vuttaṁ. Yugandhareti",
  "tika-abh01t0:19_1": "sītapabbatesveko dvecattālīsayojanasahassubbedho, ādicco ca tadubbedhamaggacārī,",
  "tika-abh01t0:19_2": "so sati sambhave yathā yugandhare sobheyya, evaṁ sobhamāno nisinnoti attho.",
  "tika-abh01t0:20_0": "4-5. Idāni puggale dhammapaṭiggāhake apadisanto “cakkavāḷasahassehī”tiādimāha. Sabbasoti",
  "tika-abh01t0:20_1": "samantato āgamma sabbehi disābhāgehi, sannivesavasena vā samantato sanniviṭṭhehi",
  "tika-abh01t0:20_2": "dasahi cakkavāḷasahassehīti adhippāyo, na sabbaso cakkavāḷasahassehi dasahi dasahīti.",
  "tika-abh01t0:20_3": "Evaṁ sati cattālīsacakkavāḷasahassehi adhikehi vā āgamanaṁ vuttaṁ siyā, na cetaṁ",
  "tika-abh01t0:20_4": "adhippetanti. Samantato sannisinnenāti vā yojetabbaṁ. Samaṁ, sammā vā nisinnena sannisinnena,",
  "tika-abh01t0:20_5": "aññamaññaṁ abyābādhetvā bhagavati gāravaṁ katvā sotaṁ odahitvā nisajjadose vajjitabbe",
  "tika-abh01t0:20_6": "vajjetvā nisinnenāti attho. Mātaraṁ pamukhaṁ katvā sannisinnena devānaṁ gaṇena parivāritoti",
  "tika-abh01t0:20_7": "vā, mātaraṁ pamukhaṁ katvā abhidhammakathāmaggaṁ sampavattayīti vā yojanā kātabbā.",
  "tika-abh01t0:21_0": "Idāni desanāya samuṭṭhānaṁ dassento “tassā paññāya tejasā”ti āha. Yā sā ādimhi karuṇāya",
  "tika-abh01t0:21_1": "upamitā sabbañeyyadhammānaṁ yathāsabhāvajānanasamatthā, tesaṁ desetabbappakārajānanasamatthā,",
  "tika-abh01t0:21_2": "bodhetabbapuggalānaṁ āsayādhimuttiyādivibhāvanasamatthā ca paññā, tassā ca yathāvuttabalayogatoti",
  "tika-abh01t0:21_3": "attho. Tena sabbaññutaññāṇameva abhidhammakathāya samuṭṭhānabhāve samatthaṁ, nāññanti",
  "tika-abh01t0:21_4": "imamatthaṁ dīpento abhidhammakathāya asādhāraṇabhāvaṁ dasseti. Maggoti upāyo. Khandhāyatanādīnaṁ",
  "tika-abh01t0:21_5": "kusalādīnañca dhammānaṁ avabodhassa, saccappaṭivedhasseva vā upāyabhāvato “abhidhammakathāmaggo”ti",
  "tika-abh01t0:21_6": "vutto. Pabandho vā “maggo”ti vuccati. So hi dīghattā maggo viyāti maggo, tasmā abhidhammakathāpabandho",
  "tika-abh01t0:21_7": "“abhidhammakathāmaggo”ti vutto. Devānaṁ gaṇena parivāritoti vatvā puna devānanti",
  "tika-abh01t0:21_8": "vacanaṁ tesaṁ gahaṇasamatthataṁ dīpeti. Na hi asamatthānaṁ bhagavā desetīti.",
  "tika-abh01t0:22_0": "6. Evaṁ karuṇāpaññāmukhehi guṇehi bhagavato abhidhammakathāmaggappavattanena ca hitappaṭipattiyā",
  "tika-abh01t0:22_1": "paramapaṇāmārahataṁ dassetvā idāni adhippetaṁ paṇāmaṁ karonto āha “tassa pāde namassitvā”ti.",
  "tika-abh01t0:22_2": "Bhagavato thomaneneva ca dhammassa svākkhātatā saṅghassa ca suppaṭipannatā dassitā",
  "tika-abh01t0:22_3": "hoti tappabhavassa anaññathābhāvato, tasmā paṇāmārahaṁ tañca ratanadvayaṁ paṇamanto",
  "tika-abh01t0:22_4": "“saddhammañcassa…pe… cañjali”nti āha. Tattha yasmā buddho “sadevake loke tathāgato",
  "tika-abh01t0:22_5": "vandanīyo”ti, saṅgho ca “suppaṭipanno…pe… añjalikaraṇīyo”ti vutto, tasmā “tassa pāde",
  "tika-abh01t0:22_6": "namassitvā, katvā saṅghassa cañjali”nti vuttaṁ. Dhammo pana svākkhātatādiguṇayutto",
  "tika-abh01t0:22_7": "tathānussaraṇena pūjetabbo hoti “tameva dhammaṁ sakkatvā garuṁkatvā upanissāya vihareyya”nti",
  "tika-abh01t0:22_8": "vacanato, kāyavācācittehi sabbathā pūjetabbo, tasmā “saddhammañcassa pūjetvā”ti vuttaṁ.",
  "tika-abh01t0:22_9": "Sirīmatoti ettha sirīti paññāpuññānaṁ adhivacananti vadanti. Atha vā puññanibbattā",
  "tika-abh01t0:22_10": "sarīrasobhaggādisampatti katapuññe nissayati, katapuññehi vā nissīyatīti “sirī”ti",
  "tika-abh01t0:22_11": "vuccati, sā ca atisayavatī bhagavato atthīti sirīmā, bhagavā, tassa sirīmato.",
  "tika-abh01t0:23_0": "7.Nipaccakārassāti paṇāmakiriyāya. Ānubhāvenāti balena. Sosetvāti sukkhāpetvā antaradhāpetvā",
  "tika-abh01t0:23_1": "atthaṁ pakāsayissāmīti sambandho. Antarāyeti atthappakāsanassa upaghātake. Asesatoti nissese sakale.",
  "tika-abh01t0:24_0": "8. Idāni abhidhammassa gambhīratthattā atthappakāsanassa dukkarabhāvaṁ dīpetuṁ “visuddhācārasīlenā”tiādinā",
  "tika-abh01t0:24_1": "abhiyācanaṁ dasseti. Thullaccayādivisuddhiyā visuddhācāro, pārājikasaṅghādisesavisuddhiyā",
  "tika-abh01t0:24_2": "visuddhasīlo. Cārittavārittavisuddhiyā vā visuddhācārasīlo, tena. Sakkaccanti cittiṁ",
  "tika-abh01t0:24_3": "katvā. Abhiyācitoti abhimukhaṁ yācito. Tena anādariyaṁ atthappakāsane kātuṁ asakkuṇeyyaṁ dasseti.",
  "tika-abh01t0:25_0": "9. Idāni yassa atthaṁ pakāsetukāmo, taṁ dassetuṁ “yaṁ devadevo”tiādimāha. Tattha",
  "tika-abh01t0:25_1": "yanti abhidhammaṁ. Devadevoti visuddhisammutiupapattidevānaṁ devo. Loke hi ye “saraṇaṁ",
  "tika-abh01t0:25_2": "parāyaṇa”nti gantabbā gatibhūtā, te “devā”ti vuccanti, bhagavā ca sabbadevānaṁ gatibhūtoti.",
  "tika-abh01t0:25_3": "Nayatoti saṅkhepato. Samācikkhīti sammā ācikkhi yathā thero bujjhati. Veneyyasatte",
  "tika-abh01t0:25_4": "vinetīti vināyako, nāyakavirahito vā, sayambhūti attho.",
  "tika-abh01t0:26_0": "10-12.Yañcāti yañca abhidhammaṁ bhikkhūnaṁ payirudāhāsīti sambandho. Payirudāhāsīti",
  "tika-abh01t0:26_1": "kathesi. Itīti iminā anukkamena. “Yo dhārito”ti yanti upayogavasena vutto yaṁ-saddo",
  "tika-abh01t0:26_2": "dhāritoti paccattena sambajjhamāno paccattavasena pariṇamati, tasmā yo dhārito, yo",
  "tika-abh01t0:26_3": "ca saṅgīto, tassa atthaṁ pakāsayissāmīti yojanā kātabbā. Vedena paññāya īhati pavattatīti",
  "tika-abh01t0:26_4": "vedeho, tena muninā. Abhiṇhasoti bahuso. Abhidhammassāti etaṁ “atthaṁ pakāsayissāmī”ti",
  "tika-abh01t0:26_5": "etena yojetabbaṁ. Idāni yo atthappakāsanassa nissayo, taṁ dassetuṁ “ādito”tiādimāha.",
  "tika-abh01t0:26_6": "Tattha āditoti ādimhi paṭhamasaṅgītiyaṁ.",
  "tika-abh01t0:27_0": "13. Yā aṭṭhakathā saṅgītā, kassa pana sā aṭṭhakathāti? Aññassa vuttassa abhāvā “yassa",
  "tika-abh01t0:27_1": "atthaṁ pakāsayissāmī”ti vuttaṁ, adhikāravasena “tassa abhidhammassā”ti viññāyati.",
  "tika-abh01t0:27_2": "Saṅgītāti atthaṁ pakāsetuṁ yuttaṭṭhāne “ayaṁ etassa attho, ayaṁ etassa attho”ti saṅgahetvā",
  "tika-abh01t0:27_3": "vuttā, pacchāpi ca dutiyatatiyasaṅgītīsu anusaṅgītā.",
  "tika-abh01t0:28_0": "14-16.Abhisaṅkhatāti racitā. Tatoti aṭṭhakathāto. Tantinayānuganti tantigatiṁ anugataṁ.",
  "tika-abh01t0:28_1": "Bhāsanti māgadhabhāsaṁ. Nikāyantaraladdhīhīti antarantarā anuppavesitāhi. Asammissanti",
  "tika-abh01t0:28_2": "avokiṇṇaṁ. Anākulanti sanikāyepi anāvilaṁ paricchinnaṁ. Asammisso anākulo ca yo mahāvihāravāsīnaṁ",
  "tika-abh01t0:28_3": "atthavinicchayo, taṁ dīpayanto atthaṁ pakāsayissāmīti. Etena tipiṭakacūḷanāgattherādīhi",
  "tika-abh01t0:28_4": "vutto theravādopi saṅgahito hoti. Atha vā tambapaṇṇibhāsaṁ apanetvā māgadhabhāsañca",
  "tika-abh01t0:28_5": "āropetvā pakāsiyamāno yo abhidhammassa attho asammisso anākuloyeva ca hoti mahāvihāravāsīnañca",
  "tika-abh01t0:28_6": "vinicchayabhūto, taṁ atthaṁ “eso mahāvihāravāsīnaṁ vinicchayo”ti dīpayanto pakāsayissāmi.",
  "tika-abh01t0:28_7": "Tappakāsaneneva hi so tathā dīpito hotīti.",
  "tika-abh01t0:29_0": "17.Tosayanto vicakkhaṇeti vicakkhaṇe tosayanto gahetabbaṁ gahetvānāti evaṁ yojetvā",
  "tika-abh01t0:29_1": "“gahetabbaṭṭhāneyeva gahitaṁ suṭṭhu kata”nti evaṁ tosayantoti atthaṁ vadanti. Evaṁ",
  "tika-abh01t0:29_2": "sati gahetabbaggahaṇeneva tosanaṁ kataṁ, na aññena atthappakāsanenāti etaṁ āpajjeyya.",
  "tika-abh01t0:29_3": "Tosayanto atthaṁ pakāsayissāmīti evaṁ pana yojanāya sati gahetabbaggahaṇaṁ aññañca",
  "tika-abh01t0:29_4": "sabbaṁ atthappakāsanaṁ hotīti sabbena tena tosanaṁ kataṁ hoti, tasmā tosayanto atthaṁ",
  "tika-abh01t0:29_5": "pakāsayissāmīti yuttarūpā.",
  "tika-abh01t0:30_0": "18-20. Idāni yaṁ atthappakāsanaṁ kattukāmo, tassa mahattaṁ pariharituṁ “kammaṭṭhānānī”tiādimāha.",
  "tika-abh01t0:30_1": "Atthavaṇṇananti ettha vaṇṇanā nāma vivaritvā vitthāretvā vacanaṁ. Itīti “apanetvā",
  "tika-abh01t0:30_2": "tato bhāsa”nti evamādinā yathādassitappakārena. Iti sotūnaṁ ussāhuppādanassa hetuṁ",
  "tika-abh01t0:30_3": "dasseti. Abhidhammakathanti abhidhammaṭṭhakathaṁ. Nisāmethāti suṇātha. Idāni avassaṁ",
  "tika-abh01t0:30_4": "ayaṁ sotabbāyevāti daḷhaṁ ussāhento āha “dullabhā hi ayaṁ kathā”ti.",
  "tika-abh01t0:31": "Vīsatigāthāvaṇṇanā niṭṭhitā.",
  "tika-abh01t0:32": "Nidānakathāvaṇṇanā",
  "tika-abh01t0:33": "Aṭṭhasāliniṁ tāva vaṇṇentehi ācariyehi tassā sanniveso vibhāvetabbo. Tasmā idaṁ vuccati –",
  "tika-abh01t0:34": "“Vacanattho paricchedo, sanniveso ca pāḷiyā;",
  "tika-abh01t0:35": "Sāgarehi tathā cintā, desanāhi gambhīratā.",
  "tika-abh01t0:36": "“Desanāya sarīrassa, pavattiggahaṇaṁ tathā;",
  "tika-abh01t0:37": "Therassa vācanāmagga-tappabhāvitatāpi ca.",
  "tika-abh01t0:38": "“Paṭivedhā tathā buddha-vacanādīhi ādito;",
  "tika-abh01t0:39": "Ābhidhammikabhāvassa, sādhanaṁ sabbadassino.",
  "tika-abh01t0:40": "“Vinayenātha gosiṅga-suttena ca mahesinā;",
  "tika-abh01t0:41": "Bhāsitattassa saṁsiddhi, nidānena ca dīpitā.",
  "tika-abh01t0:42": "“Pakāsetvā imaṁ sabbaṁ, paṭiññātakathā katā;",
  "tika-abh01t0:43": "Aṭṭhasāliniyā etaṁ, sannivesaṁ vibhāvaye”ti.",
  "tika-abh01t0:44_0": "Vacanatthavijānanena viditābhidhammasāmaññatthassa abhidhammakathā vuccamānā sobheyyāti",
  "tika-abh01t0:44_1": "abhidhammaparijānanameva ādimhi yuttarūpanti tadatthaṁ pucchati “tattha kenaṭṭhena",
  "tika-abh01t0:44_2": "abhidhammo”ti. Tattha tatthāti “abhidhammassa atthaṁ pakāsayissāmī”ti yadidaṁ vuttaṁ,",
  "tika-abh01t0:44_3": "tasmiṁ. “Yassa atthaṁ pakāsayissāmī”ti paṭiññātaṁ, so abhidhammo kenaṭṭhena abhidhammoti",
  "tika-abh01t0:44_4": "attho. Tatthāti vā “abhidhammakatha”nti etasmiṁ vacane yo abhidhammo vutto, so kenaṭṭhena",
  "tika-abh01t0:44_5": "abhidhammoti attho. Dhammātirekadhammavisesaṭṭhenāti ettha dhammo atireko dhammātireko,",
  "tika-abh01t0:44_6": "suttantādhikā pāḷīti attho. Dhammo viseso dhammaviseso dhammātisayo, vicittā pāḷīti",
  "tika-abh01t0:44_7": "attho, dhammātirekadhammavisesā eva attho dhammātirekadhammavisesaṭṭho. Dvinnampi",
  "tika-abh01t0:44_8": "atthānaṁ abhidhammasaddassa atthabhāvena sāmaññato ekavacananiddeso kato. Tasmāti",
  "tika-abh01t0:44_9": "yasmā “abhikkamanti, abhikkantavaṇṇā”tiādīsu viya atirekavisesaṭṭhadīpako abhisaddo,",
  "tika-abh01t0:44_10": "tasmā ayampi dhammo dhammātirekadhammavisesaṭṭhena “abhidhammo”ti vuccatīti sambandho.",
  "tika-abh01t0:45_0": "Tattha siyā – “abhikkamanti, abhikkantavaṇṇā”ti ettha dhātusaddassa purato payujjamāno",
  "tika-abh01t0:45_1": "abhisaddo kiriyāya atirekavisesabhāvadīpako hotīti yuttaṁ upasaggabhāvato, dhammasaddo",
  "tika-abh01t0:45_2": "pana na dhātusaddoti etasmā purato abhisaddo payogameva nārahati. Athāpi payujjeyya,",
  "tika-abh01t0:45_3": "kiriyāvisesakā upasaggā, na ca dhammo kiriyāti dhammassa atirekavisesabhāvadīpanaṁ",
  "tika-abh01t0:45_4": "na yuttanti? No na yuttaṁ. Aññassapi hi upasaggassa adhātusaddā purato payujjamānassa",
  "tika-abh01t0:45_5": "akiriyāyapi atirekavisesabhāvadīpakassa dassanatoti etamatthaṁ vibhāvetuṁ atichattādiudāharaṇaṁ",
  "tika-abh01t0:45_6": "dassento āha “yathā”tiādi. Evamevāti yathā chattātirekachattavisesādiatthena atichattādayo",
  "tika-abh01t0:45_7": "honti atisaddassa upasaggassa adhātusaddassapi purato payujjamānassa akiriyāya ca",
  "tika-abh01t0:45_8": "tabbhāvadīpakattā, evamayampi dhammo dhammātirekadhammavisesaṭṭhena “abhidhammo”ti",
  "tika-abh01t0:45_9": "vuccati abhi-saddassa upasaggassa adhātusaddassapi purato payujjamānassa akiriyāya",
  "tika-abh01t0:45_10": "ca tabbhāvadīpakattāti adhippāyo.",
  "tika-abh01t0:46_0": "Ekadeseneva vibhattāti “katame ca, bhikkhave, pañcakkhandhā? Rūpakkhandho…pe… viññāṇakkhandho.",
  "tika-abh01t0:46_1": "Katamo ca, bhikkhave, rūpakkhandho? Yaṁ kiñci rūpaṁ atītā…pe… santike vā, ayaṁ vuccati",
  "tika-abh01t0:46_2": "rūpakkhandho”tievamādinā uddesaniddesamatteneva vibhattā, “tattha katamaṁ rūpaṁ atīta”ntievamādinā",
  "tika-abh01t0:46_3": "paṭiniddesassa abhidhammabhājanīyassa pañhapucchakassa ca abhāvā na nippadesena.",
  "tika-abh01t0:46_4": "Abhidhammaṁ patvā pana…pe… nippadesatova vibhattā, tasmā ayampi dhammo dhammātirekadhammavisesaṭṭhena",
  "tika-abh01t0:46_5": "“abhidhammo”ti vuccati nippadesānaṁ tiṇṇampi nayānaṁ atirekapāḷibhāvato visesapāḷibhāvato",
  "tika-abh01t0:46_6": "cāti adhippāyo. Suttante bāvīsatiyā indriyānaṁ ekato anāgatattā indriyavibhaṅge suttantabhājanīyaṁ",
  "tika-abh01t0:46_7": "natthi. “Avijjāpaccayā saṅkhārā sambhavantī”tiādinā paṭiccasamuppāde tassa tassa",
  "tika-abh01t0:46_8": "paccayadhammassa paccayuppannadhammānaṁ paccayabhāvo uddiṭṭho, uddiṭṭhadhammānañca",
  "tika-abh01t0:46_9": "kusalādibhāvo pucchitvā vissajjetabbo, na cettha “avijjāsaṅkhārā”ti evaṁ vutto uddeso",
  "tika-abh01t0:46_10": "atthīti pañhapucchakaṁ natthi. Suttante pañca sikkhāpadāni uddiṭṭhāni pāṇātipātā",
  "tika-abh01t0:46_11": "veramaṇītiādīni. Sā pana veramaṇī yadi sabhāvakiccādivasena vibhajīyeyya, “ārati",
  "tika-abh01t0:46_12": "viratī”tiādinā abhidhammabhājanīyameva hoti. Athāpi cittuppādavasena vibhajīyeyya,",
  "tika-abh01t0:46_13": "tathāpi abhidhammabhājanīyameva hoti. Añño pana veramaṇīnaṁ vibhajitabbappakāro natthi,",
  "tika-abh01t0:46_14": "yena pakārena suttantabhājanīyaṁ vattabbaṁ siyā. Tasmā sikkhāpadavibhaṅge suttantabhājanīyaṁ natthi.",
  "tika-abh01t0:47_0": "Vacanatthato abhidhamme ñāte paricchedato ñāpetuṁ āha “pakaraṇaparicchedato”tiādi.",
  "tika-abh01t0:47_1": "Katipayāva pañhavārā avasesāti dhammahadayavibhaṅge anāgatā hutvā mahādhammahadaye",
  "tika-abh01t0:47_2": "āgatā dhammahadayavibhaṅgavacanavasena avasesā katipayāva pañhavārāti attho. Ettheva",
  "tika-abh01t0:47_3": "saṅgahitāti “apubbaṁ natthī”ti vuttaṁ. Appamattikāva tanti avasesāti dhammahadayavibhaṅge",
  "tika-abh01t0:47_4": "anāgantvā mahādhammahadaye āgatatantito yadi pathavīādīnaṁ vitthārakathā mahādhātukathā",
  "tika-abh01t0:47_5": "rūpakaṇḍadhātuvibhaṅgādīsu, atha dhātukathāya vitthārakathā dhātukathāya anāgantvā",
  "tika-abh01t0:47_6": "mahādhātukathāya āgatatanti appamattikāvāti adhippāyo.",
  "tika-abh01t0:48_0": "Yaṁ pana vuttaṁ “sāvakabhāsitattā chaḍḍetha na”nti, taṁ buddhabhāsitabhāvadassanena",
  "tika-abh01t0:48_1": "paṭisedhetuṁ “sammāsambuddho hī”tiādimāha. Catūsu pañhesūti “upalabbhati nupalabbhatī”ti",
  "tika-abh01t0:48_2": "paṭiññāya gahitāya paṭikkhepagahaṇatthaṁ “yo saccikaṭṭho”ti vuttaṁ saccikaṭṭhaṁ nissayaṁ",
  "tika-abh01t0:48_3": "katvā upādāya pavattā dvepi pañcakā eko pañho, “sabbatthā”ti sarīraṁ sabbaṁ vā desaṁ",
  "tika-abh01t0:48_4": "upādāya pavattā eko, “sabbadā”ti kālamupādāya eko, “sabbesū”ti yadi khandhāyatanādayo",
  "tika-abh01t0:48_5": "gahitā, te upādāya pavattā, atha pana “yo saccikaṭṭho sabbattha sabbadā”ti etehi",
  "tika-abh01t0:48_6": "na koci saccikaṭṭho deso kālo vā aggahito atthi, te pana sāmaññavasena gahetvā anuyogo",
  "tika-abh01t0:48_7": "kato, na bhedavasenāti bhedavasena gahetvā anuyuñjituṁ “sabbesū”ti vuttā saccikaṭṭhadesakālappadese",
  "tika-abh01t0:48_8": "upādāya ca pavattā ekoti etesu catūsu. Dvinnaṁ pañcakānanti ettha “puggalo upalabbhati…pe…",
  "tika-abh01t0:48_9": "micchā”ti ekaṁ, “puggalo nupalabbhati…pe… micchā”ti ekaṁ, “tvaṁ ce pana maññasi…pe…",
  "tika-abh01t0:48_10": "idaṁ te micchā”ti ekaṁ, “ese ce dunniggahite…pe… idaṁ te micchā”ti ekaṁ, “na hevaṁ",
  "tika-abh01t0:48_11": "niggahetabbe, tena hi yaṁ niggaṇhāsi…pe… sukatā paṭipādanā”ti ekanti evaṁ niggahakaraṇaṁ,",
  "tika-abh01t0:48_12": "paṭikammakaraṇaṁ, niggahassa suniggahabhāvaṁ icchato paṭiññāṭhapanena paṭikammaveṭhanaṁ,",
  "tika-abh01t0:48_13": "paṭikammassa duppaṭikammabhāvaṁ icchato taṁnidassanena niggahassa dunniggahabhāvadassanena",
  "tika-abh01t0:48_14": "niggahanibbeṭhanaṁ, aniggahabhāvāropanādinā chedoti ayaṁ eko pañcako, yo aṭṭhakathāyaṁ",
  "tika-abh01t0:48_15": "anulomapañcakapaṭikammacatukkaniggahacatukkaupanayanacatukkanigamanacatukka nāmehi",
  "tika-abh01t0:48_16": "sakavādipubbapakkhe anulomapaccanīkapañcakoti vutto, paravādipubbapakkhe ca evameva",
  "tika-abh01t0:48_17": "paccanīyānulomapañcakoti vutto. Evaṁ dve pañcakā veditabbā. Evaṁ sesapañhesupīti",
  "tika-abh01t0:48_18": "aṭṭha pañcakā aṭṭhamukhā vādayuttīti vuttā. Yuttīti upāyo, vādassa yutti vādayutti,",
  "tika-abh01t0:48_19": "vādappavattanassa upāyoti attho.",
  "tika-abh01t0:49_0": "Anulomapaccanīkapañcake ādiniggahaṁ dassetvā paccanīyānulomapañcake ca ādiniggahameva",
  "tika-abh01t0:49_1": "dassetvā mātikaṁ dīpetuṁ “sā panesā”tiādimāha. Puggaloti attā satto jīvo. Upalabbhatīti",
  "tika-abh01t0:49_2": "paññāya upagantvā labbhati. Saccikaṭṭhaparamaṭṭhenāti māyāmarīciādayo viya nābhūtākārena,",
  "tika-abh01t0:49_3": "anussavādīhi gahetabbā viya na anuttamatthabhāvena, atha kho bhūtena uttamatthabhāvena",
  "tika-abh01t0:49_4": "upalabbhatīti pucchati. Itaro tādisaṁ icchanto paṭijānāti. Puna yo saccikaṭṭhaparamaṭṭhena",
  "tika-abh01t0:49_5": "upalabbhati, so saccikaṭṭhaparamaṭṭhato añño tadādhāro, aññatra vā tehi, tesaṁ vā",
  "tika-abh01t0:49_6": "ādhārabhūto, anañño vā tato ruppanādisabhāvato sappaccayādisabhāvato vā upalabbhamāno",
  "tika-abh01t0:49_7": "āpajjatīti anuyuñjati “yo saccikaṭṭho…pe… paramaṭṭhenā”ti. Itaro puggalassa rūpādīhi",
  "tika-abh01t0:49_8": "aññattaṁ anaññattañca anicchanto “na heva”nti paṭikkhipati. Puna sakavādī paṭiññāya",
  "tika-abh01t0:49_9": "ekattāpannaṁ appaṭikkhipitabbaṁ paṭikkhipatīti katvā niggahaṁ āropento āha “ājānāhi",
  "tika-abh01t0:49_10": "niggaha”nti. “Puggalo nupalabbhatī”ti puṭṭho sakavādī puggaladiṭṭhiṁ paṭisedhento",
  "tika-abh01t0:49_11": "“āmantā”ti paṭijānāti. Puna itaro yo saccikaṭṭhena nupalabbhati puggalo, so saccikaṭṭhaparamaṭṭhato",
  "tika-abh01t0:49_12": "añño vā anañño vā nupalabbhatīti āpajjati aññassa pakārassa abhāvāti anuyuñjati “yo",
  "tika-abh01t0:49_13": "saccikaṭṭho…pe… paramaṭṭhenā”ti. Yasmā pana puggalo sabbena sabbaṁ nupalabbhati,",
  "tika-abh01t0:49_14": "tasmā tassa aññattānaññattānuyogo ananuyogo puggalaladdhiṁ paṭisedhentassa anāpajjanatoti",
  "tika-abh01t0:49_15": "“na heva”nti paṭikkhipati. Itaro paṭiññāya āpajjanalesameva passanto aviparītaṁ atthaṁ",
  "tika-abh01t0:49_16": "asambujjhantoyeva niggahaṁ āropeti “ājānāhi niggaha”nti.",
  "tika-abh01t0:50_0": "Itīti yaṁ disvā mātikā ṭhapitā, evaṁ desitattāti adhippāyo. Yathā kinti yena pakārena",
  "tika-abh01t0:50_1": "buddhabhāsitaṁ nāma jātaṁ, taṁ nidassanaṁ kinti attho. Yatonidānanti yaṁkāraṇā chaajjhattikabāhirāyatanādinidānanti",
  "tika-abh01t0:50_2": "attho. Papañcasaññāsaṅkhāti taṇhāmānadiṭṭhipapañcasampayuttā saññākoṭṭhāsā. Samudācarantīti",
  "tika-abh01t0:50_3": "ajjhācaranti. Ettha ceti etesu āyatanādīsu taṇhāmānadiṭṭhīhi abhinanditabbaṁ abhivaditabbaṁ",
  "tika-abh01t0:50_4": "ajjhositabbañca natthi ce. Nanu natthiyeva, kasmā “natthi ce”ti vuttanti? Saccaṁ",
  "tika-abh01t0:50_5": "natthi, appahīnābhinandanābhivadanajjhosānānaṁ pana puthujjanānaṁ abhinanditabbādippakārāni",
  "tika-abh01t0:50_6": "āyatanādīni hontīti tesaṁ na sakkā “natthī”ti vattuṁ, pahīnābhinandanādīnaṁ pana",
  "tika-abh01t0:50_7": "sabbathā natthīti “natthi ce”ti vuttaṁ. Esevantoti abhinandanādīnaṁ natthibhāvakaro",
  "tika-abh01t0:50_8": "maggo tappaṭippassaddhibhūtaṁ phalaṁ vā rāgānusayādīnaṁ anto avasānaṁ, appavattīti attho.",
  "tika-abh01t0:51_0": "Jānaṁ jānātīti sabbaññutaññāṇena jānitabbaṁ jānāti. Na hi padesañāṇavā jānitabbaṁ",
  "tika-abh01t0:51_1": "sabbaṁ jānātīti. Passaṁ passatīti dibbacakkhupaññācakkhudhammacakkhubuddhacakkhusamantacakkhusaṅkhātehi",
  "tika-abh01t0:51_2": "pañcahi cakkhūhi passitabbaṁ passati. Atha vā jānaṁ jānātīti yathā aññe savipallāsā",
  "tika-abh01t0:51_3": "kāmarūpapariññāvādino jānantāpi vipallāsavasena jānanti, na evaṁ bhagavā, bhagavā",
  "tika-abh01t0:51_4": "pana pahīnavipallāsattā jānanto jānātiyeva, diṭṭhidassanassa ca abhāvā passanto passatiyevāti",
  "tika-abh01t0:51_5": "attho. Cakkhubhūtoti paññācakkhumayattā sattesu ca taduppādanato lokassa cakkhubhūto.",
  "tika-abh01t0:51_6": "Ñāṇabhūtoti etassa ca evameva attho daṭṭhabbo. Dhammā bodhipakkhiyā. Brahmā maggo,",
  "tika-abh01t0:51_7": "tehi uppannattā lokassa ca taduppādanato tabbhūto. Vattāti catusaccadhamme vadatīti",
  "tika-abh01t0:51_8": "vattā. Pavattāti ciraṁ saccappaṭivedhaṁ pavattento vadatīti pavattā. Atthassa ninnetāti",
  "tika-abh01t0:51_9": "atthaṁ uddharitvā dassetā, paramatthaṁ vā nibbānaṁ pāpayitā. Amatassa dātāti amatasacchikiriyaṁ",
  "tika-abh01t0:51_10": "sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato",
  "tika-abh01t0:51_11": "dhammassāmī. Suvaṇṇāliṅganti suvaṇṇamayaṁ āliṅgaṁ khuddakamudiṅgaṁ. Supupphitasatapattapadumamiva",
  "tika-abh01t0:51_12": "sassirikaṁ sasobhaṁ supupphitasatapattasassirikaṁ.",
  "tika-abh01t0:52_0": "Anumoditakālato paṭṭhāya…pe… buddhabhāsitaṁ nāma jātanti etena anumodanā buddhabhāsitabhāvassa",
  "tika-abh01t0:52_1": "kāraṇanti ayamattho vutto viya dissati, evañca sati kathāvatthussa buddhabhāsitabhāvo",
  "tika-abh01t0:52_2": "na siyā ananumoditattā, tasmā evamettha attho daṭṭhabbo – “mahākaccāyano evaṁ vibhajissatī”ti",
  "tika-abh01t0:52_3": "disvā bhagavā mātikaṁ nikkhipitvā vihāraṁ paviṭṭho, tatheva ca thero bhagavatā dinnanayena",
  "tika-abh01t0:52_4": "ṭhapitamātikāya vibhajīti buddhabhāsitaṁ nāma jātaṁ, taṁ pana anumodanāya pākaṭaṁ",
  "tika-abh01t0:52_5": "jātanti etamatthaṁ sandhāya “evaṁ satthārā…pe… nāma jāta”nti vuttanti.",
  "tika-abh01t0:53_0": "Idāni pāḷiyā sannivesaṁ dassetuṁ “tattha dhammasaṅgaṇīpakaraṇe”tiādimāha. Kāmāvacarakusalato",
  "tika-abh01t0:53_1": "aṭṭhāti kāmāvacarakusale cattāro khandhe gahetvā tato aṭṭha cittāni uddharati. Paṭhamā",
  "tika-abh01t0:53_2": "vibhattītipi vadanti. Ekūnanavuti cittānīti yattha etāni cittāni vibhattāni, te pāḷippadesā",
  "tika-abh01t0:53_3": "“ekūnanavuti cittānī”ti vuttā. Tesañca samudāyo cittavibhatti, tasmā upapannametaṁ",
  "tika-abh01t0:53_4": "“ekūnanavuti cittāni cittavibhattī”ti. Mātikañca uddisitvā tattha ekekaṁ padaṁ uddharitvā",
  "tika-abh01t0:53_5": "yasmā cittāni vibhattāni, tasmā mātikāpi cittavibhattiantogadhāyevāti cittuppādakaṇḍaṁ",
  "tika-abh01t0:53_6": "mātikāpadabhājanīyavasena duvidhanti idampi vacanaṁ yujjati.",
  "tika-abh01t0:54_0": "Mūlatoti “tīṇi kusalamūlānī”tiādinā kusalādīnaṁ mūlavasena saṅkhipitvā vacanaṁ. “Vedanākkhandho”tiādinā",
  "tika-abh01t0:54_1": "khandhato. “Kāyakamma”ntiādinā dvārato. “Sukhabhūmiyaṁ kāmāvacare”tiādinā bhūmito.",
  "tika-abh01t0:54_2": "Atthoti hetuphalaṁ. Dhammoti hetu. “Tīṇi kusalamūlāni tīṇi akusalamūlānī”tiādinā",
  "tika-abh01t0:54_3": "hetuvasena saṅgaho dhammato nikkhepo. “Taṁsampayutto, taṁsamuṭṭhānā tadekaṭṭhā ca",
  "tika-abh01t0:54_4": "kilesā”tiādinā hetuphalavasena saṅgaho atthato nikkhepo. Atha vā dhammoti bhāsito.",
  "tika-abh01t0:54_5": "Atthoti bhāsitattho. “Tayo kusalahetū”ti dhammo. “Tattha katame tayo kusalahetū alobho”tiādi",
  "tika-abh01t0:54_6": "attho, so ca dhammo. “Tattha katamo alobho”tiādi atthoti evaṁ atthadhammavasena nikkhepo",
  "tika-abh01t0:54_7": "veditabbo. Nāmatoti “tīṇi kusalamūlānī”ti vuttadhammānaṁ alobhotiādināmavasena. Liṅgatoti",
  "tika-abh01t0:54_8": "uddiṭṭhassa ekasseva dhammassa “alobho alubbhanā alubbhitatta”nti purisādiliṅgavasena nikkhepo.",
  "tika-abh01t0:55_0": "Gaṇanacāranti gaṇanappavattiṁ. Samānentīti samānaṁ karonti pūrenti, tathā samānetabbanti",
  "tika-abh01t0:55_1": "etthāpi. “Vijjābhāgino avijjābhāgino”ti evamādīsu ettha viññātesu ābhidhammikattherā",
  "tika-abh01t0:55_2": "suttantaṁ suṇantā cintentā ca suttantesu “vijjābhāgino”tiādīsu āgatesu atthassa viññātattā",
  "tika-abh01t0:55_3": "na kilamantīti etamatthaṁ sandhāya vuttaṁ “ābhidhammikattherānaṁ…pe… akilamatthaṁ ṭhapitā”ti.",
  "tika-abh01t0:56_0": "Anamataggoti aññātaggo. Khandhantaranti khandhanānattaṁ, khandhameva vā. Gahetuṁ",
  "tika-abh01t0:56_1": "asakkuṇeyyattā saṇhaṁ, sukhumāya paññāya gahetabbato sukhumañca dhammaṁ saṇhasukhumadhammaṁ.",
  "tika-abh01t0:56_2": "Balavatā ñāṇavegena pavattattā balavato ñāṇavegassa nimittabhāvato ca balavaṁ. Gambhīrameva",
  "tika-abh01t0:56_3": "gambhīragataṁ, gambhīrāni vā gatāni gamanāni etassa santīti gambhīragataṁ. Yathānupubbanti",
  "tika-abh01t0:56_4": "yathānupubbena. Nikhilenāti niravasesena desitaṁ, pañcakhilarahitena vā bhagavatā",
  "tika-abh01t0:56_5": "desitaṁ. Rūpagataṁvāti hatthagataṁ rūpaṁ viya cakkhunā. “Paṭivedhañāṇena samantapaṭṭhānaṁ",
  "tika-abh01t0:56_6": "yo passati, so attheva, no natthī”ti attānaṁ sandhāya thero vadatīti.",
  "tika-abh01t0:57_0": "Khuddakavatthuvibhaṅge āgatesu ekādhikesu aṭṭhasu kilesasatesu aṭṭhasatataṇhāvicaritāni",
  "tika-abh01t0:57_1": "apanetvā sesā dvāsaṭṭhi diṭṭhiyo ca uppannānuppannabhāvena diguṇitāni diyaḍḍhakilesasahassāni",
  "tika-abh01t0:57_2": "dasādhikāni honti, appakaṁ pana ūnamadhikaṁ vā na gaṇanūpagaṁ hotīti “diyaḍḍhakilesasahassa”nti",
  "tika-abh01t0:57_3": "vuttaṁ. Itaresaṁ atītādibhāvāmasanā aggahaṇaṁ khepane daṭṭhabbaṁ.",
  "tika-abh01t0:58_0": "Mecakapaṭāti nīlanibhā paṭā. Cittasamuṭṭhānā vaṇṇadhātūti cittapaccayautusamuṭṭhānā",
  "tika-abh01t0:58_1": "vaṇṇadhātūti attho gahetabbo. Kasmā? Na hi cittasamuṭṭhānaṁ rūpaṁ bahi nigacchatīti,",
  "tika-abh01t0:58_2": "cittasamuṭṭhānarūpaparamparāya āgatattā pana evaṁ vuttaṁ. Atha vā cittasamuṭṭhānā",
  "tika-abh01t0:58_3": "vaṇṇadhātūti ettha paccayautusaddānaṁ lopaṁ katvā soyeva pubbe vutto attho suvaṇṇatā",
  "tika-abh01t0:58_4": "sussaratā viya. Ettha hi “sussaratā”ti upādinnakādhikāre āgataṁ, na ca saddo upādinnako",
  "tika-abh01t0:58_5": "atthi, tasmā upādinnakarūpaoṭṭhatāluādinissayattā evaṁ vuttanti, evametthāpi cittapaccayautusamuṭṭhānaṁ",
  "tika-abh01t0:58_6": "sandhāya “cittasamuṭṭhānā vaṇṇadhātū”ti vadati.",
  "tika-abh01t0:59_0": "Kāyasakkhinti paccakkhaṁ. Dantāvaraṇanti oṭṭhadvayaṁ. Mukhādānanti mukhavivaraṁ.",
  "tika-abh01t0:59_1": "Siliṭṭhanti saṁgataṁ susaṇṭhitaṁ. Sare nimittaṁ gahetvāti “dhammo eso vuccatī”ti",
  "tika-abh01t0:59_2": "dhammassaravasena nimittaṁ gahetvā, na kilesānubyañjanavasena. Ekappahārenāti ettha",
  "tika-abh01t0:59_3": "pahāroti divasassa tatiyo bhāgo vuccati. Evaṁ santeti pubbe vuttamaggahetvā vācanāmaggassa",
  "tika-abh01t0:59_4": "therappabhavattavacanameva gahetvā tena purimavacanañca paṭikkhipanto codeti.",
  "tika-abh01t0:60_0": "Tenetametassāti vinayassa. Attatthaparatthādibhedeti yo taṁ suttaṁ sajjhāyati suṇāti",
  "tika-abh01t0:60_1": "vāceti cinteti deseti, suttena saṅgahito sīlādiattho tassapi hoti, tena parassa sādhetabbato",
  "tika-abh01t0:60_2": "parassapi hotīti tadubhayaṁ taṁ suttaṁ sūceti dīpeti. Tathā diṭṭhadhammikasamparāyikatthe",
  "tika-abh01t0:60_3": "lokiyalokuttarattheti evamādibhede atthe ādisaddena saṅgaṇhāti. Atthasaddo cāyaṁ",
  "tika-abh01t0:60_4": "hitapariyāyavacanaṁ, na bhāsitatthavacanaṁ. Yadi siyā, suttaṁ attanopi bhāsitatthaṁ",
  "tika-abh01t0:60_5": "sūceti parasuttassapīti ayamattho siyā, suttena ca yo attho pakāsito, so tasseva",
  "tika-abh01t0:60_6": "hotīti na tena parattho sūcito hoti, tena ca sūcetabbassa paratthassa nivattetabbassa",
  "tika-abh01t0:60_7": "abhāvā attaggahaṇaṁ na kattabbaṁ, attatthaparatthavinimuttassa bhāsitatthassa abhāvā",
  "tika-abh01t0:60_8": "ādiggahaṇañca na kattabbaṁ, tasmā yathāvuttassa atthassa sutte asambhavato suttādhārassa",
  "tika-abh01t0:60_9": "puggalassa vasena attatthaparatthā vuttā.",
  "tika-abh01t0:61_0": "Atha vā suttaṁ anapekkhitvā ye attatthādayopi atthappabhedā vuttā niddese “attattho",
  "tika-abh01t0:61_1": "parattho ubhayattho diṭṭhadhammiko attho samparāyiko attho uttāno attho gambhīro",
  "tika-abh01t0:61_2": "attho guḷho attho paṭicchanno attho neyyo attho nīto attho anavajjo attho nikkileso",
  "tika-abh01t0:61_3": "attho vodāno attho paramattho attho”ti, te suttaṁ sūcetīti attho. Atha vā “attanā",
  "tika-abh01t0:61_4": "ca appiccho hotī”ti attatthaṁ, “appicchakathañca paresaṁ kattā hotī”ti paratthaṁ",
  "tika-abh01t0:61_5": "sūcetīti. Evaṁ “attanā ca pāṇātipātā paṭivirato hotī”tiādisuttāni yojetabbāni. Vinayābhidhammehi",
  "tika-abh01t0:61_6": "ca visesetvā suttasaddassa attho vattabbo, tasmā veneyyajjhāsayavasappavattāya desanāya",
  "tika-abh01t0:61_7": "attahitaparahitādīni sātisayaṁ pakāsitāni honti, na āṇādhammasabhāvavasappavattāyāti",
  "tika-abh01t0:61_8": "idameva “atthānaṁ sūcanato sutta”nti vuttaṁ.",
  "tika-abh01t0:62_0": "Sutte ca āṇādhammasabhāvā veneyyajjhāsayaṁ anuvattanti, na vinayābhidhammesu viya",
  "tika-abh01t0:62_1": "veneyyajjhāsayo āṇādhammasabhāve anuvattati, tasmā veneyyānaṁ ekantahitapaṭilābhasaṁvattanikā",
  "tika-abh01t0:62_2": "suttantadesanā hotīti “suvuttā cettha atthā”tiādi vuttaṁ. Pasavatīti phalati. “Suttāṇā”ti",
  "tika-abh01t0:62_3": "etassa atthaṁ pakāsetuṁ “suṭṭhu ca ne tāyatī”ti vuttaṁ. Attatthaparatthādividhānesu",
  "tika-abh01t0:62_4": "ca suttassa pamāṇabhāvo tesañca saṅgāhakattaṁ yojetabbaṁ, tadatthappakāsane padhānattā",
  "tika-abh01t0:62_5": "suttassa itarehi visesanañca. Etanti “atthānaṁ sūcanato”tiādikaṁ atthavacanaṁ. Etassāti suttassa.",
  "tika-abh01t0:63_0": "Abhikkamantīti ettha abhi-saddo kamanassa vuddhibhāvaṁ atirekattaṁ dīpeti. Abhikkantenāti",
  "tika-abh01t0:63_1": "ca ettha kantiyā adhikattaṁ visesabhāvanti yuttaṁ kiriyāvisesakattā upasaggassa.",
  "tika-abh01t0:63_2": "Abhiññātā, abhirājā, abhivinayeti ettha lakkhaṇapūjitaparicchinnesu rattiādīsu abhi-saddo",
  "tika-abh01t0:63_3": "vattatīti kathametaṁ yujjeyyāti? Lakkhaṇakaraṇañāṇapūjanaparicchedakiriyādīpanato",
  "tika-abh01t0:63_4": "tāhi ca kiriyāhi rattirājavinayānaṁ yuttattā. Bhāvanāpharaṇavuddhīhi vuddhimanto.",
  "tika-abh01t0:63_5": "Ārammaṇādīhīti ārammaṇasampayuttakammadvārapaṭipadādīhi. Avisiṭṭhanti aññamaññavisiṭṭhesu",
  "tika-abh01t0:63_6": "vinayasuttantābhidhammesu avisiṭṭhaṁ samānaṁ piṭakasaddanti attho. Yathāvuttenevāti",
  "tika-abh01t0:63_7": "“evaṁ duvidhatthenā”tiādinā nayena.",
  "tika-abh01t0:64_0": "Kathetabbānaṁ atthānaṁ desakāyattena āṇādividhinā atisajjanaṁ pabodhanaṁ desanā.",
  "tika-abh01t0:64_1": "Sāsitabbapuggalagatena yathāparādhādinā sāsitabbabhāvena anusāsanaṁ vinayanaṁ sāsanaṁ.",
  "tika-abh01t0:64_2": "Kathetabbassa saṁvarāsaṁvarādino atthassa kathanaṁ vacanapaṭibaddhakaraṇaṁ kathā.",
  "tika-abh01t0:64_3": "Bheda-saddo visuṁ visuṁ yojetabbo “desanābhedaṁ sāsanabhedaṁ kathābhedañca yathārahaṁ",
  "tika-abh01t0:64_4": "paridīpaye”ti. Bhedanti nānattaṁ, nānākaraṇanti attho. Sikkhā ca pahānāni ca gambhīrabhāvo",
  "tika-abh01t0:64_5": "ca sikkhāpahānagambhīrabhāvaṁ, tañca paridīpaye. Yanti pariyattiādiṁ. Yathāti upārambhādihetu",
  "tika-abh01t0:64_6": "pariyāpuṇanādippakārehi.",
  "tika-abh01t0:65_0": "Tīsupi cetesu ete dhammatthadesanāpaṭivedhāti ettha tantiattho tantidesanā tantiatthapaṭivedho",
  "tika-abh01t0:65_1": "ca tantivisayā hontīti vinayapiṭakādīnaṁ atthadesanāpaṭivedhādhārabhāvo yutto, piṭakāni",
  "tika-abh01t0:65_2": "pana tantiyoyevāti dhammādhārabhāvo kathaṁ yujjeyyāti? Tantisamudāyassa avayavatantiyā",
  "tika-abh01t0:65_3": "ādhārabhāvato, dhammādīnañca dukkhogāhabhāvato tehi vinayādayo gambhīrāti vinayādīnañca",
  "tika-abh01t0:65_4": "catubbidho gambhīrabhāvo vutto, tasmā “dhammādayo eva dukkhogāhattā gambhīrā, na",
  "tika-abh01t0:65_5": "vinayādayo”ti na codetabbametaṁ. Tattha paṭivedhassa dukkarabhāvato dhammatthānaṁ,",
  "tika-abh01t0:65_6": "desanāñāṇassa dukkarabhāvato desanāya ca dukkhogāhabhāvo veditabbo. Paṭivedhassa",
  "tika-abh01t0:65_7": "pana uppādetuṁ asakkuṇeyyattā tabbisayañāṇuppattiyā ca dukkarabhāvato dukkhogāhatā veditabbā.",
  "tika-abh01t0:66_0": "Hetumhi ñāṇaṁ dhammapaṭisambhidāti etena vacanatthena dhammassa hetubhāvo kathaṁ",
  "tika-abh01t0:66_1": "ñātabboti? “Dhammapaṭisambhidā”ti etassa samāsapadassa avayavapadatthaṁ dassentena",
  "tika-abh01t0:66_2": "“hetumhi ñāṇa”nti vuttattā. “Dhamme paṭisambhidā”ti ettha hi “dhamme”ti etassa atthaṁ",
  "tika-abh01t0:66_3": "dassentena “hetumhī”ti vuttaṁ, “paṭisambhidā”ti etassa ca atthaṁ dassentena “ñāṇa”nti,",
  "tika-abh01t0:66_4": "tasmā hetudhammasaddā ekatthā ñāṇapaṭisambhidāsaddā cāti imamatthaṁ dassentena sādhito",
  "tika-abh01t0:66_5": "dhammassa hetubhāvo. Atthassa hetuphalabhāvo ca evameva daṭṭhabbo. Yathādhammanti",
  "tika-abh01t0:66_6": "ettha dhamma-saddo hetuṁ hetuphalañca sabbaṁ gaṇhāti. Sabhāvavācako hesa, na pariyattihetubhāvavācako,",
  "tika-abh01t0:66_7": "tasmā yathādhammanti yo yo avijjāsaṅkhārādidhammo, tasmiṁ tasminti attho. Dhammābhilāpoti",
  "tika-abh01t0:66_8": "atthabyañjanako aviparītābhilāpo. Etena “tatra dhammaniruttābhilāpe ñāṇaṁ niruttipaṭisambhidā”ti",
  "tika-abh01t0:66_9": "ettha vuttadhammaniruttiṁ dasseti. Anulomādivasena vā kathananti etena tassā dhammaniruttiyā",
  "tika-abh01t0:66_10": "abhilāpaṁ kathanaṁ tassa vacanassa pavattanaṁ dasseti. Adhippāyoti etena “desanāti",
  "tika-abh01t0:66_11": "paññattī”ti etaṁ vacanaṁ dhammaniruttābhilāpaṁ sandhāya vuttaṁ, na tabbinimuttaṁ",
  "tika-abh01t0:66_12": "paññattiṁ sandhāyāti dasseti.",
  "tika-abh01t0:67_0": "So ca lokiyalokuttaroti evaṁ vuttaṁ abhisamayaṁ yena pakārena abhisameti, yañca abhisameti,",
  "tika-abh01t0:67_1": "yo ca tassa sabhāvo, tehi pākaṭaṁ kātuṁ “visayato asammohato ca atthādianurūpaṁdhammādīsu",
  "tika-abh01t0:67_2": "avabodho”ti āha. Tattha hi visayato atthādianurūpaṁ dhammādīsu avabodho avijjādidhammasaṅkhārādiatthatadubhayapaññāpanārammaṇo",
  "tika-abh01t0:67_3": "lokiyo abhisamayo. Asammohato atthādianurūpaṁ dhammādīsu avabodho nibbānārammaṇo",
  "tika-abh01t0:67_4": "maggasampayutto yathāvuttadhammatthapaññattīsu sammohaviddhaṁsano lokuttaro abhisamayoti.",
  "tika-abh01t0:67_5": "Abhisamayato aññampi paṭivedhatthaṁ dassetuṁ “tesaṁ tesaṁ vā”tiādimāha. “Paṭivedhanaṁ",
  "tika-abh01t0:67_6": "paṭivedho”ti iminā hi vacanatthena abhisamayo, paṭivijjhīyatīti paṭivedhoti iminā",
  "tika-abh01t0:67_7": "taṁtaṁrūpādidhammānaṁ aviparītasabhāvo ca paṭivedhoti yujjati.",
  "tika-abh01t0:68_0": "Yathāvuttehi dhammādīhi piṭakānaṁ gambhīrabhāvaṁ dassetuṁ “idāni yasmā etesu piṭakesū”tiādimāha.",
  "tika-abh01t0:68_1": "Yo cetthāti etesu taṁtaṁpiṭakagatesu dhammādīsu yo paṭivedho etesu ca piṭakesu tesaṁ",
  "tika-abh01t0:68_2": "tesaṁ dhammānaṁ yo aviparītasabhāvoti yojetabbo. Dukkhogāhatā ca vuttanayeneva veditabbā.",
  "tika-abh01t0:68_3": "Ayaṁ panettha viseso “aviparītasabhāvasaṅkhāto paṭivedho dubbiññeyyatāya eva dukkhogāho”ti.",
  "tika-abh01t0:69_0": "Yanti pariyattiduggahaṇaṁ sandhāya vuttaṁ. Atthanti bhāsitatthaṁ payojanatthañca.",
  "tika-abh01t0:69_1": "Na upaparikkhantīti na vicārenti. Na nijjhānaṁ khamantīti nijjhānapaññaṁ na khamanti,",
  "tika-abh01t0:69_2": "nijjhāyitvā paññāya disvā rocetvā na gahetabbā hontīti adhippāyo. Itīti evaṁ etāya",
  "tika-abh01t0:69_3": "pariyattiyā vādappamokkhānisaṁsā attano upari parehi āropitavādassa niggahassa pamokkhappayojanā",
  "tika-abh01t0:69_4": "hutvā dhammaṁ pariyāpuṇanti. Vādappamokkhoti vā nindāpamokkho. Yassa catthāyāti yassa",
  "tika-abh01t0:69_5": "ca sīlādiparipūraṇassa anupādāvimokkhassa vā atthāya. Dhammaṁ pariyāpuṇantīti ñāyena",
  "tika-abh01t0:69_6": "pariyāpuṇantīti adhippāyo. Assāti assa dhammassa. Nānubhontīti na vindanti. Tesaṁ",
  "tika-abh01t0:69_7": "te dhammā duggahitattā upārambhamānadappamakkhapalāsādihetubhāvena dīgharattaṁ ahitāya",
  "tika-abh01t0:69_8": "dukkhāya saṁvattanti. Bhaṇḍāgāre niyutto bhaṇḍāgāriko, bhaṇḍāgāriko viyāti bhaṇḍāgāriko,",
  "tika-abh01t0:69_9": "dhammaratanānupālako. Aññaṁ atthaṁ anapekkhitvā bhaṇḍāgārikasseva sato pariyatti",
  "tika-abh01t0:69_10": "bhaṇḍāgārikapariyatti.",
  "tika-abh01t0:70_0": "Tāsaṁyevāti avadhāraṇaṁ pāpuṇitabbānaṁ chaḷabhiññācatupaṭisambhidānaṁ vinaye pabhedavacanābhāvaṁ",
  "tika-abh01t0:70_1": "sandhāya vuttaṁ. Verañjakaṇḍe hi tisso vijjāva vibhattāti. Dutiye tāsaṁyevāti avadhāraṇaṁ",
  "tika-abh01t0:70_2": "catasso paṭisambhidā apekkhitvā kataṁ, na tisso vijjā. Tā hi chasu abhiññāsu antogadhāti",
  "tika-abh01t0:70_3": "sutte vibhattāyevāti. Ñatvā saṅgayhamānanti yojanā. Tesanti tesaṁ piṭakānaṁ. Sabbampīti",
  "tika-abh01t0:70_4": "sabbampi buddhavacanaṁ.",
  "tika-abh01t0:71_0": "Atthānulomanāmato anulomiko. Anulomikattaṁyeva vibhāvetuṁ “kasmā panā”tiādi vuttaṁ.",
  "tika-abh01t0:71_1": "Ekanikāyampīti ekasamūhampi. Poṇikā ca cikkhallikā ca khattiyā, tesaṁ nivāso poṇikanikāyo",
  "tika-abh01t0:71_2": "cikkhallikanikāyo ca. Evaṁ dhammakkhandhato caturāsīti dhammakkhandhasahassānīti",
  "tika-abh01t0:71_3": "buddhavacanapiṭakādīni niṭṭhāpetvā anekacchariyapātubhāvapaṭimaṇḍitāya saṅgītiyā",
  "tika-abh01t0:71_4": "paṭhamabuddhavacanādiko sabbo vuttappabhedo aññopi uddānasaṅgahādibhedo saṅgītiyā",
  "tika-abh01t0:71_5": "ñāyatīti etassa dassanatthaṁ “evametaṁ sabbampī”tiādi āraddhaṁ. Ayaṁ abhidhammo piṭakato",
  "tika-abh01t0:71_6": "abhidhammapiṭakantiādinā piṭakādibhāvadassaneneva majjhimabuddhavacanabhāvo tathāgatassa",
  "tika-abh01t0:71_7": "ca ādito ābhidhammikabhāvo dassitoti veditabbo.",
  "tika-abh01t0:72_0": "Ettha siyā “yadi tathāgatabhāsitabhāvo abhidhammassa siddho siyā, majjhimabuddhavacanabhāvo",
  "tika-abh01t0:72_1": "ca siddho bhaveyya, so eva ca na siddho”ti tassa vinayādīhi buddhabhāsitabhāvaṁ sādhetuṁ",
  "tika-abh01t0:72_2": "vatthuṁ dassento “taṁ dhārayantesu bhikkhūsū”tiādimāha. Sabbasāmayikaparisāyāti sabbanikāyikaparisāya",
  "tika-abh01t0:72_3": "pañcapi nikāye pariyāpuṇantiyā. Na uggahitanti sakalassa vinayapiṭakassa anuggahitattā",
  "tika-abh01t0:72_4": "āha. Vinayamattaṁ uggahitanti vibhaṅgadvayassa uggahitattā āha. Vinayaṁ avivaṇṇetukāmatāya",
  "tika-abh01t0:72_5": "“abhidhammaṁ pariyāpuṇassū”ti bhaṇantassa anāpattiṁ, abhidhamme anokāsakataṁ bhikkhuṁ",
  "tika-abh01t0:72_6": "pañhaṁ pucchantiyā pācittiyañca vadantena bhagavatā abhidhammassa buddhabhāsitabhāvo",
  "tika-abh01t0:72_7": "dīpito buddhabhāsitehi suttādīhisaha vacanato, bāhirakabhāsitesu ca īdisassa vacanassa abhāvā.",
  "tika-abh01t0:73_0": "Itopi balavataraṁ ābhidhammikassa sādhukāradānena vicikicchāvicchedassa katattā.",
  "tika-abh01t0:73_1": "Kammato aññaṁ kammaṁ kammantaraṁ, taṁ kāmāvacarādiṁ rūpāvacarādibhāvena, kaṇhavipākādiṁ",
  "tika-abh01t0:73_2": "sukkavipākādibhāvena kathento āloḷeti.",
  "tika-abh01t0:74_0": "Jinacakketi jinasāsane. Visaṁvādetīti vippalambheti. Bhedakaravatthūsu ekasminti",
  "tika-abh01t0:74_1": "“bhāsitaṁ lapitaṁ tathāgatena abhāsitaṁ alapitaṁ tathāgatenāti dīpetī”ti ekasmiṁ",
  "tika-abh01t0:74_2": "sandissati. Uttaripi evaṁ vattabbo…pe… na aññesaṁ visayo…pe… nidānakiccaṁ nāma natthīti",
  "tika-abh01t0:74_3": "apākaṭānaṁ kāladesadesakaparisānaṁ pākaṭabhāvakaraṇatthaṁ tadupadesasahitena nidānena",
  "tika-abh01t0:74_4": "bhavitabbaṁ, aññesaṁ avisayattā desako pākaṭo, okkantikālādīnaṁ pākaṭattā kālo ca,",
  "tika-abh01t0:74_5": "devaloke desitabhāvassa pākaṭattā desaparisā ca pākaṭāti kiṁ nidānakiccaṁ siyāti.",
  "tika-abh01t0:75_0": "Yattha khandhādayo nippadesena vibhattā, so abhidhammo nāma, tasmā tassa nidānena",
  "tika-abh01t0:75_1": "khandhādīnaṁ nippadesatopi paṭividdhaṭṭhānena bhavitabbanti adhippāyena thero “mahābodhinidāno",
  "tika-abh01t0:75_2": "abhidhammo”ti dasseti. “So evaṁ pajānāmi sammādiṭṭhipaccayāpi vedayita”ntiādinā nayena",
  "tika-abh01t0:75_3": "paccayādīhi vedanaṁ upaparikkhanto khandhādipadesānaṁ vedanākkhandhādīnaṁ vasena",
  "tika-abh01t0:75_4": "vihāsi. Dhammeti kusalādiaraṇante.",
  "tika-abh01t0:76_0": "Dhammaṁ parivattentoti sāṭṭhakathaṁ pāḷiṁ parivattento etaṁ paravādīcodanaṁ patvā",
  "tika-abh01t0:76_1": "“ayaṁ paravādī”tiādimāha. Amhādisesu nidānaṁ jānantesu paṭisaraṇesu vijjamānesu appaṭisaraṇo",
  "tika-abh01t0:76_2": "araññe kandanto viya nidānasabbhāve sakkhibhūtesupi amhesu vijjamānesu asakkhikaṁ",
  "tika-abh01t0:76_3": "aḍḍaṁ karonto viya hoti, nidānassa atthibhāvampi na jānāti, nanu etaṁ nidānanti kathento",
  "tika-abh01t0:76_4": "evamāha. Ekamevāti desanānidānameva ajjhāsayānurūpena desitattā. Dve nidānānīti adhigantabbadesetabbadhammānurūpena",
  "tika-abh01t0:76_5": "desitattā. Abhidhammādhigamassa mūlaṁ adhigamaṁ nidetīti adhigamanidānaṁ. Bodhiabhinīhārasaddhāyāti",
  "tika-abh01t0:76_6": "yāya saddhāya dīpaṅkaradasabalassa santike bodhiyā cittaṁ abhinīhari paṇidhānaṁ akāsi.",
  "tika-abh01t0:77": "Sumedhakathāvaṇṇanā",
  "tika-abh01t0:78_0": "Caturo ca asaṅkhiyeti uddhaṁ ārohanavasena atikkamitvā amaraṁ nāma nagaraṁ ahosīti",
  "tika-abh01t0:78_1": "vacanasesayojanā kātabbā. Dasahīti hatthiassarathabherīsaṅkhamudiṅgavīṇāgītasammatāḷehi",
  "tika-abh01t0:78_2": "“asnātha pivatha khādathā”ti dasamena saddena. Te pana ekadesena dassetuṁ “hatthisadda”ntiādi",
  "tika-abh01t0:78_3": "vuttaṁ. Hatthisaddanti karaṇatthe upayogo daṭṭhabbo. Bherīsaṅkharathānañca saddehi",
  "tika-abh01t0:78_4": "avivittanti vā ghositanti vā yojetabbaṁ. Hatthisaddanti vā hatthisaddavantaṁ nagaraṁ.",
  "tika-abh01t0:78_5": "Khādatha pivatha cevāti iti-saddo ñātatthattā appayutto daṭṭhabbo.",
  "tika-abh01t0:79_0": "Sabbaṅgasampannaṁ uyyānapokkharaṇīādisampannattā. Lakkhaṇeti itthilakkhaṇe purisalakkhaṇe",
  "tika-abh01t0:79_1": "ca. Itihāseti porāṇe. Sadhammeti attano tevijjadhamme ca yaññavidhiādike ca. Pāraminti",
  "tika-abh01t0:79_2": "pārañāṇaṁ pārādhigamaṁ gato. Cintesahanti cintesiṁ ahaṁ sumedhabhūtoti satthā vadati.",
  "tika-abh01t0:79_3": "Atthihehitīti so vijjamāno bhavissati. Na hetuyeti abhavituṁ. Evamevāti evamevaṁ.",
  "tika-abh01t0:79_4": "Na gavesatīti na gantuṁ esati na icchati nānugacchati vā. Dhoveti dhovante. Serīti",
  "tika-abh01t0:79_5": "sāyattiko. Sayaṁvasīti savaso. Mahācorasamo viyāti kāyasārāgavasena duccaritānesanehi",
  "tika-abh01t0:79_6": "kusalabhaṇḍacchedanā. Nāthāti nāthavanto. Pañcadosavivajjitanti evamādikassa attho",
  "tika-abh01t0:79_7": "kesuci aṭṭhakathāpotthakesu likhitoti katvā na vakkhāma.",
  "tika-abh01t0:80_0": "Sāsaneti ettha tāpasasāsanaṁ jhānābhiññā ca. Vasībhūtassa sato. Mayi evaṁbhūte dīpaṅkaro",
  "tika-abh01t0:80_1": "jino uppajji. Sodheti jano. Añjasaṁ vaṭumāyananti pariyāyavacanehi maggameva vadati.",
  "tika-abh01t0:80_2": "Mā naṁ akkamitthāti ettha nanti padapūraṇamatte nipāto. Ghātiyāmahanti ettha ca a-iti",
  "tika-abh01t0:80_3": "ca haṁ-iti ca nipātā, ahaṁ-iti vā eko nipāto sānunāsiko kato. Āhutīnanti dakkhiṇāhutīnaṁ.",
  "tika-abh01t0:80_4": "Manti mama, maṁ vā abrvi.",
  "tika-abh01t0:81_0": "Kappe atikkamitvā vuttepi bodhimhi mātādisaṁkittane saṅgaṇhituṁ “bodhi tassa bhagavato”tiādimāha.",
  "tika-abh01t0:81_1": "Sukhenāti uttamena sukhena. Asamoti tāpasehi asamo. Abhiññāsukhatopi visiṭṭhaṁ īdisaṁ",
  "tika-abh01t0:81_2": "buddhattabyākaraṇajaṁ sukhaṁ alabhiṁ. Yāti yāni nimittāni. Ābhujatīti āvattati. Abhiravantīti",
  "tika-abh01t0:81_3": "saddaṁ karonti. Chuddhāti nikkhantā. Nuddhaṁsatīti na uddhaṁ gacchati. Ubhayanti",
  "tika-abh01t0:81_4": "ubhayavacanaṁ. Dhuvasassatanti ekantasassataṁ, aviparītamevāti attho. Āpannasattānanti",
  "tika-abh01t0:81_5": "gabbhinīnaṁ. Yāvatādasa disā, tattha. Dhammadhātuyāti dhammadhātuyaṁ, sabbesu dhammesu vicināmīti attho.",
  "tika-abh01t0:82_0": "Yassa sampuṇṇo, taṁ vamateva udakaṁ nissesaṁ. Eteti ekissāpi dānapāramitāya anekappakāratāya",
  "tika-abh01t0:82_1": "bahuvacananiddeso kato. Paṭilaggitaṁ rakkhatīti vacanaseso, bhummatthe vā upayogo.",
  "tika-abh01t0:82_2": "Catūsu bhūmīsūti pātimokkhādīsu saṁvarabhūmīsu. Advejjhamānasoti kadāci khamanaṁ",
  "tika-abh01t0:82_3": "kadāci akkhamanaṁ, kassaci khamanaṁ kassaci akkhamananti evaṁ dvedhābhāvaṁ anāpannamānaso",
  "tika-abh01t0:82_4": "hutvā. Saccassa vīthi nāma diṭṭhādi ca adiṭṭhādi ca yathābhūtaṁva vatthu. Adhiṭṭhānanti",
  "tika-abh01t0:82_5": "kusalasamādānādhiṭṭhānaṁ, samādinnesu kusalesu acalatā adhiṭṭhānaṁ nāma. Pathaviyā",
  "tika-abh01t0:82_6": "upekkhanaṁ nāma vikārānāpatti. Aññatrāti aññaṁ. Sabhāvarasalakkhaṇeti ettha bhāvoti",
  "tika-abh01t0:82_7": "aviparītatā vijjamānatā, saha bhāvena sabhāvo, aviparīto attano bodhiparipācanakiccasaṅkhāto",
  "tika-abh01t0:82_8": "raso, anavajjavatthupariccāgādisaṅkhātaṁ lakkhaṇañca sabhāvarasalakkhaṇaṁ, tato sammasato.",
  "tika-abh01t0:82_9": "Dhammatejenāti ñāṇatejena. Calatāti calatāya kampanatāya. Sesīti sayi. Mā bhāthāti",
  "tika-abh01t0:82_10": "mā bhāyittha. Sabbītiyoti sabbā ītiyo upaddavā taṁ vivajjantu.",
  "tika-abh01t0:83": "Sumedhakathāvaṇṇanā niṭṭhitā.",
  "tika-abh01t0:84_0": "Pavacchatīti deti. Yogenāti upāyena. Samiṁsūti sannipatiṁsu. Appattamānasāti appattaarahattā",
  "tika-abh01t0:84_1": "bhikkhū garahitā bhavanti. Rittāti suññā antarahitā. Sālakalyāṇī nāma eko rukkho.",
  "tika-abh01t0:84_2": "Buddhacakkavattikāleyeva kira ekāheneva uppajjati.",
  "tika-abh01t0:85_0": "Liṅgasampattīti purisaliṅgatā. Hetūti tihetukapaṭisandhitā. Guṇasampattīti abhiññāsamāpattilābhitā.",
  "tika-abh01t0:85_1": "Adhikāroti buddhānaṁ sakkārakaraṇaṁ. Chandatāti buddhattappattiyaṁ chandasamāyogo.",
  "tika-abh01t0:85_2": "Sabbaṅgasampannāti aṭṭhaṅgāni samodhānetvā katapaṇidhānā. Pakkhikāti pīṭhasappikā.",
  "tika-abh01t0:85_3": "Paṇḍakāti ubhayaliṅgarahitā. Bodhisattā ca brahmalokūpapattipaṭhamakappikesu kālesu",
  "tika-abh01t0:85_4": "ubhayaliṅgarahitā honti, na pana paṇḍakapariyāpannāti etamatthaṁ dassetuṁ “pariyāpannā",
  "tika-abh01t0:85_5": "na bhavantī”ti vuttaṁ, yathāvuttesu vā dosesu sabbesu pariyāpannā na bhavanti, bodhisattesu",
  "tika-abh01t0:85_6": "vā pariyāpannā tadantogadhā, paricchinnasaṁsārattā vā pariyāpannā bodhisattā ubhatobyañjanapaṇḍakā",
  "tika-abh01t0:85_7": "na bhavantīti attho. Sabbattha suddhagocarā yasmā, tasmā micchādiṭṭhiṁ na sevanti.",
  "tika-abh01t0:85_8": "Micchādiṭṭhinti natthikāhetukākiriyadiṭṭhiṁ. Bhavābhaveti khuddake ceva mahante ca",
  "tika-abh01t0:85_9": "bhave. Bhojaputteti luddake. Lagananti saṅgo. Aññathāti līnatā. Gāmaṇḍalāti gāmadārakā.",
  "tika-abh01t0:85_10": "Rūpanti vippakāraṁ. Ayaṁ tāva nidānakathā yāya abhidhammassa buddhabhāsitatāsiddhīti",
  "tika-abh01t0:85_11": "atthayojanā kātabbā.",
  "tika-abh01t0:86": "Nidānakathāvaṇṇanā niṭṭhitā."
}