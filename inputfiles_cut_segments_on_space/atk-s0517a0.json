{
  "atk-s0517a0:0": "Namo tassa bhagavato arahato sammāsambuddhassa",
  "atk-s0517a0:1": "Khuddakanikāye",
  "atk-s0517a0:2": "Paṭisambhidāmagga-aṭṭhakathā",
  "atk-s0517a0:3": "(Paṭhamo bhāgo)",
  "atk-s0517a0:4": "Ganthārambhakathā",
  "atk-s0517a0:5": "Yo sabbalokātigasabbasobhā-",
  "atk-s0517a0:6": "Yuttehi sabbehi guṇehi yutto;",
  "atk-s0517a0:7": "Dosehi sabbehi savāsanehi,",
  "atk-s0517a0:8": "Mutto vimuttiṁ paramañca dātā.",
  "atk-s0517a0:9": "Niccaṁ dayācandanasītacitto,",
  "atk-s0517a0:10": "Paññāravijjotitasabbaneyyo;",
  "atk-s0517a0:11": "Sabbesu bhūtesu tamaggabhūtaṁ,",
  "atk-s0517a0:12": "Bhūtatthanāthaṁ sirasā namitvā.",
  "atk-s0517a0:13": "Yo sabbabhūtesu munīva aggo, anantasaṅkhesu jinattajesu;",
  "atk-s0517a0:14": "Ahū dayāñāṇaguṇehi satthulīlānukārī janatāhitesu.",
  "atk-s0517a0:15": "Taṁ sāriputtaṁ munirājaputtaṁ, theraṁ thirānekaguṇābhirāmaṁ;",
  "atk-s0517a0:16": "Paññāpabhāvuggatacārukittiṁ, susantavuttiñca atho namitvā.",
  "atk-s0517a0:17": "Saddhammacakkānupavattakena, saddhammasenāpatisāvakena;",
  "atk-s0517a0:18": "Suttesu vuttesu tathāgatena, bhūtatthavedittamupāgatena.",
  "atk-s0517a0:19": "Yo bhāsito bhāsitakovidena, dhammappadīpujjalanāyakena;",
  "atk-s0517a0:20": "Pāṭho visiṭṭho paṭisambhidānaṁ, maggoti tannāmavisesito ca.",
  "atk-s0517a0:21": "Vicittanānattanayopagūḷho, gambhīrapaññehi sadāvagāḷho;",
  "atk-s0517a0:22": "Attatthalokatthaparāyaṇehi, saṁsevanīyo sujanehi niccaṁ.",
  "atk-s0517a0:23": "Ñāṇappabhedāvahanassa tassa, yogīhinekehi nisevitassa;",
  "atk-s0517a0:24": "Atthaṁ apubbaṁ anuvaṇṇayanto, suttañca yuttiñca anukkamanto.",
  "atk-s0517a0:25": "Avokkamanto samayā sakā ca, anāmasanto samayaṁ parañca;",
  "atk-s0517a0:26": "Pubbopadesaṭṭhakathānayañca, yathānurūpaṁ upasaṁharanto.",
  "atk-s0517a0:27": "Vakkhāmahaṁ aṭṭhakathaṁ janassa, hitāya saddhammaciraṭṭhitatthaṁ;",
  "atk-s0517a0:28": "Sakkacca saddhammapakāsiniṁ taṁ, suṇātha dhāretha ca sādhu santoti.",
  "atk-s0517a0:29_0": "Tattha paṭisambhidānaṁ maggoti tannāmavisesito cāti vuttattā paṭisambhidāmaggassa",
  "atk-s0517a0:29_1": "paṭisambhidāmaggatā tāva vattabbā. Catasso hi paṭisambhidā – atthapaṭisambhidā, dhammapaṭisambhidā,",
  "atk-s0517a0:29_2": "niruttipaṭisambhidā, paṭibhānapaṭisambhidāti. Tāsaṁ paṭisambhidānaṁ maggo adhigamūpāyoti",
  "atk-s0517a0:29_3": "paṭisambhidāmaggo, paṭisambhidāpaṭilābhahetūti vuttaṁ hoti. Kathamayaṁ tāsaṁ maggo",
  "atk-s0517a0:29_4": "hotīti ce? Pabhedato desitāya desanāya paṭisambhidāñāṇāvahattā. Nānābhedabhinnānañhi",
  "atk-s0517a0:29_5": "dhammānaṁ nānābhedabhinnā desanā sotūnaṁ ariyapuggalānaṁ paṭisambhidāñāṇappabhedañca",
  "atk-s0517a0:29_6": "sañjaneti, puthujjanānaṁ āyatiṁ paṭisambhidāñāṇappabhedāya ca paccayo hoti. Vuttañca",
  "atk-s0517a0:29_7": "– “pabhedato hi desanā ghanavinibbhogapaṭisambhidāñāṇāvahā hotī”ti. Ayañca nānābhedabhinnā",
  "atk-s0517a0:29_8": "desanā, tenassā paṭisambhidānaṁ maggattasiddhi.",
  "atk-s0517a0:30_0": "Tattha catassoti gaṇanaparicchedo. Paṭisambhidāti pabhedā. “Atthe ñāṇaṁ atthapaṭisambhidā,",
  "atk-s0517a0:30_1": "dhamme ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā,",
  "atk-s0517a0:30_2": "ñāṇesu ñāṇaṁ paṭibhānapaṭisambhidā”ti vuttattā na aññassa kassaci pabhedā, ñāṇasseva",
  "atk-s0517a0:30_3": "pabhedā. Tasmā “catasso paṭisambhidā”ti cattāro ñāṇappabhedāti attho. Atthappabhedassa",
  "atk-s0517a0:30_4": "sallakkhaṇavibhāvanavavatthānakaraṇasamatthaṁ atthe pabhedagataṁ ñāṇaṁ atthapaṭisambhidā.",
  "atk-s0517a0:30_5": "Dhammappabhedassa sallakkhaṇavibhāvanavavatthānakaraṇasamatthaṁ dhamme pabhedagataṁ",
  "atk-s0517a0:30_6": "ñāṇaṁ dhammapaṭisambhidā. Niruttippabhedassa sallakkhaṇavibhāvanavavatthānakaraṇasamatthaṁ",
  "atk-s0517a0:30_7": "niruttābhilāpe pabhedagataṁ ñāṇaṁ niruttipaṭisambhidā. Paṭibhānappabhedassa sallakkhaṇavibhāvanavavatthānakaraṇasamatthaṁ",
  "atk-s0517a0:30_8": "paṭibhāne pabhedagataṁ ñāṇaṁ paṭibhānapaṭisambhidā.",
  "atk-s0517a0:31_0": "Tattha atthoti saṅkhepato hetuphalaṁ. Tañhi yasmā hetuanusārena arīyati adhigamīyati",
  "atk-s0517a0:31_1": "pāpuṇīyati, tasmā atthoti vuccati. Pabhedato pana yaṁkiñci paccayasamuppannaṁ, nibbānaṁ,",
  "atk-s0517a0:31_2": "bhāsitattho, vipāko, kiriyāti ime pañca dhammā atthoti veditabbā. Taṁ atthaṁ paccavekkhantassa",
  "atk-s0517a0:31_3": "tasmiṁ atthe pabhedagataṁ ñāṇaṁ atthapaṭisambhidā.",
  "atk-s0517a0:32_0": "Dhammoti saṅkhepato paccayo. So hi yasmā taṁ taṁ vidahati pavatteti ceva pāpeti ca,",
  "atk-s0517a0:32_1": "tasmā dhammoti vuccati. Pabhedato pana yo koci phalanibbattako hetu, ariyamaggo,",
  "atk-s0517a0:32_2": "bhāsitaṁ, kusalaṁ, akusalanti ime pañca dhammā dhammoti veditabbā. Taṁ dhammaṁ paccavekkhantassa",
  "atk-s0517a0:32_3": "tasmiṁ dhamme pabhedagataṁ ñāṇaṁ dhammapaṭisambhidā. Ayameva hi attho abhidhamme –",
  "atk-s0517a0:33_0": "“Dukkhe ñāṇaṁ atthapaṭisambhidā, dukkhasamudaye ñāṇaṁ dhammapaṭisambhidā, dukkhanirodhe",
  "atk-s0517a0:33_1": "ñāṇaṁ atthapaṭisambhidā, dukkhanirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:33_2": "Hetumhi ñāṇaṁ dhammapaṭisambhidā, hetuphale ñāṇaṁ atthapaṭisambhidā.",
  "atk-s0517a0:34_0": "“Ye dhammā jātā bhūtā sañjātā nibbattā abhinibbattā pātubhūtā, imesu dhammesu ñāṇaṁ",
  "atk-s0517a0:34_1": "atthapaṭisambhidā, yamhā dhammā te dhammā jātā bhūtā sañjātā nibbattā abhinibbattā",
  "atk-s0517a0:34_2": "pātubhūtā, tesu dhammesu ñāṇaṁ dhammapaṭisambhidā.",
  "atk-s0517a0:35_0": "“Jarāmaraṇe ñāṇaṁ atthapaṭisambhidā, jarāmaraṇasamudaye ñāṇaṁ dhammapaṭisambhidā,",
  "atk-s0517a0:35_1": "jarāmaraṇanirodhe ñāṇaṁ atthapaṭisambhidā, jarāmaraṇanirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:36_0": "“Jātiyā ñāṇaṁ…pe… bhave ñāṇaṁ…pe… upādāne ñāṇaṁ…pe… taṇhāya ñāṇaṁ…pe… vedanāya ñāṇaṁ…pe…",
  "atk-s0517a0:36_1": "phasse ñāṇaṁ….pe… saḷāyatane ñāṇaṁ….pe… nāmarūpe ñāṇaṁ…pe… viññāṇe ñāṇaṁ…pe… saṅkhāresu",
  "atk-s0517a0:36_2": "ñāṇaṁ atthapaṭisambhidā, saṅkhārasamudaye ñāṇaṁ dhammapaṭisambhidā, saṅkhāranirodhe",
  "atk-s0517a0:36_3": "ñāṇaṁ atthapaṭisambhidā, saṅkhāranirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:37_0": "“Idha bhikkhu dhammaṁ jānāti – suttaṁ geyyaṁ veyyākaraṇaṁ gāthaṁ udānaṁ itivuttakaṁ",
  "atk-s0517a0:37_1": "jātakaṁ abbhutadhammaṁ vedallaṁ. Ayaṁ vuccati dhammapaṭisambhidā. So tassa tasseva",
  "atk-s0517a0:37_2": "bhāsitassa atthaṁ jānāti ‘ayaṁ imassa bhāsitassa attho, ayaṁ imassa bhāsitassa attho’ti.",
  "atk-s0517a0:37_3": "Ayaṁ vuccati atthapaṭisambhidā.",
  "atk-s0517a0:38_0": "“Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ",
  "atk-s0517a0:38_1": "ñāṇasampayuttaṁ rūpārammaṇaṁ vā…pe… dhammārammaṇaṁ vā yaṁ yaṁ vā panārabbha tasmiṁ",
  "atk-s0517a0:38_2": "samaye phasso hoti…pe… avikkhepo hoti. Ime dhammā kusalā. Imesu dhammesu ñāṇaṁ dhammapaṭisambhidā,",
  "atk-s0517a0:38_3": "tesaṁ vipāke ñāṇaṁ atthapaṭisambhidā”tiādinā nayena vibhajitvā vibhajitvā dassito.",
  "atk-s0517a0:39_0": "Tatra dhammaniruttābhilāpe ñāṇanti tasmiṁ atthe ca dhamme ca yā sabhāvanirutti abyabhicārivohāro,",
  "atk-s0517a0:39_1": "tassa abhilāpe bhāsane udīraṇe taṁ lapitaṁ bhāsitaṁ udīritaṁ sabhāvaniruttisaddaṁ",
  "atk-s0517a0:39_2": "ārammaṇaṁ katvā paccavekkhantassa tasmiṁ sabhāvaniruttābhilāpe “ayaṁ sabhāvanirutti,",
  "atk-s0517a0:39_3": "ayaṁ na sabhāvaniruttī”ti evaṁ tassā dhammaniruttisaññitāya sabhāvaniruttiyā māgadhikāya",
  "atk-s0517a0:39_4": "sabbasattānaṁ mūlabhāsāya pabhedagataṁ ñāṇaṁ niruttipaṭisambhidā. Evamayaṁ niruttipaṭisambhidā",
  "atk-s0517a0:39_5": "saddārammaṇā nāma jātā, na paññattiārammaṇā. Kasmā? Yasmā saddaṁ sutvā “ayaṁ sabhāvanirutti,",
  "atk-s0517a0:39_6": "ayaṁ na sabhāvaniruttī”ti jānāti. Paṭisambhidāppatto hi “phasso”ti vutte “ayaṁ sabhāvaniruttī”ti",
  "atk-s0517a0:39_7": "jānāti, “phassā”ti vā “phassa”nti vā vutte pana “ayaṁ na sabhāvaniruttī”ti jānāti.",
  "atk-s0517a0:39_8": "Vedanādīsupi eseva nayo. Aññaṁ panesa nāmākhyātaupasagganipātabyañjanasaddaṁ jānāti",
  "atk-s0517a0:39_9": "na jānātīti? Yadaggena saddaṁ sutvā “ayaṁ sabhāvanirutti, ayaṁ na sabhāvaniruttī”ti",
  "atk-s0517a0:39_10": "jānāti, tadaggena tampi jānissati. Taṁ pana nayidaṁ paṭisambhidākiccanti paṭikkhipitvā",
  "atk-s0517a0:39_11": "“bhāsaṁ nāma sattā uggaṇhantī”ti vatvā idaṁ kathitaṁ – mātāpitaro hi daharakāle kumārake",
  "atk-s0517a0:39_12": "mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti, dārakā",
  "atk-s0517a0:39_13": "tesaṁ taṁ taṁ bhāsaṁ vavatthāpenti “iminā idaṁ vuttaṁ, iminā idaṁ vutta”nti. Gacchante",
  "atk-s0517a0:39_14": "gacchante kāle sabbampi bhāsaṁ jānanti. Mātā damiḷī, pitā andhako. Tesaṁ jātadārako",
  "atk-s0517a0:39_15": "sace mātu kathaṁ paṭhamaṁ suṇāti, damiḷabhāsaṁ bhāsissati. Sace pitu kathaṁ paṭhamaṁ",
  "atk-s0517a0:39_16": "suṇāti, andhakabhāsaṁ bhāsissati. Ubhinnampi pana kathaṁ asuṇanto māgadhikabhāsaṁ bhāsissati.",
  "atk-s0517a0:40_0": "Yopi agāmake mahāaraññe nibbatto, tattha añño kathento nāma natthi, sopi attano dhammatāya",
  "atk-s0517a0:40_1": "vacanaṁ samuṭṭhāpento māgadhikabhāsameva bhāsissati. Niraye tiracchānayoniyaṁ pettivisaye",
  "atk-s0517a0:40_2": "manussaloke devaloketi sabbattha māgadhikabhāsāva ussannā. Tattha sesā oṭṭakirātaandhakayonakadamiḷabhāsādikā",
  "atk-s0517a0:40_3": "bhāsā parivattanti. Ayamevekā yathābhuccabrahmavohāraariyavohārasaṅkhātā māgadhikabhāsā",
  "atk-s0517a0:40_4": "na parivattati. Sammāsambuddhopi tepiṭakaṁ buddhavacanaṁ tantiṁ āropento māgadhikabhāsāya",
  "atk-s0517a0:40_5": "eva āropesi. Kasmā? Evañhi atthaṁ āharituṁ sukhaṁ hoti. Māgadhikabhāsāya hi tantiṁ",
  "atk-s0517a0:40_6": "āruḷhassa buddhavacanassa paṭisambhidāppattānaṁ sotapathāgamanameva papañco. Sote",
  "atk-s0517a0:40_7": "pana saṅghaṭṭitamatteyeva nayasatena nayasahassena attho upaṭṭhāti. Aññāya pana bhāsāya",
  "atk-s0517a0:40_8": "tantiṁ āruḷhakaṁ pothetvā pothetvā uggahetabbaṁ hoti. Bahumpi uggahetvā pana puthujjanassa",
  "atk-s0517a0:40_9": "paṭisambhidāppatti nāma natthi, ariyasāvako no paṭisambhidāppatto nāma natthi.",
  "atk-s0517a0:41_0": "Ñāṇesu ñāṇanti sabbatthakañāṇamārammaṇaṁ katvā paccavekkhantassa tasmiṁ ñāṇe pabhedagataṁ",
  "atk-s0517a0:41_1": "ñāṇaṁ, yathāvuttesu vā tesu tīsu ñāṇesu gocarakiccādivasena vitthāragataṁ ñāṇaṁ paṭibhānapaṭisambhidā.",
  "atk-s0517a0:42_0": "Imā pana catasso paṭisambhidā dvīsu ṭhānesu pabhedaṁ gacchanti, pañcahi kāraṇehi",
  "atk-s0517a0:42_1": "visadā hontīti veditabbā. Katamesu dvīsu ṭhānesu pabhedaṁ gacchanti? Sekkhabhūmiyañca",
  "atk-s0517a0:42_2": "asekkhabhūmiyañca. Tattha sāriputtattherassa mahāmoggallānattherassa mahākassapattherassa",
  "atk-s0517a0:42_3": "mahākaccāyanattherassa mahākoṭṭhitattherassāti evamādīnaṁ asītiyāpi mahātherānaṁ",
  "atk-s0517a0:42_4": "paṭisambhidā asekkhabhūmiyaṁ pabhedaṁ gatā, ānandattherassa, cittassa gahapatino,",
  "atk-s0517a0:42_5": "dhammikassa upāsakassa, upālissa gahapatino, khujjuttarāya upāsikāyātievamādīnaṁ",
  "atk-s0517a0:42_6": "paṭisambhidā sekkhabhūmiyaṁ pabhedaṁ gatāti imāsu dvīsu bhūmīsu pabhedaṁ gacchanti.",
  "atk-s0517a0:43_0": "Katamehi pañcahi kāraṇehi visadā honti? Adhigamena, pariyattiyā, savanena, paripucchāya,",
  "atk-s0517a0:43_1": "pubbayogena. Tattha adhigamo nāma arahattappatti. Arahattañhi pattassa paṭisambhidā",
  "atk-s0517a0:43_2": "visadā honti. Pariyatti nāma buddhavacanaṁ. Tañhi uggaṇhantassa paṭisambhidā visadā",
  "atk-s0517a0:43_3": "honti. Savanaṁ nāma saddhammassavanaṁ. Sakkaccaṁ aṭṭhiṁ katvā dhammaṁ suṇantassa",
  "atk-s0517a0:43_4": "hi paṭisambhidā visadā honti. Paripucchā nāma pāḷiaṭṭhakathādīsu gaṇṭhipadaatthapadavinicchayakathā.",
  "atk-s0517a0:43_5": "Uggahitapāḷiādīsu hi atthaṁ paripucchantassa paṭisambhidā visadā honti. Pubbayogo",
  "atk-s0517a0:43_6": "nāma pubbabuddhānaṁ sāsane yogāvacaratā gatapaccāgatikabhāvena yāva anulomagotrabhusamīpaṁ",
  "atk-s0517a0:43_7": "pattavipassanānuyogo. Pubbayogāvacarassa hi paṭisambhidā visadā honti. Imehi pañcahi",
  "atk-s0517a0:43_8": "kāraṇehi visadā hontīti.",
  "atk-s0517a0:44_0": "Etesu pana kāraṇesu pariyatti savanaṁ paripucchāti imāni tīṇi pabhedasseva balavakāraṇāni.",
  "atk-s0517a0:44_1": "Pubbayogo adhigamassa balavapaccayo, pabhedassa hoti na hotīti? Hoti, na pana tathā.",
  "atk-s0517a0:44_2": "Pariyattisavanaparipucchā hi pubbe hontu vā mā vā, pubbayogena pana pubbe ceva etarahi",
  "atk-s0517a0:44_3": "ca saṅkhārasammasanaṁ vinā paṭisambhidā nāma natthi. Ime pana dvepi ekato hutvā paṭisambhidā",
  "atk-s0517a0:44_4": "upatthambhetvā visadā karontīti. Apare āhu –",
  "atk-s0517a0:45": "“Pubbayogo bāhusaccaṁ, desabhāsā ca āgamo;",
  "atk-s0517a0:46": "Paripucchā adhigamo, garusannissayo tathā;",
  "atk-s0517a0:47": "Mittasampatti cevāti, paṭisambhidapaccayā”ti.",
  "atk-s0517a0:48_0": "Tattha pubbayogo vuttanayova. Bāhusaccaṁ nāma tesu tesu satthesu ca sippāyatanesu",
  "atk-s0517a0:48_1": "ca kusalatā. Desabhāsā nāma ekasatavohārakusalatā, visesena pana māgadhike kosallaṁ.",
  "atk-s0517a0:48_2": "Āgamo nāma antamaso opammavaggamattassapi buddhavacanassa pariyāpuṇanaṁ. Paripucchā",
  "atk-s0517a0:48_3": "nāma ekagāthāyapi atthavinicchayapucchanaṁ. Adhigamo nāma sotāpannatā vā sakadāgāmitā",
  "atk-s0517a0:48_4": "vā anāgāmitā vā arahattaṁ vā. Garusannissayo nāma sutapaṭibhānabahulānaṁ garūnaṁ",
  "atk-s0517a0:48_5": "santike vāso. Mittasampatti nāma tathārūpānaṁyeva mittānaṁ paṭilābhoti.",
  "atk-s0517a0:49_0": "Tattha buddhā ca paccekabuddhā ca pubbayogañceva adhigamañca nissāya paṭisambhidā",
  "atk-s0517a0:49_1": "pāpuṇanti, sāvakā sabbānipi etāni kāraṇāni. Paṭisambhidāppattiyā ca pāṭiyekko kammaṭṭhānabhāvanānuyogo",
  "atk-s0517a0:49_2": "nāma natthi, sekkhānaṁ pana sekkhaphalavimokkhantikā, asekkhānaṁ asekkhaphalavimokkhantikā",
  "atk-s0517a0:49_3": "ca paṭisambhidāppatti hoti. Tathāgatānañhi dasa balāni viya ariyānaṁ ariyaphaleheva",
  "atk-s0517a0:49_4": "paṭisambhidā ijjhantīti. Imāsaṁ catassannaṁ paṭisambhidānaṁ maggoti paṭisambhidāmaggo,",
  "atk-s0517a0:49_5": "paṭisambhidāmaggo eva pakaraṇaṁ paṭisambhidāmaggappakaraṇaṁ, pakārena karīyante vuccante",
  "atk-s0517a0:49_6": "ettha nānābhedabhinnā gambhīrā atthā iti pakaraṇaṁ.",
  "atk-s0517a0:50_0": "Tadetaṁ paṭisambhidāmaggappakaraṇaṁ atthasampannaṁ byañjanasampannaṁ gambhīraṁ gambhīratthaṁ",
  "atk-s0517a0:50_1": "lokuttarappakāsanaṁ suññatāpaṭisaññuttaṁ paṭipattiphalavisesasādhanaṁ paṭipattipaṭipakkhapaṭisedhanaṁ",
  "atk-s0517a0:50_2": "yogāvacarānaṁ ñāṇavararatanākarabhūtaṁ dhammakathikānaṁ dhammakathāvilāsavisesahetubhūtaṁ",
  "atk-s0517a0:50_3": "saṁsārabhīrukānaṁ dukkhanissaraṇaṁ tadupāyadassanena assāsajananatthaṁ tappaṭipakkhanāsanatthañca",
  "atk-s0517a0:50_4": "gambhīratthānañca anekesaṁ suttantapadānaṁ atthavivaraṇena sujanahadayaparitosajananatthaṁ",
  "atk-s0517a0:50_5": "tathāgatena arahatā sammāsambuddhena sabbattha appaṭihatasabbaññutaññāṇamahāpadīpāvabhāsena",
  "atk-s0517a0:50_6": "sakalajanavitthatamahākaruṇāsinehasiniddhahadayena veneyyajanahadayagatakilesandhakāravidhamanatthamujjalitassa",
  "atk-s0517a0:50_7": "saddhammamahāpadīpassa tadadhippāyavikāsanasinehaparisekena pañcavassasahassamaviratamujjalanamicchatā",
  "atk-s0517a0:50_8": "lokānukampakena satthukappena dhammarājassa dhammasenāpatinā āyasmatā sāriputtattherena",
  "atk-s0517a0:50_9": "bhāsitaṁ sutvā āyasmatā ānandena paṭhamamahāsaṅgītikāle yathāsutameva saṅgītiṁ āropitaṁ.",
  "atk-s0517a0:51_0": "Tadetaṁ vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ.",
  "atk-s0517a0:51_1": "Dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu",
  "atk-s0517a0:51_2": "mahānikāyesu khuddakamahānikāyapariyāpannaṁ. Suttaṁ geyyaṁ veyyākaraṇaṁ gāthā udānaṁ",
  "atk-s0517a0:51_3": "itivuttakaṁ jātakaṁ abbhutadhammaṁ vedallanti navasu satthu sāsanaṅgesu yathāsambhavaṁ",
  "atk-s0517a0:51_4": "geyyaveyyākaraṇaṅgadvayasaṅgahitaṁ.",
  "atk-s0517a0:52": "“Dvāsīti buddhato gaṇhiṁ, dve sahassāni bhikkhuto;",
  "atk-s0517a0:53": "Caturāsīti sahassāni, ye me dhammā pavattino”ti. –",
  "atk-s0517a0:54_0": "Dhammabhaṇḍāgārikattherena pana pañcasu ṭhānesu etadaggaṁ āropitena paṭiññātānaṁ",
  "atk-s0517a0:54_1": "caturāsītiyā dhammakkhandhasahassānaṁ bhikkhuto gahitesu dvīsu dhammakkhandhasahassesu",
  "atk-s0517a0:54_2": "anekasatadhammakkhandhasaṅgahitaṁ. Tassa tayo vaggā – mahāvaggo, majjhimavaggo, cūḷavaggoti.",
  "atk-s0517a0:54_3": "Ekekasmiṁ vaggasmiṁ dasadasakaṁ katvā ñāṇakathādikā mātikākathāpariyosānā samatiṁsa",
  "atk-s0517a0:54_4": "kathā. Evamanekadhā vavatthāpitassa imassa paṭisambhidāmaggappakaraṇassa anupubbaṁ",
  "atk-s0517a0:54_5": "apubbapadatthavaṇṇanaṁ karissāma. Imañhi pakaraṇaṁ pāṭhato atthato uddisantena ca",
  "atk-s0517a0:54_6": "niddisantena ca sakkaccaṁ uddisitabbaṁ niddisitabbañca, uggaṇhantenāpi sakkaccaṁ",
  "atk-s0517a0:54_7": "uggahetabbaṁ dhāretabbañca. Taṁ kissahetu? Gambhīrattā imassa pakaraṇassa lokahitāya",
  "atk-s0517a0:54_8": "loke ciraṭṭhitatthaṁ.",
  "atk-s0517a0:55": "Tattha samatiṁsāya kathāsu ñāṇakathā kasmā ādito kathitāti ce? Ñāṇassa paṭipattimalavisodhakattena paṭipattiyā ādibhūtattā. Vuttañhi bhagavatā –",
  "atk-s0517a0:56": "“Tasmātiha tvaṁ bhikkhu, ādimeva visodhehi kusalānaṁ dhammānaṁ. Ko cādi kusalānaṁ dhammānaṁ, sīlañca suvisuddhaṁ diṭṭhi ca ujukā”ti ?",
  "atk-s0517a0:57": "Ujukā diṭṭhīti hi sammādiṭṭhisaṅkhātaṁ ñāṇaṁ vuttaṁ. Tasmāpi ñāṇakathā ādito kathitā.",
  "atk-s0517a0:58": "Aparampi vuttaṁ –",
  "atk-s0517a0:59_0": "“Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi",
  "atk-s0517a0:59_1": "pubbaṅgamā hoti? Sammādiṭṭhiṁ ‘sammādiṭṭhī’ti pajānāti, micchādiṭṭhiṁ ‘micchādiṭṭhī’ti",
  "atk-s0517a0:59_2": "pajānāti. Sāssa hoti sammādiṭṭhi. Sammāsaṅkappaṁ ‘sammāsaṅkappo’ti pajānāti, micchāsaṅkappaṁ",
  "atk-s0517a0:59_3": "‘micchāsaṅkappo’ti pajānāti. Sammāvācaṁ ‘sammāvācā’ti pajānāti, micchāvācaṁ ‘micchāvācā’ti",
  "atk-s0517a0:59_4": "pajānāti. Sammākammantaṁ ‘sammākammanto’ti pajānāti, micchākammantaṁ ‘micchākammanto’ti",
  "atk-s0517a0:59_5": "pajānāti. Sammāājīvaṁ ‘sammāājīvo’ti pajānāti, micchāājīvaṁ ‘micchāājīvo’ti pajānāti.",
  "atk-s0517a0:59_6": "Sammāvāyāmaṁ ‘sammāvāyāmo’ti pajānāti, micchāvāyāmaṁ ‘micchāvāyāmo’ti pajānāti. Sammāsatiṁ",
  "atk-s0517a0:59_7": "‘sammāsatī’ti pajānāti, micchāsatiṁ ‘micchāsatī’ti pajānāti. Sammāsamādhiṁ ‘sammāsamādhī’ti",
  "atk-s0517a0:59_8": "pajānāti, micchāsamādhiṁ ‘micchāsamādhī’ti pajānāti. Sāssa hoti sammādiṭṭhī”ti.",
  "atk-s0517a0:60": "Pubbaṅgamabhūtāya hi sammādiṭṭhiyā siddhāya micchādiṭṭhīnampi micchādiṭṭhibhāvaṁ jānissatīti sammādiṭṭhisaṅkhātaṁ ñāṇaṁ tāva sodhetuṁ ñāṇakathā ādito kathitā.",
  "atk-s0517a0:61_0": "“Apicudāyi, tiṭṭhatu pubbanto, tiṭṭhatu aparanto, dhammaṁ te desessāmi – imasmiṁ",
  "atk-s0517a0:61_1": "sati idaṁ hoti, imassuppādā idaṁ uppajjati, imasmiṁ asati idaṁ na hoti, imassa nirodhā",
  "atk-s0517a0:61_2": "idaṁ nirujjhatī”ti ca –",
  "atk-s0517a0:62": "Pubbantāparantadiṭṭhiyo ṭhapetvā ñāṇasseva vuttattā ñāṇakathā ādito kathitā.",
  "atk-s0517a0:63_0": "“Alaṁ, subhadda, tiṭṭhatetaṁ ‘sabbe te sakāya paṭiññāya abbhaññiṁsu, sabbeva na abbhaññiṁsu,",
  "atk-s0517a0:63_1": "udāhu ekacce abbhaññiṁsu, ekacce na abbhaññiṁsū’ti. Dhammaṁ te, subhadda, desessāmi,",
  "atk-s0517a0:63_2": "taṁ suṇāhi sādhukaṁ manasikarohi, bhāsissāmī”ti ca –",
  "atk-s0517a0:64": "Puthusamaṇabrāhmaṇaparappavādānaṁ vāde ṭhapetvā ariyassa aṭṭhaṅgikassa maggassa desitattā, aṭṭhaṅgike ca magge sammādiṭṭhisaṅkhātassa ñāṇassa padhānattā ñāṇakathā ādito kathitā.",
  "atk-s0517a0:65": "“Cattārimāni, bhikkhave, sotāpattiyaṅgāni sappurisasaṁsevo, saddhammassavanaṁ, yoniso manasikāro, dhammānudhammapaṭipattī”ti ca –",
  "atk-s0517a0:66_0": "“Saddhājāto upasaṅkamati, upasaṅkamanto payirupāsati, payirupāsanto sotaṁ odahati,",
  "atk-s0517a0:66_1": "ohitasoto dhammaṁ suṇāti, sutvā dhammaṁ dhāreti, dhātānaṁ dhammānaṁ paññāya atthaṁ",
  "atk-s0517a0:66_2": "upaparikkhati, atthaṁ upaparikkhato dhammā nijjhānaṁ khamanti, dhammanijjhānakkhantiyā",
  "atk-s0517a0:66_3": "chando jāyati, chandajāto ussahati, ussahitvā tuleti, tulayitvā padahati, pahitatto",
  "atk-s0517a0:66_4": "kāyena ceva paramatthasaccaṁ sacchikaroti, paññāya ca naṁ paṭivijjha passatī”ti ca –",
  "atk-s0517a0:67": "“Idha tathāgato loke uppajjati…pe… so dhammaṁ deseti ādikalyāṇa”nti ādīni ca –",
  "atk-s0517a0:68": "Anekāni suttantapadāni anulomentena sutamaye ñāṇaṁ ādiṁ katvā yathākkamena ñāṇakathā ādito kathitā.",
  "atk-s0517a0:69_0": "Sā panāyaṁ ñāṇakathā uddesaniddesavasena dvidhā ṭhitā. Uddese “sotāvadhāne paññā",
  "atk-s0517a0:69_1": "sutamaye ñāṇa”ntiādinā nayena tesattati ñāṇāni mātikāvasena uddiṭṭhāni. Niddese “kathaṁ",
  "atk-s0517a0:69_2": "sotāvadhāne paññā sutamaye ñāṇaṁ. ‘Ime dhammā abhiññeyyā’ti sotāvadhānaṁ, taṁpajānanā",
  "atk-s0517a0:69_3": "paññā sutamaye ñāṇa”ntiādinā nayena tāniyeva tesattati ñāṇāni vitthāravasena niddiṭṭhānīti.",
  "atk-s0517a0:70": "Ganthārambhakathā niṭṭhitā."
}