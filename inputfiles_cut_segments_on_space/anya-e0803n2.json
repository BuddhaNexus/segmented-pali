{
  "anya-e0803n2:0": "2. Bhavatikriyāpadamālāvibhāga",
  "anya-e0803n2:1": "Ito paraṁ pavakkhāmi, sotūnaṁ mativaḍḍhanaṁ;",
  "anya-e0803n2:2": "Kriyāpadakkamaṁ nāma, vibhattādīni dīpayaṁ.",
  "anya-e0803n2:3": "Tatra ākhyātikassa kriyālakkhaṇattasūcikā tyādayo vibhattiyo, tā aṭṭhavidhā vattamānāpañcamīsattamīparokkhāhiyyattanajjatanībhavissantī kālātipattivasena.",
  "anya-e0803n2:4": "Tatthati anti, si tha, mi ma, te ante, se vhe, e mhe iccetā vattamānāvibhattiyo nāma.",
  "anya-e0803n2:5": "Tu antu, hi tha, mi ma, taṁ antaṁ, su vho, e āmase iccetā pañcamīvibhattiyo nāma.",
  "anya-e0803n2:6": "Eyya eyyuṁ, eyyāsi eyyātha, eyyāmi eyyāma, etha eraṁ, etho eyyāvho, eyyaṁ eyyāmhe iccetā sattamīvibhattiyo nāma.",
  "anya-e0803n2:7": "A u, e ttha, aṁ mha, ttha re, ttho vho, iṁ mhe iccetā parokkhāvibhattiyo nāma.",
  "anya-e0803n2:8": "Ā ū, o ttha, aṁ mhā, ttha tthuṁ, se vhaṁ, iṁ mhase iccetā hiyyattanīvibhattiyo nāma.",
  "anya-e0803n2:9": "Ī uṁ, o ttha, iṁ mhā, ā ū, se vhaṁ, aṁ mhe iccetā ajjatanīvibhattiyo nāma.",
  "anya-e0803n2:10": "Ssati ssanti, ssasi ssatha, ssāmi ssāma, ssate ssante, ssase ssavhe, ssaṁ ssāmhe iccetā bhavissantīvibhattiyo nāma.",
  "anya-e0803n2:11": "Ssā ssaṁsu, sse ssatha, ssaṁ ssāmhā, ssatha ssisu, ssase ssavhe, ssiṁ ssāmhase iccetā kālātipattivibhattiyo nāma.",
  "anya-e0803n2:12_0": "Sabbāsametāsaṁ vibhattīnaṁ yāni yāni pubbakāni cha padāni, tāni tāni parassapadāni",
  "anya-e0803n2:12_1": "nāma. Yāni yāni pana parāni cha padāni, tāni tāni attanopadāni nāma. Tattha parassapadāni",
  "anya-e0803n2:12_2": "vattamānā cha, pañcamiyo cha, sattamiyo cha, parokkhā cha, hiyyattaniyo cha, ajjataniyo",
  "anya-e0803n2:12_3": "cha, bhavissantiyo cha, kālātipattiyo chāti aṭṭhacattālīsavidhāni honti, tathā itarāni,",
  "anya-e0803n2:12_4": "sabbāni tāni piṇḍitāni channavutividhāni.",
  "anya-e0803n2:13": "Parassapadānamattanopadānañca dve dve padāni paṭhamamajjhimuttamapurisā nāma. Te vattamānādīsu cattāro cattāro, aṭṭhannaṁ vibhattīnaṁ vasena dvattiṁsa, piṇḍitāni parimāṇāneva.",
  "anya-e0803n2:14": "Dvīsu dvīsu padesu paṭhamaṁ paṭhamaṁ ekavacanaṁ, dutiyaṁ dutiyaṁ bahuvacanaṁ.",
  "anya-e0803n2:15_0": "Tatra vattamānavibhattīnanti anti, si tha, mi ma iccetāni parassapadāni. Te ante,",
  "anya-e0803n2:15_1": "se vhe, e mhe iccetāni attanopadāni. Parassapadattanopadesupiti anti iti paṭhamapurisā,",
  "anya-e0803n2:15_2": "sitha iti majjhimapurisā, mi ma iti uttamapurisā, te ante iti paṭhamapurisā, se vhe",
  "anya-e0803n2:15_3": "iti majjhimapurisā, e mhe iti uttamapurisā.",
  "anya-e0803n2:16_0": "Paṭhamamajjhimuttamapurisesupi ti-iti ekavacanaṁ, anti-iti bahuvacananti evaṁ ekavacanabahuvacanāni",
  "anya-e0803n2:16_1": "kamato ñeyyāni. Evaṁ sesāsu vibhattīsu parassapadattanopadapaṭhamamajjhimuttamapurisekavacanabahuvacanāni ñeyyāni.",
  "anya-e0803n2:17_0": "Tattha vibhattīti kenaṭṭhena vibhatti? Kālādivasena dhātvatthaṁ vibhajatīti vibhatti,",
  "anya-e0803n2:17_1": "syādīhi nāmikavibhattīhi saha sabbasaṅgāhakavasena pana sakatthaparatthādibhede atthe",
  "anya-e0803n2:17_2": "vibhajatīti vibhatti, kammādayo vā kārake ekavacanabahuvacanavasena vibhajatīti vibhatti,",
  "anya-e0803n2:17_3": "vibhajitabbā ñāṇenātipi vibhatti, vibhajanti atthe etāyātipi vibhatti, atha vā satipi",
  "anya-e0803n2:17_4": "jinasāsane avibhattikaniddese sabbena sabbaṁ vibhattīhi vinā atthassā’niddisitabbato",
  "anya-e0803n2:17_5": "visesena vividhena vā ākārena bhajanti sevanti naṁ paṇḍitātipi vibhatti. Tattha avibhattikaniddesalakkhaṇaṁ",
  "anya-e0803n2:17_6": "vadāma saha payoganidassanādīhi.",
  "anya-e0803n2:18": "Avibhattikaniddeso, nāmikesupalabbhati;",
  "anya-e0803n2:19": "Nākhyātesūti viññeyya-midamettha nidassanaṁ.",
  "anya-e0803n2:20": "Nigrodhova mahārukkho, thera vādānamuttamo;",
  "anya-e0803n2:21": "Anūnaṁ anadhikañca, kevalaṁ jinasāsanaṁ.",
  "anya-e0803n2:22": "Tatra thera-iti avibhattiko niddeso, therānaṁ ayanti thero. Ko so? Vādo. Theravādo aññesaṁ vādānaṁ uttamoti ayamattho veditabbo.",
  "anya-e0803n2:23": "‘‘Kāyo te sabba sovaṇṇo’’, iccādimhipi nāmike;",
  "anya-e0803n2:24": "Avibhattikaniddeso, gahetabbo nayaññunā.",
  "anya-e0803n2:25": "Avibhattikaniddeso, nanvākhyātepi dissati;",
  "anya-e0803n2:26": "‘‘Bho khāda piva’’iccatra, vade yo koci codako.",
  "anya-e0803n2:27": "Yadi evaṁ matenassa, bhaveyya avibhattikaṁ;",
  "anya-e0803n2:28": "‘‘Bhikkhu, bho purisi’’ccādi, padampi, na hidaṁ tathā.",
  "anya-e0803n2:29": "‘‘Bhikkhu, bho purisi’’ccādi, si ga lopena vuccati;",
  "anya-e0803n2:30": "Tathā ‘‘khādā’’tiādīni, hi lopena pavuccare.",
  "anya-e0803n2:31_0": "Evaṁ avibhattikaniddeso ākhyātesu na labbhati, nāmesuyeva labbhati. Tatrāpi ‘‘aṭṭha",
  "anya-e0803n2:31_1": "ca puggala dhammadasā te’’ti ettha chandavasena puggala iti rassakaraṇaṁ daṭṭhabbaṁ,",
  "anya-e0803n2:31_2": "na ‘‘kakusandha koṇāgamano ca kassapo’’ti ettha kakusandha iti avibhattikaniddeso",
  "anya-e0803n2:31_3": "viya avibhattikaniddeso daṭṭhabbo. ‘‘Bhikkhu nisinne mātugāmo upanisinno vā hoti",
  "anya-e0803n2:31_4": "upanipanno vā’’ti ettha pana bhikkhūti idaṁ bhikkhumhīti vattabbatthattā bhumme paccattantipi",
  "anya-e0803n2:31_5": "adiṭṭhavibhattikaniddesotipi vattuṁ yujjati. Tattha pana chandavasena katarassattā",
  "anya-e0803n2:31_6": "tāni padāni avibhattikaniddesapakkhampi bhajantīti vattuṁ na yujjati.",
  "anya-e0803n2:32": "Tattha parassapadānīti parassa atthabhūtāni padāni parassapadāni. Etthuttamapurisesu attano atthesupi attanopadavohāro na kariyati.",
  "anya-e0803n2:33": "Kiñcāpi attano atthā, purisā uttamavhayā;",
  "anya-e0803n2:34": "Tathāpi itaresāna-mussannattāva tabbasā;",
  "anya-e0803n2:35": "Tabbohāro imesānaṁ, porāṇehi niropito.",
  "anya-e0803n2:36": "Attanopadānīti attano atthabhūtāni padāni attanopadāni. Ettha pana paṭhamamajjhimapurisesu parassatthesupi parassapadavohāro na kariyati.",
  "anya-e0803n2:37": "Paṭhamamajjhimā cete, parassatthā tathāpi ca;",
  "anya-e0803n2:38": "Itaresaṁ nirūḷhattā, tabbohārassa saccato.",
  "anya-e0803n2:39": "Imassa panimesānaṁ, pubbavohāratāya ca;",
  "anya-e0803n2:40": "Tathā saṅkaradosassa, haraṇatthāya so ayaṁ;",
  "anya-e0803n2:41": "Attanopadavohāro, esamāropito dhuvaṁ.",
  "anya-e0803n2:42": "Parassapadasaññādi-saññāyo bahukā idha;",
  "anya-e0803n2:43": "Porāṇehi katattātā, saññā porāṇikā matā.",
  "anya-e0803n2:44": "Tasmā idha paṭhamapurisādīnaṁ tiṇṇaṁ purisānaṁ vacanatthaṁ na pariyesāma. Rūḷhiyā hi porāṇehi tyādīnaṁ purisasaññā vihitā.",
  "anya-e0803n2:45_0": "Ekavacanabahuvacanesu pana ekassatthassa vacanaṁ ekavacanaṁ. Bahūnamatthānaṁ vacanaṁ",
  "anya-e0803n2:45_1": "bahuvacanaṁ. Atha vā bahuttepi sati samudāyavasena jātivasena vā cittena sampiṇḍetvā",
  "anya-e0803n2:45_2": "ekīkatassatthassa ekassa viya vacanampi ekavacanaṁ, bahutte nissitassa nissayavohārena",
  "anya-e0803n2:45_3": "vuttassa nissayavasena ekassa viya vacanampi ekavacanaṁ, ekattalakkhaṇena bavhatthānaṁ",
  "anya-e0803n2:45_4": "ekavacanaṁ viya vacanampi ekavacanaṁ. Abahuttepi sati attagarukārāparicchedamātikānusandhinayapucchāsabhāgaputhucitta-",
  "anya-e0803n2:45_5": "samāyogaputhuārammaṇavasena ekatthassa bahūnaṁ viya vacanaṁ bahuvacanaṁ, tathā ye",
  "anya-e0803n2:45_6": "ye bahavo tannivāsataṁputtasaṅkhātassekassatthassa rūḷhīvasena bahūnaṁ viya vacanampi",
  "anya-e0803n2:45_7": "bahuvacanaṁ, ekassatthassa aññenatthena ekābhidhānavasena bahūnaṁ viya vacanampi",
  "anya-e0803n2:45_8": "bahuvacanaṁ, ekassatthassa nissitavasena bahūnaṁ viya vacanampi bahuvacanaṁ, ekassatthassa",
  "anya-e0803n2:45_9": "ārammaṇabhedakiccabhedavasena bahūnaṁ viya vacanampi bahuvacanaṁ. Evamimehi ākārehi",
  "anya-e0803n2:45_10": "ekamhi vattabbe, ekamhi viya ca vattabbe ekavacanaṁ, bahumhi vattabbe, bahumhi viya",
  "anya-e0803n2:45_11": "ca vattabbe bahuvacanaṁ hotīti daṭṭhabbaṁ. Puthuvacanaṁ, anekavacananti ca imasseva nāmaṁ.",
  "anya-e0803n2:46": "Vacanesu ayaṁ attho, nāmākhyātavibhattinaṁ;",
  "anya-e0803n2:47": "Vasena adhigantabbo, sāsanatthagavesinā.",
  "anya-e0803n2:48_0": "Tasmā tadatthaviññāpanatthaṁ idha nāmikapayogehi sahevākhyātapayoge pavakkhāma –",
  "anya-e0803n2:48_1": "‘‘rājā āgacchati, sahāyo me āgacchati, ekaṁ citta’’ miccevamādayo ekassatthassa ekavacanapayogā.",
  "anya-e0803n2:48_2": "‘‘Rājāno āgacchanti, sahāyā me āgacchanti, na me dessā ubho puttā, dve tīṇi’’ iccevamādayo",
  "anya-e0803n2:48_3": "bavhatthānaṁ bahuvacanapayogā.",
  "anya-e0803n2:49_0": "‘‘Sā senā mahatī āsi, bahujjano pasannosi, sabbo taṁ jano ojināyatu, itthigumbassa",
  "anya-e0803n2:49_1": "pavarā, buddhassāhaṁ vatthayugaṁ adāsiṁ, dvayaṁ vo bhikkhave desessāmi, pemaṁ mahantaṁ",
  "anya-e0803n2:49_2": "ratanattayassa, kare pasādañca naro avassaṁ, bhikkhusaṅgho, balakāyo, devanikāyo,",
  "anya-e0803n2:49_3": "ariyagaṇo’’- iccevamādayo, ‘‘dvikaṁ tika’’miccādayo ca samudāyavasena bavhatthānaṁ ekavacanapayogā.",
  "anya-e0803n2:50_0": "Katthaci pana īdisesu ṭhānesu bahuvacanapayogāpi dissanti. Tathā hi ‘‘pūjitā ñātisaṅghehi,",
  "anya-e0803n2:50_1": "devakāyā samāgatā, sabbete devanikāyā, dve devasaṅghā, tīṇi dukāni, cattāri navakāni’’",
  "anya-e0803n2:50_2": "iccevamādayo payogāpi dissanti. Ime ekavacanavasena vattabbassa samudāyassa bahusamudāyavasena",
  "anya-e0803n2:50_3": "bahuvacanapayogāti gahetabbā, saṅgayhamānā ca bavhatthabahuvacane saṅgahaṁ gacchanti",
  "anya-e0803n2:50_4": "visuṁyeva vā, tasmā bahusamudāyāpekkhabahuvacananti etesaṁ nāmaṁ veditabbaṁ.",
  "anya-e0803n2:51": "‘‘Pāṇaṁ na hane, sasso sampajjati’’ iccevamādayo jātivasena bavhatthānaṁ ekavacanapayogā, tabbhāvasāmaññena bavhatthānaṁ ekavacanapayogātipi vattuṁ vaṭṭati.",
  "anya-e0803n2:52": "‘‘Nāgaṁ raṭṭhassa pūjitaṁ, sāvatthī saddhā ahosi pasannā’’ iccevamādayo nissayavasena pavattānaṁ nissayavohārena vuttānamekavacanapayogā.",
  "anya-e0803n2:53_0": "‘‘Tilakkhaṇaṁ, kusalākusalaṁ, viññāṇapaccayā nāmarūpaṁ, nāmarūpapaccayā saḷāyatanaṁ,",
  "anya-e0803n2:53_1": "dhammavinayo, cittaseno ca gandhabbo, natiyā asati āgatigati na hoti, āgatigatiyā",
  "anya-e0803n2:53_2": "asati cutūpapāto na hoti’’ iccevamādayo ekattalakkhaṇe bavhatthānaṁ ekavacanapayogā.",
  "anya-e0803n2:54": "‘‘Evaṁ mayaṁ gaṇhāma, amhākaṁ pakati, padhānanti kho meghiya vadamānaṁ kinti vadeyyāma’’ iccevamādayo ekassatthassa attavasena bahuvacanapayogā.",
  "anya-e0803n2:55": "‘‘Te manussā taṁ bhikkhuṁ etadavocuṁ ‘bhuñjatha bhante’ti, ahaṁ manussesu manussabhūtā, abbhāgatānā’sanakaṁ adāsiṁ’’ iccevamādayo ekassatthassa garukāravasena bahuvacanapayogā.",
  "anya-e0803n2:56": "‘‘Appaccayā dhammā, asaṅkhatā dhammā’’ iccevamādayo ekassatthassa aparicchedavasena bahuvacanapayogā, aniyamitasaṅkhāvasena bahuvacanapayogā vā.",
  "anya-e0803n2:57_0": "Keci pana ‘‘desanāsotapātavasena bahuvacanapayogā’’tipi vadanti, taṁ na gahetabbaṁ.",
  "anya-e0803n2:57_1": "Na hi tathāgato satisampajaññarahito dhammaṁ deseti, yutti ca na dissati ‘‘mātikāyaṁ",
  "anya-e0803n2:57_2": "pucchāyaṁ vissajjane cāti tīsupi ṭhānesu appaccayādidhamme desento satthā punappunaṁ",
  "anya-e0803n2:57_3": "bahuvacanavasena desanāsote patitvā dhammaṁ desetī’’ti.",
  "anya-e0803n2:58": "‘‘Katame dhammā appaccayā’’ iccevamādayo ekassatthassa mātikānusandhinayena bahuvacanapayogā.",
  "anya-e0803n2:59": "‘‘Ime dhammā appaccayā’’ iccevamādayo ekassatthassa pucchānusandhinayena bahuvacanapayogā.",
  "anya-e0803n2:60": "‘‘Katame dhammā no parāmāsā, te dhamme ṭhapetvā avasesā kusalākusalābyākatā dhammā’’ iccevamādayo ekassatthassa pucchāsabhāgena bahuvacanapayogā.",
  "anya-e0803n2:61_0": "‘‘Atthi bhikkhave aññeva dhammā gambhīrā duddasā duranubodhā santā paṇītā atakkāvacarā",
  "anya-e0803n2:61_1": "nipuṇā paṇḍitavedanīyā, ye tathāgato sayaṁ abhiññā sacchikatvā pavedetī’’ti ayamekassatthassa",
  "anya-e0803n2:61_2": "puthucittasamāyogaputhuārammaṇavasena bahuvacanapayogo.",
  "anya-e0803n2:62": "‘‘Ekaṁ samayaṁ bhagavā sakkesu viharati kapilavatthusmiṁ mahāvane,",
  "anya-e0803n2:63": "Santi puttā videhānaṁ, dīghāvu raṭṭhavaḍḍhano;",
  "anya-e0803n2:64": "Te rajjaṁ kārayissanti, mithilāyaṁ pajāpati’’ –",
  "anya-e0803n2:65": "Iccevamādayo saddā ye ye bahavo, tannivāsataṁputtasaṅkhātassekatthassa rūḷhīvasena bahuvacanapayogā.",
  "anya-e0803n2:66_0": "‘‘Sāriputtamoggallāne āmantesi ‘gacchatha tumhe sāriputtā kīṭāgiriṁ gantvā assajipunabbasukānaṁ",
  "anya-e0803n2:66_1": "bhikkhūnaṁ kīṭāgirismā pabbājanīyakammaṁ karotha, tumhākaṁ ete saddhivihārino’ti’’,",
  "anya-e0803n2:66_2": "‘‘kacci vo kulaputtā, etha byagghā nivattavho’’ iccevamādayo ekassatthassa aññenatthena",
  "anya-e0803n2:66_3": "ekābhidhānavasena bahuvacanapayogā.",
  "anya-e0803n2:67": "‘‘Mañcā ukkuṭṭhiṁ karonti’’ iccevamādayo ekassatthassa nissitavasena bahuvacanapayogā.",
  "anya-e0803n2:68": "‘‘Cattāro satipaṭṭhānā’’ti ayamārammaṇabhedena ekassatthassa bahuvacanapayogo.",
  "anya-e0803n2:69": "‘‘Cattāro sammappadhānā’’ti ayaṁ pana kiccabhedena ekassatthassa bahuvacanapayogo.",
  "anya-e0803n2:70_0": "Tattha ekatthekavacanaṁ, samudāyāpekkhekavacanaṁ, jātyāpekkhekavacanaṁ, tannissayāpekkhekavacanaṁ,",
  "anya-e0803n2:70_1": "ekattalakkhaṇekavacananti pañcavidhaṁ ekavacanaṁ bhavati. Ettha pana jātyāpekkhekavacanaṁ",
  "anya-e0803n2:70_2": "atthato sāmaññāpekkhekavacanamevāti daṭṭhabbaṁ.",
  "anya-e0803n2:71_0": "Bavhatthabahuvacanaṁ, bahusamudāyāpekkhabahuvacanaṁ, attabahuvacanaṁ, garukārabahuvacanaṁ,",
  "anya-e0803n2:71_1": "aparicchedabahuvacanaṁ, mātikānusandhinayabahuvacanaṁ, pucchānusandhinayabahuvacanaṁ,",
  "anya-e0803n2:71_2": "pucchāsabhāgabahuvacanaṁ, puthucittasamāyogaputhuārammaṇabahuvacanaṁ, tannivāsabahuvacanaṁ,",
  "anya-e0803n2:71_3": "taṁputtabahuvacanaṁ, ekābhidhānabahuvacanaṁ, tannissitāpekkhabahuvacanaṁ , ārammaṇabhedabahuvacanaṁ,",
  "anya-e0803n2:71_4": "kiccabhedabahuvacananti pannarasavidhaṁ bahuvacanaṁ bhavati. Iccevaṁ vīsadhā sabbāni",
  "anya-e0803n2:71_5": "ekavacanabahuvacanāni saṅgahitāni. Atridaṁ pāḷivavatthānaṁ –",
  "anya-e0803n2:72": "Ekatthe dekavacana-ñcitarasmitarampi ca;",
  "anya-e0803n2:73": "Samudāyajātiekatta-lakkhaṇekavacopi ca;",
  "anya-e0803n2:74": "Sāṭṭhakathe piṭakamhi, pāṭhe pāyena dissare.",
  "anya-e0803n2:75": "Garumhi cattanekasmiṁ, bahuvacanakaṁ pana;",
  "anya-e0803n2:76": "Pāḷiyaṁ appakaṁ aṭṭha-kathāṭīkāsu taṁ bahuṁ.",
  "anya-e0803n2:77": "Tathā hi bahukaṁ deka-vacanaṁyeva pāḷiyaṁ;",
  "anya-e0803n2:78": "Garumhi cattanekasmiṁ, idamettha nidassanaṁ.",
  "anya-e0803n2:79": "‘‘Namo te purisājañña, namo te purisuttama;",
  "anya-e0803n2:80": "Tava sāsanamāgamma, pattomhi amataṁ padaṁ’’.",
  "anya-e0803n2:81": "Iccevamādayo pāṭhā, bahudhā jinasāsane;",
  "anya-e0803n2:82": "Dissantīti vijāneyya, vidvā akkharacintako.",
  "anya-e0803n2:83": "Sātisayaṁ garukārā-rahassāpi mahesino;",
  "anya-e0803n2:84": "Ekavacanayogena, niddeso dissate yato.",
  "anya-e0803n2:85": "Tato vohārakusalo, kareyyatthānurūpato;",
  "anya-e0803n2:86": "Ekavacanayogaṁ vā, itaraṁ vā sumedhaso.",
  "anya-e0803n2:87": "Pāyena tannivāsamhi, bahuvacanakaṁ ṭhitaṁ;",
  "anya-e0803n2:88": "Taṁputte appakaṁ tanni-ssayekavacanampi ca.",
  "anya-e0803n2:89": "Puthucittāpariccheda-mātikāsandhiādisu;",
  "anya-e0803n2:90": "Bahuvacanakañcāpi, appakanti pakāsaye.",
  "anya-e0803n2:91": "Ekābhidhānato kiccā, tathā gocaratopi ca;",
  "anya-e0803n2:92": "Bahuvacanakaṁ tanni-ssitāpekkhañca appakaṁ.",
  "anya-e0803n2:93": "Iccevaṁ sappayogaṁ tu, ñatvāna vacanadvayaṁ;",
  "anya-e0803n2:94": "Kātabbo pana vohāro, yathāpāḷi vibhāvinā.",
  "anya-e0803n2:95_0": "Idāni kālādivasena ākhyātappavattiṁ dīpayissāma – kālakārakapurisaparidīpakaṁ kriyālakkhaṇaṁ",
  "anya-e0803n2:95_1": "ākhyātikaṁ. Tatra kālanti atītānāgatapaccuppannavasena tayo kālā, atītānāgatapaccuppannāṇattiparikappakālātipattivasena",
  "anya-e0803n2:95_2": "pana cha, te ekekā tipurisakā.",
  "anya-e0803n2:96": "Vuttappakārakālesu, yadidaṁ vattate yato;",
  "anya-e0803n2:97": "Ākhyātikaṁ tato tassa, kāladīpanatā matā.",
  "anya-e0803n2:98": "Kārakanti kammakattubhāvā. Te hi upacāramukhyasabhāvavasena karonti karaṇanti ca ‘‘kārakā’’ti vuccanti. Teva yathākkamaṁ kriyānimitta taṁsādhaka taṁsabhāvāti veditabbā.",
  "anya-e0803n2:99": "Kammaṁ kattā ca bhāvo ca, iccevaṁ kārakā tidhā;",
  "anya-e0803n2:100": "Vibhattipaccayā ettha, vuttā nāññatra saccato.",
  "anya-e0803n2:101": "‘‘Paribhaviyyati’’ccādī, kamme sijjhanti kārake;",
  "anya-e0803n2:102": "‘‘Sambhavatī’’tiādīni, sijjhare kattukārake.",
  "anya-e0803n2:103": "‘‘Vibhaviyyati’’iccādī, bhāve sijjhanti kārake;",
  "anya-e0803n2:104": "Tividhesvevametesu, vibhattipaccayā matā.",
  "anya-e0803n2:105": "Kārakattayamuttaṁ yaṁ, ākhyātaṁ natthi sabbaso;",
  "anya-e0803n2:106": "Tasmā taddīpanattampi, tassākhyātassa bhāsitaṁ.",
  "anya-e0803n2:107": "Kārakattaṁ tu bhāvassa, sacepi na samīritaṁ;",
  "anya-e0803n2:108": "Kārakalakkhaṇe tena, bhāvena ca avatthunā.",
  "anya-e0803n2:109": "Kriyānipphatti natthīti, yuttitopi ca natthi taṁ;",
  "anya-e0803n2:110": "Tathāpākhyātike tassa, tabbohāro niruttiyaṁ;",
  "anya-e0803n2:111": "Patiṭṭhitanayovāti, mantvā amhehi bhāsito.",
  "anya-e0803n2:112_0": "Purisoti ekavacanabahuvacanakā paṭhamamajjhimuttamapurisā. Tattha paṭhamapuriso ākhyātapadena",
  "anya-e0803n2:112_1": "tulyādhikaraṇe sādhakavācake vā kammavācake vā tumhā’mhasaddavajjite paccattavacanabhūte",
  "anya-e0803n2:112_2": "nāmamhi ‘‘abhinīhāro samijjhati, bodhi vuccati catūsu maggesuñāṇa’’ntiādīsu viya",
  "anya-e0803n2:112_3": "payujjamānepi, taṭṭhāniyatte sati ‘‘bhāsati vā karoti vā, pīḷiyakkhoti maṁ vidū,",
  "anya-e0803n2:112_4": "vuccatīti vacana’’ntiādīsu viya appayujjamānepi sabbadhātūhi paro hoti. Katthaci",
  "anya-e0803n2:112_5": "pana pāḷippadese nāmassa appayuttattā paṭhamapurisapayogattho duranubodho bhavati,",
  "anya-e0803n2:112_6": "yathā ‘‘dukkhaṁ te vedayissāmi, tattha assāsayantu ma’’nti. Tathā hi ettha ‘‘pādā’’ti",
  "anya-e0803n2:112_7": "pāṭhaseso, tasmiṁ dukkhasāsanārocane vattuṁ avisahanavasena kilamantaṁ maṁ devassa",
  "anya-e0803n2:112_8": "ubho pādā assāsentu, vissaṭṭho kathehīti maṁ vadathāti adhippāyo ca bhavati.",
  "anya-e0803n2:113": "Adhippāyo sudubbodho, yasmā vijjati pāḷiyaṁ;",
  "anya-e0803n2:114": "Tasmā upaṭṭhahaṁ gaṇhe, garuṁ garumataṁ vidū.",
  "anya-e0803n2:115_0": "Tatrimāni bhūdhātādhikārattā bhūdhātuvasena nidassanapadāni. So paribhavati, te paribhavanti,",
  "anya-e0803n2:115_1": "paribhavati, paribhavanti. Sapatto abhibhaviyate, sabbā vityā’nubhūyate, abhibhaviyate,",
  "anya-e0803n2:115_2": "anubhūyateti. Yattha satipi nāmassa sādhakavācakatte apaccattavacanattā ākhyātapadena",
  "anya-e0803n2:115_3": "tulyādhikaraṇatā na labbhati, tattha kammavācakaṁ paccattavacanabhūtaṁ tulyādhikaraṇapadaṁ",
  "anya-e0803n2:115_4": "paṭicca paṭhamapurisādayo tayo labbhanti. Taṁ yathā? Paribhaviyyate puriso devadattena,",
  "anya-e0803n2:115_5": "paribhaviyyase tvaṁ devadattena, paribhaviyyamhe mayaṁ akusalehi dhammehi. Ettha",
  "anya-e0803n2:115_6": "panidaṁ vacanaṁ na vattabbaṁ ‘‘nindanti tuṇhimāsina’ntiādīsu satipi nāmassa kammavācakatte",
  "anya-e0803n2:115_7": "apaccattavacanattā ākhyātapadena tulyādhikaraṇatā na labbhatīti paṭhamapurisuppatti",
  "anya-e0803n2:115_8": "na siyā’’ti. Kasmāti ce? ‘‘Nindanti tuṇhimāsina’’ntiādīsu ‘‘janā’’ti ajjhāharitabbassa",
  "anya-e0803n2:115_9": "sādhakavācakassa nāmassa saddhimākhyātapadena tulyādhikaraṇabhāvassa icchitattā.",
  "anya-e0803n2:115_10": "Evamuttaratrāpi nayo.",
  "anya-e0803n2:116_0": "Majjhimapuriso ākhyātapadena tulyādhikaraṇe sādhakavācake vā kammavācake vā paccattavacanabhūte",
  "anya-e0803n2:116_1": "tumhasadde payujjamānepi, taṭṭhāniyatte sati appayujjamānepi sabbadhātūhi paro hoti.",
  "anya-e0803n2:116_2": "Tvaṁ atibhavasi, tumhe atibhavatha, atibhavasi, atibhavatha. Tvaṁ paribhaviyase devadattena,",
  "anya-e0803n2:116_3": "tumhe paribhaviyavhe. Yattha satipi tumhasaddassa sādhakavācakatte apaccattavacanattā",
  "anya-e0803n2:116_4": "ākhyātapadena tulyādhikaraṇatā na labbhati, na tattha majjhimapuriso hoti. Itare",
  "anya-e0803n2:116_5": "pana dve honti kammavācakaṁ paccattavacanabhūtaṁ tulyādhikaraṇapadaṁ paṭicca. Taṁ",
  "anya-e0803n2:116_6": "yathā? Tayā abhibhaviyate sapatto, tayā abhibhaviye ahaṁ.",
  "anya-e0803n2:117_0": "Uttamapuriso ākhyātapadena tulyādhikaraṇe sādhakavācake vā kammavācake vā paccattavacanabhūte",
  "anya-e0803n2:117_1": "amhasadde payujjamānepi, taṭṭhāniyatte sati appayujjamānepi sabbadhātūhi paro hoti.",
  "anya-e0803n2:117_2": "Ahaṁ paribhavāmi, mayaṁ paribhavāma, paribhavāmi, paribhavāma. Ahaṁ paribhaviyyāmi",
  "anya-e0803n2:117_3": "akusalehi dhammehi, mayaṁ paribhaviyyāma, paribhaviyyāmi, paribhaviyyāma. Yattha",
  "anya-e0803n2:117_4": "satipi amhasaddassa sādhakavācakatte apaccattavacanattā ākhyātapadena tulyādhikaraṇatā",
  "anya-e0803n2:117_5": "na labbhati, na tattha uttamapuriso hoti. Itare pana dve honti kammavācakaṁ paccattavacanabhūtaṁ",
  "anya-e0803n2:117_6": "tulyādhikaraṇapadaṁ paṭicca. Taṁ yathā? Mayā anubhaviyate sampatti, mayā abhibhaviyase",
  "anya-e0803n2:117_7": "tvaṁ. Evaṁ yattha yattha sādhakavācakānaṁ vā kammavācakānaṁ vā nāmādīnaṁ paccattavacanabhūtānaṁ",
  "anya-e0803n2:117_8": "ākhyātapadehi tulyādhikaraṇatte laddhe tattha tattha paṭhamapurisādayo labbhanti,",
  "anya-e0803n2:117_9": "tasmā nāmādīnaṁ paccattavacanabhūtānaṁ tulyādhikaraṇabhāvoyeva paṭhamapurisādīnamuppattiyā kāraṇaṁ.",
  "anya-e0803n2:118_0": "Dvinnaṁ tiṇṇaṁ vā purisānamekābhidhāne paro puriso gahetabbo. Ettha ekābhidhānaṁ",
  "anya-e0803n2:118_1": "nāma ekato abhidhānaṁ ekakālābhidhānañca. Tañca kho casaddapayogeyeva, acasaddapayoge",
  "anya-e0803n2:118_2": "bhinnakālābhidhāne taggahaṇābhāvato. ‘‘Tumhe atthakusalā bhavatha, mayamatthakusalā",
  "anya-e0803n2:118_3": "bhavāma’’ iccevamādayo tappayogā. Tattha tumhe atthakusalā bhavatha – iccetasmiṁ",
  "anya-e0803n2:118_4": "vohāre ‘‘so ca atthakusalo bhavati, tvañca atthakusalo bhavasi, tumhe atthakusalā",
  "anya-e0803n2:118_5": "bhavathā’’ti evaṁ dvinnamekābhidhāne paro puriso gahetabbo. ‘‘Mayamatthakusalā bhavāma’’",
  "anya-e0803n2:118_6": "iccetasmiṁ pana ‘‘so ca atthakusalo bhavati, ahañca atthakusalo bhavāmi, mayamatthakusalā",
  "anya-e0803n2:118_7": "bhavāmā’’ti vā ‘‘tvañca atthakusalo bhavasi, ahañca atthakusalo bhavāmi, mayamatthakusalā",
  "anya-e0803n2:118_8": "bhavāmā’’ti vā evampi dvinnamekābhidhāne paro puriso gahetabbo. ‘‘So ca atthakusalo",
  "anya-e0803n2:118_9": "bhavati, tvañca atthakusalo bhavasi, ahañca atthakusalo bhavāmi, mayamatthakusalā",
  "anya-e0803n2:118_10": "bhavāmā’’ti vā ‘‘so ca atthakusalo bhavati, te ca atthakusalā bhavanti, tvañca atthakusalo",
  "anya-e0803n2:118_11": "bhavasi, tumhe ca atthakusalā bhavatha, ahañca atthakusalo bhavāmi, mayamatthakusalā",
  "anya-e0803n2:118_12": "bhavāmā’’ti vā evaṁ tiṇṇamekābhidhāne paro puriso gahetabbo.",
  "anya-e0803n2:119_0": "Aparopi atthanayo vuccati – ‘‘tvañca atthakusalo bhavasi, so ca atthakusalo bhavati,",
  "anya-e0803n2:119_1": "tumhe atthakusalā bhavathā’’ti vā ‘‘ahañca atthakusalo bhavāmi, so ca atthakusalo",
  "anya-e0803n2:119_2": "bhavati, mayamatthakusalā bhavāmā’’ti vā iminā nayena anekappabhedo atthanayo. Evaṁ",
  "anya-e0803n2:119_3": "sesāsu vibhattīsu pañcamīsattamiyādīsu paropuriso gahetabbo. Sabbesu ca kriyāpadesu",
  "anya-e0803n2:119_4": "bavhatthavācakesu bahuvacanantesu, na pana bahuvacanantesupi ekassattano vācakesu",
  "anya-e0803n2:119_5": "garukātabbassekassatthassa vācakesu ca kriyāpadesu. Ettha codanāsandīpaniyo imā gāthā –",
  "anya-e0803n2:120": "‘‘Tvañca bhavasi so cāpi, bhavati’’ccādibhāsane;",
  "anya-e0803n2:121": "‘‘Tumhe bhavatha’’ iccādi, paroposo kathaṁ siyā?;",
  "anya-e0803n2:122": "‘‘Ahaṁ bhavāmi so cāpi, bhavati’’ccādibhāsane;",
  "anya-e0803n2:123": "‘‘Mayaṁ bhavāma’’iccādi, uttamo ca kathaṁ siyā?;",
  "anya-e0803n2:124": "Ettha ca vuccate –",
  "anya-e0803n2:125": "Pacchā vutto paro nāma, saññāya paṭipāṭiyā;",
  "anya-e0803n2:126": "Evaṁ pana gahetabbo, paropurisanāmako.",
  "anya-e0803n2:127": "Paṭhamamhā paro nāma, majjhimo uttamopi ca;",
  "anya-e0803n2:128": "Majjhimamhā paro nāma, uttamo puriso ruto.",
  "anya-e0803n2:129": "Evaṁ tu gahaṇañhettha, vohārassānulomakaṁ;",
  "anya-e0803n2:130": "Doso tadanulomamhi, gahaṇasmiṁ na vijjati.",
  "anya-e0803n2:131": "‘‘Tvañca bhadde sukhī hohi, eso cāpi mahāmigo’’;",
  "anya-e0803n2:132": "Iti pāṭho yato diṭṭho, tasmā evaṁ vademase.",
  "anya-e0803n2:133": "‘‘Tumhe dve sukhitā hotha’’, iccattho tattha dissati;",
  "anya-e0803n2:134": "Evaṁpyayaṁ nayo vutto, attanomatiyā mama.",
  "anya-e0803n2:135": "Attanomati kiñcāpi, kathitā sabbadubbalā;",
  "anya-e0803n2:136": "Tathāpi nayamādāya, kathitattā akopiyā.",
  "anya-e0803n2:137": "‘‘Dhammena rajjaṁ kārentaṁ, raṭṭhā pabbājayittha maṁ;",
  "anya-e0803n2:138": "Tvañca jānapadā ceva, negamā ca samāgatā’’.",
  "anya-e0803n2:139": "‘‘Ahañca maddidevī ca, jālīkaṇhājinā cubho;",
  "anya-e0803n2:140": "Aññamaññaṁ sokanudā, vasāma assame tadā’’.",
  "anya-e0803n2:141": "Etā gāthāpi etassa, atthassa pana sādhikā;",
  "anya-e0803n2:142": "Tāsu vuttanayeneva, attho supākaṭo siyā;",
  "anya-e0803n2:143": "Evaṁ viññūhi viññeyyaṁ, bahunā bhāsitena kiṁ.",
  "anya-e0803n2:144": "Ākārena manāpena, kathane yena kenaci;",
  "anya-e0803n2:145": "Na virujjhati ce attho, taṁ pamāṇaṁ sudhīmataṁ.",
  "anya-e0803n2:146": "Purisattayato eso, paropurisanāmako;",
  "anya-e0803n2:147": "Nupalabbhati paccekaṁ, tadantogadhatova yaṁ.",
  "anya-e0803n2:148": "Pāṭavatthāya sotūnaṁ, vohāratthesu sabbaso;",
  "anya-e0803n2:149": "Visuṁ alabbhamānopi, labbhamānova uddhaṭo.",
  "anya-e0803n2:150": "Saṅkhepatopettha purisappavatti evaṁ upalakkhitabbā ‘‘amhavacanatthe uttamo, tumhavacanatthe majjhimo, aññesaṁ vacanatthe paṭhamo’’ti.",
  "anya-e0803n2:151": "Tyādīnaṁ purisasaññā, yasmā vuttā tato idaṁ;",
  "anya-e0803n2:152": "Tabbantākhyātikaṁ ñeyyaṁ, purisaparidīpakaṁ.",
  "anya-e0803n2:153": "Evaṁ sabbathāpi ākhyātikassa kālakārakapurisaparidīpanatā vuttā.",
  "anya-e0803n2:154": "Kriyālakkhaṇanti ettha kathaṁ ākhyātikassa kriyālakkhaṇatā veditabbā?",
  "anya-e0803n2:155": "Lakkhiyati kriyāyetaṁ, kriyā vā assa lakkhaṇaṁ;",
  "anya-e0803n2:156": "Kriyālakkhaṇatā evaṁ, veditabbā tathā hi ca.",
  "anya-e0803n2:157": "‘‘Gacchati’’ccādikaṁ sutvā, kriyāsandīpanaṁ padaṁ;",
  "anya-e0803n2:158": "‘‘Ākhyātika’’nti dhīrehi, ākhyātaññūhi saññitaṁ.",
  "anya-e0803n2:159": "Lakkhaṇaṁ hoti nāmassa, yathā satvābhidhānatā;",
  "anya-e0803n2:160": "Kriyābhidhānatā evaṁ, ākhyātasseva lakkhaṇaṁ.",
  "anya-e0803n2:161": "Atthato pana etassa, kriyāvācakatā idha;",
  "anya-e0803n2:162": "Lakkhaṇaṁ iti viññeyyaṁ, lakkhaṇaññūhi lakkhitaṁ.",
  "anya-e0803n2:163": "‘‘Kiṁ karosī’’ti puṭṭhassa, ‘‘pacāmi’’ccādinā ‘‘ahaṁ’’;",
  "anya-e0803n2:164": "Paṭivācāya dānena, kriyāvācakatā matā.",
  "anya-e0803n2:165": "Evamākhyātikassa kriyālakkhaṇatā veditabbā;",
  "anya-e0803n2:166": "Idāni kālesu vibhattippavatti evaṁ veditabbā –",
  "anya-e0803n2:167": "Paccuppannamhi kālasmiṁ, vattamānā pavattati;",
  "anya-e0803n2:168": "Āsiṭṭhāṇāpanatthesu, paccuppannamhi pañcamī.",
  "anya-e0803n2:169": "Paccuppanne parikappā-numatyatthesu sattamī;",
  "anya-e0803n2:170": "Appaccakkhe atītamhi, parokkhā sampavattati.",
  "anya-e0803n2:171": "Hiyyo pabhuti kālasmiṁ, atītamhi pavattati;",
  "anya-e0803n2:172": "Paccakkhe vā apaccakkhe, hiyyattanī niruttitā.",
  "anya-e0803n2:173": "Ajjappabhuti kālasmiṁ, atītamhi pavattati;",
  "anya-e0803n2:174": "Paccakkhe vā apaccakkhe, samīpejjatanavhayā.",
  "anya-e0803n2:175": "Anāgate bhavissantī, kālasmiṁ sampavattati;",
  "anya-e0803n2:176": "Kriyātipannamattamhi, tīte kālātipattikā;",
  "anya-e0803n2:177": "Anāgatepi hotīti, niruttaññūhi bhāsitā.",
  "anya-e0803n2:178_0": "Evaṁ kālesu vibhattippavattiṁ ñatvā ye te suttantesu vicittā suvisadavipulatikhiṇabuddhivisayabhūtā",
  "anya-e0803n2:178_1": "payogā dissanti, tesu pāṭavamicchantehi tyādikkamena vuccamānā kriyāpadamālā sallakkhitabbā",
  "anya-e0803n2:178_2": "– bhavati, bhavanti. Bhavasi, bhavatha. Bhavāmi, bhavāma. Bhavate, bhavante. Bhavase,",
  "anya-e0803n2:178_3": "bhavavhe. Bhave, bhavāmhe. Ayaṁ aññayogādirahitā kriyāpadamālā.",
  "anya-e0803n2:179_0": "Dissanti ca suttantesu atthasambhavepi aññayogādirahitāni kriyāpadāni. Seyyathidaṁ?",
  "anya-e0803n2:179_1": "‘‘Sabbe saṅkhārā aniccāti, yadā paññāya passati. Yaṁ maṁ bhaṇasi sārathi. Aññaṁ sepaṇṇi",
  "anya-e0803n2:179_2": "gacchāmi’’ iccevamādīni etassatthassa paridīpaniyā kriyāpadamālā.",
  "anya-e0803n2:180_0": "Ettha tividho kriyāpadesu yogo tayogo, mayogo, aññayogo ca. Tattha majjhimapurisā",
  "anya-e0803n2:180_1": "tayogavasena gahetabbā, uttamapurisā mayogavasena. Paṭhamapurisā aññayogavasena.",
  "anya-e0803n2:180_2": "Tyādīnamettha paṭipāṭiyā ayaṁ anugīti –",
  "anya-e0803n2:181": "Aññayogena paṭhamā, tayogena tu majjhimā;",
  "anya-e0803n2:182": "Mayogenuttamā honti, gahetabbā vibhāvinā.",
  "anya-e0803n2:183_0": "Sotūnaṁ payogesu kosallatthaṁ aññayogādisahitamaparampi kriyāpadamālaṁ vadāma – so",
  "anya-e0803n2:183_1": "bhavati, te bhavanti. Tvaṁ bhavasi, tumhe bhavatha. Ahaṁ bhavāmi, mayaṁ bhavāma.",
  "anya-e0803n2:183_2": "So bhavate, te bhavante. Tvaṁ bhavase, tumhe bhavavhe. Ahaṁ bhave, mayaṁ bhavāmhe.",
  "anya-e0803n2:183_3": "Ayaṁ aññayogādisahitā kriyāpadamālā.",
  "anya-e0803n2:184_0": "Dissanti ca suttantesu aññayogādisahitānipi kriyāpadāni. Seyyathidaṁ? ‘‘Yaṁpāyaṁ",
  "anya-e0803n2:184_1": "deva kumāro suppatiṭṭhitapādo, idampimassa mahāpurisassa mahāpurisalakkhaṇaṁ bhavati,",
  "anya-e0803n2:184_2": "tassimāni satta ratanāni bhavanti. Yo dandhakāle tarati , taraṇīye ca dandhati, tvaṁsi",
  "anya-e0803n2:184_3": "ācariyo mama, ahampi daṭṭhukāmosmi, pitaraṁ me idhāgataṁ’’ iccevamādīni etassatthassa",
  "anya-e0803n2:184_4": "paridīpaniyā kriyāpadamālā.",
  "anya-e0803n2:185_0": "Yo tumhasaddena vattabbe atthe nipatati, na pana hoti tumhatthavācako, neso saddo",
  "anya-e0803n2:185_1": "kriyāpadassa tayogasahitattaṁ sādheti, aññadatthu aññayogasahitattaññeva sādheti.",
  "anya-e0803n2:185_2": "Yo ca amhasaddena vattabbe atthe nipatati, na pana hoti amhatthavācako, na sopi saddo",
  "anya-e0803n2:185_3": "kriyāpadassa mayogasahitattaṁ sādheti, aññadatthu aññayogasahitattaññeva sādheti.",
  "anya-e0803n2:186_0": "Tatra tumhasaddena tāva vattabbatthe – ‘‘na bhavaṁ eti puññatthaṁ, sivirājassa dassanaṁ.",
  "anya-e0803n2:186_1": "Māyasmā samaggassa saṅghassa bhedāya parakkami. Idha bhante bhagavā paṁsukūlaṁ dhovatū’’ti",
  "anya-e0803n2:186_2": "iccevamādayo payogā. Amhasaddena pana vattabbatthe ‘‘upāli taṁ mahāvīra, pāde vandati",
  "anya-e0803n2:186_3": "satthuno. Sāvako te mahāvīra, saraṇo vandati satthuno’’ti ca iccevamādayo payogā.",
  "anya-e0803n2:186_4": "Idametthupalakkhitabbaṁ ‘‘tvaṁ tumhe ahaṁ maya’’nti atthadīpaka tayoga mayogato añño",
  "anya-e0803n2:186_5": "aññatthadīpano payogoyeva aññayogo nāma, tattha paṭhamapuriso bhavatīti.",
  "anya-e0803n2:187_0": "Yajjevaṁ ‘‘sabbāyasaṁ kūṭamatippamāṇaṁ, paggayha so tiṭṭhasi antalikkhe. Esa sutvā",
  "anya-e0803n2:187_1": "pasīdāmi, vaco te isisattamā’’tiādīsu kathaṁ. Ettha hi majjhimuttamapurisasambhavoyeva",
  "anya-e0803n2:187_2": "dissati, na tu paṭhamapurisasambhavoti? Vuccate – ‘‘sabbāyasaṁ kūṭamatippamāṇaṁ,",
  "anya-e0803n2:187_3": "paggayha so tiṭṭhasi antalikkhe’’tiādīsu ‘‘so’’tiādikassa nāmasaddassa tumha’mhasaddassatthavācakasaddehi‘‘tiṭṭhasī’’tiādīnaṁ",
  "anya-e0803n2:187_4": "syādyantānaṁ padānaṁ dassanato accantamajjhāharitabbehi samānādhikaraṇattā tagguṇabhūtattā",
  "anya-e0803n2:187_5": "ca majjhimuttamapurisasambhavo samadhigantabbo. Īdisesu payogesu syādyantānaṁ dassanavasena",
  "anya-e0803n2:187_6": "avijjamānānipi ajjhāharitabbāni ‘‘tvamaha’’miccādīni padāni bhavanti. Katthaci pana",
  "anya-e0803n2:187_7": "paripuṇṇāni dissanti ‘‘sātvaṁ vaṅkamanuppattā, kathaṁ maddi karissasi. So ahaṁ vicarissāmi,",
  "anya-e0803n2:187_8": "gāmā gāmaṁ purā pura’’nti iccevamādīsu.",
  "anya-e0803n2:188": "Ākhyātikassa kriyālakkhaṇattā aliṅgabhedattā ca tiṇṇaṁ liṅgānaṁ sādhāraṇabhāvaparidīpanatthaṁ aparampi kriyāpadamālaṁ vadāma –",
  "anya-e0803n2:189_0": "Puriso bhavati, kaññā bhavati, cittaṁ bhavati, purisā bhavanti, kaññāyo bhavanti,",
  "anya-e0803n2:189_1": "cittāni bhavanti. Bho purisa tvaṁ bhavasi, bhoti kaññe tvaṁ bhavasi, bho citta tvaṁ",
  "anya-e0803n2:189_2": "bhavasi, bhavanto purisā tumhe bhavatha, bhotiyo kaññāyo tumhe bhavatha, bhavanto",
  "anya-e0803n2:189_3": "cittāni tumhe bhavatha. Ahaṁ puriso bhavāmi, ahaṁ kaññā bhavāmi, ahaṁ cittaṁ bhavāmi,",
  "anya-e0803n2:189_4": "mayaṁ purisā bhavāma, mayaṁ kaññāyo bhavāma, mayaṁ cittāni bhavāma.",
  "anya-e0803n2:190": "Esa nayo attanopadesu, sesavibhattīnaṁ sabbapadesupi. Ayamākhyātikassa tiṇṇaṁ liṅgānaṁ sādhāraṇabhāvaparidīpanī kriyāpadamālāva.",
  "anya-e0803n2:191_0": "Vuttañhetaṁ niruttipiṭake ‘‘kriyālakkhaṇamākhyātikamaliṅgabheda’’miti. Tatra aliṅgabhedamiti",
  "anya-e0803n2:191_1": "ko attho? Itthipumanapuṁsakānaṁ avisesattho vuccate ‘‘aliṅgabheda’’miti. Yathā ‘‘puriso",
  "anya-e0803n2:191_2": "gacchati, kaññā gacchati, cittaṁ gacchatī’’ti. Catudhā uddiṭṭhakriyāpadesu yathā",
  "anya-e0803n2:191_3": "‘‘bhavatī’’ti akārānantaratyantapadaṁ gahetvā ‘‘bhavati bhavanti bhavasī’’tiādinā",
  "anya-e0803n2:191_4": "kriyāpadamālā sabbathā katā, evaṁ ‘‘ubbhavati’’ccādīnipi akārānantaratyantapadāni",
  "anya-e0803n2:191_5": "gahetvā ‘‘ubbhavati ubbhavanti ubbhavasī’’tiādinā kriyāpadamālā sabbathā kātabbā.",
  "anya-e0803n2:191_6": "‘‘Bhoti sambhotī’’tiādīni pana okārānantaratyantapadāni, ‘‘bhāveti vibhāvetī’’tiādīni",
  "anya-e0803n2:191_7": "ca ekārānantaratyantapadāni gahetvā pāḷinayānusāreneva padamālā kātabbā, nayidha",
  "anya-e0803n2:191_8": "vuttanayānusārena. Īdisesu hi ṭhānesu duranubodhā kriyāpadagati. Ato labbhamānavasena",
  "anya-e0803n2:191_9": "kriyāpadamālā kātabbā. Na hi loke lokiyā sabbe dhātusadde paccekaṁ sabbehipi channavutiyā",
  "anya-e0803n2:191_10": "vacanehi yojetvā vadanti, evaṁ avadantānampi nesaṁ kathā aparipuṇṇā nāma na hoti,",
  "anya-e0803n2:191_11": "tasmā vajjetabbaṭṭhānaṁ vajjetvā yathāsambhavaṁ padamālā kātabbā. Evaṁ pañcamiyādīsupi",
  "anya-e0803n2:191_12": "vibhattīsu. Ayaṁ vattamānavibhattivasena kriyāpadamālāniddeso.",
  "anya-e0803n2:192_0": "Ito paṭṭhāya pana yathuddiṭṭhapadāneva pariṇāmetvā pariṇāmetvā pañcamiyādīnaṁ mātikābhāvena",
  "anya-e0803n2:192_1": "gahetabbāni. Idāni pana tayogādisahitāsahitavasena dvidhā kriyāpadamālāyo dassessāma",
  "anya-e0803n2:192_2": "kvacādesavasena sambhūtāni ca rūpantarāni sotūnaṁ sukhadhāraṇatthañceva purisappayoge asammohatthañca.",
  "anya-e0803n2:193_0": "Bhavatu, bhavantu. Bhavāhi, bhava, bhavatha. Bhavāmi, bhavāma. Bhavataṁ, bhavantaṁ.",
  "anya-e0803n2:193_1": "Bhavassu, bhavavho. Bhave, bhavāmase. So bhavatu, te bhavantu. Tvaṁ bhavāhi, bhava,",
  "anya-e0803n2:193_2": "tumhe bhavatha. Ahaṁ bhavāmi, mayaṁ bhavāma. So bhavataṁ, te bhavantaṁ. Tvaṁ bhavassu,",
  "anya-e0803n2:193_3": "tumhe bhavavho. Ahaṁ bhave, mayaṁ bhavāmase. Ayaṁ pañcamīvibhattivasena kriyāpadamālāniddeso.",
  "anya-e0803n2:194_0": "Bhaveyya, bhave, bhaveyyuṁ. Bhaveyyāsi, bhaveyyātha. Bhaveyyāmi, bhaveyyāma, bhavemu.",
  "anya-e0803n2:194_1": "Bhavetha, bhaveraṁ. Bhavetho, bhaveyyāvho. Bhaveyyaṁ, bhaveyyāmhe iti vā, so bhaveyya",
  "anya-e0803n2:194_2": ", bhave, te bhaveyyuṁ. Tvaṁ bhaveyyāsi, tumhe bhaveyyātha. Ahaṁ bhaveyyāmi, mayaṁ",
  "anya-e0803n2:194_3": "bhaveyyāma, bhavemu. So bhavetha, te bhaveraṁ. Tvaṁ bhavetho, tumhe bhaveyyāvho.",
  "anya-e0803n2:194_4": "Ahaṁ bhaveyyaṁ, mayaṁ bhaveyyāmhe iti vā. Ayaṁ sattamīvibhattivasena kriyāpadamālāniddeso.",
  "anya-e0803n2:195_0": "Babhūva, babhūvu. Babhūve, babhūvittha. Babhūvaṁ, babhūvimha. Babhūvittha, babhūvire.",
  "anya-e0803n2:195_1": "Babhūvittho, babhūvivho. Babhūviṁ, babhūvimhe iti vā, so babhūva, te babhūvu. Tvaṁ",
  "anya-e0803n2:195_2": "babhūve, tumhe babhūvittha. Ahaṁ babhūvaṁ, mayaṁ babhūvimha. So babhūvittha, te babhūvire.",
  "anya-e0803n2:195_3": "Tvaṁ babhūvittho, tumhe babhūvivho. Ahaṁ babhūviṁ, mayaṁ babhūvimhe iti vā. Ayaṁ",
  "anya-e0803n2:195_4": "parokkhāvibhattivasena kriyāpadamālāniddeso.",
  "anya-e0803n2:196_0": "Abhavā, abhavū. Abhavo, abhavattha. Abhavaṁ, abhavamhā. Abhavattha, abhavatthuṁ.",
  "anya-e0803n2:196_1": "Abhavase, abhavavhaṁ. Abhaviṁ, abhavamhase iti vā, so abhavā, te abhavū. Tvaṁ abhavo,",
  "anya-e0803n2:196_2": "tumhe abhavattha. Ahaṁ abhavaṁ, mayaṁ abhavamhā. So abhavattha, te abhavatthuṁ. Tvaṁ",
  "anya-e0803n2:196_3": "abhavase, tumhe abhavavhaṁ. Ahaṁ abhaviṁ, mayaṁ abhavamhase iti vā. Ayaṁ hiyyattanīvibhattivasena",
  "anya-e0803n2:196_4": "kriyāpadamālāniddeso.",
  "anya-e0803n2:197_0": "Abhavi, abhavuṁ. Abhavo, abhavittha. Abhaviṁ, abhavimhā. Abhavā, abhavū. Abhavase,",
  "anya-e0803n2:197_1": "abhavivhaṁ. Abhavhaṁ, abhavimhe iti vā, so abhavi, te abhavuṁ. Tvaṁ abhavo, tumhe",
  "anya-e0803n2:197_2": "abhavittha. Ahaṁ abhaviṁ, mayaṁ abhavimhā. So abhavā, te abhavū. Tvaṁ abhavase, tumhe",
  "anya-e0803n2:197_3": "abhavivhaṁ. Ahaṁ abhavaṁ, mayaṁ abhavimhe iti vā. Ayaṁ ajjatanīvibhattivasena kriyāpadamālāniddeso.",
  "anya-e0803n2:198_0": "Ettha panajjataniyā uṁvacanassa iṁsumādesavasena bhavatino rūpantarānipi veditabbāni.",
  "anya-e0803n2:198_1": "Seyyathidaṁ? Te bhaviṁsu, samubbhaviṁsu, pabhaviṁsu, parābhaviṁsu, sambhaviṁsu, pātubhaviṁsu,",
  "anya-e0803n2:198_2": "pātubbhaviṁsu , imāni akammakapadāni. Paribhaviṁsu, abhibhaviṁsu, adhibhaviṁsu, atibhaviṁsu,",
  "anya-e0803n2:198_3": "anubhaviṁsu, samanubhaviṁsu, abhisambhaviṁsu.",
  "anya-e0803n2:199": "‘‘Adhibhosu’’nti rūpampi, yasmā dissati pāḷiyaṁ;",
  "anya-e0803n2:200": "Tasmā hi nayato ñe yyaṁ, ‘‘paribhosu’’ntiādikaṁ.",
  "anya-e0803n2:201_0": "Tatrāyaṁ pāḷi – ‘‘evaṁvihāriñcāvuso bhikkhuṁ rūpā adhibhosuṁ, na bhikkhu rūpe adhibhosī’’ti.",
  "anya-e0803n2:201_1": "Imāni sakammakapadāni, evamajjataniyā uṁvacanassa iṁsumādesavasena bhavatino rūpantarāni bhavanti. Apica",
  "anya-e0803n2:202": "‘‘Anvabhi’’ itirūpampi, ajjatanyā padissati;",
  "anya-e0803n2:203": "Tasmā hi nayato ñeyyaṁ, ‘‘ajjhabhi’’ccādikampi ca.",
  "anya-e0803n2:204": "Tatrāyaṁ pāḷi – so tena kammena divaṁ samakkami, sukhañca khiḍḍāratiyo ca anvabhīti. Tattha anvabhīti anu abhīti chedo. Anūti upasaggo. Abhīti ākhyātikapadanti daṭṭhabbaṁ.",
  "anya-e0803n2:205_0": "Bhavissati, bhavissanti. Bhavissasi, bhavissatha. Bhavissāmi, bhavissāma. Bhavissate,",
  "anya-e0803n2:205_1": "bhavissante. Bhavissase, bhavissavhe. Bhavissaṁ, bhavissāmhe iti vā, so bhavissati,",
  "anya-e0803n2:205_2": "te bhavissanti. Tvaṁ bhavissasi, tumhe bhavissatha. Ahaṁ bhavissāmi, mayaṁ bhavissāma.",
  "anya-e0803n2:205_3": "So bhavissate, te bhavissante. Tvaṁ bhavissase, tumhe bhavissavhe. Ahaṁ bhavissaṁ,",
  "anya-e0803n2:205_4": "mayaṁ bhavissāmhe iti vā. Ayaṁ bhavissantīvibhattivasena kriyāpadamālāniddeso.",
  "anya-e0803n2:206_0": "Abhavissā, abhavissaṁsu. Abhavisse, abhavissatha. Abhavissaṁ, abhavissāmhā. Abhavissatha,",
  "anya-e0803n2:206_1": "abhavissisu. Abhavissase, abhavissavhe. Abhavissiṁ, abhavissāmhase iti vā, so abhavissā,",
  "anya-e0803n2:206_2": "te abhavissaṁsu. Tvaṁ abhavisse, tumhe abhavissatha. Ahaṁ abhavissaṁ, mayaṁ abhavissāmhā.",
  "anya-e0803n2:206_3": "So abhavissatha, te abhavissisu. Tvaṁ abhavissase, tumhe abhavissavhe. Ahaṁ abhavissiṁ,",
  "anya-e0803n2:206_4": "mayaṁ abhavissāmhase iti vā. Ayaṁ kālātipattivibhattivasena kriyāpadamālāniddeso.",
  "anya-e0803n2:207": "Vohārabhedakusalena subuddhinā yo,",
  "anya-e0803n2:208": "Kaccāyanena kathito jinasāsanatthaṁ;",
  "anya-e0803n2:209": "Tyādikkamo tadanugaṁ kiriyāpadānaṁ,",
  "anya-e0803n2:210": "Katvā kamo bhavatidhātuvasena vutto.",
  "anya-e0803n2:211": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n2:212": "Kosallatthāya kate saddanītippakaraṇe",
  "anya-e0803n2:213": "Bhavatino kriyāpadamālāvibhāgo nāma",
  "anya-e0803n2:214": "Dutiyo paricchedo."
}