{
  "anya-e1010n3:0": "3. Asubhabhāvanā niddesa",
  "anya-e1010n3:1": "1.",
  "anya-e1010n3:2": " Sirimaṁ gaṇikaṁ disvā, dametuṁ rattacetasaṁ;",
  "anya-e1010n3:3": "Dassetvā matasārīraṁ, tassā jino idaṁ bravi.",
  "anya-e1010n3:4": "2.",
  "anya-e1010n3:5": " Caraṁvā yadivā tiṭṭhaṁ, nisinno udavā sayaṁ;",
  "anya-e1010n3:6": "Samañcheti pasāreti, esā kāyassa iñjanā.",
  "anya-e1010n3:7": "3.",
  "anya-e1010n3:8": " Aṭṭhi nhārūhi saṁyutto, taca maṁsāva lepano;",
  "anya-e1010n3:9": "Chaviyā kāyo paṭicchanno, yathābhūtaṁ nadissati.",
  "anya-e1010n3:10": "4.",
  "anya-e1010n3:11": " Antapūro darapūro, yakana peḷassa vatthino;",
  "anya-e1010n3:12": "Hadayassa papphāsassa, vakkassa pihakassaca.",
  "anya-e1010n3:13": "5.",
  "anya-e1010n3:14": " Siṅghānikāya kheḷassa, sedassaca medassaca;",
  "anya-e1010n3:15": "Lohitassa lasikāya, pittassaca vasāyaca.",
  "anya-e1010n3:16": "6.",
  "anya-e1010n3:17": " Athassa navahi sotehi, asuci savati sabbadā;",
  "anya-e1010n3:18": "Akkhimhā akkhigūthako, kaṇṇamhā kaṇṇagūthako.",
  "anya-e1010n3:19": "7.",
  "anya-e1010n3:20": " Siṅghānikāca nāsato, mukhato vamati ekadā;",
  "anya-e1010n3:21": "Pittaṁ semhañca vamati, kāyamhā sedajallikā.",
  "anya-e1010n3:22": "8.",
  "anya-e1010n3:23": " Athassa susiraṁ sīsaṁ,",
  "anya-e1010n3:24": "Matthaluṅgassa pūritaṁ;",
  "anya-e1010n3:25": "Subhato naṁ maññati bālo,",
  "anya-e1010n3:26": "Avijjāya purakkhato.",
  "anya-e1010n3:27": "9.",
  "anya-e1010n3:28": " Yadāca so mato seti,",
  "anya-e1010n3:29": "Uddhumāto vinīlako;",
  "anya-e1010n3:30": "Apaviddho susānasmiṁ,",
  "anya-e1010n3:31": "Anapekkhā honti ñātayo.",
  "anya-e1010n3:32": "10.",
  "anya-e1010n3:33": " Khādanti naṁ suvānāca, siṅgālakāca kimiyo;",
  "anya-e1010n3:34": "Kākā gijjhāca khādanti, yecaññe santi pāṇakā.",
  "anya-e1010n3:35": "11.",
  "anya-e1010n3:36": " Sutvāna buddhavacanaṁ, bhikkhu paññāṇavā idha;",
  "anya-e1010n3:37": "Sokho naṁ parijānāti, yathābhūtañhi passati.",
  "anya-e1010n3:38": "12.",
  "anya-e1010n3:39": " Yathāidaṁ tathāetaṁ, yathāetaṁ tathāidaṁ;",
  "anya-e1010n3:40": "Ajjhattañca bahiddhāca, kāye chandaṁ virājaye.",
  "anya-e1010n3:41": "13.",
  "anya-e1010n3:42": " Chanda rāga viratto so, bhikkhu paññāṇavā idha;",
  "anya-e1010n3:43": "Ajjhagā amataṁ santiṁ, nibbānaṁ pada maccutaṁ.",
  "anya-e1010n3:44": "14.",
  "anya-e1010n3:45": " Dvipādako yaṁ asuci, duggandho parihārati;",
  "anya-e1010n3:46": "Nānākuṇapa paripūro, vissavanto tatotato.",
  "anya-e1010n3:47": "15.",
  "anya-e1010n3:48": " Etādisena kāyena, yo maññe unnametave;",
  "anya-e1010n3:49": "Paraṁvā avajāneyya, kimaññatra adassanāti;",
  "anya-e1010n3:50": "Kāya vicchandanīyasuttaṁ, vijayasuttantipi vattabbaṁ.",
  "anya-e1010n3:51": "16.",
  "anya-e1010n3:52": " Ra-akkharo siyāggimhi, rova aggiva āgato;",
  "anya-e1010n3:53": "Tasmā rāgoti vattabbo, taṇhāva niccatāpikā.",
  "anya-e1010n3:54": "17.",
  "anya-e1010n3:55": " Abhiṇhameva rāgaggi, dayhate subhasaññinaṁ;",
  "anya-e1010n3:56": "Kimikhajjavaṇo sāva, dukkhī rāgī sa sabbadā.",
  "anya-e1010n3:57": "18.",
  "anya-e1010n3:58": " Dukkhī piya maladdhāna, laddhāpya paripuṇṇato;",
  "anya-e1010n3:59": "Natthi rāgaggikhandhassa, piyindhena hi puṇṇatā.",
  "anya-e1010n3:60": "19.",
  "anya-e1010n3:61": " Natthi rāgasamo aggi,",
  "anya-e1010n3:62": "Iti vuttaṁ mahesinā;",
  "anya-e1010n3:63": "Tena rāgagginā daḍḍho,",
  "anya-e1010n3:64": "Sabbo loko tidukkhito.",
  "anya-e1010n3:65": "20.",
  "anya-e1010n3:66": " Ekassa pivitaṁ khīraṁ, catū dadhi jalā bahu;",
  "anya-e1010n3:67": "Rāgahetu bhave sandhi, ṭṭhānaṁ anamataggikaṁ.",
  "anya-e1010n3:68": "21.",
  "anya-e1010n3:69": " Catūdami jalā bhiyyo, sīsacchedana lohitaṁ;",
  "anya-e1010n3:70": "Rāgahetu bhave macca, bhayaṁ anamataggikaṁ.",
  "anya-e1010n3:71": "22.",
  "anya-e1010n3:72": " Ekassa rudato assu, catū dadhi jalā bahu;",
  "anya-e1010n3:73": "Dukkhaṁ anamataggaṁva, taṁhetu paridevanaṁ.",
  "anya-e1010n3:74": "23.",
  "anya-e1010n3:75": " Tattāyo guḷa gilita, vadhaggi dayhanā dikaṁ;",
  "anya-e1010n3:76": "Asaṅkhyeyyaṁ mahādukkhaṁ, taṁhetu niraye labhi.",
  "anya-e1010n3:77": "24.",
  "anya-e1010n3:78": " Eka dvitti catu pañca, buddhuppādepya mocitaṁ;",
  "anya-e1010n3:79": "Khuppipāsita nijjhāmaṁ, labhi taṁhetu pettikaṁ.",
  "anya-e1010n3:80": "25.",
  "anya-e1010n3:81": " Tiracchāne asūreca, dukkhaṁ nānāvidhaṁ labhi;",
  "anya-e1010n3:82": "Namataggika saṁsāre, sabbantaṁ rāgahetukaṁ.",
  "anya-e1010n3:83": "26.",
  "anya-e1010n3:84": " Ekassekena kappena, puggalassaṭṭhi sañcayo;",
  "anya-e1010n3:85": "Sace saṁhārito assa, vepulla pabbatādhiko.",
  "anya-e1010n3:86": "27.",
  "anya-e1010n3:87": " Eka kappe idaṁ dukkhaṁ, nādikappesu kākathā;",
  "anya-e1010n3:88": "Rāgo nanu mahāverī, bālo jano ta micchati.",
  "anya-e1010n3:89": "28.",
  "anya-e1010n3:90": " Rāgasuddhi asokoca, niddukkho ñāyapattica;",
  "anya-e1010n3:91": "Nibbānaṁ pañca paccakkhā, asubhāya phalā matā.",
  "anya-e1010n3:92": "29.",
  "anya-e1010n3:93": " Asubhaggahaṇaṁ jhāyī, mitā sindriya saṁvaro;",
  "anya-e1010n3:94": "Somitya mukkaṭṭhāvācā, chaḷime rāga suddhiyā.",
  "anya-e1010n3:95": "30.",
  "anya-e1010n3:96": " Niccuggarāga rogīnaṁ, asubhā vātulosadhā;",
  "anya-e1010n3:97": "Rāgayakkhābhi gayhānaṁ, asubhā manta muttaraṁ.",
  "anya-e1010n3:98": "31.",
  "anya-e1010n3:99": " Sajīvakāca nijjīvā, asubhā duvidhā matā;",
  "anya-e1010n3:100": "Sajīvā kesalomādi, dasevime ajīvakā.",
  "anya-e1010n3:101": "32.",
  "anya-e1010n3:102": " Uddhumātaka vīnīlaṁ, vipubbakaṁ vichiddakaṁ;",
  "anya-e1010n3:103": "Vikkhāyitaka vikkhittaṁ, hativikkhitta lohitaṁ.",
  "anya-e1010n3:104": "33.",
  "anya-e1010n3:105": " Puḷuva ṭṭhika miccesu, laddhā aññataraṁ sato;",
  "anya-e1010n3:106": "Ratana vānapasseyya, yathā cetasi pākaṭaṁ.",
  "anya-e1010n3:107": "34.",
  "anya-e1010n3:108": " Mataṁ khajjaṁ sa maṁsañca, nilohitaṁ nimaṁsakaṁ;",
  "anya-e1010n3:109": "Vikkhittaṁ seta puñjaṭṭhiṁ, navadhā putimikkhaye.",
  "anya-e1010n3:110": "35.",
  "anya-e1010n3:111": " Maccuto parimuccāmi, paṭivatti yimā yiti;",
  "anya-e1010n3:112": "Payojana samāvajja, moditabbaṁ jigucchake.",
  "anya-e1010n3:113": "36.",
  "anya-e1010n3:114": " Sajīvake jigucchatthaṁ, nijjīvā subha mīritaṁ;",
  "anya-e1010n3:115": "Tathūpamo ayaṁkāyo, evameva bhavissati.",
  "anya-e1010n3:116": "37.",
  "anya-e1010n3:117": " Evaṁdhammo ayaṁkāyo, evaṁbhāvī natikkamo;",
  "anya-e1010n3:118": "Iccupa saṁhare disvā, ekadviha matādikaṁ.",
  "anya-e1010n3:119": "38.",
  "anya-e1010n3:120": " Yathā idaṁ tathāetaṁ, yathāetaṁ tathā idaṁ;",
  "anya-e1010n3:121": "Jegucchaṁ paṭikūlyañca, kāye iccupa saṁhare.",
  "anya-e1010n3:122": "39.",
  "anya-e1010n3:123": " Uddhumāta vinīlādi,",
  "anya-e1010n3:124": "Paṭikūlyo jigucchito;",
  "anya-e1010n3:125": "Tathevāyampi me kāyo,",
  "anya-e1010n3:126": "Viseso nāyu-sāyuva.",
  "anya-e1010n3:127": "40.",
  "anya-e1010n3:128": " Uddhumāta vinīlādo, sobhaṇaṁ natthi kiñcipi;",
  "anya-e1010n3:129": "Imasmiṁpi me kāye, gavesantopi sabbaso.",
  "anya-e1010n3:130": "41.",
  "anya-e1010n3:131": " Paṭikūlavasā dhātu, vasāca dvippakārato;",
  "anya-e1010n3:132": "Paccavekkheyyimaṁ kāyaṁ, icchaṁ virāga mattani.",
  "anya-e1010n3:133": "42.",
  "anya-e1010n3:134": " Vaṇṇa saṇṭhāna gandhehi, āsayo kāsatopica;",
  "anya-e1010n3:135": "Jeguccha paṭikūlyāca, kesā na tuṭṭhamānitā.",
  "anya-e1010n3:136": "43.",
  "anya-e1010n3:137": " Iti kesesu ikkheyya,",
  "anya-e1010n3:138": "Lomā dīsupyayaṁ nayo;",
  "anya-e1010n3:139": "Dvattiṁsevañhi koṭṭhāse,",
  "anya-e1010n3:140": "Paccavekkhe visuṁvisuṁ.",
  "anya-e1010n3:141": "44.",
  "anya-e1010n3:142": " Kāyato bahinikkhantaṁ, paṭikūlyaṁ jigucchitaṁ;",
  "anya-e1010n3:143": "Anikkhantampi jegucchaṁ, paṭikūlyaṁva tassamaṁ.",
  "anya-e1010n3:144": "45.",
  "anya-e1010n3:145": " Saṅkhatampi yathā vaccaṁ, manuññataṁ na pāpuṇe;",
  "anya-e1010n3:146": "Upakkama sahassehi, evaṁ kesādikampica.",
  "anya-e1010n3:147": "46.",
  "anya-e1010n3:148": " Sabhāva paṭikūlyaṁva, ekampi vacca puñjakaṁ;",
  "anya-e1010n3:149": "Nanu jegucchitā bhiyyo, dvattiṁsa vaccapuñjakā.",
  "anya-e1010n3:150": "47.",
  "anya-e1010n3:151": " Paccekampi paṭikūlyaṁ, kesādikaṁ sabhāvato;",
  "anya-e1010n3:152": "Kesādidvattiṁsa puñjo, bhiyyo jegucchito nanu.",
  "anya-e1010n3:153": "48.",
  "anya-e1010n3:154": " Puñjitesveva kantesu, kantohoti sa puñjako;",
  "anya-e1010n3:155": "Puñjitesu akantesa, akantova sa puñjako.",
  "anya-e1010n3:156": "49.",
  "anya-e1010n3:157": " Paccekaṁ vinibhuttesa, kesa loma nakhādisu;",
  "anya-e1010n3:158": "Natthi taññā kumārīvā, mukhahatthādikānivā.",
  "anya-e1010n3:159": "50.",
  "anya-e1010n3:160": " Sampiṇḍi tesu tesveva,",
  "anya-e1010n3:161": "Kuto tā tāni āgatā;",
  "anya-e1010n3:162": "Paññatti matta mevesā,",
  "anya-e1010n3:163": "Jigucchaññā na kācipi.",
  "anya-e1010n3:164": "51.",
  "anya-e1010n3:165": " Santaṁ cinteyya nāsantaṁ, santa cintayato sukhaṁ;",
  "anya-e1010n3:166": "Asantaṁ parikappento, nānādukkhehi tappati.",
  "anya-e1010n3:167": "52.",
  "anya-e1010n3:168": " Nāvajja santajegucchaṁ, saññaṁ asati kātuna;",
  "anya-e1010n3:169": "Subhā itthīti gāraggi, uppajji subhasaññino.",
  "anya-e1010n3:170": "53.",
  "anya-e1010n3:171": " Asantaṁva abhūtaṁva, passe rāgaggijotiyā;",
  "anya-e1010n3:172": "Tāya santañca bhūtañca, na passati kadācipi.",
  "anya-e1010n3:173": "54.",
  "anya-e1010n3:174": " Ekassa pivitaṁ khīraṁ, sīsacchedana lohitaṁ;",
  "anya-e1010n3:175": "Rudato assu taṁhetu, catūdadhi jalā bahu.",
  "anya-e1010n3:176": "55.",
  "anya-e1010n3:177": " Āyatimpi atīteva, saṁsarantassa hessati;",
  "anya-e1010n3:178": "Rāgaṁ hantu manīhoce, khīraṁ assuca lohitaṁ.",
  "anya-e1010n3:179": "56.",
  "anya-e1010n3:180": " Subhasaññāya so vaḍḍho,",
  "anya-e1010n3:181": "Tadabhāve sa nassati;",
  "anya-e1010n3:182": "Thiraṁ hantuṁ na taṁsaññaṁ,",
  "anya-e1010n3:183": "Sakkā sithila vīriyo.",
  "anya-e1010n3:184": "57.",
  "anya-e1010n3:185": " Ussoḷhi vīriyo hutvā, brūheyyāsubha bhāvanaṁ;",
  "anya-e1010n3:186": "Subhasaññāppa hānāya, pariccajjāpi jīvitaṁ.",
  "anya-e1010n3:187": "58.",
  "anya-e1010n3:188": " Aññakicca mupekkhāya, brūheyyāsubha bhāvanaṁ;",
  "anya-e1010n3:189": "Mandi hutveha rāgaggi, nibbāyissati āyatiṁ.",
  "anya-e1010n3:190": "59.",
  "anya-e1010n3:191": " Kiccaṁ me idameveti, brūheyyāsubha bhāvanaṁ;",
  "anya-e1010n3:192": "Dāni mandaggi hutvāna, pāmojjaṁ ve labhissati.",
  "anya-e1010n3:193": "60.",
  "anya-e1010n3:194": " Kāye daṭṭhabba jegucchaṁ, apassanto pamādavā;",
  "anya-e1010n3:195": "Aladdhā kiñci pāmojjaṁ, pabbajjampi na modati.",
  "anya-e1010n3:196": "61.",
  "anya-e1010n3:197": " Pure marāmi kāye smiṁ, passā mi passitabbakaṁ;",
  "anya-e1010n3:198": "Iccā raddho vītiṁladdhā, pabbajjaṁ atimodati.",
  "anya-e1010n3:199": "62.",
  "anya-e1010n3:200": " Kāye daṭṭhabba jegucchaṁ, apassanto pamāda vā;",
  "anya-e1010n3:201": "Moghaṁva dullabhātīto, mahājānīyataṁ gato.",
  "anya-e1010n3:202": "63.",
  "anya-e1010n3:203": " Santaṁ bhūtañca jegucchaṁ, rāgagginā apassiyaṁ;",
  "anya-e1010n3:204": "Paññāpadīpajotena, samikkheyya abhiṇhaso.",
  "anya-e1010n3:205": "64.",
  "anya-e1010n3:206": " Santaṁ bhūtañca kāye smiṁ, daṭṭhukāmo sadāsato;",
  "anya-e1010n3:207": "Paññāpadīpakeneva, dakkhe na rāgīsīkhinā.",
  "anya-e1010n3:208": "65.",
  "anya-e1010n3:209": " Jegucchitena kāyena, nikkhantena jigucchato;",
  "anya-e1010n3:210": "Ajja svevā vinaṭṭhena, nāla munnamituṁ sato.",
  "anya-e1010n3:211": "66.",
  "anya-e1010n3:212": " Kīdisaṁ maṁ tuvaṁ maññi, ahaṁ sabba jegucchako;",
  "anya-e1010n3:213": "Jegucchatoca nikkhanto, icceva vattu marahati.",
  "anya-e1010n3:214": "67.",
  "anya-e1010n3:215": " Kāye jegucchasaññaṁva, kare sabbiriyā pathe;",
  "anya-e1010n3:216": "Tasmiṁ tuṭṭhabbakaṁ natthi, piyāyitaṁ mamāyitaṁ.",
  "anya-e1010n3:217": "68.",
  "anya-e1010n3:218": " Subhāya nava mattānaṁ, asubhā paripācaye;",
  "anya-e1010n3:219": "Santo pakkassa saṁsāro, nanto navassa rāgino.",
  "anya-e1010n3:220": "69.",
  "anya-e1010n3:221": " Kāye asubha saññāya, paripakka sabhāvino;",
  "anya-e1010n3:222": "Ālambesu acāpallā, thirā sambuddha sāsane.",
  "anya-e1010n3:223": "70.",
  "anya-e1010n3:224": " Anto gocarikā pakkā, bahi gocarikā navā;",
  "anya-e1010n3:225": "Pakkā nāsāya uccā te, nīcāyeva navā sino.",
  "anya-e1010n3:226": "71.",
  "anya-e1010n3:227": " Navānavā subhābhogī, nīcānīcā bhigāmino;",
  "anya-e1010n3:228": "Pakkā pakkāva dhījhāyī, santāsantā virāgino.",
  "anya-e1010n3:229": "72.",
  "anya-e1010n3:230": " Sakkā sakkā na dassetuṁ, subhaṁsubhaṁ sataṁsataṁ;",
  "anya-e1010n3:231": "Dhīrādhīrāga mujjhanti, kāye kāye kriyekriye.",
  "anya-e1010n3:232": "73.",
  "anya-e1010n3:233": " Sakkā sakkāpi taṁ kātuṁ, subhaṁsubhaṁ na dhīmayaṁ;",
  "anya-e1010n3:234": "Santosantojigucchaññū, na vānavā subhesako.",
  "anya-e1010n3:235": "74.",
  "anya-e1010n3:236": " Dukāyaṁ suti cintetvā, mamāyantā mahātapā;",
  "anya-e1010n3:237": "Tapaṁ nibbāyituṁ icchaṁ, dukāyaṁ duti cintaye.",
  "anya-e1010n3:238": "75.",
  "anya-e1010n3:239": " Yvāsubhaṁ subhato maññi, konubālotaduttari;",
  "anya-e1010n3:240": "Andho ummattakovā so, nattānaṁ maññate tathā.",
  "anya-e1010n3:241": "76.",
  "anya-e1010n3:242": " Saritabbaka mevetaṁ, kāye jeguccha puñjataṁ;",
  "anya-e1010n3:243": "Mandarāgo manosītaṁ, labheyya tamanussanaṁ.",
  "anya-e1010n3:244": "77.",
  "anya-e1010n3:245": " Gihibhāve apāyeca, rāgayakkhandha ninnitā;",
  "anya-e1010n3:246": "Maṁpi nessati soyakkho, sādemice tadāgataṁ.",
  "anya-e1010n3:247": "78.",
  "anya-e1010n3:248": " Abhiṇha gāhinaṁ rāga, yakkhaṁ ananta dukkha daṁ;",
  "anya-e1010n3:249": "Asubhā tula mantena, vārehi taṁ sa bhāyati.",
  "anya-e1010n3:250": "79.",
  "anya-e1010n3:251": " Rāgayakkho bahumāyo, saddhāmettā divesavā;",
  "anya-e1010n3:252": "Rāgampi kusalaṁ maññi, jano teneva vañcito.",
  "anya-e1010n3:253": "80.",
  "anya-e1010n3:254": " Āturaṁ asuciṁ putiṁ, passa nande samussayaṁ;",
  "anya-e1010n3:255": "Uggharantaṁ paggharantaṁ, bālānaṁ abhipatthitaṁ.",
  "anya-e1010n3:256": "81.",
  "anya-e1010n3:257": " Subhato naṁ maññati bālo, avijjāya purakkhato;",
  "anya-e1010n3:258": "Iccāha bhagavā nindi, bāloti subhasaññinaṁ.",
  "anya-e1010n3:259": "82.",
  "anya-e1010n3:260": " Nhāruṭṭhi taca maṁsāni, saraṁ sataṁ na nindito;",
  "anya-e1010n3:261": "Buddhanindāya mocetuṁ, tānārabbha anussare.",
  "anya-e1010n3:262": "83.",
  "anya-e1010n3:263": " Maññitvā attano bālyaṁ, asubhe subhadassino;",
  "anya-e1010n3:264": "Vāyāmeyya abālāya, kāyaṁ asubhato saraṁ.",
  "anya-e1010n3:265": "84.",
  "anya-e1010n3:266": " Attānaṁ garahitvāna, bālaṁ viparidassinaṁ;",
  "anya-e1010n3:267": "Subhasaññaṁ pahinneyya, kareyyāsubha saññitaṁ.",
  "anya-e1010n3:268": "85.",
  "anya-e1010n3:269": " Visa bhesajjarukkhaṭṭho, ahi ḍaṁseyyasosato;",
  "anya-e1010n3:270": "Yathā tasseva paṇṇādiṁ, khādetvā visa mujjahe.",
  "anya-e1010n3:271": "86.",
  "anya-e1010n3:272": " Evaṁ rāgo samuppajje, kāye gandhādi vāsite;",
  "anya-e1010n3:273": "Anto tasseva jegucchaṁ, cintetvā rāga mujjahe.",
  "anya-e1010n3:274": "87.",
  "anya-e1010n3:275": " Jigucchitena kāyena, apassanto jigucchataṁ;",
  "anya-e1010n3:276": "Unnameti avaññāti, avijjāya purakkhato.",
  "anya-e1010n3:277": "88.",
  "anya-e1010n3:278": " Āyatiṁ maggalābhāya, bījaṁ kareyya bhāvanaṁ;",
  "anya-e1010n3:279": "Bījā bhāve kuto maggo, maggabījā hi bhāvanā.",
  "anya-e1010n3:280": "89.",
  "anya-e1010n3:281": " Maggabījo apāyepi, nimmuggo samaye gate;",
  "anya-e1010n3:282": "Ummujjitvāva buddhānaṁ, maggaṁ labheyya santike.",
  "anya-e1010n3:283": "90.",
  "anya-e1010n3:284": " Ajījassa tu saṁsāro, dīghoyeva anantiko;",
  "anya-e1010n3:285": "Tasmāhi bhāvanābījaṁ, kareyya mocanatthiko.",
  "anya-e1010n3:286": "91.",
  "anya-e1010n3:287": " Abhiṇha pīḷitaṁ rāgaṁ, asubhāya nivāraye;",
  "anya-e1010n3:288": "Mandīhutvā pahīyeyya, rāgo asubha bhīruko.",
  "anya-e1010n3:289": "92.",
  "anya-e1010n3:290": " Mājegucchaṁ mamāyetha, sāva jegucchamāmako;",
  "anya-e1010n3:291": "Ananta dukkha māpādi, jegucchita mamāyanā.",
  "anya-e1010n3:292": "93.",
  "anya-e1010n3:293": " Maṁsalaggo tacacchanno,",
  "anya-e1010n3:294": "Nhārubandho ṭṭhipuñjako;",
  "anya-e1010n3:295": "Moheti chaviyā lokaṁ,",
  "anya-e1010n3:296": "Mahādukkho sa mohito.",
  "anya-e1010n3:297": "94.",
  "anya-e1010n3:298": " Nhāruṭṭhi taca maṁsehi, rāgavaḍḍhaki saṅkhate;",
  "anya-e1010n3:299": "Gehe rogā putī pāpā, vasanti kucchitā sadā.",
  "anya-e1010n3:300": "95.",
  "anya-e1010n3:301": " Luṅgantā vīsa bhūdhātū, pittādī dvādasambuva;",
  "anya-e1010n3:302": "Tāpaṁ jiraṁ dahaṁ pakkaṁ, caturaggi chavāyukā.",
  "anya-e1010n3:303": "96.",
  "anya-e1010n3:304": " Adhoddhaṁ kucchi koṭṭhāsā,",
  "anya-e1010n3:305": "Aṅgacārīca pāṇakā;",
  "anya-e1010n3:306": "Dhātuyoyeva kāyesmiṁ,",
  "anya-e1010n3:307": "Dvitālīsa anaññakā.",
  "anya-e1010n3:308": "97.",
  "anya-e1010n3:309": " Yathā bahi tathā ajjhattaṁ, dhātū bhvāpā nalānilā;",
  "anya-e1010n3:310": "Name nāhaṁ naattāti, saṁmaseyya punappunanti.",
  "anya-e1010n3:311": "4. Mettābhāvanāniddesa",
  "anya-e1010n3:312": "1.",
  "anya-e1010n3:313": " Mettā bhāvana micchampi, suṇa buddhavaco yidaṁ;",
  "anya-e1010n3:314": "Dosa niggahaṇatthāya, doso mettāyaverihi.",
  "anya-e1010n3:315": "2.",
  "anya-e1010n3:316": " Akkocchimaṁ avadhimaṁ, ajinimaṁ ahāsime;",
  "anya-e1010n3:317": "Yeca taṁ upanayhanti, veraṁ tesaṁ nasammati.",
  "anya-e1010n3:318": "3.",
  "anya-e1010n3:319": " Akkocchimaṁ avadhimaṁ, ajinimaṁ ahāsime;",
  "anya-e1010n3:320": "Yecataṁ nupanayhanti, veraṁ tesaṁ upasammati.",
  "anya-e1010n3:321": "4.",
  "anya-e1010n3:322": " Nahiverena verāni, sammantidha kudācana;",
  "anya-e1010n3:323": "Averenaca sammanti, esadhammo sanantano.",
  "anya-e1010n3:324": "5.",
  "anya-e1010n3:325": " Pareca navijānanti, maya mettha yamāmase;",
  "anya-e1010n3:326": "Yeca tattha vijānanti, tato sammanti medhagā.",
  "anya-e1010n3:327": "6.",
  "anya-e1010n3:328": " Kuddho atthaṁ najānāti, kuddho dhammaṁ napassati;",
  "anya-e1010n3:329": "Sadā andhatamaṁ hoti, yaṁkodho sahatenaraṁ.",
  "anya-e1010n3:330": "7.",
  "anya-e1010n3:331": " Ubhinna matthaṁ carati, attanoca parassaca;",
  "anya-e1010n3:332": "Paraṁ saṁkuppitaṁ ñatvā, yo sato upasammati.",
  "anya-e1010n3:333": "8.",
  "anya-e1010n3:334": " Tasseva tena pāpiyyo, yo kuddhaṁ paṭikujjhati;",
  "anya-e1010n3:335": "Kuddhaṁ apaṭikujjhanto, saṅgāmaṁ jeti dujjayaṁ.",
  "anya-e1010n3:336": "9.",
  "anya-e1010n3:337": " Khantī paramaṁ tapo titikkhā,",
  "anya-e1010n3:338": "Nibbānaṁ paramaṁ vadanti buddhā;",
  "anya-e1010n3:339": "Nahi pabbajito parūpaghātī,",
  "anya-e1010n3:340": "Nasamaṇo hoti paraṁ viheṭhayanto.",
  "anya-e1010n3:341": "10.",
  "anya-e1010n3:342": " Akodhena jine kodhaṁ, asādhuṁ sādhunā jine;",
  "anya-e1010n3:343": "Jine kadariyaṁ dānena, saccenā likavādinaṁ.",
  "anya-e1010n3:344": "11.",
  "anya-e1010n3:345": " Yo ve uppatitaṁ kodhaṁ, rathaṁ bhantaṁva vāraye;",
  "anya-e1010n3:346": "Ta mahaṁ sārathī brūmi, rasmiggāho itarojano.",
  "anya-e1010n3:347": "12.",
  "anya-e1010n3:348": " Purisassa hi jātassa, kudhārī jāyate mukhe;",
  "anya-e1010n3:349": "Yāya chindati attānaṁ, bālo dubbhāsitaṁbhaṇaṁ.",
  "anya-e1010n3:350": "13.",
  "anya-e1010n3:351": " Selo yathā ekagghano, vātena nasamīrati;",
  "anya-e1010n3:352": "Evaṁ nindā pasaṁsāsu, nasamiñjanti paṇḍitā.",
  "anya-e1010n3:353": "14.",
  "anya-e1010n3:354": " Samānabhāgaṁ krubbetha, gāme akkuṭṭha vanditaṁ;",
  "anya-e1010n3:355": "Manopadosaṁ rakkheyya, santo anuṇṇato siyā.",
  "anya-e1010n3:356": "15.",
  "anya-e1010n3:357": " Naparo paraṁ nikuppetha, nātimaññetha katthaci nakiñci;",
  "anya-e1010n3:358": "Byārosanā paṭighasaññā, naññamaññassa dukkha miccheyya.",
  "anya-e1010n3:359": "16.",
  "anya-e1010n3:360": " Mātā yathā niyaṁ putta,",
  "anya-e1010n3:361": "Māyusā ekaputta manurakkhe;",
  "anya-e1010n3:362": "Evampi sabba bhūtesu,",
  "anya-e1010n3:363": "Mānasaṁ bhāvaye aparimāṇaṁ.",
  "anya-e1010n3:364": "17.",
  "anya-e1010n3:365": " Sutvāna dusito bahuṁ vācaṁ,",
  "anya-e1010n3:366": "Samaṇānaṁvā puthujanānaṁ;",
  "anya-e1010n3:367": "Pharusena hi na paṭivajjā,",
  "anya-e1010n3:368": "Na hi santo paṭiseniṁ karonti.",
  "anya-e1010n3:369": "18.",
  "anya-e1010n3:370": " Saccaṁ bhaṇe nakujjheyya, dajjā appampi yācito;",
  "anya-e1010n3:371": "Etehi tīhi ṭhānehi, gacche devāna santike.",
  "anya-e1010n3:372": "19.",
  "anya-e1010n3:373": " Na paresaṁ vilomāni, na paresaṁ katākataṁ;",
  "anya-e1010n3:374": "Attanova avekkheyya, katāni akatānica.",
  "anya-e1010n3:375": "20.",
  "anya-e1010n3:376": " Su dasaṁ vajjamaññesaṁ, attano pana duddasaṁ;",
  "anya-e1010n3:377": "Paresañhi so vajjāni, ophunāti yathā bhusaṁ;",
  "anya-e1010n3:378": "Attano pana chādeti, kaliṁva kitavā saṭṭho.",
  "anya-e1010n3:379": "21.",
  "anya-e1010n3:380": " Nidhīnaṁva pavattānaṁ, yaṁ passe vajjadassinaṁ;",
  "anya-e1010n3:381": "Niggayhavādiṁ medhāviṁ, tādisaṁ paṇḍitaṁ bhaje.",
  "anya-e1010n3:382": "22.",
  "anya-e1010n3:383": " Tādisaṁ bhajamānassa,",
  "anya-e1010n3:384": "Seyyohoti napāpiyo;",
  "anya-e1010n3:385": "Iti vuttaṁ munindena,",
  "anya-e1010n3:386": "Tilokaggena satthunā.",
  "anya-e1010n3:387": "23.",
  "anya-e1010n3:388": " Mettā gandhena vāsento,",
  "anya-e1010n3:389": "Dosaṁ dūrekare budho;",
  "anya-e1010n3:390": "Dūrāsannesu sabbesu,",
  "anya-e1010n3:391": "Attano verikesupi.",
  "anya-e1010n3:392": "24.",
  "anya-e1010n3:393": " Hane dosū panāhāni, anattha kārakāni hi;",
  "anya-e1010n3:394": "Tesva santesu sabbesu, mettāhoti sunimmalā.",
  "anya-e1010n3:395": "25.",
  "anya-e1010n3:396": " Sataṁ dujjana vākyehi, namano yāti vikriyaṁ;",
  "anya-e1010n3:397": "Nahitāpayituṁ sakkā, gaṅgānadiṁ tiṇukkayā.",
  "anya-e1010n3:398": "26.",
  "anya-e1010n3:399": " Nahi nindā pasaṁsāhi, sataṁ manovikāratā;",
  "anya-e1010n3:400": "Na kadācipi kampeyya, vātehi selapabbato.",
  "anya-e1010n3:401": "27.",
  "anya-e1010n3:402": " Nadiyaṁ khuddakā nāvā, vicīhi unnatonatā;",
  "anya-e1010n3:403": "Mahānāvā nakampanti, mahantīhi vicīhipi.",
  "anya-e1010n3:404": "28.",
  "anya-e1010n3:405": " Loke pasaṁsa nindāhi, dujjanovunnatonato;",
  "anya-e1010n3:406": "Santopañño nacalati, mahānindā thutīhipi.",
  "anya-e1010n3:407": "29.",
  "anya-e1010n3:408": " Seloselo nileheva,",
  "anya-e1010n3:409": "Vaṇṇāvaṇṇā asassatā;",
  "anya-e1010n3:410": "Lābhālābhā sukhādukkhā,",
  "anya-e1010n3:411": "Yasāyasā nakampati.",
  "anya-e1010n3:412": "30.",
  "anya-e1010n3:413": " Khamādhagga karetassa, dujjano kiṁ karissati;",
  "anya-e1010n3:414": "Atiṇe patito aggi, sayameva pasambhati.",
  "anya-e1010n3:415": "31.",
  "anya-e1010n3:416": " Sayameva sakattānaṁ, maccubbhayena tacchatu;",
  "anya-e1010n3:417": "Māññe tacchatu dosena, kimatthaṁ aññatacchanaṁ.",
  "anya-e1010n3:418": "32.",
  "anya-e1010n3:419": " Māññe taccha tudosena, naseyyo aññatacchanaṁ;",
  "anya-e1010n3:420": "Māñño taṁ ahibyaggheva, domanassena bhāyatu.",
  "anya-e1010n3:421": "33.",
  "anya-e1010n3:422": " Nissāya garukātabbaṁ, bahūnaṁ pāpamocanaṁ;",
  "anya-e1010n3:423": "Acāpallena santena, garukātabbataṁ vaje.",
  "anya-e1010n3:424": "34.",
  "anya-e1010n3:425": " Nissāya garukātabbaṁ, bahūnaṁ puññavaḍḍhanaṁ;",
  "anya-e1010n3:426": "Garukātabbataṁ gacche, dhītiyā sīla guttiyā.",
  "anya-e1010n3:427": "35.",
  "anya-e1010n3:428": " Santaṁ hi sīlavaṁ dhītiṁ, hirottappena bhāyati;",
  "anya-e1010n3:429": "Dujjanaṁ domanassena, ahibyaggheva bhāyati.",
  "anya-e1010n3:430": "36.",
  "anya-e1010n3:431": " Napharusāya vācāya, aññe dameyya paṇḍito;",
  "anya-e1010n3:432": "Attānaṁva dametvāna, aññe saṇhena ovade.",
  "anya-e1010n3:433": "37.",
  "anya-e1010n3:434": " Citte saṇhe asaṇhāpi, navācāpharusā bhave;",
  "anya-e1010n3:435": "Tasmā ovā danādīsu, rakkheyya thaddhacittato.",
  "anya-e1010n3:436": "38.",
  "anya-e1010n3:437": " Attāna movadatthāya, sikkheyya buddhabhāsitaṁ;",
  "anya-e1010n3:438": "Parampi anukampāya, icchanto anusāsaye.",
  "anya-e1010n3:439": "39.",
  "anya-e1010n3:440": " Aññaṁ naniggahe kiñci, sutena paṭipattiyā;",
  "anya-e1010n3:441": "Attaniggahaṇaṁ seyyo, nunnameyya jinoraso.",
  "anya-e1010n3:442": "40.",
  "anya-e1010n3:443": " Nāvīkareyya dosaṁvā, lobhaṁ mānaṁ sakaṁmalaṁ;",
  "anya-e1010n3:444": "Māññe maññantu taṁ disvā, cirappabba jito nuti.",
  "anya-e1010n3:445": "41.",
  "anya-e1010n3:446": " Kakacena ttachedente, verikepinadosaye;",
  "anya-e1010n3:447": "Iccovādaṁ munindassa, sampaṭiccha jinoraso.",
  "anya-e1010n3:448": "42.",
  "anya-e1010n3:449": " Verī accupanāhīpi, rūpeva dukkhakārako;",
  "anya-e1010n3:450": "Na tva tabbisaye nāme, dukkhaṁ mākari cetasi.",
  "anya-e1010n3:451": "43.",
  "anya-e1010n3:452": " Verī tibandha veropi, iheva dukkhakārako;",
  "anya-e1010n3:453": "Bhavantaraṁ naanveti, sakammunā gato hiso.",
  "anya-e1010n3:454": "44.",
  "anya-e1010n3:455": " Dosotu iha pīḷetvā,",
  "anya-e1010n3:456": "Dukkhāvaho bhavebhave;",
  "anya-e1010n3:457": "Mahānattha karaṁ dosaṁ,",
  "anya-e1010n3:458": "Kasmā vaḍḍheti cetasi.",
  "anya-e1010n3:459": "45.",
  "anya-e1010n3:460": " Mettāsītambusekena, jinovāda manussaraṁ;",
  "anya-e1010n3:461": "Mahā nattha karaṁ dosaṁ, nibbāyatu sa cetasi.",
  "anya-e1010n3:462": "46.",
  "anya-e1010n3:463": " Chaddanto luddakaṁ pāpaṁ, bhūridattohi tuṇḍikaṁ;",
  "anya-e1010n3:464": "Dhammapālo khami tātaṁ, kapindo kandaro pataṁ.",
  "anya-e1010n3:465": "47.",
  "anya-e1010n3:466": " Asaṅkhyeyya ttabhāvesu, paravajjaṁ titikkhato;",
  "anya-e1010n3:467": "Nāthassa pāramiṁ khantiṁ, saraṁ dhīro titikkhatu.",
  "anya-e1010n3:468": "48.",
  "anya-e1010n3:469": " Sāsane ciravāsena, evaṁ niddosakā iti;",
  "anya-e1010n3:470": "Tuvaṁ paṭicca maññantu, sāsane sappayojanaṁ.",
  "anya-e1010n3:471": "49.",
  "anya-e1010n3:472": " Sāsane cira vāsāpi, mādisāva ime iti;",
  "anya-e1010n3:473": "Tamāgamma namaññantu, sāsane nippayojanaṁ.",
  "anya-e1010n3:474": "50.",
  "anya-e1010n3:475": " Dve usetīti doso so, saparaṁ dayhate dvayaṁ;",
  "anya-e1010n3:476": "Pahātabbo sa sabbesu, parattha sattha micchatā.",
  "anya-e1010n3:477": "51.",
  "anya-e1010n3:478": " Paradinnehi noāyu, tiṭṭhate nāttano vasā;",
  "anya-e1010n3:479": "Paravajjaṁ khametabbaṁ, nasādhu aññavirodhito.",
  "anya-e1010n3:480": "52.",
  "anya-e1010n3:481": " Jeguccha kkosa nindāni, bālo gaṇhāti akkhamo;",
  "anya-e1010n3:482": "Khamantotu nagaṇhāti, jānaṁ jegucchitāniti.",
  "anya-e1010n3:483": "53.",
  "anya-e1010n3:484": " Paradinnāni vaccāni, pābhatanti nakocipi;",
  "anya-e1010n3:485": "Gaṇheyyevaṁ duruttāni, agaṇhanto khame sato.",
  "anya-e1010n3:486": "54.",
  "anya-e1010n3:487": " Nadi kallola viciyo, tīraṁ patvā samantidha;",
  "anya-e1010n3:488": "Sabbe uppatitā dosā, khantipatvā samanti te.",
  "anya-e1010n3:489": "55.",
  "anya-e1010n3:490": " Dosummattaka vācāya, nummatto kiṁkarissati;",
  "anya-e1010n3:491": "Bhave yyummattako sova, tādisaṁ vacanaṁ bhaṇaṁ.",
  "anya-e1010n3:492": "56.",
  "anya-e1010n3:493": " Kodhano akkhamo añña, duṭṭhasaññī bhayāluko;",
  "anya-e1010n3:494": "Gāmamajjhe aḷakkova, tathā māhohi taṁ jaha.",
  "anya-e1010n3:495": "57.",
  "anya-e1010n3:496": " Mettāluko khamāsīlo,",
  "anya-e1010n3:497": "Sabbaṭṭhānesunibbhayo;",
  "anya-e1010n3:498": "Parattha sattha micchanto,",
  "anya-e1010n3:499": "Khanti mettañca bhāvaye.",
  "anya-e1010n3:500": "58.",
  "anya-e1010n3:501": " Parakkosāni nindāni, taṁva paccenti nāññagū;",
  "anya-e1010n3:502": "Khittaṁpaṁsuva vātuddhaṁ, garukaṁ kiṁ khamāyate.",
  "anya-e1010n3:503": "59.",
  "anya-e1010n3:504": " Akkosantoca nindīca, pīḷito saka kammunā;",
  "anya-e1010n3:505": "Idha peccaca nīceyyo, naṁnayaṁ gaṇhi akkhamo.",
  "anya-e1010n3:506": "60.",
  "anya-e1010n3:507": " Akkoso maṁ naāgacchi,",
  "anya-e1010n3:508": "Tassevā natthakārako;",
  "anya-e1010n3:509": "Iti ñatvāva sappañño,",
  "anya-e1010n3:510": "Akkosaṁ na garuṁ kare.",
  "anya-e1010n3:511": "61.",
  "anya-e1010n3:512": " Vikārāpatti micchanto, verī bahu mupakkami;",
  "anya-e1010n3:513": "Māmittavasa manvehi, nibbikāro tuvaṁbhava.",
  "anya-e1010n3:514": "62.",
  "anya-e1010n3:515": " Mettambunā saddosoca, paradosoca sammati;",
  "anya-e1010n3:516": "Mettāsekena sabbesu, sabbatoggiṁ nipāraye.",
  "anya-e1010n3:517": "63.",
  "anya-e1010n3:518": " Sadosa paradosaggiṁ, sabbato disato ṭṭhitaṁ;",
  "anya-e1010n3:519": "Mettā toyena vāreyya, siyā nibbuti sabbadhi.",
  "anya-e1010n3:520": "64.",
  "anya-e1010n3:521": " Nagame attano aggiṁ, paraggiṁvāpi nāgame;",
  "anya-e1010n3:522": "Mettambunāva nibbātu, saparaggi dvayaṁ bhusaṁ.",
  "anya-e1010n3:523": "65.",
  "anya-e1010n3:524": " Guṇī guṇī nandindāya, pasaṁsāya guṇī guṇī;",
  "anya-e1010n3:525": "Nindaṁnindaṁ nakuppeyya, nasādiye thutiṁ thutiṁ.",
  "anya-e1010n3:526": "66.",
  "anya-e1010n3:527": " Guṇaṁ nindāya nāsetuṁ, nasakkā koci kussako;",
  "anya-e1010n3:528": "Vaḍḍhetuṁvā pasaṁsāya, garuṁkare na taṁdvayaṁ.",
  "anya-e1010n3:529": "67.",
  "anya-e1010n3:530": " Dosabbhā mala sañchanno, mettācando na rocati;",
  "anya-e1010n3:531": "Taṁmuttassa tu etassa, atissaya pabhāvato.",
  "anya-e1010n3:532": "68.",
  "anya-e1010n3:533": " Su sutta buddha supinā, dvepiyā gutti nākkamo;",
  "anya-e1010n3:534": "Samādhi sumukhā muḷhā, brahmā tyekā dasa gguṇā.",
  "anya-e1010n3:535": "69.",
  "anya-e1010n3:536": " Sītaṁ karotu mettāya, cakkhuṁ lābhetu paññāya;",
  "anya-e1010n3:537": "Mākāsinippabhe caññe, cando hohi gategate.",
  "anya-e1010n3:538": "70.",
  "anya-e1010n3:539": " Dūrāsannesu sabbesu, mettaṁ pesetu pābhataṁ;",
  "anya-e1010n3:540": "Dhammaṁ desetu pattānaṁ, cando hohi gategate.",
  "anya-e1010n3:541": "71.",
  "anya-e1010n3:542": " Sampattānaṁ malaṁ dhova, sītaṁkare sadādayo;",
  "anya-e1010n3:543": "Uccanīce navisese, jalassamo gategate.",
  "anya-e1010n3:544": "72.",
  "anya-e1010n3:545": " Asaassatesu phuṭṭhesu, lokadhammesu aṭṭhasu;",
  "anya-e1010n3:546": "Patiṭṭho nibbikāro tvaṁ, pathavīsadiso bhava.",
  "anya-e1010n3:547": "73.",
  "anya-e1010n3:548": " Nākāsi kalahaṁ silā, sadā kenaci niccalā;",
  "anya-e1010n3:549": "Mettāyanto khamāyanto, mahāsilaṁ guruṁkare.",
  "anya-e1010n3:550": "74.",
  "anya-e1010n3:551": " Silāva sīlavā hotu, duruttāni titikkhatu;",
  "anya-e1010n3:552": "Paccutte dosasaṁvaḍḍho, anuttova pasambhati.",
  "anya-e1010n3:553": "75.",
  "anya-e1010n3:554": " Sabbe ahaṁva icchanti, sattā sukhanti ñātuna;",
  "anya-e1010n3:555": "Bhāveyya kamato mettaṁ, piya majjhatta verike.",
  "anya-e1010n3:556": "76.",
  "anya-e1010n3:557": " Sabbe tasanti daṇḍassa, sabbe bhāyanti maccuno;",
  "anya-e1010n3:558": "Attānaṁ upamaṁ katvā, nahaneyya naghātaye.",
  "anya-e1010n3:559": "77.",
  "anya-e1010n3:560": " Sukha kāmāni bhūtāni,",
  "anya-e1010n3:561": "Yodaṇḍena vihiṁsati;",
  "anya-e1010n3:562": "Attano sukha mesāno,",
  "anya-e1010n3:563": "Pecca so nalabhesukhaṁ.",
  "anya-e1010n3:564": "78.",
  "anya-e1010n3:565": " Averā byāpajjā nīgho, sukhī cassaṁ ahaṁva me;",
  "anya-e1010n3:566": "Hitakāmā tathā assu, majjhattā verinopica.",
  "anya-e1010n3:567": "79.",
  "anya-e1010n3:568": " Mātaro bhātaro ñātī, dāyako pāsakāpica;",
  "anya-e1010n3:569": "Sukhīhontūti bhāveyya, caje tesuca lagganaṁ.",
  "anya-e1010n3:570": "80.",
  "anya-e1010n3:571": " Doso mettāya dūrāri, taṇhā āsanna verikā;",
  "anya-e1010n3:572": "Taṇhaṁ piyesu vāreyya, dosaṁ verīsu mettiko.",
  "anya-e1010n3:573": "81.",
  "anya-e1010n3:574": " Ekuddese kakammāca, sissā ācariyā sukhī;",
  "anya-e1010n3:575": "Hontu sabrahmacārīca, teca ññoñña hitāvahā.",
  "anya-e1010n3:576": "82.",
  "anya-e1010n3:577": " Rājānoca amaccāca, gāme issariyā sukhī;",
  "anya-e1010n3:578": "Bhavantu devatāyoca, tehi surakkhito sukho.",
  "anya-e1010n3:579": "83.",
  "anya-e1010n3:580": " Mayaṁ yena suguttāva,",
  "anya-e1010n3:581": "Sukhitā raṭṭhavāsino;",
  "anya-e1010n3:582": "Sukhī kalla tthu sorājā,",
  "anya-e1010n3:583": "Tejavanto cirāyuko.",
  "anya-e1010n3:584": "84.",
  "anya-e1010n3:585": " Raṭṭha piṇḍena jīvāma, raṭṭhavāsī sukhantuti;",
  "anya-e1010n3:586": "Bhāveyyevaṁ amoghaṁva, raṭṭhapiṇḍaṁ subhuñjati.",
  "anya-e1010n3:587": "85.",
  "anya-e1010n3:588": " Āpāyikā bahū santi, mātāpitādi pubbakā;",
  "anya-e1010n3:589": "Tecaññeca sukhīnīghā, ssva byāpajjā averino.",
  "anya-e1010n3:590": "86.",
  "anya-e1010n3:591": " Sattā bhūtāca pāṇāca, puggalā attabhāvikā;",
  "anya-e1010n3:592": "Thī pū riyā nariyāca, devānarā nipātikā.",
  "anya-e1010n3:593": "87.",
  "anya-e1010n3:594": " Averā hontu byāpajjā, anīghāca sukhī ime;",
  "anya-e1010n3:595": "Attānaṁ parihārantu, catudhā iti bhāvaye.",
  "anya-e1010n3:596": "88.",
  "anya-e1010n3:597": " Puratthimāya disāya, sabbesattā averino;",
  "anya-e1010n3:598": "Abyāpajjā sukhīnīghā, hontūti tāva bhāvaye.",
  "anya-e1010n3:599": "89.",
  "anya-e1010n3:600": " Puratthimāya disāya, sabbepāṇātiādinā;",
  "anya-e1010n3:601": "Dvādasakkhattuṁ bhāveyya, sesāsupi ayaṁnayo.",
  "anya-e1010n3:602": "90.",
  "anya-e1010n3:603": " Catuddisā nudisā dho, uddhaṁ sattāca pāṇino;",
  "anya-e1010n3:604": "Bhūtāca puggalā atta, bhāvī sabbe thi pūrisā.",
  "anya-e1010n3:605": "91.",
  "anya-e1010n3:606": " Ariyā ariyā devā, narāca vinipātikā;",
  "anya-e1010n3:607": "Averā byāpajjā nīghā, sukhattāca bhavantu te.",
  "anya-e1010n3:608": "92.",
  "anya-e1010n3:609": " Catuddisā nudisā dho, uddhanti dasakedisi;",
  "anya-e1010n3:610": "Dvādase te paricchijja, bhāveyya puggale budho.",
  "anya-e1010n3:611": "93.",
  "anya-e1010n3:612": " Mettā vassena temetu, pajjuntoviya sabbadhi;",
  "anya-e1010n3:613": "Mākiñci parivajjehi, evaṁ mettā subhāvitā.",
  "anya-e1010n3:614": "94.",
  "anya-e1010n3:615": " Pañcā nodhi sattodhisā, siyuṁ dvādasapuggalā;",
  "anya-e1010n3:616": "Ntu catūhesu bhāvetvā, aṭṭhatālīsakā siyuṁ.",
  "anya-e1010n3:617": "95.",
  "anya-e1010n3:618": " Dasakedisi tāmettā, catussata asītiyo;",
  "anya-e1010n3:619": "Aṭṭhatālīsāhi pañca, satā ṭṭhavīsa sādhikā.",
  "anya-e1010n3:620": "96.",
  "anya-e1010n3:621": " Dukkhite karuṇaṁ brūhe, muditaṁ sukhite jane;",
  "anya-e1010n3:622": "Mettāceva upekkhāca, ubho ubhosu bhāvitā.",
  "anya-e1010n3:623": "97.",
  "anya-e1010n3:624": " Brahmavāsīti vattabbo, tesvaññatara vāsito;",
  "anya-e1010n3:625": "Gandhabhūtesu so loke, brahmāviya virocati."
}