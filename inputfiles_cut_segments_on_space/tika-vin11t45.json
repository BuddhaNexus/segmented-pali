{
  "tika-vin11t45:0": "Sedamocanakathāvaṇṇanā",
  "tika-vin11t45:1_0": "679.Suṇataṁ suṇantānaṁ bhikkhūnaṁ paṭubhāvakarā vinayavinicchaye paññākosallasādhikā",
  "tika-vin11t45:1_1": "tatoyeva varā uttamā. Sedamocanagāthāyoti atthapaccatthikānaṁ, sāsanapaccatthikānañca",
  "tika-vin11t45:1_2": "vissajjetumasakkuṇeyyabhāvena cintayantassa khinnasarīrā sede mocentīti sedamocanā.",
  "tika-vin11t45:1_3": "Atthānugatapañhā upālittherena ṭhapitā pañhagāthāyo, tappaṭibaddhā vissajjanagāthāyo",
  "tika-vin11t45:1_4": "ca ito paraṁ vakkhāmīti yojanā.",
  "tika-vin11t45:2": "681.Kabandhaṁ nāma asīsaṁ urasi jātaakkhimukhasarīraṁ. Yathāha – “asīsakaṁ kabandhaṁ, yassa ure akkhīni ceva mukhañca hotī”ti. Mukhena karaṇabhūtena. Katvāti sevitvā.",
  "tika-vin11t45:3": "682.Tassa bhikkhuno kathaṁ pārājiko siyā pārājikadhammo kathaṁ siyā.",
  "tika-vin11t45:4": "684.Kiñcīti pādaṁ vā pādārahaṁ vā parasantakaṁ. Parañca na samādapeti “amukassa itthannāmaṁ bhaṇḍaṁ avaharāhī”ti paraṁ na āṇāpeyya.",
  "tika-vin11t45:5": "685. Parassa kiñci nādiyantoti sambandho. Āṇattiñcāti ca-saddena saṁvidhānaṁ, saṅketañca saṅgaṇhāti.",
  "tika-vin11t45:6": "686.Garukaṁ bhaṇḍanti pādagghanakabhāvena garubhaṇḍaṁ. “Parikkhāra”nti etassa visesanaṁ. Parassa parikkhāranti parasantakaṁ yaṁ kiñci parikkhāraṁ.",
  "tika-vin11t45:7_0": "692.Manussuttarike dhammeti uttarimanussadhammavisaye. Katikaṁ katvānāti “evaṁ nisinne",
  "tika-vin11t45:7_1": "evaṁ ṭhite evaṁ gamane atthaṁ āvikarotī”tiādiṁ katvā. Sambhāvanādhippāyoti “arahā”ti",
  "tika-vin11t45:7_2": "gahetvā mahāsambhāvanaṁ karotīti adhippāyo hutvā. Atikkamati ceti tathā kataṁ katikaṁ",
  "tika-vin11t45:7_3": "atikkamati ce, tathārūpaṁ nisajjaṁ vā ṭhānaṁ vā gamanaṁ vā karotīti attho. Cutoti",
  "tika-vin11t45:7_4": "tathārūpaṁ nisajjādiṁ disvā kenaci manussajātikena “arahā”ti taṅkhaṇe ñāte so puggalo pārājikaṁ āpajjati.",
  "tika-vin11t45:8": "693. Ekavatthukā kathaṁ bhaveyyunti yojanā.",
  "tika-vin11t45:9_0": "694.Itthiyāti ekissā itthiyā. Paṭipajjantoti ekakkhaṇe aññena purisena vuttasāsanaṁ",
  "tika-vin11t45:9_1": "vatvā, iminā ca “paṭiggaṇhāti, vīmaṁsatī”ti aṅgadvayassa purimasiddhataṁ dīpeti imassa",
  "tika-vin11t45:9_2": "paccāharaṇakatañca. Kāyasaṁsaggaṁ samāpajjitvā duṭṭhullaṁ vatvā attakāmapāricariyāya vaṇṇaṁ bhaṇanto.",
  "tika-vin11t45:10": "695.Yathāvuttaṁ vattaṁ acaritvāti bhagavatā vuttaṁ parivāsādivattaṁ acaritvā.",
  "tika-vin11t45:11": "696. Bhikkhunīhi asādhāraṇasikkhāpadattā āha “natthi saṅghādisesatā”ti.",
  "tika-vin11t45:12": "697.Yena kuddho pasaṁsitoti ettha “nindito cā”ti seso.",
  "tika-vin11t45:13_0": "698. Titthiyānaṁ vaṇṇamhi bhaññamāne yo kujjhati, so ārādhakoti yojanā, paritosito",
  "tika-vin11t45:13_1": "pasaṁsitoti adhippāyo. Titthiyapubbo imasmiṁ sāsane pabbajjaṁ labhitvā titthiyānaṁ",
  "tika-vin11t45:13_2": "vaṇṇasmiṁ bhaññamāne sutvā sace kuppati anattamanaṁ karoti, ārādhako saṅghārādhako",
  "tika-vin11t45:13_3": "saṅghaṁ paritosento hoti, sambuddhassa vaṇṇasmiṁ bhaññamāne yadi kujjhati, ninditoti",
  "tika-vin11t45:13_4": "yojanā. Ettha sambuddhassāti upalakkhaṇaṁ.",
  "tika-vin11t45:14": "701.Gahetvāti paṭiggahetvā.",
  "tika-vin11t45:15_0": "751.“Na rattacitto”tiādinā purimānaṁ tiṇṇaṁ pārājikānaṁ vītikkamacittuppādamattassāpi",
  "tika-vin11t45:15_1": "abhāvaṁ dīpeti. Maraṇāyāti ettha “manussajātikassā”ti idaṁ pārājikapakaraṇatova labbhati.",
  "tika-vin11t45:15_2": "Tassāti kiñci dentassa. Tanti tathā dīyamānaṁ.",
  "tika-vin11t45:16": "752.“Parājayo”ti idaṁ abhabbapuggalesu saṅghabhedakassa antogadhattā vuttaṁ. Salākaggāhenāpi saṅghaṁ bhindanto saṅghabhedakova hoti.",
  "tika-vin11t45:17": "753. Addhayojane yaṁ tiṇṇaṁ cīvarānaṁ aññataraṁ ekaṁ cīvaraṁ nikkhipitvānāti yojanā.",
  "tika-vin11t45:18": "754. Suppatiṭṭhitanigrodhasadise rukkhamūlake ticīvaraṁ nikkhipitvā addhayojane aruṇaṁ uṭṭhāpentassāti yojanā.",
  "tika-vin11t45:19": "755. Kāyikā nānāvatthukāyo sambahulā āpattiyo apubbaṁ acarimaṁ ekakkhaṇe kathaṁ phuseti yojanā.",
  "tika-vin11t45:20": "757. Vācasikā na kāyikā nānāvatthukāyo sambahulā āpattiyo apubbaṁ acarimaṁ ekakkhaṇe kathaṁ phuseti yojanā.",
  "tika-vin11t45:21": "758.Vinayanasattheti vinayapiṭake. Tassa bhikkhussa.",
  "tika-vin11t45:22": "759.“Itthiyā”tiādīsu sahatthe karaṇavacanaṁ. Itthiyā vā purisena vā paṇḍakena vā nimittake methunaṁ na sevanto na paṭisevanto methunapaccayā cutoti yojanā.",
  "tika-vin11t45:23": "760. Kāyasaṁsaggoyeva kāyasaṁsaggatā, taṁ āpannā. Aṭṭhavatthukaṁ chejjanti evaṁnāmakaṁ pārājikaṁ.",
  "tika-vin11t45:24_0": "762.Samaye piṭṭhisaññiteti gimhānaṁ pacchimamāsassa paṭhamadivasato yāva hemantassa",
  "tika-vin11t45:24_1": "paṭhamadivaso, etthantare sattamāsamatte piṭṭhisaññite samaye. “Mātuyāpi cā”ti vattabbe",
  "tika-vin11t45:24_2": "“mātarampi cā”ti vuttaṁ. Soyeva vā pāṭho.",
  "tika-vin11t45:25_0": "764.“Avassutahatthato hi piṇḍaṁ gahetvā”ti iminā saṅghādisesassa vatthumāha, lasuṇanti",
  "tika-vin11t45:25_1": "pācittiyassa vatthuṁ, manussamaṁsanti thullaccayavatthuṁ, akappamaññanti dukkaṭavatthuṁ.",
  "tika-vin11t45:25_2": "Akappamaññanti ettha “maṁsa”nti seso. “Sabbe ekato”ti padacchedo. Ekatoti ettha “madditvā”ti",
  "tika-vin11t45:25_3": "seso, akappiyamaṁsehi saddhiṁ ekato madditvā khādatīti attho. Sabbametaṁ “gahetvā,",
  "tika-vin11t45:25_4": "madditvā, khādatī”ti kiriyānaṁ kammavacanaṁ. Manussamaṁsañcāti ettha ca-saddo paccekaṁ",
  "tika-vin11t45:25_5": "yojetabbo hoti. Tassāti bhikkhuniyā. Saṅghādisesapācittiyadukkaṭapāṭidesanīyathullaccayāni ekakkhaṇe honti.",
  "tika-vin11t45:26_0": "765. “Puggalo eko”ti padacchedo. Dvepi ca puṇṇavassāti paripuṇṇavīsativassā ca dve",
  "tika-vin11t45:26_1": "sāmaṇerā. Ekāva tesaṁ pana kammavācāti tesaṁ ubhinnaṁ sāmaṇerānaṁ ekena ācariyena",
  "tika-vin11t45:26_2": "ekāva upasampadakammavācā katā. Ekassāti ekassāpi sāmaṇerassa. Kammanti upasampadakammaṁ.",
  "tika-vin11t45:26_3": "Na rūhateti na sampajjati, kimettha kāraṇaṁ, vada bhaddamukhāti adhippāyo.",
  "tika-vin11t45:27_0": "766.Mahiddhikesūti dvīsu sāmaṇeresu. Sace pana eko kesaggamattampi ākāsago ākāsaṭṭho",
  "tika-vin11t45:27_1": "hoti, ākāsagatasseva kataṁ taṁ upasampadakammaṁ neva rūhati neva sampajjati, bhūmigatassa rūhatīti yojanā.",
  "tika-vin11t45:28_0": "767. Iddhiyā ākāse ṭhitena saṅghena bhūmigatassa sāmaṇerassa upasampadakammaṁ na",
  "tika-vin11t45:28_1": "kātabbaṁ. Yadi karoti, kuppatīti yojanā. Idañca sabbakammānaṁ sādhāraṇalakkhaṇaṁ.",
  "tika-vin11t45:28_2": "Yathāha – “saṅghenāpi ākāse nisīditvā bhūmigatassa kammaṁ na kātabbaṁ. Sace karoti, kuppatī”ti.",
  "tika-vin11t45:29_0": "768. Vatthaṁ kappakatañca na hoti, rattañca na hoti, kesakambalādi akappiyañca hoti,",
  "tika-vin11t45:29_1": "nivatthassa panāpatti taṁ pana nivatthassa bhikkhuno āpatti hoti. Anāpatti kathaṁ",
  "tika-vin11t45:29_2": "siyā, vada bhaddamukhāti yojanā.",
  "tika-vin11t45:30_0": "769.Ettha etasmiṁ akappiyavatthudhāraṇe tannimittaṁ. Acchinnacīvarassa bhikkhuno",
  "tika-vin11t45:30_1": "anāpatti siyāti yojanā. “Kiñcipī”tiādinā vuttamevatthaṁ samattheti. Assa acchinnacīvarassa",
  "tika-vin11t45:30_2": "bhikkhussa akappiyaṁ nāma kiñcipi cīvaraṁ na vijjati, tasmā anāpattīti adhippāyo.",
  "tika-vin11t45:31_0": "770.Kutopi ca purisassa hatthato bhojanassa kiñci na gaṇhati, bhojanato kiñcipi sayampi",
  "tika-vin11t45:31_1": "kassaci purisassa na deti, tathāpi garukaṁ vajjaṁ saṅghādisesāpattiṁ upeti āpajjati,",
  "tika-vin11t45:31_2": "taṁ kathamāpajjati, tvaṁ yadi vinaye kusalo asi, me mayhaṁ vada etaṁ kāraṇaṁ kathehīti",
  "tika-vin11t45:31_3": "yojanā. Haveti nipātamattaṁ.",
  "tika-vin11t45:32_0": "771.Yā pana bhikkhunī aññāya bhikkhuniyā “iṅgha, ayye, yaṁ te eso purisapuggalo deti",
  "tika-vin11t45:32_1": "khādanīyaṁ vā”tiādinā saṅghādisesamātikāya vuttanayena uyyojitā avassutamhā purisapuggalā",
  "tika-vin11t45:32_2": "yaṁ kiñci bhojanaṁ ādāya paṭiggahetvā sace bhuñjati, sā tathā bhuñjantī yāya uyyojitā",
  "tika-vin11t45:32_3": "bhuñjati, tassā uyyojikāya dhīrā vinayadharā paṇḍitā saṅghādisesaṁ kathayanti tassā",
  "tika-vin11t45:32_4": "uyyojitāya bhojanapariyosāne uyyojikāya saṅghādisesaṁ vadantīti yojanā. Yathāha –",
  "tika-vin11t45:32_5": "“tassā hi bhojanapariyosāne uyyojikāya saṅghādiseso hotī”ti.",
  "tika-vin11t45:33": "772. Taṁ kathaṁ yadi bujjhasi jānāsi, sādhukaṁ brūhi kathehīti yojanā.",
  "tika-vin11t45:34": "773.Niseviteti tāya uyyojitāya bhikkhuniyā tassa purisapuggalassa hatthato paṭiggahite tasmiṁ dantapone paribhutte uyyojikā lahuvajjaṁ āpajjatīti attho.",
  "tika-vin11t45:35": "775.“Ukkhittako”ti iminā āpattivajjamāha. Yathāha – “tena hi saddhiṁ vinayakammaṁ natthi, tasmā so saṅghādisesaṁ āpajjitvā chādento vajjaṁ na phusatī”ti.",
  "tika-vin11t45:36_0": "776.Sappāṇappāṇajanti sappāṇake ca appāṇake ca jātaṁ. Neva jaṅgamanti pādehi bhūmiyaṁ",
  "tika-vin11t45:36_1": "neva carantaṁ. Na vihaṅgamanti ākāse pakkhaṁ pasāretvā na carantaṁ. Dvijanti dvīhi",
  "tika-vin11t45:36_2": "paccayehi, dvikkhattuṁ vā jātattā dvijaṁ. Kantanti manoharaṁ. Akantanti amanoharaṁ.",
  "tika-vin11t45:37": "777. Sappāṇajo saddo cittajo vutto, appāṇajo utujo saddo vutto, so pana dvīheva paccayehi jātattā “dvijo”ti matoti yojanā.",
  "tika-vin11t45:38": "778.“Vinaye”tiādigāthā vaṇṇitatthāyeva.",
  "tika-vin11t45:39": "Iti uttare līnatthapakāsaniyā",
  "tika-vin11t45:40": "Sedamocanakathāvaṇṇanā niṭṭhitā."
}