{
  "tika-vin05t28:0": "28. Catupaccayabhājanīyavinicchayakathā",
  "tika-vin05t28:1_0": "194.Catupaccayabhājananti cīvarādīnaṁ catunnaṁ paccayānaṁ bhājanaṁ. Tattha cīvarabhājane",
  "tika-vin05t28:1_1": "tāva cīvarapaṭiggāhako veditabbo, cīvaranidahako veditabbo, bhaṇḍāgāriko veditabbo,",
  "tika-vin05t28:1_2": "bhaṇḍāgāraṁ veditabbaṁ, cīvarabhājako veditabbo, cīvarabhājanaṁ veditabbaṁ.",
  "tika-vin05t28:2_0": "Tattha “anujānāmi, bhikkhave, pañcahaṅgehi samannāgataṁ bhikkhuṁ cīvarapaṭiggāhakaṁ",
  "tika-vin05t28:2_1": "sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya,",
  "tika-vin05t28:2_2": "na bhayāgatiṁ gaccheyya, gahitāgahitañca jāneyyā”ti vacanato imehi pañcahaṅgehi samannāgato",
  "tika-vin05t28:2_3": "cīvarapaṭiggāhako sammannitabbo. Tattha pacchā āgatānampi attano ñātakādīnaṁ paṭhamataraṁ",
  "tika-vin05t28:2_4": "paṭiggaṇhanto vā ekaccasmiṁ pemaṁ dassetvā gaṇhanto vā lobhapakatitāya attano pariṇāmento",
  "tika-vin05t28:2_5": "vā chandāgatiṁ gacchati nāma. Paṭhamataraṁ āgatassapi kodhavasena pacchā gaṇhanto",
  "tika-vin05t28:2_6": "vā duggatamanussesu avamaññaṁ katvā gaṇhanto vā “kiṁ vo ghare ṭhapanokāso natthi,",
  "tika-vin05t28:2_7": "tumhākaṁ santakaṁ gahetvā gacchathā”ti evaṁ saṅghassa lābhantarāyaṁ karonto vā dosāgatiṁ",
  "tika-vin05t28:2_8": "gacchati nāma. Yo pana muṭṭhassati asampajāno, ayaṁ mohāgatiṁ gacchati nāma. Pacchā",
  "tika-vin05t28:2_9": "āgatānampi issarānaṁ bhayena paṭhamataraṁ paṭiggaṇhanto vā “cīvarapaṭiggāhakaṭṭhānaṁ",
  "tika-vin05t28:2_10": "nāmetaṁ bhāriya”nti santasanto vā bhayāgatiṁ gacchati nāma. “Mayā idañcidañca gahitaṁ,",
  "tika-vin05t28:2_11": "idañcidañca na gahita”nti evaṁ jānanto gahitāgahitaṁ jānāti nāma. Tasmā yo chandāgatiādivasena",
  "tika-vin05t28:2_12": "na gacchati, ñātakaaññātakaaḍḍhaduggatesu visesaṁ akatvā āgatapaṭipāṭiyā gaṇhāti,",
  "tika-vin05t28:2_13": "sīlācārapaṭipattiyutto hoti satimā medhāvī bahussuto, sakkoti dāyakānaṁ vissaṭṭhāya",
  "tika-vin05t28:2_14": "vācāya parimaṇḍalehi padabyañjanehi anumodanaṁ karonto pasādaṁ janetuṁ, evarūpo sammannitabbo.",
  "tika-vin05t28:3": "Evañca pana sammannitabbo. Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo –",
  "tika-vin05t28:4": "“Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ cīvarapaṭiggāhakaṁ sammanneyya, esā ñatti.",
  "tika-vin05t28:5_0": "“Suṇātu me, bhante, saṅgho, saṅgho itthannāmaṁ bhikkhuṁ cīvarapaṭiggāhakaṁ sammannati,",
  "tika-vin05t28:5_1": "yassāyasmato khamati itthannāmassa bhikkhuno cīvarapaṭiggāhakassa sammuti, so tuṇhassa.",
  "tika-vin05t28:5_2": "Yassa nakkhamati, so bhāseyya.",
  "tika-vin05t28:6": "“Sammato saṅghena itthannāmo bhikkhu cīvarapaṭiggāhako, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t28:7_0": "Iti imāya kammavācāya vā apalokanena vā antovihāre sabbasaṅghamajjhepi khaṇḍasīmāyampi",
  "tika-vin05t28:7_1": "sammannituṁ vaṭṭatiyeva. Evaṁ sammatena ca vihārapaccante vā padhānaghare vā na acchitabbaṁ.",
  "tika-vin05t28:7_2": "Yattha pana āgatāgatā manussā sukhaṁ passanti, tādise dhuravihāraṭṭhāne bījaniṁ passe",
  "tika-vin05t28:7_3": "ṭhapetvā sunivatthena supārutena nisīditabbaṁ.",
  "tika-vin05t28:8_0": "195.Cīvaranidahakopi “anujānāmi, bhikkhave, pañcahaṅgehi samannāgataṁ bhikkhuṁ cīvaranidahakaṁ",
  "tika-vin05t28:8_1": "sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya,",
  "tika-vin05t28:8_2": "na bhayāgatiṁ gaccheyya, nihitānihitañca jāneyyā”ti vacanato pañcaṅgasamannāgato bhikkhu –",
  "tika-vin05t28:9": "“Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ cīvaranidahakaṁ sammanneyya, esā ñatti.",
  "tika-vin05t28:10_0": "“Suṇātu me bhante saṅgho, saṅgho itthannāmaṁ bhikkhuṁ cīvaranidahakaṁ sammannati,",
  "tika-vin05t28:10_1": "yassāyasmato khamati itthannāmassa bhikkhuno cīvaranidahakassa sammuti, so tuṇhassa.",
  "tika-vin05t28:10_2": "Yassa nakkhamati, so bhāseyya.",
  "tika-vin05t28:11": "“Sammato saṅghena itthannāmo bhikkhu cīvaranidahako, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t28:12": "Iti imāya kammavācāya vā apalokanena vā vuttanayeneva sammannitabbo.",
  "tika-vin05t28:13_0": "196.Bhaṇḍāgārikopi “anujānāmi, bhikkhave, pañcahaṅgehi samannāgataṁ bhikkhuṁ bhaṇḍāgārikaṁ",
  "tika-vin05t28:13_1": "sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya,",
  "tika-vin05t28:13_2": "na bhayāgatiṁ gaccheyya, guttāguttañca jāneyyā”ti vacanato pañcaṅgasamannāgato bhikkhu",
  "tika-vin05t28:13_3": "“suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ",
  "tika-vin05t28:13_4": "bhaṇḍāgārikaṁ sammanneyyā”tiādinā nayena kammavācāya vā apalokanena vā sammannitabbo.",
  "tika-vin05t28:14_0": "Ettha ca yattha chadanādīsu koci doso natthi, taṁ guttaṁ. Yattha pana chadanatiṇaṁ",
  "tika-vin05t28:14_1": "vā chadaniṭṭhakā vā yattha katthaci patitā, yena ovassati vā, mūsikādīnaṁ vā paveso",
  "tika-vin05t28:14_2": "hoti, bhittiādīsu vā katthaci chiddaṁ hoti, upacikā vā uṭṭhahanti, taṁ sabbaṁ aguttaṁ",
  "tika-vin05t28:14_3": "nāma. Taṁ sallakkhetvā bhaṇḍāgārikena paṭisaṅkharitabbaṁ. Sītasamaye dvārañca vātapānañca",
  "tika-vin05t28:14_4": "supihitaṁ kātabbaṁ. Sītena hi cīvarāni kaṇṇakitāni honti. Uṇhasamaye antarantarā",
  "tika-vin05t28:14_5": "vātappavesanatthaṁ vivaritabbaṁ. Evaṁ karonto hi guttāguttaṁ jānāti nāma.",
  "tika-vin05t28:15_0": "197. “Anujānāmi, bhikkhave, bhaṇḍāgāraṁ sammannituṁ, yaṁ saṅgho ākaṅkhati vihāraṁ",
  "tika-vin05t28:15_1": "vā aḍḍhayogaṁ vā pāsādaṁ vā hammiyaṁ vā guhaṁ vā”ti vacanato bhaṇḍāgāraṁ sammannitvā",
  "tika-vin05t28:15_2": "ṭhapetabbaṁ. Ettha ca yo ārāmamajjhe ārāmikasāmaṇerādīhi avivitto sabbesaṁ samosaraṇaṭṭhāne",
  "tika-vin05t28:15_3": "vihāro vā aḍḍhayogo vā hoti, so sammannitabbo. Paccantasenāsanaṁ pana na sammannitabbaṁ.",
  "tika-vin05t28:15_4": "Imaṁ pana bhaṇḍāgāraṁ khaṇḍasīmaṁ gantvā khaṇḍasīmāya nisinnehi sammannituṁ na vaṭṭati.",
  "tika-vin05t28:15_5": "Vihāramajjheyeva “suṇātu me, bhante, saṅgho, yadi saṅghassa pattakallaṁ, saṅgho itthannāmaṁ",
  "tika-vin05t28:15_6": "vihāraṁ bhaṇḍāgāraṁ sammanneyyā”tiādinā nayena kammavācāya vā apalokanena vā sammannitabbaṁ.",
  "tika-vin05t28:16_0": "Cīvarapaṭiggāhakādīhi pana tīhipi attano vattaṁ jānitabbaṁ. Tattha cīvarapaṭiggāhakena",
  "tika-vin05t28:16_1": "tāva yaṁ yaṁ manussā “kālacīvara”nti vā “akālacīvara”nti vā “accekacīvara”nti vā",
  "tika-vin05t28:16_2": "“vassikasāṭika”nti vā “nisīdana”nti vā “paccattharaṇa”nti vā “mukhapuñchanacoḷa”nti",
  "tika-vin05t28:16_3": "vā denti, taṁ sabbaṁ ekarāsiṁ katvā missetvā na gaṇhitabbaṁ, visuṁ visuṁ katvāva",
  "tika-vin05t28:16_4": "gaṇhitvā cīvaranidahakassa tatheva ācikkhitvā dātabbaṁ. Cīvaranidahakenapi bhaṇḍāgārikassa",
  "tika-vin05t28:16_5": "dadamānena “idaṁ kālacīvaraṁ…pe… idaṁ mukhapuñchanacoḷa”nti ācikkhitvāva dātabbaṁ.",
  "tika-vin05t28:16_6": "Bhaṇḍāgārikenapi tatheva visuṁ visuṁ saññāṇaṁ katvā ṭhapetabbaṁ. Tato saṅghena “kālacīvaraṁ",
  "tika-vin05t28:16_7": "āharā”ti vutte kālacīvarameva dātabbaṁ…pe… “mukhapuñchanacoḷaṁ āharā”ti vutte tadeva",
  "tika-vin05t28:16_8": "dātabbaṁ. Iti bhagavatā cīvarapaṭiggāhako anuññāto, cīvaranidahako anuññāto, bhaṇḍāgāriko",
  "tika-vin05t28:16_9": "anuññāto, bhaṇḍāgāraṁ anuññātaṁ, na bāhulikatāya, na asantuṭṭhitāya, apica kho saṅghānuggahāya.",
  "tika-vin05t28:16_10": "Sace hi āhaṭāhaṭaṁ gahetvā bhikkhū bhājeyyuṁ, neva āhaṭaṁ, na anāhaṭaṁ, na dinnaṁ,",
  "tika-vin05t28:16_11": "na adinnaṁ, na laddhaṁ, na aladdhaṁ jāneyyuṁ, āhaṭāhaṭaṁ therāsane vā dadeyyuṁ, khaṇḍākhaṇḍaṁ",
  "tika-vin05t28:16_12": "vā chinditvā gaṇheyyuṁ, evaṁ sati ayuttaparibhogo ca hoti, na ca sabbesaṁ saṅgaho",
  "tika-vin05t28:16_13": "kato hoti. Bhaṇḍāgāre pana cīvaraṁ ṭhapetvā ussannakāle ekekassa bhikkhuno ticīvaraṁ",
  "tika-vin05t28:16_14": "vā dve dve vā ekekaṁ vā cīvaraṁ dassanti, laddhāladdhaṁ jānissanti, aladdhabhāvaṁ",
  "tika-vin05t28:16_15": "ñatvā saṅgahaṁ kātuṁ maññissantīti.",
  "tika-vin05t28:17_0": "198.Cīvarabhājakovi “anujānāmi, bhikkhave, pañcahaṅgehi samannāgataṁ bhikkhuṁ cīvarabhājakaṁ",
  "tika-vin05t28:17_1": "sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya,",
  "tika-vin05t28:17_2": "na bhayāgatiṁ gaccheyya, bhājitābhājitañca jāneyyā”ti vacanato pañcahaṅgehi samannāgatoyeva",
  "tika-vin05t28:17_3": "“suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ",
  "tika-vin05t28:17_4": "cīvarabhājakaṁ sammanneyyā”ti ādinā nayena kammavācāya vā apalokanena vā sammannitvā ṭhapetabbo.",
  "tika-vin05t28:18_0": "Ettha sabhāgānaṁ bhikkhūnaṁ apāpuṇantampi mahagghacīvaraṁ dento chandāgatiṁ gacchati",
  "tika-vin05t28:18_1": "nāma. Aññesaṁ vuḍḍhatarānaṁ pāpuṇantampi mahagghacīvaraṁ adatvā appagghaṁ dento dosāgatiṁ",
  "tika-vin05t28:18_2": "gacchati nāma. Mohamūḷho cīvaradānavattaṁ ajānanto mohāgatiṁ gacchati nāma. Mukharānaṁ",
  "tika-vin05t28:18_3": "navakānampi bhayena apāpuṇantaṁ eva mahagghaṁ cīvaraṁ dento bhayāgatiṁ gacchati nāma.",
  "tika-vin05t28:18_4": "Yo evaṁ na gacchati, sabbesaṁ tulābhūto pamāṇabhūto majjhatto, so sammannitabbo.",
  "tika-vin05t28:18_5": "Tenapi cīvaraṁ bhājentena paṭhamaṁ “idaṁ thūlaṁ, idaṁ saṇhaṁ, idaṁ ghanaṁ, idaṁ tanukaṁ,",
  "tika-vin05t28:18_6": "idaṁ paribhuttaṁ, idaṁ aparibhuttaṁ, idaṁ dīghato ettakaṁ, puthulato ettaka”nti evaṁ",
  "tika-vin05t28:18_7": "vatthāni vicinitvā “idaṁ ettakaṁ agghati, idaṁ ettaka”nti evaṁ agghaparicchedaṁ katvā",
  "tika-vin05t28:18_8": "sace sabbesaṁ ekekameva dasadasaagghanakaṁ pāpuṇāti, iccetaṁ kusalaṁ. No ce pāpuṇāti,",
  "tika-vin05t28:18_9": "yaṁ nava vā aṭṭha vā agghati, taṁ aññena ekaagghanakena ca dviagghanakena ca saddhiṁ",
  "tika-vin05t28:18_10": "bandhitvā etena upāyena same paṭivīse ṭhapetvā kuso pātetabbo. Sace ekekassa dīyamāne",
  "tika-vin05t28:18_11": "cīvare divaso nappahoti, dasa dasa bhikkhū gaṇetvā dasa dasa cīvarapaṭivīse ekato",
  "tika-vin05t28:18_12": "bandhitvā bhaṇḍikaṁ katvā eko cīvarapaṭivīso ṭhapetabbo. Evaṁ ṭhapitesu cīvarapaṭivīsesu",
  "tika-vin05t28:18_13": "kuso pātetabbo. Tehipi bhikkhūhi puna kusapātaṁ katvā bhājetabbaṁ.",
  "tika-vin05t28:19_0": "“Anujānāmi, bhikkhave, sāmaṇerānaṁ upaḍḍhapaṭivīsaṁ dātu”nti vacanato ye sāmaṇerā",
  "tika-vin05t28:19_1": "attissarā bhikkhusaṅghassa kattabbakammaṁ na karonti, uddesaparipucchāsu yuttā ācariyupajjhāyānaṁyeva",
  "tika-vin05t28:19_2": "vattapaṭivattaṁ karonti, aññesaṁ na karonti, etesaṁyeva upaḍḍhabhāgo dātabbo. Ye",
  "tika-vin05t28:19_3": "pana purebhattañca pacchābhattañca bhikkhusaṅghasseva kattabbakiccaṁ karonti, tesaṁ",
  "tika-vin05t28:19_4": "samako dātabbo. Idañca piṭṭhisamaye uppannena bhaṇḍāgāre ṭhapitena akālacīvareneva",
  "tika-vin05t28:19_5": "kathitaṁ, kālacīvaraṁ pana samakaṁyeva dātabbaṁ. Tatruppādavassāvāsikaṁ sammuñjanībandhanādi",
  "tika-vin05t28:19_6": "saṅghassa phātikammaṁ katvā gahetabbaṁ. Etañhettha sabbesaṁ vattaṁ. Bhaṇḍāgāracīvarepi",
  "tika-vin05t28:19_7": "sace sāmaṇerā āgantvā “bhante, mayaṁ yāguṁ pacāma, bhattaṁ pacāma, khajjakaṁ pacāma,",
  "tika-vin05t28:19_8": "appaharitaṁ karoma, dantakaṭṭhaṁ āharāma, raṅgachalliṁ kappiyaṁ katvā dema, kiṁ amhehi",
  "tika-vin05t28:19_9": "na kataṁ nāmā”ti ukkuṭṭhiṁ karonti, samabhāgova dātabbo. Etaṁyeva virajjhitvā karonti,",
  "tika-vin05t28:19_10": "yesañca karaṇabhāvo na paññāyati, te sandhāya vuttaṁ “anujānāmi, bhikkhave, sāmaṇerānaṁ",
  "tika-vin05t28:19_11": "upaḍḍhapaṭivīsaṁ dātu”nti. Kurundiyaṁ pana “sace sāmaṇerā ‘kasmā mayaṁ, bhante, saṅghakammaṁ",
  "tika-vin05t28:19_12": "na karoma, karissāmā’ti yācanti, samapaṭivīso dātabbo”ti vuttaṁ.",
  "tika-vin05t28:20_0": "Sace koci bhikkhu sakaṁ bhāgaṁ gahetvā satthaṁ labhitvā nadiṁ vā kantāraṁ vā uttaritvā",
  "tika-vin05t28:20_1": "disāpakkamitukāmo hoti, tassa “anujānāmi, bhikkhave, uttarantassa sakaṁ bhāgaṁ dātu”nti",
  "tika-vin05t28:20_2": "vacanato cīvaresu bhaṇḍāgārato bahi nīhaṭesu ghaṇṭiṁ paharitvā bhikkhusaṅghe sannipatite",
  "tika-vin05t28:20_3": "cīvarabhājakena “imassa bhikkhuno koṭṭhāsena ettakena bhavitabba”nti takketvā nayaggāhena",
  "tika-vin05t28:20_4": "samabhāgena cīvaraṁ dātabbaṁ. Tulāya tulitamiva hi samasamaṁ dātuṁ na sakkā, tasmā",
  "tika-vin05t28:20_5": "ūnaṁ vā hotu adhikaṁ vā, evaṁ takkena nayena dinnaṁ sudinnaṁ. Neva ūnakaṁ puna dātabbaṁ,",
  "tika-vin05t28:20_6": "nātirittaṁ paṭiggaṇhitabbaṁ. Sace dasa bhikkhū honti, sāṭakāpi daseva, tesu eko dvādasa",
  "tika-vin05t28:20_7": "agghati, sesā dasagghanakā. Sabbesu dasagghanakavasena kuse pātite yassa bhikkhuno",
  "tika-vin05t28:20_8": "dvādasagghanako kuso pātito, tena yattakaṁ tasmiṁ paṭivīse adhikaṁ, tattakaṁ agghanakaṁ",
  "tika-vin05t28:20_9": "yaṁ kiñci attano santakaṁ kappiyabhaṇḍaṁ datvā so atirekabhāgo gahetabbo. Sace sabbesaṁ",
  "tika-vin05t28:20_10": "pañca pañca vatthāni pattāni, sesānipi atthi, ekekaṁ pana na pāpuṇāti, chinditvā dātabbāni.",
  "tika-vin05t28:21_0": "Chindantena ca aḍḍhamaṇḍalādīnaṁ vā upāhanatthavikādīnaṁ vā pahonakāni khaṇḍāni katvā",
  "tika-vin05t28:21_1": "dātabbāni. Heṭṭhimaparicchedena caturaṅgulavitthārampi anuvātappahonakāyāmaṁ khaṇḍaṁ",
  "tika-vin05t28:21_2": "katvā dātuṁ vaṭṭati, aparibhogaṁ pana na kātabbaṁ. Sacepi ekassa bhikkhuno koṭṭhāse",
  "tika-vin05t28:21_3": "ekaṁ vā dve vā vatthāni nappahonti, tattha aññaṁ sāmaṇakaṁ parikkhāraṁ ṭhapetvā yo",
  "tika-vin05t28:21_4": "tena tussati, tassa taṁ bhāgaṁ katvā pacchā kusapāto kātabbo. Sace dasa dasa bhikkhū",
  "tika-vin05t28:21_5": "gaṇetvā vaggaṁ karontānaṁ eko vaggo na pūrati, aṭṭha vā nava vā honti, tesaṁ aṭṭha",
  "tika-vin05t28:21_6": "vā nava vā koṭṭhāsā “tumhe ime gahetvā visuṁ bhājethā”ti dātabbā. Evaṁ datvā pacchā kusapāto kātabbo.",
  "tika-vin05t28:22_0": "199. Idāni “aṭṭhimā, bhikkhave, mātikā cīvarassa uppādāya, sīmāya deti, katikāya",
  "tika-vin05t28:22_1": "deti, bhikkhāpaññattiyā deti, saṅghassa deti, ubhatosaṅghassa deti, vassaṁvuṭṭhasaṅghassa",
  "tika-vin05t28:22_2": "deti, ādissa deti, puggalassa detī”ti cīvarānaṁ paṭilābhakhettadassanatthaṁ yā tā",
  "tika-vin05t28:22_3": "aṭṭha mātikā vuttā, tāsaṁ vasena vinicchayo veditabbo.",
  "tika-vin05t28:23_0": "Tattha “sīmāya dammī”ti evaṁ sīmaṁ parāmasitvā dento sīmāya deti nāma. Evaṁ sīmāya",
  "tika-vin05t28:23_1": "dinnaṁ yāvatikā bhikkhū antosīmāgatā, tehi bhājetabbaṁ. Sīmā ca nāmesā khaṇḍasīmā",
  "tika-vin05t28:23_2": "upacārasīmā samānasaṁvāsasīmā avippavāsasīmā lābhasīmā gāmasīmā nigamasīmā nagarasīmā",
  "tika-vin05t28:23_3": "abbhantarasīmā udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmāti",
  "tika-vin05t28:23_4": "pannarasavidhā hoti. Tattha khaṇḍasīmā sīmākathāyaṁ vuttāva. Upacārasīmā nāma parikkhittassa",
  "tika-vin05t28:23_5": "vihārassa parikkhepena, aparikkhittassa parikkhepārahaṭṭhānena paricchinnā hoti.",
  "tika-vin05t28:23_6": "Apica bhikkhūnaṁ dhuvasannipātaṭṭhānato pariyante ṭhitabhojanasālato vā nibaddhavasanaāvāsato",
  "tika-vin05t28:23_7": "vā thāmamajjhimassa purisassa dvinnaṁ leḍḍupātānaṁ anto upacārasīmāti veditabbā.",
  "tika-vin05t28:23_8": "Sā pana āvāsesu vaḍḍhantesu vaḍḍhati, parihāyantesu parihāyati. Mahāpaccariyaṁ pana",
  "tika-vin05t28:23_9": "“bhikkhūsupi vaḍḍhantesu vaḍḍhatī”ti vuttaṁ. Tasmā sace vihāre sannipatitabhikkhūhi",
  "tika-vin05t28:23_10": "saddhiṁ ekābaddhā hutvā yojanasatampi pūretvā nisīdanti, yojanasatampi upacārasīmāva",
  "tika-vin05t28:23_11": "hoti, sabbesaṁ lābho pāpuṇāti. Samānasaṁvāsaavippavāsasīmādvayampi vuttameva. Lābhasīmā",
  "tika-vin05t28:23_12": "nāma neva sammāsambuddhena anuññātā, na dhammasaṅgāhakattherehi ṭhapitā, apica kho",
  "tika-vin05t28:23_13": "rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā samantato",
  "tika-vin05t28:23_14": "paricchinditvā “ayaṁ amhākaṁ vihārassa lābhasīmā”ti nāmalikhitake thambhe nikhaṇitvā",
  "tika-vin05t28:23_15": "“yaṁ etthantare uppajjati, sabbaṁ amhākaṁ vihārassa demā”ti sīmā ṭhapenti, ayaṁ lābhasīmā",
  "tika-vin05t28:23_16": "nāma. Gāmanigamanagaraabbhantaraudakukkhepasīmāpi vuttā eva.",
  "tika-vin05t28:24_0": "Janapadasīmā nāma kāsikosalaraṭṭhādīnaṁ anto bahū janapadā honti, tattha ekeko janapadaparicchedo",
  "tika-vin05t28:24_1": "janapadasīmā. Raṭṭhasīmā nāma kāsikosalādiraṭṭhaparicchedo. Rajjasīmā nāma “coḷabhogo",
  "tika-vin05t28:24_2": "keraḷabhogo”ti evaṁ ekekassa rañño āṇāpavattiṭṭhānaṁ. Dīpasīmā nāma samuddantena",
  "tika-vin05t28:24_3": "paricchinnamahādīpā ca antaradīpā ca. Cakkavāḷasīmā cakkavāḷapabbateneva paricchinnā.",
  "tika-vin05t28:24_4": "Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā “ettheva",
  "tika-vin05t28:24_5": "sīmāya saṅghassa demī”ti vutte yāvatikā bhikkhū antokhaṇḍasīmāgatā, tehi bhājetabbaṁ.",
  "tika-vin05t28:24_6": "Tesaṁyeva hi taṁ pāpuṇāti, aññesaṁ sīmantarikāya vā upacārasīmāya vā ṭhitānampi na",
  "tika-vin05t28:24_7": "pāpuṇāti. Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathavīvemajjhagatassa",
  "tika-vin05t28:24_8": "pāpuṇātiyeva. “Imissā upacārasīmāya saṅghassa dammī”ti dinnaṁ pana khaṇḍasīmāsīmantarikāsu",
  "tika-vin05t28:24_9": "ṭhitānampi pāpuṇāti. “Samānasaṁvāsasīmāya dammī”ti dinnaṁ pana khaṇḍasīmāsīmantarikāsu",
  "tika-vin05t28:24_10": "ṭhitānaṁ na pāpuṇāti. Avippavāsasīmālābhasīmāsu dinnaṁ tāsu sīmāsu antogatānaṁ pāpuṇāti.",
  "tika-vin05t28:24_11": "Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti. Abbhantarasīmāudakukkhepasīmāsu",
  "tika-vin05t28:24_12": "dinnaṁ tattha antogatānaṁyeva pāpuṇāti. Janapadaraṭṭharajjadīpacakkavāḷasīmāsupi",
  "tika-vin05t28:24_13": "gāmasīmādīsu vuttasadisoyeva vinicchayo.",
  "tika-vin05t28:25_0": "Sace pana jambudīpe ṭhito “tambavaṇṇidīpe saṅghassa dammī”ti vadati, tambapaṇṇidīpato",
  "tika-vin05t28:25_1": "ekopi āgantvā sabbesaṁ gaṇhituṁ labhati. Sacepi tatreva eko sabhāgabhikkhu sabhāgānaṁ",
  "tika-vin05t28:25_2": "bhāgaṁ gaṇhāti, na vāretabbo. Evaṁ tāva yo sīmaṁ parāmasitvā deti, tassa dāne vinicchayo",
  "tika-vin05t28:25_3": "veditabbo. Yo pana “asukasīmāya”nti vattuṁ na jānāti, kevalaṁ “sīmā”ti vacanamattameva",
  "tika-vin05t28:25_4": "jānanto vihāraṁ āgantvā “sīmāya dammī”ti vā “sīmaṭṭhakasaṅghassa dammī”ti vā bhaṇati,",
  "tika-vin05t28:25_5": "so pucchitabbo “sīmā nāma bahuvidhā, katarasīmaṁ sandhāya bhaṇasī”ti. Sace vadati",
  "tika-vin05t28:25_6": "“ahaṁ ‘asukasīmā’ti na jānāmi, sīmaṭṭhakasaṅgho bhājetvā gaṇhatū”ti, katarasīmāya",
  "tika-vin05t28:25_7": "bhājetabbaṁ? Mahāsīvatthero kirāha “avippavāsasīmāyā”ti. Tato naṁ āhaṁsu “avippavāsasīmā",
  "tika-vin05t28:25_8": "nāma tiyojanāpi hoti, evaṁ sante tiyojane ṭhitā lābhaṁ gaṇhissanti, tiyojane ṭhatvā",
  "tika-vin05t28:25_9": "āgantukavattaṁ pūretvā ārāmaṁ pavisitabbaṁ bhavissati, gamiko tiyojanaṁ gantvā senāsanaṁ",
  "tika-vin05t28:25_10": "āpucchissati, nissayappaṭipannassa tiyojanātikkame nissayo paṭippassambhissati, pārivāsikena",
  "tika-vin05t28:25_11": "tiyojanaṁ atikkamitvā aruṇaṁ uṭṭhapetabbaṁ bhavissati, bhikkhuniyā tiyojane ṭhatvā",
  "tika-vin05t28:25_12": "ārāmappavesanaṁ āpucchitabbaṁ bhavissati, sabbampetaṁ upacārasīmāparicchedavaseneva",
  "tika-vin05t28:25_13": "kātuṁ vaṭṭati, tasmā upacārasīmāya bhājetabba”nti.",
  "tika-vin05t28:26_0": "200.Katikāyadetīti ettha pana katikā nāma samānalābhakatikā. Tatrevaṁ katikā kātabbā,",
  "tika-vin05t28:26_1": "ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ",
  "tika-vin05t28:26_2": "icchanti, tassa nāmaṁ gahetvā “asuko nāma vihāro porāṇako”ti vā “buddhādhivuttho”ti",
  "tika-vin05t28:26_3": "vā “appalābho”ti vā ya kiñci kāraṇaṁ vatvā “taṁ vihāraṁ iminā vihārena saddhiṁ ekalābhaṁ",
  "tika-vin05t28:26_4": "kātuṁ saṅghassa ruccatī”ti tikkhattuṁ sāvetabbaṁ. Ettāvatā tasmiṁ vihāre nisinnopi",
  "tika-vin05t28:26_5": "idha nisinnova hoti. Tasmiṁ vihārepi saṅghena evameva kātabbaṁ. Ettāvatā idha nisinnopi",
  "tika-vin05t28:26_6": "tasmiṁ nisinnova hoti. Ekasmiṁ vihāre lābhe bhājiyamāne itarasmiṁ ṭhitassa bhāgaṁ",
  "tika-vin05t28:26_7": "gahetuṁ vaṭṭati. Evaṁ ekena vihārena saddhiṁ bahūpi āvāsā ekalābhā kātabbā. Evañca",
  "tika-vin05t28:26_8": "kate ekasmiṁ āvāse dinne sabbattha dinnaṁ hoti.",
  "tika-vin05t28:27_0": "201.Bhikkhāpaññatti nāma attano pariccāgapaññāpanaṭṭhānaṁ, yattha saṅghassa dhuvakārā",
  "tika-vin05t28:27_1": "karīyanti. Ettha ca yasmiṁ vihāre imassa cīvaradāyakassa santakaṁ saṅghassa pākavaṭṭaṁ",
  "tika-vin05t28:27_2": "vā vattati, yasmiṁ vihāre bhikkhū attano bhāraṁ katvā sadā gehe bhojeti, yattha vā",
  "tika-vin05t28:27_3": "tena āvāso kārito, salākabhattādīni vā nibaddhāni, ime dhuvakārā nāma. Yena pana",
  "tika-vin05t28:27_4": "sakalopi vihāro patiṭṭhāpito, tattha vattabbameva natthi, tasmā sace so “yattha mayhaṁ",
  "tika-vin05t28:27_5": "dhuvakārā karīyanti, tattha dammī”ti vā “tattha dethā”ti vā bhaṇati, bahūsu cepi",
  "tika-vin05t28:27_6": "ṭhānesu dhuvakārā honti, sabbattha dinnameva hoti. Sace pana ekasmiṁ vihāre bhikkhū",
  "tika-vin05t28:27_7": "bahutarā honti, tehi vattabbaṁ “tumhākaṁ dhuvakāre ekattha bhikkhū bahū, ekattha",
  "tika-vin05t28:27_8": "appakā”ti. Sace “bhikkhugaṇanāya gaṇhathā”ti bhaṇati, tathā bhājetvā gaṇhituṁ vaṭṭati.",
  "tika-vin05t28:27_9": "Ettha ca vatthabhesajjādi appakampi sukhena bhājīyati. Yadi pana mañco vā pīṭhaṁ",
  "tika-vin05t28:27_10": "vā ekameva hoti, taṁ pucchitvā yassa vihārassa, ekavihārepi vā yassa senāsanassa",
  "tika-vin05t28:27_11": "so vicāreti, tattha dātabbaṁ. Sacepi “asukabhikkhu gaṇhatū”ti vadati, vaṭṭati. Atha",
  "tika-vin05t28:27_12": "“mayhaṁ dhuvakāre dethā”ti vatvā avicāretvā gacchati, saṅghassapi vicāretuṁ vaṭṭati.",
  "tika-vin05t28:27_13": "Evaṁ pana vicāretabbaṁ, “saṅghattherassa vasanaṭṭhāne dethā”ti vattabbaṁ. Sace tattha",
  "tika-vin05t28:27_14": "senāsanaṁ paripuṇṇaṁ hoti, yattha nappahoti, tattha dātabbaṁ. Sace eko bhikkhu “mayhaṁ",
  "tika-vin05t28:27_15": "vasanaṭṭhāne senāsanaparibhogabhaṇḍaṁ natthī”ti vadati, tattha dātabbaṁ.",
  "tika-vin05t28:28_0": "202.Saṅghassa detīti ettha pana sace vihāraṁ pavisitvā “imāni cīvarāni saṅghassa",
  "tika-vin05t28:28_1": "dammī”ti deti, upacārasīmāya ṭhitena saṅghena ghaṇṭiṁ paharitvā kālaṁ ghosetvā bhājetabbāni,",
  "tika-vin05t28:28_2": "sīmaṭṭhakassa asampattassapi bhāgaṁ gaṇhanto na vāretabbo. Vihāro mahā hoti, therāsanato",
  "tika-vin05t28:28_3": "paṭṭhāya vatthesu dīyamānesu alasajātikā mahātherā pacchā āgacchanti, “bhante, vīsativassānaṁ",
  "tika-vin05t28:28_4": "dīyati, tumhākaṁ ṭhitikā atikkantā”ti na vattabbā, ṭhitikaṁ ṭhapetvā tesaṁ datvā",
  "tika-vin05t28:28_5": "pacchā ṭhitibhāya dātabbaṁ. “Asukavihāre kira bahu cīvaraṁ uppanna”nti sutvā yojanantarikavihāratopi",
  "tika-vin05t28:28_6": "bhikkhū āgacchanti, sampattasampattānaṁ ṭhitaṭṭhānato paṭṭhāya dātabbaṁ, asampattānampi",
  "tika-vin05t28:28_7": "upacārasīmaṁ paviṭṭhānaṁ antevāsikādīsu gaṇhantesu dātabbameva. “Bahiupacārasīmāya",
  "tika-vin05t28:28_8": "ṭhitānaṁ dethā”ti vadanti, na dātabbaṁ. Sace pana upacārasīmaṁ okkantehi ekābaddhā",
  "tika-vin05t28:28_9": "hutvā attano vihāradvāre vā antovihāreyeva vā honti, parisavasena vaḍḍhitā nāma sīmā",
  "tika-vin05t28:28_10": "hoti, tasmā dātabbaṁ. Saṅghanavakassa dinnepi pacchā āgatānaṁ dātabbameva. Dutiyabhāge",
  "tika-vin05t28:28_11": "pana therāsanaṁ āruḷhe āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ.",
  "tika-vin05t28:29_0": "Ekasmiṁ vihāre dasa bhikkhū honti, dasa vatthāni “saṅghassa demā”ti denti, pāṭekkaṁ",
  "tika-vin05t28:29_1": "bhājetabbāni. Sace “sabbāneva amhākaṁ pāpuṇantī”ti gahetvā gacchanti, duppāpitāni",
  "tika-vin05t28:29_2": "ceva duggahitāni ca, gatagataṭṭhāne saṅghikāneva honti. Ekaṁ pana uddharitvā “idaṁ",
  "tika-vin05t28:29_3": "tumhākaṁ pāpuṇātī”ti saṅghattherassa pāpetvā “sesāni amhākaṁ pāpuṇantī”ti gahetuṁ",
  "tika-vin05t28:29_4": "vaṭṭati. Ekameva vatthaṁ “saṅghassa demā”ti āharanti, abhājetvāva “amhākaṁ pāpuṇātī”ti",
  "tika-vin05t28:29_5": "gaṇhanti, duppāpitañceva duggahitañca. Satthakena vā haliddiādinā vā lekhaṁ katvā",
  "tika-vin05t28:29_6": "ekakoṭṭhāsaṁ “idaṁ ṭhānaṁ tumhākaṁ pāpuṇātī”ti saṅghattherassa pāpetvā “sesaṁ amhākaṁ",
  "tika-vin05t28:29_7": "pāpuṇātī”ti gahetuṁ vaṭṭati. Yaṁ pana vatthasseva pupphaṁ vā vali vā, tena paricchedaṁ",
  "tika-vin05t28:29_8": "kātuṁ na vaṭṭati. Sace ekaṁ tantaṁ uddharitvā “idaṁ ṭhānaṁ tumhākaṁ pāpuṇātī”ti therassa",
  "tika-vin05t28:29_9": "datvā “sesaṁ amhākaṁ pāpuṇātī”ti gaṇhanti, vaṭṭati. Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "tika-vin05t28:30_0": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu",
  "tika-vin05t28:30_1": "“sabbāni mayhaṁ pāpuṇantī”ti gaṇhāti, suggahitāni, ṭhitikā pana na tiṭṭhati. Sace",
  "tika-vin05t28:30_2": "ekekaṁ uddharitvā “idaṁ mayhaṁ pāpuṇātī”ti gaṇhāti, ṭhitikā tiṭṭhati. Tattha aṭṭhitāya",
  "tika-vin05t28:30_3": "ṭhitikāya puna aññasmiṁ cīvare uppanne sace eko bhikkhu āgacchati, majjhe chinditvā",
  "tika-vin05t28:30_4": "dvīhipi gahetabbaṁ. Ṭhitāya ṭhitikāya puna aññasmiṁ cīvare uppanne sace navakataro",
  "tika-vin05t28:30_5": "āgacchati, ṭhitikā heṭṭhā orohati. Sace vuḍḍhataro āgacchati, ṭhitikā uddhaṁ ārohati.",
  "tika-vin05t28:30_6": "Atha añño natthi, puna attano pāpetvā gahetabbaṁ. “Saṅghassa demā”ti vā “bhikkhusaṅghassa",
  "tika-vin05t28:30_7": "demā”ti vā yena kenaci ākārena saṅghaṁ āmasitvā dinnaṁ pana paṁsukūlikānaṁ na vaṭṭati",
  "tika-vin05t28:30_8": "“gahapaticīvaraṁ paṭikkhipāmi, paṁsukūlikaṅgaṁ samādiyāmī”ti vuttattā, na pana akappiyattā.",
  "tika-vin05t28:30_9": "Bhikkhusaṅghena apaloketvā dinnampi na gahetabbaṁ. Yaṁ pana bhikkhu attano santakaṁ",
  "tika-vin05t28:30_10": "deti, taṁ bhikkhudattiyaṁ nāma vaṭṭati, paṁsukūlaṁ pana na hoti. Evaṁ santepi dhutaṅgaṁ",
  "tika-vin05t28:30_11": "na bhijjati. “Bhikkhūnaṁ dema, therānaṁ demā”ti vutte pana paṁsukūlikānampi vaṭṭati,",
  "tika-vin05t28:30_12": "“idaṁ vatthaṁ saṅghassa dema, iminā upāhanatthavikapattatthavikaāyogaaṁsabaddhakādīni",
  "tika-vin05t28:30_13": "karontū”ti dinnampi vaṭṭati. Pattatthavikādīnaṁ atthāya dinnāni bahūnipi honti, cīvaratthāyapi",
  "tika-vin05t28:30_14": "pahonti, tato cīvaraṁ katvā pārupituṁ vaṭṭati. Sace pana saṅgho bhājitātirittāni",
  "tika-vin05t28:30_15": "vatthāni chinditvā upāhanatthavikādīnaṁ atthāya bhājeti, tato gahetuṁ na vaṭṭati.",
  "tika-vin05t28:30_16": "Sāmikehi vicāritameva hi vaṭṭati, na itaraṁ. Paṁsukūlikaṁ “saṅghassa dhammakaraṇapaṭādīnaṁ",
  "tika-vin05t28:30_17": "atthāya demā”ti vuttepi gahetuṁ vaṭṭati, parikkhāro nāma paṁsukūlikānampi icchitabbo.",
  "tika-vin05t28:30_18": "Yaṁ tattha atirekaṁ hoti, taṁ cīvarepi upanetuṁ vaṭṭati. Suttaṁ saṅghassa denti,",
  "tika-vin05t28:30_19": "paṁsukūlikehipi gahetabbaṁ. Ayaṁ tāva vihāraṁ pavisitvā “imāni cīvarāni saṅghassa",
  "tika-vin05t28:30_20": "dammī”ti dinnesu vinicchayo. Sace pana bahiupacārasīmāya addhānamaggappaṭipanne bhikkhū",
  "tika-vin05t28:30_21": "disvā “saṅghassa dammī”ti saṅghattherassa vā saṅghanavakassa vā āroceti, sacepi yojanaṁ",
  "tika-vin05t28:30_22": "pharitvā parisā ṭhitā hoti, ekābaddhā ce, sabbesaṁ pāpuṇāti. Ye pana dvādasahi hatthehi",
  "tika-vin05t28:30_23": "parisaṁ asampattā, tesaṁ na pāpuṇāti.",
  "tika-vin05t28:31_0": "203.Ubhatosaṅghassa detīti ettha “ubhatosaṅghassa dammī”ti vuttepi “dvidhā saṅghassa",
  "tika-vin05t28:31_1": "dammī”ti, “dvinnaṁ saṅghānaṁ dammī”ti, “bhikkhusaṅghassa ca bhikkhunīsaṅghassa ca",
  "tika-vin05t28:31_2": "dammī”ti vuttepi ubhatosaṅghassa dinnameva hoti. Tattha sace bahukāpi bhikkhū honti,",
  "tika-vin05t28:31_3": "ekā bhikkhunī hoti, upaḍḍhaṁ dātabbaṁ, dve bhāge same katvā eko bhāgo dātabboti attho.",
  "tika-vin05t28:31_4": "Sace bahukāpi bhikkhuniyo honti, eko bhikkhu hoti, upaḍḍhaṁ dātabbaṁ. “Ubhatosaṅghassa",
  "tika-vin05t28:31_5": "ca tuyhañca dammī”ti vutte sace dasa dasa bhikkhū ca bhikkhuniyo ca honti, ekavīsati",
  "tika-vin05t28:31_6": "paṭivīse katvā eko puggalassa dātabbo, dasa bhikkhusaṅghassa, dasa bhikkhunīsaṅghassa.",
  "tika-vin05t28:31_7": "Yena puggaliko laddho, so saṅghatopi attano vassaggena gahetuṁ labhati. Kasmā? Ubhatosaṅghaggahaṇena",
  "tika-vin05t28:31_8": "gahitattā. “Ubhatosaṅghassa ca cetiyassa ca dammī”ti vuttepi eseva nayo. Idha pana",
  "tika-vin05t28:31_9": "cetiyassa saṅghato pāpuṇanakoṭṭhāso nāma natthi, ekapuggalassa pattakoṭṭhāsasamova",
  "tika-vin05t28:31_10": "koṭṭhāso hoti. “Ubhatosaṅghassa ca tuyhañca cetiyassa cā”ti vutte pana dvāvīsati",
  "tika-vin05t28:31_11": "koṭṭhāse katvā dasa bhikkhūnaṁ, dasa bhikkhunīnaṁ, eko puggalassa, eko cetiyassa",
  "tika-vin05t28:31_12": "dātabbo. Tattha puggalo saṅghatopi attano vassaggena gahetuṁ labhati, cetiyassa ekoyeva.",
  "tika-vin05t28:32_0": "“Bhikkhusaṅghassa ca bhikkhunīnañca dammī”ti vutte pana na majjhe bhinditvā dātabbaṁ,",
  "tika-vin05t28:32_1": "bhikkhū ca bhikkhuniyo ca gaṇetvā dātabbaṁ. “Bhikkhusaṅghassa ca bhikkhunīnañca tuyhañcā”ti",
  "tika-vin05t28:32_2": "vutte pana puggalo visuṁ na labhati, pāpuṇanaṭṭhānato ekameva labhati. Kasmā? Bhikkhusaṅghaggahaṇena",
  "tika-vin05t28:32_3": "gahitattā. “Bhikkhusaṅghassa ca bhikkhunīnañca tuyhañca cetiyassa cā”ti vuttepi cetiyassa",
  "tika-vin05t28:32_4": "ekapuggalapaṭivīso labbhati, puggalassa visuṁ na labbhati, tasmā ekaṁ cetiyassa datvā",
  "tika-vin05t28:32_5": "avasesaṁ bhikkhū ca bhikkhuniyo ca gaṇetvā bhājetabbaṁ.",
  "tika-vin05t28:33_0": "“Bhikkhūnañca bhikkhunīnañca dammī”ti vuttepi majjhe bhinditvā na dātabbaṁ, puggalagaṇanāya",
  "tika-vin05t28:33_1": "eva vibhajitabbaṁ. “Bhikkhūnañca bhikkhunīnañca tuyhañca, bhikkhūnañca bhikkhunīnañca",
  "tika-vin05t28:33_2": "cetiyassa ca, bhikkhūnañca bhikkhunīnañca tuyhañca cetiyassa cā”ti evaṁ vuttepi cetiyassa",
  "tika-vin05t28:33_3": "ekapaṭivīso labbhati, puggalassa visuṁ natthi, bhikkhū ca bhikkhuniyo ca gaṇetvā",
  "tika-vin05t28:33_4": "eva bhājetabbaṁ. Yathā ca bhikkhusaṅghaṁ ādiṁ katvā nayo nīto, evaṁ bhikkhunīsaṅghaṁ",
  "tika-vin05t28:33_5": "ādiṁ katvāpi netabbo.",
  "tika-vin05t28:34_0": "“Bhikkhusaṅghassa ca tuyhañcā”ti vutte puggalassa visuṁ na labbhati, vassaggeneva",
  "tika-vin05t28:34_1": "gahetabbaṁ. “Bhikkhusaṅghassa ca cetiyassa cā”ti vutte pana cetiyassa visuṁ paṭivīso",
  "tika-vin05t28:34_2": "labbhati. “Bhikkhusaṅghassa ca tuyhañca cetiyassa cā”ti vuttepi cetiyasseva visuṁ",
  "tika-vin05t28:34_3": "labbhati, na puggalassa. “Bhikkhūnañca tuyhañcā”ti vuttepi visuṁ na labbhati, “bhikkhūnañca",
  "tika-vin05t28:34_4": "cetiyassa cā”ti vutte pana cetiyassa labbhati. “Bhikkhūnañca tuyhañca cetiyassa cā”ti",
  "tika-vin05t28:34_5": "vuttepi cetiyasseva visuṁ labbhati, na puggalassa. Bhikkhunīsaṅghaṁ ādiṁ katvāpi evameva yojetabbaṁ.",
  "tika-vin05t28:35_0": "Pubbe buddhappamukhassa ubhatosaṅghassa dānaṁ denti, bhagavā majjhe nisīdati, dakkhiṇato",
  "tika-vin05t28:35_1": "bhikkhū, vāmato bhikkhuniyo nisīdanti, bhagavā ubhinnaṁ saṅghatthero, tadā bhagavā",
  "tika-vin05t28:35_2": "attanā laddhapaccaye attanāpi paribhuñjati, bhikkhūnampi dāpeti. Etarahi pana paṇḍitamanussā",
  "tika-vin05t28:35_3": "sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ",
  "tika-vin05t28:35_4": "denti, paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā",
  "tika-vin05t28:35_5": "“buddhānaṁ demā”ti, tattha paṭhamaṁ khādanīyabhojanīyaṁ denti, vihāraṁ vā āharitvā",
  "tika-vin05t28:35_6": "“idaṁ cetiyassa demā”ti piṇḍapātañca mālāgandhādīni ca denti, tattha kathaṁ paṭipajjitabbanti?",
  "tika-vin05t28:35_7": "Mālāgandhādīni tāva cetiye āropetabbāni, vatthehi paṭākā, telena padīpā kātabbā.",
  "tika-vin05t28:35_8": "Piṇḍapātamadhuphāṇitādīni pana yo nibaddhacetiyajaggako hoti pabbajito vā gahaṭṭho",
  "tika-vin05t28:35_9": "vā, tassa dātabbāni. Nibaddhajaggake asati āhaṭabhattaṁ ṭhapetvā vattaṁ katvā paribhuñjituṁ",
  "tika-vin05t28:35_10": "vaṭṭati, upakaṭṭhe kāle bhuñjitvā pacchāpi vattaṁ kātuṁ vaṭṭatiyeva. Mālāgandhādīsu",
  "tika-vin05t28:35_11": "ca yaṁ kiñci “idaṁ haritvā cetiye pūjaṁ karothā”ti vutte dūrampi haritvā pūjetabbaṁ,",
  "tika-vin05t28:35_12": "“bhikkhusaṅghassa harā”ti vuttepi haritabbaṁ. Sace pana “ahaṁ piṇḍāya carāmi, āsanasālāya",
  "tika-vin05t28:35_13": "bhikkhū atthi, te harissantī”ti vutte “bhante, tuyhameva dammī”ti vadati, bhuñjituṁ",
  "tika-vin05t28:35_14": "vaṭṭati. Atha pana “bhikkhusaṅghassa dassāmī”ti harantassa gacchato antarāva kālo",
  "tika-vin05t28:35_15": "upakaṭṭho hoti, attano pāpetvā bhuñjituṁ vaṭṭati.",
  "tika-vin05t28:36_0": "204.Vassaṁvuṭṭhasaṅghassa detīti ettha pana sace vihāraṁ pavisitvā “imāni cīvarāni",
  "tika-vin05t28:36_1": "vassaṁvuṭṭhasaṅghassa dammī”ti deti, yattakā bhikkhū tasmiṁ āvāse vassacchedaṁ akatvā",
  "tika-vin05t28:36_2": "purimavassaṁvuṭṭhā, tehi bhājetabbaṁ, aññesaṁ na pāpuṇāti. Disāpakkantassapi sati",
  "tika-vin05t28:36_3": "gāhake yāva kathinassubbhārā dātabbaṁ. “Anatthate pana kathine antohemante evañca",
  "tika-vin05t28:36_4": "vatvā dinnaṁ pacchimavassaṁvuṭṭhānampi pāpuṇātī”ti lakkhaṇaññū vadanti. Aṭṭhakathāsu",
  "tika-vin05t28:36_5": "panetaṁ na vicāritaṁ. Sace pana bahiupacārasīmāyaṁ ṭhito “vassaṁvuṭṭhasaṅghassa dammī”ti",
  "tika-vin05t28:36_6": "vadati, sampattānaṁ sabbesaṁ pāpuṇāti. Atha “asukavihāre vassaṁvuṭṭhasaṅghassā”ti",
  "tika-vin05t28:36_7": "vadati, tatra vassaṁvuṭṭhānameva yāva kathinassubbhārā pāpuṇāti. Sace pana gimhānaṁ",
  "tika-vin05t28:36_8": "paṭhamadivasato paṭṭhāya evaṁ vadati, tatra sammukhībhūtānaṁ sabbesaṁ pāpuṇāti. Kasmā?",
  "tika-vin05t28:36_9": "Piṭṭhisamaye uppannattā. Antovasseyeva “vassaṁ vasantānaṁ dammī”ti vutte chinnavassā",
  "tika-vin05t28:36_10": "na labhanti, vassaṁ vasantāva labhanti. Cīvaramāse pana “vassaṁ vasantānaṁ dammī”ti",
  "tika-vin05t28:36_11": "vutte pacchimikāya vassūpagatānaṁyeva pāpuṇāti, purimikāya vassūpagatānañca chinnavassānañca na pāpuṇāti.",
  "tika-vin05t28:37_0": "Cīvaramāsato paṭṭhāya yāva hemantassa pacchimo divaso, tāva “vassāvāsikaṁ demā”ti",
  "tika-vin05t28:37_1": "vutte kathinaṁ atthataṁ vā hotu anatthataṁ vā, atītavassaṁvuṭṭhānameva pāpuṇāti.",
  "tika-vin05t28:37_2": "Gimhānaṁ paṭhamadivasato paṭṭhāya vutte pana mātikā āropetabbā “atītapassāvāsassa",
  "tika-vin05t28:37_3": "pañca māsā atikkantā, anāgato cātumāsaccayena bhavissati, kataravassāvāsassa desī”ti.",
  "tika-vin05t28:37_4": "Sace “atītavassaṁvuṭṭhānaṁ dammī”ti vadati, taṁ antovassaṁvuṭṭhānameva pāpuṇāti,",
  "tika-vin05t28:37_5": "disāpakkantānampi sabhāgā gaṇhituṁ labhanti. Sace “anāgate vassāvāsikaṁ dammī”ti",
  "tika-vin05t28:37_6": "vadati, taṁ ṭhapetvā vassūpanāyikadivase gahetabbaṁ. Atha “agutto vihāro, corabhayaṁ",
  "tika-vin05t28:37_7": "atthi, na sakkā ṭhapetuṁ gaṇhitvā vā āhiṇḍitu”nti vutte “sampattānaṁ dammī”ti vadati,",
  "tika-vin05t28:37_8": "bhājetvā gahetabbaṁ. Sace vadati “ito me, bhante, tatiye vasse vassāvāsikaṁ na dinnaṁ,",
  "tika-vin05t28:37_9": "taṁ dammī”ti, tasmiṁ antovasse vuṭṭhabhikkhūnaṁ pāpuṇāti. Sace te disā pakkantā,",
  "tika-vin05t28:37_10": "añño vissāsiko gaṇhāti, dātabbaṁ. Athekoyeva avasiṭṭho, sesā kālakatā, sabbaṁ ekasseva",
  "tika-vin05t28:37_11": "pāpuṇāti. Sace ekopi natthi, saṅghikaṁ hoti, sammukhībhūtehi bhājetabbaṁ.",
  "tika-vin05t28:38_0": "205.Ādissa detīti ettha pana yāguyā vā bhatte vā khādanīye vā cīvare vā senāsane",
  "tika-vin05t28:38_1": "vā bhesajje vā ādisitvā paricchinditvā dento ādissa deti nāma. Tatrāyaṁ vinicchayo",
  "tika-vin05t28:38_2": "– bhikkhū ajjatanāya vā svātanāya vā yāguyā nimantetvā tesaṁ gharaṁ paviṭṭhānaṁ yāguṁ",
  "tika-vin05t28:38_3": "deti, yāguṁ datvā pītāya yāguyā “imāni cīvarāni yehi mayhaṁ yāgu pītā, tesaṁ dammī”ti",
  "tika-vin05t28:38_4": "deti, yehi nimantitehi yāgu pītā, tesaṁyeva pāpuṇāti. Yehi pana bhikkhācāravattena",
  "tika-vin05t28:38_5": "gharadvārena gacchantehi vā gharaṁ paviṭṭhehi vā yāgu laddhā, yesaṁ vā āsanasālato",
  "tika-vin05t28:38_6": "pattaṁ āharitvā manussehi nītā, yesaṁ vā therehi pesitā, tesaṁ na pāpuṇāti. Sace",
  "tika-vin05t28:38_7": "pana nimantihabhikkhūhi saddhiṁ aññepi bahū āgantvā antogehañca bahigehañca pūretvā",
  "tika-vin05t28:38_8": "nisinnā, dāyako ca evaṁ vadati “nimantitā vā hontu animantitā vā, yesaṁ mayā yāgu",
  "tika-vin05t28:38_9": "dinnā, sabbesaṁ imāni vatthāni hontū”ti, sabbesaṁ pāpuṇāti. Yehi pana therānaṁ hatthato",
  "tika-vin05t28:38_10": "yāgu laddhā, tesaṁ na pāpuṇāti. Atha so “yehi mayhaṁ yāgu pītā, sabbesaṁ hotū”ti",
  "tika-vin05t28:38_11": "vadati, sabbesaṁ pāpuṇāti. Bhattakhādanīyesupi eseva nayo. Cīvare pana pubbepi tena",
  "tika-vin05t28:38_12": "vassaṁ vāsetvā bhikkhūnaṁ cīvaraṁ dinnapubbaṁ hoti, so ce bhikkhū bhojetvā vadati",
  "tika-vin05t28:38_13": "“yesaṁ mayā pubbe cīvaraṁ dinnaṁ, tesaṁyeva imaṁ cīvaraṁ vā suttaṁ vā sappimadhuphāṇitādīni",
  "tika-vin05t28:38_14": "vā hontū”ti, sabbaṁ tesaṁyeva pāpuṇāti. Senāsanepi “yo mayā kārite vihāre vā pariveṇe",
  "tika-vin05t28:38_15": "vā vasati, tassidaṁ hotū”ti vutte tasseva hoti. Bhesajjepi “mayaṁ kālena kālaṁ therānaṁ",
  "tika-vin05t28:38_16": "sappiādīni bhesajjāni dema, yehi tāni laddhāni, tesaṁyevidaṁ hotū”ti vutte tesaṁyeva hoti.",
  "tika-vin05t28:39_0": "206.Puggalassa detīti ettha pana “imaṁ cīvaraṁ itthannāmassa dammī”ti evaṁ parammukhā",
  "tika-vin05t28:39_1": "vā, pādamūle ṭhapetvā “idaṁ, bhante, tumhākaṁ dammī”ti evaṁ sammukhā vā deti, taṁ",
  "tika-vin05t28:39_2": "tasseva hoti. Sace pana “idaṁ tumhākañca tumhākaṁ antevāsikānañca dammī”ti evaṁ vadati,",
  "tika-vin05t28:39_3": "therassa ca antevāsikānañca pāpuṇāti. Uddesaṁ gahetuṁ āgato gahetvā gacchanto ca",
  "tika-vin05t28:39_4": "atthi, tassapi pāpuṇāti. “Tumhehi saddhiṁ nibaddhacārikabhikkhūnaṁ dammī”ti vutte",
  "tika-vin05t28:39_5": "uddesantevāsikānaṁ vattaṁ katvā uddesaparipucchādīni gahetvā vicarantānaṁ sabbesaṁ",
  "tika-vin05t28:39_6": "pāpuṇāti. Ayaṁ “puggalassa detī”ti imasmiṁ pade vinicchayo.",
  "tika-vin05t28:40_0": "Sace koci bhikkhu ekova vassaṁ vasati, tattha manussā “saṅghassa demā”ti cīvarāni",
  "tika-vin05t28:40_1": "denti, tattha kiṁ kātabbanti? “Anujānāmi, bhikkhave, tasseva tāni cīvarāni yāva kathinassa",
  "tika-vin05t28:40_2": "ubbhārā”ti vacanato sace gaṇapūrake bhikkhū labhitvā kathinaṁ atthataṁ hoti, pañca",
  "tika-vin05t28:40_3": "māse, no ce atthataṁ hoti, ekaṁ cīvaramāsaṁ aññattha gahetvā nītānipi tasseva tāni",
  "tika-vin05t28:40_4": "cīvarāni, na tesaṁ añño koci issaro. Yaṁ yañhi “saṅghassa demā”ti vā “saṅghaṁ uddissa",
  "tika-vin05t28:40_5": "demā”ti vā “vassaṁvuṭṭhasaṅghassa demā”ti vā “vassāvāsikaṁ demā”ti vā denti, sacepi",
  "tika-vin05t28:40_6": "matakacīvaraṁ avibhajitvā taṁ vihāraṁ pavisati, taṁ sabbaṁ tasseva bhikkhuno hoti.",
  "tika-vin05t28:40_7": "Yampi so vassāvāsatthāya vaḍḍhiṁ payojetvā ṭhapitaupanikkhepato vā tatruppādato vā",
  "tika-vin05t28:40_8": "vassāvāsikaṁ gaṇhāti, sabbaṁ suggahitameva hoti. Idañhettha lakkhaṇaṁ – yena tenākārena",
  "tika-vin05t28:40_9": "saṅghassa uppannavatthaṁ atthatakathinassa pañca māse, anatthatakathinassa ekaṁ cīvaramāsaṁ",
  "tika-vin05t28:40_10": "pāpuṇāti. Sace pana koci bhikkhu vassānato aññasmiṁ utukāle ekako vasati, tattha",
  "tika-vin05t28:40_11": "manussā “saṅghassa demā”ti cīvarāni denti, tena bhikkhunā adhiṭṭhātabbaṁ “mayhimāni",
  "tika-vin05t28:40_12": "cīvarānī”ti. Adhiṭṭhahantena pana vattaṁ jānitabbaṁ. Tena hi bhikkhunā ghaṇṭiṁ vā",
  "tika-vin05t28:40_13": "paharitvā kālaṁ vā ghosetvā thokaṁ āgametvā sace ghaṇṭisaññāya vā kālasaññāya vā",
  "tika-vin05t28:40_14": "bhikkhū āgacchanti, tehi saddhiṁ bhājetabbāni. Tehi ce bhikkhūhi tasmiṁ cīvare bhājiyamāne",
  "tika-vin05t28:40_15": "apātite kuse añño bhikkhu āgacchati, samako dātabbo bhāgo, pātite kuse añño bhikkhu",
  "tika-vin05t28:40_16": "āgacchati, na akāmā dātabbo bhāgo. Ekakoṭṭhāsepi hi kusadaṇḍake pātitamatte sacepi",
  "tika-vin05t28:40_17": "bhikkhusahassaṁ hoti, gahitameva nāma cīvaraṁ, tasmā na akāmā bhāgo dātabbo. Sace",
  "tika-vin05t28:40_18": "pana attano ruciyā dātukāmā honti, dentu. Anubhāgepi eseva nayo.",
  "tika-vin05t28:41_0": "Atha ghaṇṭisaññāya vā kālasaññāya vā aññe bhikkhū na āgacchanti, “mayhimāni cīvarāni",
  "tika-vin05t28:41_1": "pāpuṇantī”ti adhiṭṭhātabbāni. Evaṁ adhiṭṭhite sabbāni tasseva honti, ṭhitikā pana",
  "tika-vin05t28:41_2": "na tiṭṭhati. Sace ekekaṁ uddharitvā “ayaṁ paṭhamabhāgo mayhaṁ pāpuṇāti, ayaṁ dutiyabhāgo”ti",
  "tika-vin05t28:41_3": "evaṁ gaṇhāti, gahitāni ca suggahitāni honti, ṭhitikā ca tiṭṭhati, evaṁ pāpetvā gaṇhantenapi",
  "tika-vin05t28:41_4": "adhiṭṭhitameva hoti. Sace pana ghaṇṭiṁ paharitvā vā appaharitvā vā kālampi ghosetvā",
  "tika-vin05t28:41_5": "vā aghosetvā vā “ahamevettha, mayhameva imāni cīvarānī”ti gaṇhāti, duggahitāni honti.",
  "tika-vin05t28:41_6": "Atha “añño koci idha natthi, mayhaṁ etāni pāpuṇantī”ti gaṇhāti, suggahitāni. Atha",
  "tika-vin05t28:41_7": "anadhiṭṭhahitvāva tāni cīvarāni gahetvā aññaṁ vihāraṁ uddissa gacchati “tattha bhikkhūhi",
  "tika-vin05t28:41_8": "saddhiṁ bhājessāmī”ti, tāni cīvarāni gatagataṭṭhāne saṅghikāneva honti. Bhikkhūhi",
  "tika-vin05t28:41_9": "diṭṭhamattamevettha pamāṇaṁ. Tasmā sace keci paṭipathaṁ āgacchantā “kuhiṁ, āvuso,",
  "tika-vin05t28:41_10": "gacchasī”ti pucchitvā tamatthaṁ sutvā “kiṁ, āvuso, mayaṁ saṅgho na homā”ti tattheva",
  "tika-vin05t28:41_11": "bhājetvā gaṇhanti, suggahitāni. Sacepi esa maggā okkamitvā kañci vihāraṁ vā āsanasālaṁ",
  "tika-vin05t28:41_12": "vā piṇḍāya caranto ekagehameva vā pavisati, tatra ca naṁ bhikkhū disvā tamatthaṁ",
  "tika-vin05t28:41_13": "pucchitvā bhājetvā gaṇhanti, suggahitāneva.",
  "tika-vin05t28:42_0": "“Na, bhikkhave, aññatra vassaṁvuṭṭhena aññatra cīvarabhāgo sāditabbo, yo sādiyeyya,",
  "tika-vin05t28:42_1": "āpatti dukkaṭassā”ti vacanato aññatra vassaṁvuṭṭho aññatra bhāgaṁ gaṇhāti, dukkaṭaṁ.",
  "tika-vin05t28:42_2": "Ettha pana kiñcāpi lahukā āpatti, atha kho gahitāni cīvarāni gahitaṭṭhāne dātabbāni.",
  "tika-vin05t28:42_3": "Sacepi naṭṭhāni vā jiṇṇāni vā honti, tasseva gīvā. “Dehī”ti vutte adento dhuranikkhepe",
  "tika-vin05t28:42_4": "bhaṇḍagghena kāretabbo.",
  "tika-vin05t28:43_0": "Eko bhikkhu dvīsu āvāsesu vassaṁ vasati “evaṁ me bahu cīvaraṁ uppajjissatī”ti, ekaṁ",
  "tika-vin05t28:43_1": "puggalapaṭivīsaṁyeva labhati. Tasmā sace ekekasmiṁ vihāre ekāhamekāhaṁ vā sattāhaṁ",
  "tika-vin05t28:43_2": "vā vasati, ekekasmiṁ vihāre yaṁ eko puggalo labhati, tato tato upaḍḍhaṁ upaḍḍhaṁ",
  "tika-vin05t28:43_3": "dātabbaṁ. Evañhi ekapuggalapaṭivīso dinno hoti. Sace pana ekasmiṁ vihāre vasanto",
  "tika-vin05t28:43_4": "itarasmiṁ sattāhavārena aruṇameva uṭṭhāpeti, bahutaraṁ vasitavihārato tassa paṭivīso",
  "tika-vin05t28:43_5": "dātabbo. Evampi ekapuggalapaṭivīsoyeva dinno hoti. Idañca nānālābhehi nānūpacārehi",
  "tika-vin05t28:43_6": "ekasīmāvihārehi kathitaṁ, nānāsīmāvihāre pana senāsanaggāho paṭippassambhati. Tasmā",
  "tika-vin05t28:43_7": "tattha cīvarapaṭivīso na pāpuṇāti, sesaṁ pana āmisabhesajjādi sabbaṁ sabbattha antosīmāgatassa pāpuṇāti.",
  "tika-vin05t28:44_0": "207. “Bhikkhussa, bhikkhave, kālakate saṅgho sāmī pattacīvare, apica gilānupaṭṭhākā",
  "tika-vin05t28:44_1": "bahūpakārā, anujānāmi, bhikkhave, saṅghena ticīvarañca pattañca gilānupaṭṭhākānaṁ",
  "tika-vin05t28:44_2": "dātuṁ, yaṁ tattha lahubhaṇḍaṁ lahuparikkhāraṁ, taṁ sammukhībhūtena saṅghena bhājetuṁ,",
  "tika-vin05t28:44_3": "yaṁ tattha garubhaṇḍaṁ garuparikkhāraṁ, taṁ āgatānāgatacātuddisassa saṅghassa avissajjikaṁ",
  "tika-vin05t28:44_4": "avebhaṅgika”nti vacanato bhikkhusmiṁ kālakate apaloketvā vā –",
  "tika-vin05t28:45_0": "“Suṇātu me, bhante, saṅgho, itthannāmo bhikkhu kālakato, idaṁ tassa ticīvarañca patto",
  "tika-vin05t28:45_1": "ca, yadi saṅghassa pattakallaṁ, saṅgho imaṁ ticīvarañca pattañca gilānupaṭṭhākānaṁ dadeyya, esā ñatti.",
  "tika-vin05t28:46_0": "“Suṇātu me, bhante, saṅgho, itthannāmo bhikkhu kālakato, idaṁ tassa ticīvarañca patto",
  "tika-vin05t28:46_1": "ca, saṅgho imaṁ ticīvarañca pattañca gilānupaṭṭhākānaṁ deti, yassāyasmato khamati",
  "tika-vin05t28:46_2": "imassa ticīvarassa ca pattassa ca gilānupaṭṭhākānaṁ dānaṁ, so tuṇhassa. Yassa nakkhamati, so bhāseyya.",
  "tika-vin05t28:47": "“Dinnaṁ idaṁ saṅghena ticīvarañca patto ca gilānupaṭṭhākānaṁ, khamati saṅghassa, tasmā tuṇhī, evametaṁ dhārayāmī”ti –",
  "tika-vin05t28:48": "Evaṁ kammavācaṁ vā sāvetvā gilānupaṭṭhākānaṁ pattacīvaraṁ datvā sesaṁ lahuparikkhāraṁ sammukhībhūtena saṅghena bhājetvā gahetabbaṁ.",
  "tika-vin05t28:49_0": "208. Gilānupaṭṭhākānaṁ lābhe pana ayaṁ vinicchayo – sace sakale bhikkhusaṅghe upaṭṭhahante",
  "tika-vin05t28:49_1": "kālaṁ karoti, sabbepi sāmikā. Atha ekaccehi vāre kate ekaccehi akateyeva kālaṁ karoti,",
  "tika-vin05t28:49_2": "tatra ekacce ācariyā vadanti “sabbepi attano vāre sampatte kareyyuṁ, tasmā sabbepi",
  "tika-vin05t28:49_3": "sāmino”ti. Ekacce vadanti “yehi jaggito, te eva labhanti, itare na labhantī”ti. Sāmaṇerepi",
  "tika-vin05t28:49_4": "kālakate sace cīvaraṁ atthi, gilānupaṭṭhākānaṁ dātabbaṁ. No ce atthi, yaṁ atthi,",
  "tika-vin05t28:49_5": "taṁ dātabbaṁ. Aññasmiṁ parikkhāre sati cīvarabhāgaṁ katvā dātabbaṁ. Bhikkhu ca sāmaṇero",
  "tika-vin05t28:49_6": "ca sace samaṁ upaṭṭhahiṁsu, samako bhāgo dātabbo. Atha sāmaṇerova upaṭṭhahati, bhikkhussa",
  "tika-vin05t28:49_7": "saṁvidahanamattameva hoti, sāmaṇerassa jeṭṭhakoṭṭhāso dātabbo. Sace sāmaṇero bhikkhunā",
  "tika-vin05t28:49_8": "ānītaudakena yāguṁ pacitvā paṭiggahāpanamattameva karoti, bhikkhu upaṭṭhahati, bhikkhussa",
  "tika-vin05t28:49_9": "jeṭṭhabhāgo dātabbo. Bahū bhikkhū sabbe samaggā hutvā upaṭṭhahanti, sabbesaṁ samako",
  "tika-vin05t28:49_10": "bhāgo dātabbo. Yo panettha visesena upaṭṭhahati, tassa viseso kātabbo.",
  "tika-vin05t28:50_0": "Yena pana ekadivasampi gilānupaṭṭhākavasena yāgubhattaṁ vā pacitvā dinnaṁ, nhānaṁ",
  "tika-vin05t28:50_1": "vā paṭisāditaṁ, sopi gilānupaṭṭhākova. Yo pana samīpaṁ anāgantvā bhesajjataṇḍulādīni",
  "tika-vin05t28:50_2": "peseti, ayaṁ gilānupaṭṭhāko na hoti. Yo pariyesitvā gāhetvā āgacchati, ayaṁ gilānupaṭṭhākova.",
  "tika-vin05t28:50_3": "Eko vattasīsena jaggati, eko paccāsāya, matakāle ubhopi paccāsīsanti, ubhinnampi",
  "tika-vin05t28:50_4": "dātabbaṁ. Eko upaṭṭhahitvā gilānassa vā kammena attano vā kammena katthaci gato “puna",
  "tika-vin05t28:50_5": "āgantvā jaggissāmī”ti, etassapi dātabbaṁ. Eko ciraṁ upaṭṭhahitvā “idāni na sakkomī”ti",
  "tika-vin05t28:50_6": "dhuraṁ nikkhipitvā gacchati, sacepi taṁ divasameva gilāno kālaṁ karoti, upaṭṭhākabhāgo",
  "tika-vin05t28:50_7": "na dātabbo. Gilānupaṭṭhāko nāma gihī vā hotu pabbajito vā antamaso mātugāmopi, sabbe",
  "tika-vin05t28:50_8": "bhāgaṁ labhanti. Sace tassa bhikkhuno pattacīvaramattameva hoti, aññaṁ natthi, sabbaṁ",
  "tika-vin05t28:50_9": "gilānupaṭṭhākānaṁyeva dātabbaṁ. Sacepi sahassaṁ agghati, aññaṁ pana bahumpi parikkhāraṁ",
  "tika-vin05t28:50_10": "te na labhanti, saṅghasseva hoti. Avasesaṁ bhaṇḍaṁ bahu ceva mahagghañca, ticīvaraṁ",
  "tika-vin05t28:50_11": "appagghaṁ, tato gahetvā ticīvaraparikkhāro dātabbo, sabbañcetaṁ saṅghikatova labbhati.",
  "tika-vin05t28:50_12": "Sace pana so jīvamānoyeva sabbaṁ attano parikkhāraṁ nissajjitvā kassaci adāsi, koci",
  "tika-vin05t28:50_13": "vā vissāsaṁ aggahesi, yassa dinnaṁ, yena ca gahitaṁ, tasseva hoti, tassa ruciyā eva",
  "tika-vin05t28:50_14": "gilānupaṭṭhākā labhanti. Aññesaṁ adatvā dūre ṭhapitaparikkhārāpi tattha tattha saṅghasseva",
  "tika-vin05t28:50_15": "honti. Dvinnaṁ santakaṁ hoti avibhattaṁ, ekasmiṁ kālakate itaro sāmī. Bahūnampi santake",
  "tika-vin05t28:50_16": "eseva nayo. Sabbesu matesu saṅghikaṁ hoti. Sacepi avibhajitvā saddhivihārikādīnaṁ",
  "tika-vin05t28:50_17": "denti, adinnameva hoti, vibhajitvā dinnaṁ pana sudinnaṁ. Taṁ tesu matesupi saddhivihārikādīnaṁyeva hoti, na saṅghassa.",
  "tika-vin05t28:51_0": "Sace vassaṁvuṭṭho bhikkhu anuppanne vā uppanne vā cīvare abhājite vā pakkamati, ummattako",
  "tika-vin05t28:51_1": "khittacitto vedanāṭṭo ukkhittako vā hoti, sante patirūpe gāhake bhāgo dātabbo. Sace",
  "tika-vin05t28:51_2": "pana vibbhamati vā kālaṁ vā karoti sāmaṇero vā paṭijānāti, sikkhaṁ paccakkhātako,",
  "tika-vin05t28:51_3": "antimavatthuṁ ajjhāpannako, paṇḍako, theyyasaṁvāsako, titthiyapakkantako, tiracchānagato,",
  "tika-vin05t28:51_4": "mātughātako, pitughātako, arahantaghātako, bhikkhunīdūsako, saṅghabhedako, lohituppādako,",
  "tika-vin05t28:51_5": "ubhatobyañjanako vā paṭijānāti, saṅgho sāmī, bhāgo na dātabbo.",
  "tika-vin05t28:52_0": "Sace vassaṁvuṭṭhānaṁ bhikkhūnaṁ anuppanne cīvare saṅgho bhijjati, kosambakabhikkhū",
  "tika-vin05t28:52_1": "viya dve koṭṭhāsā honti, tattha manussā ekasmiṁ pakkhe dakkhiṇodakañca gandhādīni",
  "tika-vin05t28:52_2": "ca denti, ekasmiṁ cīvarāni denti “saṅghassa demā”ti, yattha vā udakaṁ dinnaṁ, yasmiṁyeva",
  "tika-vin05t28:52_3": "pakkhe cīvarāni denti “saṅghassa demā”ti, saṅghasseva tāni cīvarāni, dvinnampi koṭṭhāsānaṁ",
  "tika-vin05t28:52_4": "pāpuṇanti, ghaṇṭiṁ paharitvā dvīhipi pakkhehi ekato bhājetabbāni. Sace pana manussā",
  "tika-vin05t28:52_5": "ekasmiṁ pakkhe dakkhiṇodakaṁ gandhādīni ca denti, ekasmiṁ pakkhe cīvarāni denti “pakkhassa",
  "tika-vin05t28:52_6": "demā”ti, pakkhasseva tāni cīvarāni. Evañhi dinne yassa koṭṭhāsassa udakaṁ dinnaṁ,",
  "tika-vin05t28:52_7": "tassa udakameva hoti. Yassa cīvaraṁ dinnaṁ, tasseva cīvaraṁ. Yasmiṁ padese dakkhiṇodakaṁ",
  "tika-vin05t28:52_8": "pamāṇaṁ hoti, tattha eko pakkho dakkhiṇodakassa laddhattā cīvarāni labhati, eko cīvarānameva",
  "tika-vin05t28:52_9": "laddhattāti ubhohi ekato hutvā yathāvuḍḍhaṁ bhājetabbaṁ. “Idaṁ kira parasamudde lakkhaṇa”nti",
  "tika-vin05t28:52_10": "mahāaṭṭhakathāyaṁ vuttaṁ. Sace yasmiṁ pakkhe udakaṁ dinnaṁ, tasmiṁyeva pakkhe cīvarāni",
  "tika-vin05t28:52_11": "denti “pakkhassa demā”ti, pakkhasseva tāni cīvarāni, itaro pakkho anissaroyeva. Sace",
  "tika-vin05t28:52_12": "pana vassaṁvuṭṭhānaṁ bhikkhūnaṁ uppanne cīvare abhājite saṅgho bhijjati, sabbesaṁ",
  "tika-vin05t28:52_13": "samakaṁ bhājetabbaṁ.",
  "tika-vin05t28:53_0": "Sace sambahulesu bhikkhūsu addhānamaggappaṭipannesu keci bhikkhū paṁsukūlatthāya",
  "tika-vin05t28:53_1": "susānaṁ okkamanti, keci anāgamentā pakkamanti, anāgamentānaṁ na akāmā bhāgo dātabbo,",
  "tika-vin05t28:53_2": "āgamentānaṁ pana akāmāpi dātabbo bhāgo. Yadi pana manussā “idhāgatā eva gaṇhantū”ti",
  "tika-vin05t28:53_3": "denti, saññāṇaṁ vā katvā gacchanti “sampattā gaṇhantū”ti, sampattānaṁ sabbesampi",
  "tika-vin05t28:53_4": "pāpuṇāti. Sace chaḍḍetvā gatā, yena gahitaṁ, so eva sāmī. Sace keci bhikkhū paṭhamaṁ",
  "tika-vin05t28:53_5": "susānaṁ okkamanti, keci pacchā, tattha paṭhamaṁ okkantā paṁsukūlaṁ labhanti, pacchā",
  "tika-vin05t28:53_6": "okkantā na labhanti. “Anujānāmi, bhikkhave, pacchā okkantānaṁ na akāmā bhāgaṁ dātu”nti",
  "tika-vin05t28:53_7": "vacanato pacchā okkantānaṁ akāmā bhāgo na dātabbo. Sace pana sabbepi samaṁ okkantā,",
  "tika-vin05t28:53_8": "keci labhanti, keci na labhanti. “Anujānāmi, bhikkhave, sadisānaṁ okkantānaṁ akāmāpi",
  "tika-vin05t28:53_9": "bhāgaṁ dātu”nti vacanato samaṁ okkantānaṁ akāmāpi bhāgo dātabbo. Sace pana “laddhaṁ",
  "tika-vin05t28:53_10": "paṁsukūlaṁ sabbe bhājetvā gaṇhissāmā”ti bahimeva katikaṁ katvā susānaṁ okkantā keci",
  "tika-vin05t28:53_11": "labhanti, keci na labhanti, “anujānāmi, bhikkhave, katikaṁ katvā okkantānaṁ akāmā",
  "tika-vin05t28:53_12": "bhāgaṁ dātu”nti vacanato katikaṁ katvā okkantānampi akāmā bhāgo dātabbo. Ayaṁ tāva",
  "tika-vin05t28:53_13": "cīvarabhājanīyakathā.",
  "tika-vin05t28:54_0": "209.Piṇḍapātabhājane pana “anujānāmi, bhikkhave, saṅghabhattaṁ uddesabhattaṁ nimantanaṁ",
  "tika-vin05t28:54_1": "salākabhattaṁ pakkhikaṁ uposathikaṁ pāṭipadika”nti evaṁ anuññātesu saṅghabhattādīsu ayaṁ vinicchayo –",
  "tika-vin05t28:55_0": "Saṅghabhattaṁ nāma sakalassa saṅghassa dātabbaṁ bhattaṁ. Tasmā saṅghabhatte ṭhitikā",
  "tika-vin05t28:55_1": "nāma natthi, tatoyeva ca “amhākaṁ ajja dasa dvādasa divasā bhuñjantānaṁ, idāni aññato",
  "tika-vin05t28:55_2": "bhikkhū ānethā”ti na evaṁ tattha vattabbaṁ, “purimadivasesu amhehi na laddhaṁ, idāni",
  "tika-vin05t28:55_3": "taṁ amhākaṁ gāhethā”ti evampi vattuṁ na labhati. Tañhi āgatāgatānaṁ pāpuṇātiyeva.",
  "tika-vin05t28:56_0": "Uddesabhattādīsu pana ayaṁ nayo – raññā vā rājamahāmattena vā “saṅghato uddisitvā",
  "tika-vin05t28:56_1": "ettake bhikkhū ānethā”ti pahite kālaṁ ghosetvā ṭhitikā pucchitabbā. Sace atthi, tato",
  "tika-vin05t28:56_2": "paṭṭhāya gāhetabbaṁ. No ce, therāsanato paṭṭhāya gāhetabbaṁ. Uddesakena piṇḍapātikānampi",
  "tika-vin05t28:56_3": "na atikkāmetabbaṁ. Te pana dhutaṅgaṁ rakkhantā sayameva atikkamissanti. Evaṁ gāhiyamāne",
  "tika-vin05t28:56_4": "alasajātikā mahātherā pacchā āgacchanti, “bhante, vīsativassānaṁ gāhīyati, tumhākaṁ",
  "tika-vin05t28:56_5": "ṭhitikā atikkantā”ti na vattabbā, ṭhitikaṁ ṭhapetvā tesaṁ gāhetvā pacchā ṭhitikāya",
  "tika-vin05t28:56_6": "gāhetabbaṁ. “Asukavihāre bahu uddesabhattaṁ uppanna”nti sutvā yojanantarikavihāratopi",
  "tika-vin05t28:56_7": "bhikkhū āgacchanti, sampattasampattānaṁ ṭhitaṭṭhānato paṭṭhāya gāhetabbaṁ, asampattānampi",
  "tika-vin05t28:56_8": "upacārasīmaṁ paviṭṭhānaṁ antevāsikādīsu gaṇhantesu gāhetabbameva. “Bahiupacārasīmāyaṁ",
  "tika-vin05t28:56_9": "ṭhitānaṁ gāhethā”ti vadanti, na gāhetabbaṁ. Sace upacārasīmaṁ okkantehi ekābaddhā",
  "tika-vin05t28:56_10": "hutvā attano vihāradvāre vā antovihāreyeva vā honti, parisavasena vaḍḍhitā nāma sīmā",
  "tika-vin05t28:56_11": "hoti, tasmā gāhetabbaṁ. Saṅghanavakassa dinnepi pacchā āgatānaṁ gāhetabbameva. Dutiyabhāge",
  "tika-vin05t28:56_12": "pana therāsanaṁ āruḷhe puna āgatānaṁ paṭhamabhāgo na pāpuṇāti, dutiyabhāgato vassaggena gāhetabbaṁ.",
  "tika-vin05t28:57_0": "Ekasmiṁ vihāre ekaṁ bhattuddesaṭṭhānaṁ paricchinditvā gāvutappamāṇāyapi upacārasīmāya",
  "tika-vin05t28:57_1": "yattha katthaci ārocitaṁ uddesabhattaṁ tasmiṁyeva bhattuddesaṭṭhāne gāhetabbaṁ. Eko",
  "tika-vin05t28:57_2": "ekassa bhikkhuno pahiṇati “sve saṅghato uddisitvā dasa bhikkhū pahiṇathā”ti, tena",
  "tika-vin05t28:57_3": "so attho bhattuddesakassa ārocetabbo. Sace taṁ divasaṁ pamussati, dutiyadivase pātova",
  "tika-vin05t28:57_4": "ārocetabbo, atha pamussitvāva piṇḍāya pavisanto sarati, yāva upacārasīmaṁ nātikkamati,",
  "tika-vin05t28:57_5": "tāva yā bhojanasālāya pakatiṭhitikā, tassāyeva vasena gāhetabbaṁ. Sacepi upacārasīmaṁ",
  "tika-vin05t28:57_6": "atikkanto, bhikkhū ca upacārasīmaṭṭhakehi ekābaddhā honti, aññamaññaṁ dvādasahatthantaraṁ",
  "tika-vin05t28:57_7": "avijahitvā gacchanti, pakatiṭhitikāya vasena gāhetabbaṁ. Bhikkhūnaṁ pana tādise ekābaddhe",
  "tika-vin05t28:57_8": "asati bahiupacārasīmāya yasmiṁ ṭhāne sarati, tattha navaṁ ṭhitikaṁ katvā gāhetabbaṁ.",
  "tika-vin05t28:57_9": "Antogāme āsanasālāya sarantena āsanasālāya ṭhitikāya gāhetabbaṁ. Yattha katthaci",
  "tika-vin05t28:57_10": "saritvā gāhetabbameva, agāhetuṁ na vaṭṭati. Na hi etaṁ dutiyadivase labbhatīti.",
  "tika-vin05t28:58_0": "Sace sakavihārato aññaṁ vihāraṁ gacchante bhikkhū disvā koci uddesabhattaṁ uddisāpeti,",
  "tika-vin05t28:58_1": "yāva antoupacāre vā upacārasīmaṭṭhakehi saddhiṁ vuttanayena ekābaddhā vā honti, tāva",
  "tika-vin05t28:58_2": "sakavihāre ṭhitikāvasena gāhetabbaṁ. Bahiupacāre ṭhitānaṁ dinnaṁ pana “saṅghato,",
  "tika-vin05t28:58_3": "bhante, ettake nāma bhikkhū uddisathā”ti vutte sampattasampattānaṁ gāhetabbaṁ. Tattha",
  "tika-vin05t28:58_4": "dvādasahatthantaraṁ avijahitvā ekābaddhanayena dūre ṭhitāpi sampattāyevāti veditabbā.",
  "tika-vin05t28:58_5": "Sace yaṁ vihāraṁ gacchanti, tattha paviṭṭhānaṁ ārocenti, tassa vihārassa ṭhitikāvasena",
  "tika-vin05t28:58_6": "gāhetabbaṁ. Sacepi gāmadvāre vā vīthiyaṁ vā catukke vā antaraghare vā bhikkhū disvā",
  "tika-vin05t28:58_7": "koci saṅghuddesaṁ āroceti, tasmiṁ tasmiṁ ṭhāne antoupacāragatānaṁ gāhetabbaṁ.",
  "tika-vin05t28:59_0": "Gharūpacāro cettha ekagharaṁ ekūpacāraṁ, ekagharaṁ nānūpacāraṁ, nānāgharaṁ ekūpacāraṁ,",
  "tika-vin05t28:59_1": "nānāgharaṁ nānūpacāranti imesaṁ vasena veditabbo. Tattha yaṁ ekakulassa gharaṁ ekavaḷañjaṁ",
  "tika-vin05t28:59_2": "hoti, taṁ suppapātaparicchedassa anto ekūpacāraṁ nāma, tatthuppanno uddesalābho ekasmiṁ",
  "tika-vin05t28:59_3": "upacāre bhikkhācāravattenapi ṭhitānaṁ sabbesaṁ pāpuṇāti. Etaṁ ekagharaṁ ekūpacāraṁ",
  "tika-vin05t28:59_4": "nāma. Yaṁ pana ekagharaṁ dvinnaṁ bhariyānaṁ sukhavihāratthāya majjhe bhittiṁ uṭṭhapetvā",
  "tika-vin05t28:59_5": "nānādvāravaḷañjaṁ kataṁ, tatthuppanno uddesalābho bhittiantarikassa na pāpuṇāti,",
  "tika-vin05t28:59_6": "tasmiṁ tasmiṁ ṭhāne nisinnasseva pāpuṇāti. Etaṁ ekagharaṁ nānūpacāraṁ nāma. Yasmiṁ",
  "tika-vin05t28:59_7": "pana ghare bahū bhikkhū nimantetvā antogehato paṭṭhāya ekābaddhe katvā paṭivissakagharānipi",
  "tika-vin05t28:59_8": "pūretvā nisīdāpenti, tattha uppanno uddesalābho sabbesaṁ pāpuṇāti. Yampi nānākulassa",
  "tika-vin05t28:59_9": "nivesanaṁ majjhe bhittiṁ akatvā ekadvāreneva vaḷañjanti, tatrāpi eseva nayo. Etaṁ",
  "tika-vin05t28:59_10": "nānāgharaṁ ekūpacāraṁ nāma. Yo pana nānānivesanesu nisinnānaṁ bhikkhūnaṁ uddesalābho",
  "tika-vin05t28:59_11": "uppajjati, kiñcāpi bhitticchiddena bhikkhū dissanti, tasmiṁ tasmiṁ nivesane nisinnānaṁyeva",
  "tika-vin05t28:59_12": "pāpuṇāti. Etaṁ nānāgharaṁ nānūpacāraṁ nāma.",
  "tika-vin05t28:60_0": "Yo pana gāmadvāravīthicatukkesu aññatarasmiṁ ṭhāne uddesabhattaṁ labhitvā aññasmiṁ",
  "tika-vin05t28:60_1": "bhikkhusmiṁ asati attanova pāpuṇāpetvā dutiyadivasepi tasmiṁyeva ṭhāne aññaṁ labhati,",
  "tika-vin05t28:60_2": "tena yaṁ aññaṁ navakaṁ vā vuḍḍhaṁ vā bhikkhuṁ passati, tassa gāhetabbaṁ. Sace koci",
  "tika-vin05t28:60_3": "natthi, attanova pāpetvā bhuñjitabbaṁ. Sace āsanasālāya nisīditvā kālaṁ paṭimānentesu",
  "tika-vin05t28:60_4": "bhikkhūsu koci āgantvā “saṅghuddesapattaṁ detha, uddesapattaṁ detha, saṅghato uddisitvā",
  "tika-vin05t28:60_5": "pattaṁ detha, saṅghikaṁ pattaṁ dethā”ti vā vadati, uddesapattaṁ ṭhitikāya gāhetvā",
  "tika-vin05t28:60_6": "dātabbaṁ. “Saṅghuddesabhikkhuṁ detha, saṅghato uddisitvā bhikkhuṁ detha, saṅghikaṁ",
  "tika-vin05t28:60_7": "bhikkhuṁ dethā”ti vuttepi eseva nayo.",
  "tika-vin05t28:61_0": "Uddesako panettha pesalo lajjī medhāvī icchitabbo, tena tikkhattuṁ ṭhitikaṁ pucchitvā",
  "tika-vin05t28:61_1": "sace koci ṭhitikaṁ jānanto natthi, therāsanato gāhetabbaṁ. Sace pana “ahaṁ jānāmi,",
  "tika-vin05t28:61_2": "dasavassena laddha”nti koci bhaṇati, “atthāvuso, dasavassā bhikkhū”ti pucchitabbaṁ.",
  "tika-vin05t28:61_3": "Sace tassa sutvāva “dasavassamha dasavassamhā”ti bahū āgacchanti, “tuyhaṁ pāpuṇāti,",
  "tika-vin05t28:61_4": "tuyhaṁ pāpuṇātī”ti agatvā “sabbe appasaddā hothā”ti vatvā paṭipāṭiyā ṭhapetabbā,",
  "tika-vin05t28:61_5": "ṭhapetvā “kati bhikkhū icchathā”ti upāsako pucchitabbo, “ettake nāma, bhante”ti vutte",
  "tika-vin05t28:61_6": "“tuyhaṁ pāpuṇāti, tuyhaṁ pāpuṇātī”ti avatvā sabbanavakassa vassaggañca utu ca divasabhāgo",
  "tika-vin05t28:61_7": "ca chāyā ca pucchitabbā. Sace chāyāyapi pucchiyamānāya añño vuḍḍhataro āgacchati,",
  "tika-vin05t28:61_8": "tassa dātabbaṁ. Atha chāyaṁ pucchitvā “tuyhaṁ pāpuṇātī”ti vutte vuḍḍhataro āgacchati,",
  "tika-vin05t28:61_9": "na labhati. Kathāpapañcena hi nisinnassapi niddāyantassapi gāhitaṁ suggāhitaṁ, atikkantaṁ",
  "tika-vin05t28:61_10": "suatikkantaṁ. Bhājanīyabhaṇḍañhi nāmetaṁ sampattasseva pāpuṇāti, tattha sampattabhāvo",
  "tika-vin05t28:61_11": "upacārena paricchinditabbo. Āsanasālāya ca antoparikkhepo upacāro, tasmiṁ ṭhitassa lābho pāpuṇāti.",
  "tika-vin05t28:62_0": "Koci āsanasālato aṭṭha uddesapatte āharāpetvā satta patte paṇītabhojanānaṁ, ekaṁ",
  "tika-vin05t28:62_1": "udakassa pūretvā āsanasālaṁ pahiṇati, gahetvā āgatā kiñci avatvā bhikkhūnaṁ hatthesu",
  "tika-vin05t28:62_2": "patiṭṭhapetvā pakkamanti, yena yaṁ laddhaṁ, tasseva taṁ hoti. Yena pana udakaṁ laddhaṁ,",
  "tika-vin05t28:62_3": "tassa atikkantampi ṭhitikaṁ ṭhapetvā aññaṁ uddesabhattaṁ gāhetabbaṁ, tañca lūkhaṁ",
  "tika-vin05t28:62_4": "vā labhatu paṇītaṁ vā ticīvaraparivāraṁ vā, tasseva taṁ hoti. Īdiso hissa puññaviseso,",
  "tika-vin05t28:62_5": "udakaṁ pana yasmā āmisaṁ na hoti, tasmā aññaṁ uddesabhattaṁ labhati. Sace pana te",
  "tika-vin05t28:62_6": "gahetvā āgatā “idaṁ kira, bhante, sabbaṁ bhājetvā bhuñjathā”ti vatvā gacchanti, sabbehi",
  "tika-vin05t28:62_7": "bhājetvā bhuñjitvā udakaṁ pātabbaṁ. “Saṅghato uddisitvā aṭṭha mahāthere detha, majjhime",
  "tika-vin05t28:62_8": "detha, navake detha, paripuṇṇavasse sāmaṇere detha, majjhimabhāṇakādayo detha, mayhaṁ",
  "tika-vin05t28:62_9": "ñātibhikkhū dethā”ti vadantassa pana “upāsaka, tvaṁ evaṁ vadasi, ṭhitikāya pana tesaṁ",
  "tika-vin05t28:62_10": "na pāpuṇātī”ti vatvā ṭhitikāvaseneva dātabbā. Daharasāmaṇerehi pana uddesabhattesu",
  "tika-vin05t28:62_11": "laddhesu sace dāyakānaṁ ghare maṅgalaṁ hoti, “tumhākaṁ ācariyupajjhāye pesethā”ti",
  "tika-vin05t28:62_12": "vattabbaṁ. Yasmiṁ pana uddesabhatte paṭhamabhāgo sāmaṇerānaṁ pāpuṇāti, anubhāgo mahātherānaṁ,",
  "tika-vin05t28:62_13": "na tattha sāmaṇerā “mayaṁ paṭhamabhāgaṁ labhimhā”ti purato gantuṁ labhanti, yathāpaṭipāṭiyā",
  "tika-vin05t28:62_14": "eva gantabbaṁ. “Saṅghato uddisitvā tumhe ethā”ti vutte “mayhaṁ aññadāpi jānissasi,",
  "tika-vin05t28:62_15": "ṭhitikā pana evaṁ gacchatī”ti ṭhitikāvaseneva gāhetabbaṁ. Atha “saṅghuddesapattaṁ",
  "tika-vin05t28:62_16": "dethā”ti vatvā aggāhiteyeva patte yassa kassaci pattaṁ gahetvā pūretvā āharati, āhaṭampi",
  "tika-vin05t28:62_17": "ṭhitikāya eva gāhetabbaṁ.",
  "tika-vin05t28:63_0": "Eko “saṅghuddesapattaṁ āharā”ti pesito “bhante, ekaṁ pattaṁ detha, nimantanabhattaṁ",
  "tika-vin05t28:63_1": "āharissāmī”ti vadati, so ce “uddesabhattagharato ayaṁ āgato”ti ñatvā bhikkhūhi “nanu",
  "tika-vin05t28:63_2": "tvaṁ asukagharato āgato”ti vutto “āma, bhante, na nimantanabhattaṁ, uddesabhatta”nti",
  "tika-vin05t28:63_3": "bhaṇati, ṭhitikāya gāhetabbaṁ. Yo pana “ekaṁ pattaṁ āharā”ti vutte “kinti vatvā āharāmī”ti",
  "tika-vin05t28:63_4": "vatvā “yathā te ruccatī”ti vutto āgacchati, ayaṁ vissaṭṭhadūto nāma. Uddesapattaṁ",
  "tika-vin05t28:63_5": "vā paṭipāṭipattaṁ vā puggalikapattaṁ vā yaṁ icchati, taṁ etassa dātabbaṁ. Eko bālo",
  "tika-vin05t28:63_6": "abyatto “uddesapattaṁ āharā”ti pesito vattuṁ na jānāti, tuṇhībhūto tiṭṭhati, so “kassa",
  "tika-vin05t28:63_7": "santikaṁ āgatosī”ti vā “kassa pattaṁ harissasī”ti vā na vattabbo. Evañhi vutto pucchāsabhāgena",
  "tika-vin05t28:63_8": "“tumhākaṁ santikaṁ āgatomhī”ti vā “tumhākaṁ pattaṁ harissāmī”ti vā vadeyya. Tato",
  "tika-vin05t28:63_9": "taṁ bhikkhuṁ aññe bhikkhū jigucchantā na olokeyyuṁ, “kuhiṁ gacchasi, kiṁ karonto",
  "tika-vin05t28:63_10": "āhiṇḍasī”ti pana vattabbo. Tassa “uddesapattatthāya āgatomhī”ti vadantassa gāhetvā patto dātabbo.",
  "tika-vin05t28:64_0": "Ekā kūṭaṭṭhitikā nāma hoti. Rañño vā rājamahāmattassa vā gehe atipaṇītāni aṭṭha uddesabhattāni",
  "tika-vin05t28:64_1": "niccaṁ dīyanti, tāni ekacārikabhattāni katvā bhikkhū visuṁ ṭhitikāya paribhuñjanti.",
  "tika-vin05t28:64_2": "Ekacce bhikkhū “sve dāni amhākaṁ pāpuṇissantī”ti attano ṭhitikaṁ sallakkhetvā gatā.",
  "tika-vin05t28:64_3": "Tesu anāgatesuyeva aññe āgantukā bhikkhū āgantvā āsanasālāya nisīdanti. Taṅkhaṇaññeva",
  "tika-vin05t28:64_4": "rājapurisā āgantvā “paṇītabhattapatte dethā”ti vadanti, āgantukā ṭhitikaṁ ajānantā",
  "tika-vin05t28:64_5": "gāhenti, taṅkhaṇaññeva ca ṭhitikaṁ jānanakabhikkhū āgantvā “kiṁ gāhethā”ti vadanti.",
  "tika-vin05t28:64_6": "Rājagehe paṇītabhattanti. Kativassato paṭṭhāyāti. Ettakavassato nāmāti. “Mā gāhethā”ti",
  "tika-vin05t28:64_7": "nivāretvā ṭhitikāya gāhetabbaṁ. Gāhite āgatehipi, pattadānakāle āgatehipi, dinnakāle",
  "tika-vin05t28:64_8": "āgatehipi, rājagehato patte pūretvā āhaṭakāle āgatehipi, rājā “ajja bhikkhūyeva āgacchantū”ti",
  "tika-vin05t28:64_9": "pesetvā bhikkhūnaṁyeva hatthe piṇḍapātaṁ deti, evaṁ dinnaṁ piṇḍapātaṁ gahetvā āgatakāle",
  "tika-vin05t28:64_10": "āgatehipi ṭhitikaṁ jānanakabhikkhūhi “mā bhuñjitthā”ti vāretvā ṭhitikāyameva gāhetabbaṁ.",
  "tika-vin05t28:65_0": "Atha ne rājā bhojetvā pattepi nesaṁ pūretvā deti, yaṁ āhaṭaṁ, taṁ ṭhitikāya gāhetabbaṁ.",
  "tika-vin05t28:65_1": "Sace pana “mā tucchahatthā gacchantū”ti thokameva pattesu pakkhittaṁ hoti, taṁ na",
  "tika-vin05t28:65_2": "gāhetabbaṁ. “Atha bhuñjitvā tucchapattāva āgacchanti, yaṁ tehi bhuttaṁ, taṁ nesaṁ",
  "tika-vin05t28:65_3": "gīvā hotī”ti mahāsumatthero āha. Mahāpadumatthero panāha “gīvākiccaṁ ettha natthi,",
  "tika-vin05t28:65_4": "ṭhitikaṁ pana ajānantehi yāva jānanakā āgacchanti, tāva nisīditabbaṁ siyā, evaṁ santepi",
  "tika-vin05t28:65_5": "bhikkhūhi bhuttaṁ subhuttaṁ, idāni pattaṭṭhānena gāhetabba”nti.",
  "tika-vin05t28:66_0": "Eko ticīvaraparivāro satagghanako piṇḍapāto avassikassa bhikkhuno patto, vihāre ca",
  "tika-vin05t28:66_1": "“evarūpo piṇḍapāto avassikassa patto”ti likhitvā ṭhapesuṁ. Atha saṭṭhivassaccayena",
  "tika-vin05t28:66_2": "añño tathārūpo piṇḍapāto uppanno, ayaṁ kiṁ avassikaṭhitikāya gāhetabbo, udāhu saṭṭhivassaṭhitikāyāti?",
  "tika-vin05t28:66_3": "Saṭṭhivassaṭhitikāyāti vuttaṁ. Ayañhi bhikkhuṭhitikaṁ gahetvāyeva vaḍḍhitoti. Eko",
  "tika-vin05t28:66_4": "uddesabhattaṁ bhuñjitvā sāmaṇero jāto, puna taṁ bhattaṁ sāmaṇeraṭhitikāya pattaṁ",
  "tika-vin05t28:66_5": "gaṇhituṁ labhati. Ayaṁ kira antarābhaṭṭhako nāma. Yo pana paripuṇṇavasso sāmaṇero",
  "tika-vin05t28:66_6": "“sve uddesabhattaṁ labhissatī”ti ajjeva upasampajjati, atikkantā tassa ṭhitikā. Ekassa",
  "tika-vin05t28:66_7": "bhikkhuno uddesabhattaṁ pattaṁ, patto cassa na tuccho hoti, so aññassa samīpe nisinnassa",
  "tika-vin05t28:66_8": "pattaṁ dāpeti, taṁ ce theyyāya haranti, gīvā hoti. Sace pana so bhikkhu “mayhaṁ pattaṁ",
  "tika-vin05t28:66_9": "dammī”ti sayameva deti, assa gīvā na hoti. Athāpi tena bhattena anatthiko hutvā “alaṁ",
  "tika-vin05t28:66_10": "mayhaṁ, tavetaṁ bhattaṁ dammi, pattaṁ pesetvā āharāpehī”ti aññaṁ vadati, yaṁ tato",
  "tika-vin05t28:66_11": "āharīyati, sabbaṁ pattasāmikassa hoti. Pattaṁ ce theyyāya haranti, suhaṭo, bhattassa",
  "tika-vin05t28:66_12": "dinnattā gīvā na hoti.",
  "tika-vin05t28:67_0": "Vihāre dasa bhikkhū honti, tesu nava piṇḍapātikā, eko sādiyanako, “dasa uddesapatte",
  "tika-vin05t28:67_1": "dethā”ti vutte piṇḍapātikā gahetuṁ na icchanti. Itaro bhikkhu “sabbāni mayhaṁ pāpuṇantī”ti",
  "tika-vin05t28:67_2": "gaṇhāti, ṭhitikā na hoti. Ekekaṁ ce pāpetvā gaṇhāti, ṭhitikā tiṭṭhati. Evaṁ gāhetvā",
  "tika-vin05t28:67_3": "dasahipi pattehi āharāpetvā “bhante, mayhaṁ saṅgahaṁ karothā”ti nava patte piṇḍapātikānaṁ",
  "tika-vin05t28:67_4": "deti, bhikkhudattiyaṁ nāmetaṁ, gahetuṁ vaṭṭati. Sace so upāsako “bhante, gharaṁ āgantabba”nti",
  "tika-vin05t28:67_5": "vadati, so ca bhikkhu te bhikkhū “etha, bhante, mayhaṁ sahāyā hothā”ti tassa gharaṁ",
  "tika-vin05t28:67_6": "gacchati, yaṁ tattha labhati, sabbaṁ tasseva hoti, itare tena dinnaṁ labhanti. Atha",
  "tika-vin05t28:67_7": "nesaṁ ghareyeva nisīdāpetvā dakkhiṇodakaṁ datvā yāgukhajjakādīni denti “bhante, yaṁ",
  "tika-vin05t28:67_8": "manussā denti, taṁ gaṇhathā”ti, tassa bhikkhuno vacaneneva itaresaṁ vaṭṭati. Bhuttāvīnaṁ",
  "tika-vin05t28:67_9": "patte pūretvā gaṇhitvā gamanatthāya denti, sabbaṁ tasseva bhikkhuno hoti, tena dinnaṁ",
  "tika-vin05t28:67_10": "itaresaṁ vaṭṭati. Yadi pana te vihāreyeva tena bhikkhunā “bhante, mayhaṁ bhikkhaṁ",
  "tika-vin05t28:67_11": "gaṇhatha, manussānaṁ vacanaṁ kātuṁ vaṭṭatī”ti vuttā gacchanti, tattha yaṁ bhuñjanti",
  "tika-vin05t28:67_12": "ceva nīharanti ca, sabbaṁ taṁ tesaṁyeva santakaṁ. Athāpi “mayhaṁ bhikkhaṁ gaṇhathā”ti",
  "tika-vin05t28:67_13": "avuttā “manussānaṁ vacanaṁ kātuṁ vaṭṭatī”ti gacchanti, tatra ce ekassa madhurena",
  "tika-vin05t28:67_14": "sarena anumodanaṁ karontassa sutvā therānañca upasame pasīditvā bahuṁ samaṇaparikkhāraṁ",
  "tika-vin05t28:67_15": "denti, ayaṁ theresu pasādena uppanno akatabhāgo nāma, tasmā sabbesaṁ pāpuṇāti.",
  "tika-vin05t28:68_0": "Eko saṅghato uddisāpetvā ṭhitikāya gāhitapattaṁ haritvā paṇītassa khādanīyabhojanīyassa",
  "tika-vin05t28:68_1": "pūretvā āharitvā “imaṁ, bhante, sabbo saṅgho paribhuñjatū”ti deti, sabbehi bhājetvā",
  "tika-vin05t28:68_2": "paribhuñjitabbaṁ. Pattasāmikassa pana atikkantampi ṭhitikaṁ ṭhapetvā aññaṁ uddesabhattaṁ",
  "tika-vin05t28:68_3": "dātabbaṁ. Atha paṭhamaṁyeva “sabbaṁ saṅghikapattaṁ dethā”ti vadati, ekassa lajjibhikkhuno",
  "tika-vin05t28:68_4": "santako patto dātabbo. Āharitvā ca “sabbo saṅgho paribhuñjatū”ti vutte bhājetvā paribhuñjitabbaṁ.",
  "tika-vin05t28:68_5": "Eko pātiyā bhattaṁ āharitvā “saṅghuddesaṁ dammī”ti vadati, ekekaṁ ālopaṁ adatvā ṭhitikāya",
  "tika-vin05t28:68_6": "ekassa yāpanamattaṁ katvā dātabbaṁ. Atha so bhattaṁ āharitvā kiñci vattuṁ ajānanto",
  "tika-vin05t28:68_7": "tuṇhībhūto acchati, “kassa te ānītaṁ, kassa dātukāmosī”ti na vattabbaṁ. Pucchāsabhāgena",
  "tika-vin05t28:68_8": "hi “tumhākaṁ ānītaṁ, tumhākaṁ dātukāmomhī”ti vadeyya, tato taṁ bhikkhuṁ aññe bhikkhū",
  "tika-vin05t28:68_9": "jigucchantā gīvaṁ parivattetvā oloketabbampi na maññeyyuṁ. Sace pana “kuhiṁ yāsi,",
  "tika-vin05t28:68_10": "kiṁ karonto āhiṇḍasī”ti vutte “uddesabhattaṁ gahetvā āgatomhī”ti vadati, ekena lajjibhikkhunā",
  "tika-vin05t28:68_11": "ṭhitikāya gāhetabbaṁ. Sace ābhataṁ bahu hoti, sabbesaṁ pahoti, ṭhitikākiccaṁ natthi.",
  "tika-vin05t28:68_12": "Therāsanato paṭṭhāya pattaṁ pūretvā dātabbaṁ.",
  "tika-vin05t28:69_0": "“Saṅghuddesapattaṁ dethā”ti vutte “kiṁ āharissasī”ti avatvā pakatiṭhitikāya eva gāhetabbaṁ.",
  "tika-vin05t28:69_1": "Yo pana pāyāso vā rasapiṇḍapāto vā niccaṁ labbhati, evarūpānaṁ paṇītabhojanānaṁ āveṇikā",
  "tika-vin05t28:69_2": "ṭhitikā kātabbā, tathā saparivārāya yāguyā mahagghānaṁ phalānaṁ paṇītānañca khajjakānaṁ.",
  "tika-vin05t28:69_3": "Pakatibhattayāguphalakhajjakānaṁ ekāva ṭhitikā kātabbā. “Sappiṁ āharissāmī”ti vutte",
  "tika-vin05t28:69_4": "sabbasappīnaṁ ekāva ṭhitikā vaṭṭati, tathā sabbatelānaṁ. “Madhuṁ āharissāmī”ti vutte",
  "tika-vin05t28:69_5": "pana madhuno ekāva ṭhitikā vaṭṭati, tathā phāṇitassa laṭṭhimadhukādīnañca bhesajjānaṁ.",
  "tika-vin05t28:69_6": "Sace pana gandhamālaṁ saṅghuddesaṁ denti, piṇḍapātikassa vaṭṭati, na vaṭṭatīti? Āmisasseva",
  "tika-vin05t28:69_7": "paṭikkhittattā vaṭṭati. “Saṅghaṁ uddissa dinnattā pana na gahetabba”nti vadanti.",
  "tika-vin05t28:70": "Uddesabhattakathā niṭṭhitā.",
  "tika-vin05t28:71_0": "210.Nimantanaṁ puggalikaṁ ce, sayameva issaro. Saṅghikaṁ pana uddesabhatte vuttanayeneva",
  "tika-vin05t28:71_1": "gāhetabbaṁ. Sace panettha dūto byatto hoti, “bhante, rājagehe bhikkhusaṅghassa bhattaṁ",
  "tika-vin05t28:71_2": "gaṇhathā”ti avatvā “bhikkhaṁ gaṇhathā”ti vadati, piṇḍapātikānampi vaṭṭati. Atha dūto",
  "tika-vin05t28:71_3": "abyatto “bhattaṁ gaṇhathā”ti vadati, bhattuddesako byatto “bhatta”nti avatvā “bhante,",
  "tika-vin05t28:71_4": "tumhe yātha, tumhe yāthā”ti vadati, evampi piṇḍapātikānampi vaṭṭati, “tumhākaṁ, bhante,",
  "tika-vin05t28:71_5": "paṭipāṭiyā bhattaṁ pāpuṇātī”ti vutte pana na vaṭṭati. Sace nimantituṁ āgatamanusso",
  "tika-vin05t28:71_6": "āsanasālaṁ pavisitvā “aṭṭha bhikkhū dethā”ti vā “aṭṭha patte dethā”ti vā vadati,",
  "tika-vin05t28:71_7": "evampi piṇḍapātikānaṁ vaṭṭati, “tumhe ca tumhe ca gacchathā”ti vattabbaṁ. Sace “aṭṭha",
  "tika-vin05t28:71_8": "bhikkhū detha, bhattaṁ gaṇhatha, aṭṭha patte detha, bhattaṁ gaṇhathā”ti vā vadati,",
  "tika-vin05t28:71_9": "paṭipāṭiyā gāhetabbaṁ. Gāhentena pana vicchinditvā “bhatta”nti avadantena “tumhe",
  "tika-vin05t28:71_10": "ca tumhe ca gacchathā”ti vutte piṇḍapātikānaṁ vaṭṭati. “Bhante, tumhākaṁ pattaṁ detha,",
  "tika-vin05t28:71_11": "tumhe ethā”ti vutte pana “sādhu upāsakā”ti gantabbaṁ. “Saṅghato uddisitvā tumhe ethā”ti",
  "tika-vin05t28:71_12": "vuttepi ṭhitikāya gāhetabbaṁ.",
  "tika-vin05t28:72_0": "Nimantanabhattagharato pana pattatthāya āgatassa uddesabhatte vuttanayeneva ṭhitikāya",
  "tika-vin05t28:72_1": "patto dātabbo. Eko “saṅghato paṭipāṭiyā patta”nti avatvā kevalaṁ “ekaṁ pattaṁ dethā”ti",
  "tika-vin05t28:72_2": "vatvā aggāhiteyeva patte yassa kassaci pattaṁ gahetvā pūretvā āharati, taṁ pattasāmikasseva",
  "tika-vin05t28:72_3": "hoti. Uddesabhatte viya ṭhitikāya na gāhetabbaṁ. Idhāpi yo āgantvā tuṇhībhūto tiṭṭhati,",
  "tika-vin05t28:72_4": "so “kassa santikaṁ āgatosī”ti vā “kassa pattaṁ harissasī”ti vā na vattabbo. Pucchāsabhāgena",
  "tika-vin05t28:72_5": "hi “tumhākaṁ santikaṁ āgato, tumhākaṁ pattaṁ harissāmī”ti vadeyya, tato so bhikkhu",
  "tika-vin05t28:72_6": "bhikkhūhi jigucchanīyo assa. “Kuhiṁ gacchasi, kiṁ karonto āhiṇḍasī”ti pana vutte",
  "tika-vin05t28:72_7": "“tassa pattatthāya āgatomhī”ti vadantassa paṭipāṭibhattaṭṭhitikāya gahetvā patto",
  "tika-vin05t28:72_8": "dātabbo. “Bhattaharaṇapattaṁ dethā”ti vuttepi paṭipāṭibhattaṭṭhitikāya eva dātabbo.",
  "tika-vin05t28:72_9": "Sace āharitvā “sabbo saṅgho bhuñjatū”ti vadati, bhājetvā bhuñjitabbaṁ. Pattasāmikassa",
  "tika-vin05t28:72_10": "atikkantampi ṭhitikaṁ ṭhapetvā aññaṁ paṭipāṭibhattaṁ gāhetabbaṁ.",
  "tika-vin05t28:73_0": "Eko pātiyā bhattaṁ āharitvā “saṅghassa dammī”ti vadati, ālopabhattaṭṭhitikato paṭṭhāya",
  "tika-vin05t28:73_1": "ālopasaṅkhepena bhājetabbaṁ. Sace pana tuṇhībhūto acchati, “kassa te ābhataṁ, kassa",
  "tika-vin05t28:73_2": "dātukāmosī”ti na vattabbo. Sace pana “kuhiṁ gacchasi, kiṁ karonto āhiṇḍasī”ti vutte",
  "tika-vin05t28:73_3": "pana “saṅghassa me bhattaṁ ābhataṁ, therānaṁ me bhattaṁ ābhata”nti vadati, gahetvā",
  "tika-vin05t28:73_4": "ālopabhattaṭṭhitikāya bhājetabbaṁ. Sace pana evaṁ ābhataṁ bhattaṁ bahu hoti, sakalasaṅghassa",
  "tika-vin05t28:73_5": "pahoti, abhihaṭabhikkhā nāma, piṇḍapātikānampi vaṭṭati, ṭhitikāpucchanakiccaṁ natthi,",
  "tika-vin05t28:73_6": "therāsanato paṭṭhāya pattaṁ pūretvā dātabbaṁ.",
  "tika-vin05t28:74_0": "Upāsako saṅghattherassa vā ganthadhutaṅgavasena abhiññātassa vā bhattuddesakassa",
  "tika-vin05t28:74_1": "vā pahiṇati “amhākaṁ bhattagahaṇatthāya aṭṭha bhikkhū gahetvā āgacchathā”ti, sacepi",
  "tika-vin05t28:74_2": "ñātiupaṭṭhākehi pesitaṁ hoti, ime tayo janā pucchituṁ na labhanti, āruḷhāyeva mātikaṁ.",
  "tika-vin05t28:74_3": "Saṅghato aṭṭha bhikkhū uddisāpetvā attanavamehi gantabbaṁ. Kasmā? Bhikkhusaṅghassa",
  "tika-vin05t28:74_4": "hi ete bhikkhū nissāya lābho uppajjatīti. Ganthadhutaṅgādīhi pana anabhiññāto āvāsikabhikkhu",
  "tika-vin05t28:74_5": "āpucchituṁ labhati, tasmā tena “kiṁ saṅghato gaṇhāmi, udāhu ye jānāmi, tehi saddhiṁ",
  "tika-vin05t28:74_6": "āgacchāmī”ti mātikaṁ āropetvā yathā dāyakā vadanti, tathā paṭipajjitabbaṁ. “Tumhākaṁ",
  "tika-vin05t28:74_7": "nissitake vā ye vā jānātha, te gahetvā ethā”ti vutte pana ye icchanti, tehi saddhiṁ",
  "tika-vin05t28:74_8": "gantuṁ labhati. Sace “aṭṭha bhikkhū pahiṇathā”ti pesenti, saṅghatova pesetabbā. Attanā",
  "tika-vin05t28:74_9": "sace aññasmiṁ gāme sakkā hoti bhikkhā labhituṁ, añño gāmo gantabbo. Na sakkā ce hoti",
  "tika-vin05t28:74_10": "labhituṁ, soyeva gāmo piṇḍāya pavisitabbo.",
  "tika-vin05t28:75_0": "Nimantitabhikkhū āsanasālāya nisinnā honti, tatra ce manussā “patte dethā”ti āgacchanti,",
  "tika-vin05t28:75_1": "animantitehi na dātabbā, “ete nimantitā bhikkhū”ti vattabbaṁ, “tumhepi dethā”ti vutte",
  "tika-vin05t28:75_2": "pana dātuṁ vaṭṭati. Ussavādīsu manussā sayameva pariveṇāni ca padhānagharāni ca gantvā",
  "tika-vin05t28:75_3": "tipiṭake ca dhammakathike ca bhikkhusatenapi saddhiṁ nimantenti, tadā tehi ye jānanti,",
  "tika-vin05t28:75_4": "te gahetvā gantuṁ vaṭṭati. Kasmā? Na hi mahābhikkhusaṅghena atthikā manussā pariveṇapadhānagharāni",
  "tika-vin05t28:75_5": "gacchanti, sannipātaṭṭhānatova yathāsatti yathābalaṁ bhikkhū gaṇhitvā gacchantīti.",
  "tika-vin05t28:76_0": "Sace pana saṅghatthero vā ganthadhutaṅgavasena abhiññāto vā bhattuddesako vā aññatra",
  "tika-vin05t28:76_1": "vā vassaṁ vasitvā katthaci vā gantvā puna sakaṭṭhānaṁ āgacchati, manussā ca āgantukassa",
  "tika-vin05t28:76_2": "sakkāraṁ karonti, ekavāraṁ ye jānanti, te gahetvā gantabbaṁ. Paṭibaddhakālato paṭṭhāya",
  "tika-vin05t28:76_3": "dutiyavāre āraddhe saṅghatoyeva gahetvā gantabbaṁ. Abhinavaāgantukāva hutvā “ñātī",
  "tika-vin05t28:76_4": "vā upaṭṭhāke vā passissāmī”ti gacchanti, tatra ce tesaṁ ñātī ca upaṭṭhākā ca sakkāraṁ",
  "tika-vin05t28:76_5": "karonti, ettha pana ye jānanti, te gahetvā gantumpi vaṭṭati. Yo pana atilābhī hoti,",
  "tika-vin05t28:76_6": "sakaṭṭhānañca āgantukaṭṭhānañca ekasadisaṁ, sabbattha manussā saṅghabhattaṁ sajjetvāva",
  "tika-vin05t28:76_7": "nisīdanti, tena saṅghatova gahetvā gantabbanti ayaṁ nimantane viseso. Avaseso sabbapañho",
  "tika-vin05t28:76_8": "uddesabhatte vuttanayeneva veditabbo. Kurundiyaṁ pana “aṭṭha mahāthere dethāti vutte",
  "tika-vin05t28:76_9": "aṭṭha mahātherāva dātabbā”ti vuttaṁ. Esa nayo majjhimādīsu. Sace pana avisesetvā",
  "tika-vin05t28:76_10": "“aṭṭha bhikkhū dethā”ti vadati, saṅghato dātabbāti.",
  "tika-vin05t28:77": "Nimantanabhattakathā niṭṭhitā.",
  "tika-vin05t28:78_0": "211.Salākabhattaṁ pana “anujānāmi, bhikkhave, salākāya vā paṭṭikāya vā upanibandhitvā",
  "tika-vin05t28:78_1": "opuñjitvā bhattaṁ uddisitu”nti vacanato rukkhasāramayāya salākāya vā veḷuvilīvatālapaṇṇādimayāya",
  "tika-vin05t28:78_2": "paṭṭikāya vā “asukassa nāma salākabhatta”nti evaṁ akkharāni upanibandhitvā pacchiyaṁ",
  "tika-vin05t28:78_3": "vā cīvarabhoge vā katvā sabbasalākāyo opuñjitvā punappunaṁ heṭṭhupariyavasena āloḷetvā",
  "tika-vin05t28:78_4": "pañcaṅgasamannāgatena bhattuddesakena sace ṭhitikā atthi, ṭhitikato paṭṭhāya, no",
  "tika-vin05t28:78_5": "ce atthi, therāsanato paṭṭhāya salākā dātabbā. Pacchā āgatānampi ekābaddhavasena",
  "tika-vin05t28:78_6": "dūre ṭhitānampi uddesabhatte vuttanayeneva dātabbā.",
  "tika-vin05t28:79_0": "Sace vihārassa samantato bahū gocaragāmā, bhikkhū pana na bahū, gāmavasenapi salākā",
  "tika-vin05t28:79_1": "pāpuṇanti. “Tumhākaṁ asukagāme salākabhattaṁ pāpuṇātī”ti gāmavaseneva gāhetabbaṁ.",
  "tika-vin05t28:79_2": "Evaṁ gāhentena sacepi ekamekasmiṁ gāme nānappakārāni saṭṭhi salākabhattāni, sabbāni",
  "tika-vin05t28:79_3": "gahitāneva honti. Tassa pattagāmasamīpe aññānipi dve tīṇi salākabhattāni honti, tāni",
  "tika-vin05t28:79_4": "tasseva dātabbāni. Na hi sakkā tesaṁ kāraṇā aññaṁ bhikkhuṁ pahiṇitunti.",
  "tika-vin05t28:80_0": "Sace ekaccesu gāmesu bahūni salākabhattāni sallakkhetvā sattannampi aṭṭhannampi bhikkhūnaṁ",
  "tika-vin05t28:80_1": "dātabbāni. Dentena pana catunnaṁ pañcannaṁ bhattānaṁ salākāyo ekato bandhitvā dātabbā.",
  "tika-vin05t28:80_2": "Sace taṁ gāmaṁ atikkamitvā añño gāmo hoti, tasmiñca ekameva salākabhattaṁ, taṁ pana",
  "tika-vin05t28:80_3": "pātova denti, tampi etesu bhikkhūsu ekassa niggahena datvā “pātova taṁ gahetvā pacchā",
  "tika-vin05t28:80_4": "orimagāme itarāni bhattāni gaṇhāhī”ti vattabbo. Sace orimagāme salākabhattesu aggahitesveva",
  "tika-vin05t28:80_5": "gahitasaññāya gacchati, parabhāgagāme salākabhattaṁ gahetvā puna vihāraṁ āgantvā",
  "tika-vin05t28:80_6": "itarāni gahetvā orimagāmo gantabbo. Na hi bahisīmāya saṅghalābho gāhetuṁ labbhatīti",
  "tika-vin05t28:80_7": "ayaṁ nayo kurundiyaṁ vutto. Sace pana bhikkhū bahū honti, gāmavasena salākā na pāpuṇanti,",
  "tika-vin05t28:80_8": "vīthivasena vā vīthiyaṁ ekagehavasena vā ekakulavasena vā gāhetabbaṁ. Vīthiādīsu",
  "tika-vin05t28:80_9": "ca yattha bahūni bhattāni, tattha gāme vuttanayeneva bahūnaṁ bhikkhūnaṁ gāhetabbāni,",
  "tika-vin05t28:80_10": "salākāsu asati uddisitvāpi gāhetabbāni.",
  "tika-vin05t28:81_0": "212. Salākadāyakena pana vattaṁ jānitabbaṁ. Tena hi kālasseva vuṭṭhāya pattacīvaraṁ",
  "tika-vin05t28:81_1": "gahetvā bhojanasālaṁ gantvā asammaṭṭhaṭṭhānaṁ sammajjitvā pānīyaṁ paribhojanīyaṁ",
  "tika-vin05t28:81_2": "upaṭṭhāpetvā “idāni bhikkhūhi vattaṁ kataṁ bhavissatī”ti kālaṁ sallakkhetvā ghaṇṭiṁ",
  "tika-vin05t28:81_3": "paharitvā bhikkhūsu sannipatitesu paṭhamameva vāragāme salākabhattaṁ gāhetabbaṁ,",
  "tika-vin05t28:81_4": "“tuyhaṁ asukasmiṁ nāma vāragāme salākā pāpuṇāti, tatra gacchā”ti vattabbaṁ. Sace",
  "tika-vin05t28:81_5": "abhirekagāvute gāmo hoti, taṁ divasaṁ gacchantā kilamanti, “sve tuyhaṁ vāragāme pāpuṇātī”ti",
  "tika-vin05t28:81_6": "ajjeva gāhetabbaṁ. Yo vāragāmaṁ pesiyamāno na gacchati, aññaṁ salākaṁ maggati, na",
  "tika-vin05t28:81_7": "dātabbā. Saddhānañhi manussānaṁ puññahāni ca saṅghassa ca lābhacchedo hoti, tasmā",
  "tika-vin05t28:81_8": "tassa dutiyepi tatiyepi divase aññā salākā na dātabbā, “attano pattaṭṭhānaṁ gantvā",
  "tika-vin05t28:81_9": "bhuñjāhī”ti vattabbo, tīṇi pana divasāni agacchantassa vāragāmato orimavāragāme salākā",
  "tika-vin05t28:81_10": "gāhetabbā. Tañce na gaṇhāti, tato paṭṭhāya tassa aññaṁ salākaṁ dātuṁ na vaṭṭati,",
  "tika-vin05t28:81_11": "daṇḍakammaṁ daḷhaṁ kātabbaṁ. Saṭṭhito vā paṇṇāsato vā na parihāpetabbaṁ. Vāragāme",
  "tika-vin05t28:81_12": "gāhetvā vihāravāro gāhetabbo, “tuyhaṁ vihāravāro pāpuṇātī”ti vattabbaṁ. Vihāravārikassa",
  "tika-vin05t28:81_13": "dve tisso yāgusalākāyo tisso catasso bhattasalākāyo ca dātabbā, nibaddhaṁ katvā pana",
  "tika-vin05t28:81_14": "na dātabbā. Yāgubhattadāyakā hi “amhākaṁ yāgubhattaṁ vihāragopakāvabhuñjantī”ti aññathattaṁ",
  "tika-vin05t28:81_15": "āpajjeyyuṁ, tasmā aññesu kulesu dātabbā.",
  "tika-vin05t28:82_0": "Sace vihāravārikānaṁ sabhāgā āharitvā denti, iccetaṁ kusalaṁ. No ce, vāraṁ gahetvā",
  "tika-vin05t28:82_1": "tesaṁ yāgubhattaṁ āharāpetabbaṁ, tāva nesaṁ salākā phātikammameva bhavanti. Vassaggena",
  "tika-vin05t28:82_2": "pattaṭṭhāne pana aññampi paṇītabhattasalākaṁ gaṇhituṁ labhantiyeva. Atirekauttaribhaṅgassa",
  "tika-vin05t28:82_3": "ekacārikabhattassa visuṁ ṭhitikaṁ katvā salākā dātabbā. Sace yena salākā laddhā,",
  "tika-vin05t28:82_4": "so taṁ divasaṁ taṁ bhattaṁ na labhati, puna divase gāhetabbaṁ. Bhattaññeva labhati,",
  "tika-vin05t28:82_5": "na uttaribhaṅgaṁ, evampi puna gāhetabbaṁ. Khīrabhattasalākāyapi eseva nayo. Sace",
  "tika-vin05t28:82_6": "pana khīrameva labhati, na bhattaṁ, khīralābhato paṭṭhāya puna na gāhetabbaṁ. Dve",
  "tika-vin05t28:82_7": "tīṇi ekacārikabhattāni ekasseva pāpuṇanti, dubbhikkhasamaye saṅghanavakena laddhakāle",
  "tika-vin05t28:82_8": "vijaṭetvā visuṁ gāhetabbāni. Pākatikasalākabhattaṁ aladdhassapi punadivase gāhetabbaṁ.",
  "tika-vin05t28:83_0": "Sace khuddako vihāro hoti, sabbe bhikkhū ekasambhogā, ucchusalākaṁ gāhentena yassa",
  "tika-vin05t28:83_1": "kassaci sammukhībhūtassa pāpetvā mahātherādīnaṁ divā tacchetvā dātuṁ vaṭṭati. Rasasalākaṁ",
  "tika-vin05t28:83_2": "pāpetvā pacchābhattampi parissāvetvā phāṇitaṁ vā kāretvā piṇḍapātikādīnampi dātabbaṁ,",
  "tika-vin05t28:83_3": "āgantukānaṁ āgatānāgatabhāvaṁ ñatvā gāhetabbā. Mahāāvāse ṭhitikaṁ katvā gāhetabbā.",
  "tika-vin05t28:83_4": "Takkasalākampi sabhāgaṭṭhāne pāpetvā vā dhūmāpetvā pacāpetvā vā therānaṁ dātuṁ vaṭṭati.",
  "tika-vin05t28:83_5": "Mahāāvāse vuttanayeneva paṭipajjitabbaṁ. Phalasalākapūvasalākabhesajjagandhamālāsalākāyopi",
  "tika-vin05t28:83_6": "visuṁ ṭhitikāya gāhetabbā. Bhesajjādisalākāyo cettha kiñcāpi piṇḍapātikānampi vaṭṭanti,",
  "tika-vin05t28:83_7": "salākavasena pana gāhitattā na sāditabbā. Aggabhikkhāmattaṁ salākabhattaṁ denti,",
  "tika-vin05t28:83_8": "ṭhitikaṁ pucchitvā gāhetabbaṁ. Asatiyā ṭhitikāya therāsanato paṭṭhāya gāhetabbaṁ.",
  "tika-vin05t28:83_9": "Sace tādisāni bhattāni bahūni honti, ekekassa bhikkhuno dve tīṇi dātabbāni. No ce,",
  "tika-vin05t28:83_10": "ekekameva datvā paṭipāṭiyā gatāya puna therāsanato paṭṭhāya dātabbaṁ. Atha antarāva",
  "tika-vin05t28:83_11": "upacchijjati, ṭhitikā sallakkhetabbā. Yadi pana tādisaṁ bhattaṁ nibaddhameva hoti,",
  "tika-vin05t28:83_12": "yassa pāpuṇāti, so vattabbo “laddhā vā aladdhā vā svepi gaṇheyyāsī”ti. Ekaṁ anibaddhaṁ",
  "tika-vin05t28:83_13": "hoti, labhanadivase pana yāvadatthaṁ labhati. Alabhanadivasā bahutarā honti, taṁ",
  "tika-vin05t28:83_14": "yassa pāpuṇāti, so alabhitvā “sve gaṇheyyāsī”ti vattabbo.",
  "tika-vin05t28:84_0": "Yo salākāsu gahitāsu pacchā āgacchati, tassa atikkantāva salākā na upaṭṭhāpetvā dātabbā.",
  "tika-vin05t28:84_1": "Salākaṁ nāma ghaṇṭiṁ paharaṇato paṭṭhāya āgantvā hatthaṁ pasārentova labhati, aññassa",
  "tika-vin05t28:84_2": "āgantvā samīpe ṭhitassapi atikkantā atikkantāva hoti. Sace panassa añño gaṇhanto",
  "tika-vin05t28:84_3": "atthi, sayaṁ anāgatopi labhati, sabhāgaṭṭhāne “asuko anāgato”ti ñatvā “ayaṁ tassa",
  "tika-vin05t28:84_4": "salākā”ti ṭhapetuṁ vaṭṭati. Sace “anāgatassa na dātabbā”ti katikaṁ karonti, adhammikā",
  "tika-vin05t28:84_5": "hoti. Antoupacāre ṭhitassa hi bhājanīyabhaṇḍaṁ pāpuṇāti. Sace pana “anāgatassa dethā”ti",
  "tika-vin05t28:84_6": "mahāsaddaṁ karonti, daṇḍakammaṁ ṭhapetabbaṁ, “āgantvā gaṇhantū”ti vattabbaṁ. Cha",
  "tika-vin05t28:84_7": "pañcasalākā naṭṭhā honti, bhattuddesako dāyakānaṁ nāmaṁ na sarati, so ce naṭṭhasalākā",
  "tika-vin05t28:84_8": "mahātherassa vā attano vā pāpetvā bhikkhū vadeyya “mayā asukagāme salākabhattaṁ mayhaṁ",
  "tika-vin05t28:84_9": "pāpitaṁ, tumhe tattha laddhasalākabhattaṁ bhuñjeyyāthā”ti, vaṭṭati, vihāre apāpitaṁ",
  "tika-vin05t28:84_10": "pana āsanasālāya taṁ bhattaṁ labhitvā tattheva pāpetvā bhuñjituṁ na vaṭṭati. “Ajja",
  "tika-vin05t28:84_11": "paṭṭhāya mayhaṁ salākabhattaṁ gaṇhathā”ti vutte tatra āsanasālāya gāhetuṁ na vaṭṭati,",
  "tika-vin05t28:84_12": "vihāraṁ ānetvā gāhetabbaṁ. “Sve paṭṭhāyā”ti vutte pana bhattuddesakassa ācikkhitabbaṁ",
  "tika-vin05t28:84_13": "“sve paṭṭhāya asukakulaṁ nāma salākabhattaṁ deti, salākaggāhaṇakāle sareyyāsī”ti.",
  "tika-vin05t28:84_14": "Dubbhikkhe salākabhattaṁ pacchinditvā subhikkhe jāte kañci bhikkhuṁ disvā “ajja paṭṭhāya",
  "tika-vin05t28:84_15": "amhākaṁ salākabhattaṁ gaṇhathā”ti puna paṭṭhapenti, antogāme agāhetvā vihāraṁ ānetvā",
  "tika-vin05t28:84_16": "gāhetabbaṁ. Idañhi salākabhattaṁ nāma uddesabhattasadisaṁ na hoti, vihārameva sandhāya",
  "tika-vin05t28:84_17": "dīyati, tasmā bahiupacāre gāhetuṁ na vaṭṭati, “sve paṭṭhāyā”ti vutte pana vihāre gāhetabbameva.",
  "tika-vin05t28:85_0": "Gamiko bhikkhu yaṁ disābhāgaṁ gantukāmo, tattha aññena vāragāmasalākā laddhā hoti,",
  "tika-vin05t28:85_1": "taṁ gahetvā itaraṁ bhikkhuṁ “mayhaṁ pattasalākaṁ tvaṁ gaṇhāhī”ti vatvā gantuṁ vaṭṭati.",
  "tika-vin05t28:85_2": "Tena pana upacārasīmaṁ anatikkanteyeva tasmiṁ tassa salākā gāhetabbā. Chaḍḍitavihāre",
  "tika-vin05t28:85_3": "vasitvā manussā “bodhicetiyādīni jaggitvā bhuñjantū”ti salākabhattaṁ paṭṭhapenti,",
  "tika-vin05t28:85_4": "bhikkhū sabhāgaṭṭhānesu vasitvā kālasseva gantvā tattha vattaṁ karitvā taṁ bhattaṁ",
  "tika-vin05t28:85_5": "bhuñjanti, vaṭṭati. Sace tesu svātanāya attano pāpetvā gatesu āgantuko bhikkhu chaḍḍitavihāre",
  "tika-vin05t28:85_6": "vasitvā kālasseva vattaṁ katvā ghaṇṭiṁ paharitvā salākabhattaṁ attano pāpetvā āsanasālaṁ",
  "tika-vin05t28:85_7": "gacchati, sova tassa bhattassa issaro. Yo pana bhikkhūsu vattaṁ karontesuyeva bhūmiyaṁ",
  "tika-vin05t28:85_8": "dve tayo sammuñjanīpahāre datvā ghaṇṭiṁ paharitvā “dhuragāme salākabhattaṁ mayhaṁ",
  "tika-vin05t28:85_9": "pāpuṇātī”ti gacchati, tassa taṁ corikāya gahitattā na pāpuṇāti, vattaṁ katvā pāpetvā",
  "tika-vin05t28:85_10": "pacchāgatabhikkhūnaṁyeva hoti.",
  "tika-vin05t28:86_0": "Eko gāmo atidūre hoti, bhikkhū niccaṁ gantuṁ na icchanti, manussā “mayaṁ puññena",
  "tika-vin05t28:86_1": "paribāhirā homā”ti vadanti, ye tassa gāmassa āsannavihāre sabhāgabhikkhū, te vattabbā",
  "tika-vin05t28:86_2": "“imesaṁ bhikkhūnaṁ anāgatadivase tumhe bhuñjathā”ti, salākā pana devasikaṁ pāpetabbā.",
  "tika-vin05t28:86_3": "Tā ca kho pana ghaṇṭipaharaṇamattena vā pacchicālanamattena vā pāpitā na honti, pacchiṁ",
  "tika-vin05t28:86_4": "pana gahetvā salākā pīṭhake ākiritabbā, pacchi pana mukhavaṭṭiyaṁ na gahetabbā. Sace",
  "tika-vin05t28:86_5": "hi tattha ahi vā vicchiko vā bhaveyya, dukkhaṁ uppādeyya, tasmā heṭṭhā gahetvā pacchiṁ",
  "tika-vin05t28:86_6": "parammukhaṁ katvā salākā ākiritabbā “sacepi sappo bhavissati, ettova palāyissatī”ti.",
  "tika-vin05t28:86_7": "Evaṁ salākā ākiritvā gāmādivasena pubbe vuttanayeneva gāhetabbā.",
  "tika-vin05t28:87_0": "Apica ekaṁ mahātherassa pāpetvā “avasesā mayhaṁ pāpuṇantī”ti attano pāpetvā vattaṁ",
  "tika-vin05t28:87_1": "katvā cetiyaṁ vanditvā vitakkamāḷake ṭhitehi bhikkhūhi “pāpitā, āvuso, salākā”ti",
  "tika-vin05t28:87_2": "vutte “āma, bhante, tumhe gatagatagāme salākabhattaṁ gaṇhathā”ti vattabbaṁ. Evañhi",
  "tika-vin05t28:87_3": "pāpitāpi supāpitāva honti. Bhikkhū sabbarattiṁ dhammassavanatthaṁ aññaṁ vihāraṁ gacchantā",
  "tika-vin05t28:87_4": "“mayaṁ tattha dānaṁ aggahetvāva amhākaṁ gocaragāme piṇḍāya caritvā āgamissāmā”ti",
  "tika-vin05t28:87_5": "salākā aggahetvāva gatā vihāre therassa pattaṁ salākabhattaṁ bhuñjituṁ āgacchanti,",
  "tika-vin05t28:87_6": "vaṭṭati. Atha mahātheropi “ahaṁ idha kiṁ karomī”ti tehiyeva saddhiṁ gacchati, tehi",
  "tika-vin05t28:87_7": "gatavihāre abhuñjitvāva gocaragāmaṁ anuppattehi “detha, bhante, patte, salākayāguādīni",
  "tika-vin05t28:87_8": "āharissāmā”ti vutte pattā na dātabbā. Kasmā, bhante, na dethāti. Vihāraṭṭhakaṁ bhattaṁ",
  "tika-vin05t28:87_9": "vihāre vutthānaṁ pāpuṇāti, mayaṁ aññavihāre vutthāti. “Detha, bhante, na mayaṁ vihāre",
  "tika-vin05t28:87_10": "pālikāya dema, tumhākaṁ dema, gaṇhatha amhākaṁ bhikkha”nti vutte pana vaṭṭati.",
  "tika-vin05t28:88": "Salākabhattakathā niṭṭhitā.",
  "tika-vin05t28:89_0": "213.Pakkhikādīsu pana yaṁ abhilakkhitesu cātuddasī pañcadasī pañcamī aṭṭhamīti imesu",
  "tika-vin05t28:89_1": "pakkhesu kammappasutehi uposathaṁ kātuṁ satikaraṇatthāya dīyati, taṁ pakkhikaṁ nāma.",
  "tika-vin05t28:89_2": "Taṁ salākabhattagatikameva hoti, gāhetvā bhuñjitabbaṁ. Sace salākabhattampi pakkhikabhattampi",
  "tika-vin05t28:89_3": "bahuṁ sabbesaṁ vinivijjhitvā gacchati, dvepi bhattāni visuṁ visuṁ gāhetabbāni. Sace",
  "tika-vin05t28:89_4": "bhikkhusaṅgho mahā, pakkhikaṁ gāhetvā tassa ṭhitikāya salākabhattaṁ gāhetabbaṁ, salākabhattaṁ",
  "tika-vin05t28:89_5": "vā gāhāpetvā tassa ṭhitikāya pakkhikaṁ gāhetabbaṁ. Yesaṁ na pāpuṇāti, te piṇḍāya",
  "tika-vin05t28:89_6": "carissanti. Sace dvepi bhattāni bahūni, bhikkhū mandā, salākabhattaṁ nāma devasikaṁ",
  "tika-vin05t28:89_7": "labbhati, tasmā taṁ ṭhapetvā “pakkhikaṁ, āvuso, bhuñjathā”ti pakkhikameva dātabbaṁ.",
  "tika-vin05t28:89_8": "Pakkhikaṁ paṇītaṁ denti, visuṁ ṭhitikā kātabbā, “sve pakkho”ti ajja pakkhikaṁ na",
  "tika-vin05t28:89_9": "gāhetabbaṁ. Sace pana dāyakā vadanti “svepi amhākaṁ ghare lūkhabhattaṁ bhavissati,",
  "tika-vin05t28:89_10": "ajjeva pakkhikabhattaṁ uddisathā”ti, evaṁ vaṭṭati.",
  "tika-vin05t28:90_0": "Uposathikaṁ nāma anvaḍḍhamāse uposathadivase uposathaṅgāni samādiyitvā yaṁ attanā",
  "tika-vin05t28:90_1": "bhuñjati, tadeva dīyati. Pāṭipadikaṁ nāma “uposathe bahū saddhā pasannā bhikkhūnaṁ",
  "tika-vin05t28:90_2": "sakkāraṁ karonti, pāṭipade pana bhikkhū kilamanti, pāṭipade dinnaṁ dubbhikkhadānasadisaṁ",
  "tika-vin05t28:90_3": "mahapphalaṁ hoti, uposathakammena vā parisuddhasīlānaṁ dutiyadivase dinnaṁ mahapphalaṁ",
  "tika-vin05t28:90_4": "hotī”ti sallakkhetvā pāṭipade dīyamānakadānaṁ. Tampi ubhayaṁ salākabhattagatikameva.",
  "tika-vin05t28:90_5": "Iti imāni sattapi bhattāni piṇḍapātikānaṁ na vaṭṭanti, dhutaṅgabhedaṁ karontiyeva.",
  "tika-vin05t28:91_0": "214. Aparānipi cīvarakkhandhake visākhāya varaṁ yācitvā dinnāni āgantukabhattaṁ gamikabhattaṁ",
  "tika-vin05t28:91_1": "gilānabhattaṁ gilānupaṭṭhākabhattanti cattāri bhattāni pāḷiyaṁ āgatāneva. Tattha",
  "tika-vin05t28:91_2": "āgantukānaṁ dinnaṁ bhattaṁ āgantukabhattaṁ. Esa nayo sesesu. Sace panettha āgantukabhattānipi",
  "tika-vin05t28:91_3": "āgantukāpi bahū honti, sabbesaṁ ekekaṁ gāhetabbaṁ. Bhattesu appahontesu ṭhitikāya",
  "tika-vin05t28:91_4": "gāhetabbaṁ. Eko āgantuko paṭhamameva āgantvā sabbaṁ āgantukabhattaṁ attano gāhetvā",
  "tika-vin05t28:91_5": "nisīdati, sabbaṁ tasseva hoti. Pacchā āgatehi āgantukehi tena dinnāni paribhuñjitabbāni.",
  "tika-vin05t28:91_6": "Tenapi ekaṁ attano gahetvā sesāni dātabbāni. Ayaṁ uḷāratā. Sace pana paṭhamaṁ āgantvāpi",
  "tika-vin05t28:91_7": "attano aggahetvā tuṇhībhūto nisīdati, pacchā āgatehi saddhiṁ paṭipāṭiyā gaṇhitabbaṁ.",
  "tika-vin05t28:91_8": "Sace niccaṁ āgantukā āgacchanti, āgatadivaseyeva bhuñjitabbaṁ. Antarantarā ce āgacchanti,",
  "tika-vin05t28:91_9": "dve tīṇi divasāni bhuñjitabbaṁ. Mahāpaccariyaṁ pana “satta divasāni bhuñjituṁ vaṭṭatī”ti",
  "tika-vin05t28:91_10": "vuttaṁ. Āvāsiko katthaci gantvā āgato, tenapi āgantukabhattaṁ bhuñjitabbaṁ. Sace",
  "tika-vin05t28:91_11": "pana taṁ vihāre nibandhāpitaṁ hoti, vihāre gāhetabbaṁ. Atha vihāro dūre hoti, āsanasālāya",
  "tika-vin05t28:91_12": "nibandhāpitaṁ, āsanasālāya gāhetabbaṁ. Sace pana dāyakā “āgantukesu asati āvāsikāpi",
  "tika-vin05t28:91_13": "bhuñjantū”ti vadanti, vaṭṭati, avutte pana na vaṭṭati.",
  "tika-vin05t28:92_0": "Gamikabhattepi ayameva kathāmaggo. Ayaṁ pana viseso – āgantuko āgantukabhattameva",
  "tika-vin05t28:92_1": "labhati, gamiko āgantukabhattampi gamikabhattampi. Āvāsikopi pakkamitukāmo gamiko",
  "tika-vin05t28:92_2": "hoti, gamikabhattaṁ labhati. Yathā pana āgantukabhattaṁ, evamidaṁ dve tīṇi vā satta",
  "tika-vin05t28:92_3": "vā divasāni na labhati. “Gamissāmī”ti bhuttopi taṁ divasaṁ kenaci kāraṇena na gato,",
  "tika-vin05t28:92_4": "punadivasepi bhuñjituṁ vaṭṭati saussāhattā. “Gamissāmī”ti bhuttassa corā vā panthaṁ",
  "tika-vin05t28:92_5": "rundhanti, udakaṁ vā devo vā vassati, sattho vā na gacchati, saussāhena bhuñjitabbaṁ.",
  "tika-vin05t28:92_6": "“Ete upaddave olokentena dve tayo divase bhuñjituṁ vaṭṭatī”ti mahāpaccariyaṁ vuttaṁ.",
  "tika-vin05t28:92_7": "“Gamissāmi gamissāmī”ti pana lesaṁ oḍḍetvā bhuñjituṁ na labhati.",
  "tika-vin05t28:93_0": "Gilānabhattampi sace sabbesaṁ gilānānaṁ pahoti, taṁ sabbesaṁ dātabbaṁ. No ce, ṭhitikaṁ",
  "tika-vin05t28:93_1": "katvā gāhetabbaṁ. Eko gilāno arogarūpo sakkoti antogāmaṁ gantuṁ, eko na sakkoti,",
  "tika-vin05t28:93_2": "ayaṁ mahāgilāno nāma, etassa gilānabhattaṁ dātabbaṁ. Dve mahāgilānā, eko lābhī abhiññāto",
  "tika-vin05t28:93_3": "bahuṁ khādanīyabhojanīyaṁ labhati, eko anātho appalābhatāya antogāmaṁ pavisati, etassa",
  "tika-vin05t28:93_4": "gilānabhattaṁ dātabbaṁ. Gilānabhatte divasaparicchedo natthi, yāva rogo na vūpasammati,",
  "tika-vin05t28:93_5": "sappāyabhojanaṁ abhuñjanto na yāpeti, tāva bhuñjitabbaṁ. Yadā pana missakayāguṁ vā",
  "tika-vin05t28:93_6": "missakabhattaṁ vā bhuttassapi rogo na kuppati, tato paṭṭhāya na bhuñjitabbaṁ.",
  "tika-vin05t28:94_0": "Gilānupaṭṭhākabhattampi yaṁ sabbesaṁ pahoti, taṁ sabbesaṁ dātabbaṁ. No ce pahoti,",
  "tika-vin05t28:94_1": "ṭhitikaṁ katvā gāhetabbaṁ. Idampi dvīsu gilānesu mahāgilānupaṭṭhākassa gāhetabbaṁ,",
  "tika-vin05t28:94_2": "dvīsu mahāgilānesu anāthagilānupaṭṭhākassa. Yaṁ kulaṁ gilānabhattampi deti gilānupaṭṭhākabhattampi,",
  "tika-vin05t28:94_3": "tattha yassa gilānassa gilānabhattaṁ pāpuṇāti, tadupaṭṭhākassapi tattheva gāhetabbaṁ.",
  "tika-vin05t28:94_4": "Gilānupaṭṭhākabhattepi divasaparicchedo natthi, yāva gilāno labhati, tāvassa upaṭṭhākopi",
  "tika-vin05t28:94_5": "labhatīti. Imāni cattāri bhattāni sace evaṁ dinnāni honti “āgantukagamikagilānagilānupaṭṭhākā",
  "tika-vin05t28:94_6": "mama bhikkhaṁ gaṇhantū”ti, piṇḍapātikānampi vaṭṭati. Sace pana “āgantukādīnaṁ catunnaṁ",
  "tika-vin05t28:94_7": "bhattaṁ nibandhāpemi, mama bhattaṁ gaṇhantū”ti evaṁ dinnāni honti, piṇḍapātikānaṁ na vaṭṭati.",
  "tika-vin05t28:95_0": "215. Aparānipi dhurabhattaṁ kuṭibhattaṁ vārakabhattanti tīṇi bhattāni. Tattha dhurabhattanti",
  "tika-vin05t28:95_1": "niccabhattaṁ vuccati, taṁ duvidhaṁ saṅghikañca puggalikañca. Tattha yaṁ “saṅghassa",
  "tika-vin05t28:95_2": "dhurabhattaṁ demā”ti nibandhāpitaṁ, taṁ salākabhattagatikaṁ. “Mama nibaddhabhikkhaṁ",
  "tika-vin05t28:95_3": "gaṇhantū”ti vatvā dinnaṁ pana piṇḍapātikānampi vaṭṭati. Puggalikepi “tumhākaṁ dhurabhattaṁ",
  "tika-vin05t28:95_4": "dammī”ti vutte piṇḍapātiko ce, na vaṭṭati, “mama nibaddhabhikkhaṁ gaṇhathā”ti vutte",
  "tika-vin05t28:95_5": "pana vaṭṭati, sāditabbaṁ. Sace pacchā katipāhe vītivatte “dhurabhattaṁ gaṇhathā”ti",
  "tika-vin05t28:95_6": "vadati, mūle suṭṭhu sampaṭicchitattā vaṭṭati.",
  "tika-vin05t28:96_0": "Kuṭibhattaṁ nāma yaṁ saṅghassa āvāsaṁ kāretvā “amhākaṁ senāsanavāsino amhākaṁyeva",
  "tika-vin05t28:96_1": "bhattaṁ gaṇhantū”ti evaṁ nibandhāpitaṁ, taṁ salākabhattagatikameva hoti, gāhetvā",
  "tika-vin05t28:96_2": "bhuñjitabbaṁ. “Amhākaṁ senāsanavāsino amhākaṁyeva bhikkhaṁ gaṇhantū”ti vutte pana",
  "tika-vin05t28:96_3": "piṇḍapātikānampi vaṭṭati. Yaṁ pana puggale pasīditvā tassa āvāsaṁ katvā “tumhākaṁ",
  "tika-vin05t28:96_4": "demā”ti dinnaṁ, taṁ tasseva hoti, tasmiṁ katthaci gate nissitakehi bhuñjitabbaṁ.",
  "tika-vin05t28:97_0": "Vārakabhattaṁ nāma dubbhikkhasamaye “vārena bhikkhū jaggissāmā”ti dhuragehato paṭṭhāya",
  "tika-vin05t28:97_1": "dinnaṁ, tampi bhikkhāvacanena dinnaṁ piṇḍapātikānaṁ vaṭṭati, “vārakabhatta”nti vutte",
  "tika-vin05t28:97_2": "pana salākabhattagatikaṁ hoti. Sace taṇḍulādīni pesenti “sāmaṇerā pacitvā dentū”ti,",
  "tika-vin05t28:97_3": "piṇḍapātikānaṁ vaṭṭati. Iti imāni ca tīṇi, āgantukabhattādīni ca cattārīti satta,",
  "tika-vin05t28:97_4": "tāni saṅghabhattādīhi saha cuddasa bhattāni honti.",
  "tika-vin05t28:98_0": "216. Aṭṭhakathāyaṁ pana vihārabhattaṁ aṭṭhakabhattaṁ catukkabhattaṁ guḷhakabhattanti",
  "tika-vin05t28:98_1": "aññānipi cattāri bhattāni vuttāni. Tattha vihārabhattaṁ nāma vihāre tatruppādabhattaṁ,",
  "tika-vin05t28:98_2": "taṁ saṅghabhattena saṅgahitaṁ. Taṁ pana tissamahāvihāracittalapabbatādīsu paṭisambhidāppattehi",
  "tika-vin05t28:98_3": "khīṇāsavehi yathā piṇḍapātikānampi sakkā honti paribhuñjituṁ, tathā paṭiggahitattā",
  "tika-vin05t28:98_4": "tādisesu ṭhānesu piṇḍapātikānampi vaṭṭati. “Aṭṭhannaṁ bhikkhūnaṁ dema, catunnaṁ demā”ti",
  "tika-vin05t28:98_5": "evaṁ dinnaṁ pana aṭṭhakabhattañceva catukkabhattañca, tampi bhikkhāvacanena dinnaṁ",
  "tika-vin05t28:98_6": "piṇḍapātikānaṁ vaṭṭati. Mahābhisaṅkhārena atirasakapūvena pattaṁ thaketvā dinnaṁ",
  "tika-vin05t28:98_7": "guḷhakabhattaṁ nāma. Imāni tīṇi salākabhattagatikāneva. Aparampi guḷhakabhattaṁ nāma",
  "tika-vin05t28:98_8": "atthi, idhekacce manussā mahādhammassavanañca vihārapūjañca kāretvā “sakalasaṅghassa",
  "tika-vin05t28:98_9": "dātuṁ na sakkoma, dve tīṇi bhikkhusatāni amhākaṁ bhikkhaṁ gaṇhantū”ti bhikkhuparicchedajānanatthaṁ",
  "tika-vin05t28:98_10": "guḷhake denti, idaṁ piṇḍapātikānampi vaṭṭati.",
  "tika-vin05t28:99": "Piṇḍapātabhājanīyaṁ niṭṭhitaṁ.",
  "tika-vin05t28:100_0": "217.Gilānapaccayabhājanīyaṁ pana evaṁ veditabbaṁ – sappiādīsu bhesajjesu rājarājamahāmattā",
  "tika-vin05t28:100_1": "sappissa tāva kumbhasatampi kumbhasahassampi vihāraṁ pesenti, ghaṇṭiṁ paharitvā therāsanato",
  "tika-vin05t28:100_2": "paṭṭhāya gahitabhājanaṁ pūretvā dātabbaṁ, piṇḍapātikānampi vaṭṭati. Sace alasajātikā",
  "tika-vin05t28:100_3": "mahātherā pacchā āgacchanti, “bhante, vīsativassānaṁ dīyati, tumhākaṁ ṭhitikā atikkantā”ti",
  "tika-vin05t28:100_4": "na vattabbā, ṭhitikaṁ ṭhapetvā tesaṁ datvā pacchā ṭhitikāya dātabbaṁ. “Asukavihāre",
  "tika-vin05t28:100_5": "bahu sappi uppanna”nti sutvā yojanantaravihāratopi bhikkhū āgacchanti, sampattasampattānampi",
  "tika-vin05t28:100_6": "ṭhitaṭṭhānato paṭṭhāya dātabbaṁ. Asampattānampi upacārasīmaṁ paviṭṭhānaṁ antevāsikādīsu",
  "tika-vin05t28:100_7": "gaṇhantesu dātabbameva. “Bahiupacārasīmāya ṭhitānaṁ dethā”ti vadanti, na dātabbaṁ.",
  "tika-vin05t28:100_8": "Sace pana upacārasīmaṁ okkantehi ekābaddhā hutvā attano vihāradvāre antovihāreyeva",
  "tika-vin05t28:100_9": "vā honti, parisavasena vaḍḍhitā nāma sīmā hoti, tasmā dātabbā. Saṅghanavakassa dinnepi",
  "tika-vin05t28:100_10": "pacchā āgatānaṁ dātabbameva. Dutiyabhāge pana therāsanaṁ āruḷhe āgatānaṁ paṭhamabhāgo",
  "tika-vin05t28:100_11": "na pāpuṇāti, dutiyabhāgato vassaggena dātabbaṁ. Antoupacārasīmaṁ pavisitvā yattha",
  "tika-vin05t28:100_12": "katthaci dinnaṁ hoti, sabbaṁ sannipātaṭṭhāneyeva bhājetabbaṁ.",
  "tika-vin05t28:101_0": "Yasmiṁ vihāre dasa bhikkhū, daseva ca sappikumbhā dīyanti, ekekakumbhavasena bhājetabbaṁ.",
  "tika-vin05t28:101_1": "Eko sappikumbho hoti, dasabhikkhūhi bhājetvā gahetabbaṁ. Sace “yathāṭhitaṁyeva amhākaṁ",
  "tika-vin05t28:101_2": "pāpuṇātī”ti gaṇhanti, duggahitaṁ, taṁ gatagataṭṭhāne saṅghikameva hoti. Kumbhaṁ pana",
  "tika-vin05t28:101_3": "āvajjetvā thālake thokaṁ sappiṁ katvā “idaṁ mahātherassa pāpuṇāti, avasesaṁ amhākaṁ",
  "tika-vin05t28:101_4": "pāpuṇātī”ti vatvā tampi kumbheyeva ākiritvā yathicchitaṁ gahetvā gantabbaṁ. Sace",
  "tika-vin05t28:101_5": "thinaṁ sappi hoti, lekhaṁ katvā “lekhato parabhāgo mahātherassa pāpuṇāti, avasesaṁ",
  "tika-vin05t28:101_6": "amhāka”nti gahitampi suggahitaṁ. Vuttaparicchedato ūnādhikesu bhikkhūsu sappikumbhesu",
  "tika-vin05t28:101_7": "ca eteneva upāyena bhājetabbaṁ. Sace paneko bhikkhu, eko kumbho hoti, ghaṇṭiṁ paharitvā",
  "tika-vin05t28:101_8": "“ayaṁ mayhaṁ pāpuṇātī”tipi gahetuṁ vaṭṭati. “Ayaṁ paṭhamabhāgo mayhaṁ pāpuṇāti, ayaṁ",
  "tika-vin05t28:101_9": "dutiyabhāgo”ti evaṁ thokaṁ thokampi pāpetuṁ vaṭṭati. Esa nayo navanītādīsupi. Yasmiṁ",
  "tika-vin05t28:101_10": "pana vippasannatilatelādimhi lekhā na santiṭṭhati, taṁ uddharitvā bhājetabbaṁ. Siṅgiveramaricādibhesajjampi",
  "tika-vin05t28:101_11": "avasesapattathālakādisamaṇaparikkhāropi sabbo vuttānurūpeneva nayena suṭṭhu sallakkhetvā",
  "tika-vin05t28:101_12": "bhājetabboti. Ayaṁ gilānapaccayabhājanīyakathā.",
  "tika-vin05t28:102_0": "218. Idāni senāsanaggāhe vinicchayo veditabbo – ayaṁ senāsanaggāho nāma duvidho hoti",
  "tika-vin05t28:102_1": "utukāle ca vassāvāse ca. Tattha utukāle tāva keci āgantukā bhikkhū purebhattaṁ āgacchanti,",
  "tika-vin05t28:102_2": "keci pacchābhattaṁ paṭhamayāmaṁ majjhimayāmaṁ pacchimayāmaṁ vā. Ye yadā āgacchanti,",
  "tika-vin05t28:102_3": "tesaṁ tadāva bhikkhū uṭṭhāpetvā senāsanaṁ dātabbaṁ, akālo nāma natthi. Senāsanapaññāpakena",
  "tika-vin05t28:102_4": "pana paṇḍitena bhavitabbaṁ, ekaṁ vā dve vā mañcaṭṭhānāni ṭhapetabbāni. Sace vikāle",
  "tika-vin05t28:102_5": "eko vā dve vā therā āgacchanti, te vattabbā “bhante, ādito paṭṭhāya vuṭṭhāpiyamāne",
  "tika-vin05t28:102_6": "sabbepi bhikkhū ubbhaṇḍikā bhavissanti, tumhe amhākaṁ vasanaṭṭhāne vasathā”ti.",
  "tika-vin05t28:103_0": "Bahūsu pana āgatesu vuṭṭhāpetvā paṭipāṭiyā dātabbaṁ. Sace ekekaṁ pariveṇaṁ pahoti,",
  "tika-vin05t28:103_1": "ekekaṁ pariveṇaṁ dātabbaṁ. Tattha aggisālādīghasālāmaṇḍalamāḷādayo sabbepi tasseva",
  "tika-vin05t28:103_2": "pāpuṇanti. Evaṁ appahonte pāsādaggena dātabbaṁ, pāsādesu appahontesu ovarakaggena",
  "tika-vin05t28:103_3": "dātabbaṁ, ovarakesu appahontesu seyyaggena dātabbaṁ, seyyaggesu appahontesu mañcaṭṭhānena",
  "tika-vin05t28:103_4": "dātabbaṁ, mañcaṭṭhāne appahonte ekapīṭhakaṭṭhānavasena dātabbaṁ, bhikkhuno pana ṭhitokāsamattaṁ",
  "tika-vin05t28:103_5": "na gāhetabbaṁ. Etañhi senāsanaṁ nāma na hoti. Pīṭhakaṭṭhāne pana appahonte ekaṁ mañcaṭṭhānaṁ",
  "tika-vin05t28:103_6": "vā ekaṁ pīṭhaṭṭhānaṁ vā “vārena vārena, bhante, vissamathā”ti tiṇṇaṁ janānaṁ dātabbaṁ.",
  "tika-vin05t28:103_7": "Na hi sakkā sītasamaye sabbarattiṁ ajjhokāseva vasituṁ. Mahātherena paṭhamayāmaṁ",
  "tika-vin05t28:103_8": "vissamitvā nikkhamitvā dutiyattherassa vattabbaṁ “āvuso idha pavisāhī”ti. Sace mahāthero",
  "tika-vin05t28:103_9": "niddāgaruko hoti, kālaṁ na jānāti, ukkāsitvā dvāraṁ ākoṭetvā “bhante kālo jāto, sītaṁ",
  "tika-vin05t28:103_10": "anudahatī”ti vattabbaṁ. Tena nikkhamitvā okāso dātabbo, adātuṁ na labhati. Dutiyattherenapi",
  "tika-vin05t28:103_11": "majjhimayāmaṁ vissamitvā purimanayeneva itarassa dātabbaṁ. Niddāgaruko vuttanayeneva",
  "tika-vin05t28:103_12": "vuṭṭhāpetabbo. Evaṁ ekarattiṁ ekamañcaṭṭhānaṁ tiṇṇaṁ dātabbaṁ. Jambudīpe pana ekacce",
  "tika-vin05t28:103_13": "bhikkhū “senāsanaṁ nāma mañcaṭṭhānaṁ vā pīṭhaṭṭhānaṁ vā kiñcideva kassaci sappāyaṁ",
  "tika-vin05t28:103_14": "hoti, kassaci asappāya”nti āgantukā hontu vā mā vā, devasikaṁ senāsanaṁ gāhenti.",
  "tika-vin05t28:103_15": "Ayaṁ utukāle senāsanaggāho nāma.",
  "tika-vin05t28:104_0": "219.Vassāvāse pana atthi āgantukavattaṁ, atthi āvāsikavattaṁ. Āgantukena tāva sakaṭṭhānaṁ",
  "tika-vin05t28:104_1": "muñcitvā aññattha gantvā vasitukāmena vassūpanāyikadivasameva tattha na gantabbaṁ.",
  "tika-vin05t28:104_2": "Vasanaṭṭhānaṁ vā hi tatra sambādhaṁ bhaveyya, bhikkhācāro vā na sampajjeyya, tena",
  "tika-vin05t28:104_3": "na phāsukaṁ vihareyya, tasmā “idāni māsamattena vassūpanāyikā bhavissatī”ti taṁ vihāraṁ",
  "tika-vin05t28:104_4": "pavisitabbaṁ. Tattha māsamattaṁ vasanto sace uddesatthiko, uddesasampattiṁ sallakkhetvā,",
  "tika-vin05t28:104_5": "sace kammaṭṭhāniko, kammaṭṭhānasappāyataṁ sallakkhetvā, sace paccayatthiko, paccayalābhaṁ",
  "tika-vin05t28:104_6": "sallakkhetvā antovasse sukhaṁ vasissati. Sakaṭṭhānato ca tattha gacchantena na gocaragāmo",
  "tika-vin05t28:104_7": "ghaṭṭetabbo. Na tattha manussā vattabbā “tumhe nissāya salākabhattādīni vā yāgukhajjakādīni",
  "tika-vin05t28:104_8": "vā vassāvāsikaṁ vā natthi, ayaṁ cetiyassa parikkhāro, ayaṁ uposathāgārassa, idaṁ",
  "tika-vin05t28:104_9": "tāḷañceva sūci ca, sampaṭicchatha tumhākaṁ vihāra”nti. Senāsanaṁ pana jaggitvā dārubhaṇḍamattikābhaṇḍāni",
  "tika-vin05t28:104_10": "paṭisāmetvā gamikavattaṁ pūretvā gantabbaṁ.",
  "tika-vin05t28:105_0": "Evaṁ gacchantenapi daharehi pattacīvarabhaṇḍikāyo ukkhipāpetvā telanāḷikattaradaṇḍādīni",
  "tika-vin05t28:105_1": "gāhetvā chattaṁ paggayha attānaṁ dassentena gāmadvāreneva na gantabbaṁ, paṭicchannena",
  "tika-vin05t28:105_2": "aṭavimaggena gantabbaṁ. Aṭavimagge asati gumbādīni maddantena na gantabbaṁ, gamikavattaṁ",
  "tika-vin05t28:105_3": "pana pūretvā vitakkaṁ chinditvā suddhacittena gamanavatteneva gantabbaṁ. Sace pana",
  "tika-vin05t28:105_4": "gāmadvārena maggo hoti, gacchantañca naṁ saparivāraṁ disvā manussā “amhākaṁ thero",
  "tika-vin05t28:105_5": "viyā”ti upadhāvitvā “kuhiṁ, bhante, sabbaparikkhāre gahetvā gacchathā”ti vadanti,",
  "tika-vin05t28:105_6": "tesu ce eko evaṁ vadati “vassūpanāyikakālo nāmāyaṁ, yattha antovassenibaddhabhikkhācāro",
  "tika-vin05t28:105_7": "bhaṇḍapaṭicchādanañca labbhati, tattha bhikkhū gacchantī”ti, tassa ce sutvā te manussā",
  "tika-vin05t28:105_8": "“bhante, imasmimpi gāme jano bhuñjati ceva nivāseti ca, mā aññattha gacchathā”ti",
  "tika-vin05t28:105_9": "vatvā mittāmacce pakkositvā sabbe sammantayitvā vihāre nibaddhavattañca salākabhattādīni",
  "tika-vin05t28:105_10": "ca vassāvāsikañca ṭhapetvā “idheva, bhante, vasathā”ti yācanti, sabbesaṁ sādituṁ",
  "tika-vin05t28:105_11": "vaṭṭati. Sabbañcetaṁ kappiyañceva anavajjañca. Kurundiyaṁ pana “kuhiṁ gacchathāti",
  "tika-vin05t28:105_12": "vutte ‘asukaṭṭhāna’nti vatvā ‘kasmā tattha gacchathā’ti vutte ‘kāraṇaṁ ācikkhitabba”’nti",
  "tika-vin05t28:105_13": "vuttaṁ. Ubhayampi panetaṁ suddhacittattāva anavajjaṁ. Idaṁ āgantukavattaṁ nāma.",
  "tika-vin05t28:106_0": "Idaṁ pana āvāsikavattaṁ. Paṭikacceva hi āvāsikehi vihāro jaggitabbo, khaṇḍaphullapaṭisaṅkharaṇaparibhaṇḍāni",
  "tika-vin05t28:106_1": "kātabbāni, rattiṭṭhānadivāṭṭhānavaccakuṭipassāvaṭṭhānāni padhānagharavihāramaggoti",
  "tika-vin05t28:106_2": "imāni sabbāni paṭijaggitabbāni. Cetiye sudhākammaṁ muṇḍavedikāya telamakkhanaṁ mañcapīṭhajaggananti",
  "tika-vin05t28:106_3": "idampi sabbaṁ kātabbaṁ “vassaṁ vasitukāmā āgantvā uddesaparipucchākammaṭṭhānānuyogādīni",
  "tika-vin05t28:106_4": "karontā sukhaṁ vasissantī”ti. Kataparikammehi āsāḷhījuṇhapañcamito paṭṭhāya vassāvāsikaṁ",
  "tika-vin05t28:106_5": "pucchitabbaṁ. Kattha pucchitabbaṁ? Yato pakatiyā labbhati. Yehi pana na dinnapubbaṁ,",
  "tika-vin05t28:106_6": "te pucchituṁ na vaṭṭati. Kasmā pucchitabbaṁ? Kadāci hi manussā denti, kadāci dubbhikkhādīhi",
  "tika-vin05t28:106_7": "upaddutā na denti, tattha ye na dassanti, te apucchitvā vassāvāsike gāhite gāhitabhikkhūnaṁ",
  "tika-vin05t28:106_8": "lābhantarāyo hoti, tasmā pucchitvāva gāhetabbaṁ.",
  "tika-vin05t28:107_0": "Pucchantena “tumhākaṁ vassāvāsikaṁ gāhaṇakālo upakaṭṭho”ti vattabbaṁ. Sace vadanti",
  "tika-vin05t28:107_1": "“bhante, imaṁ saṁvaccharaṁ chātakādīhi upaddutamha, na sakkoma dātu”nti vā “yaṁ pubbe",
  "tika-vin05t28:107_2": "dema, tato ūnataraṁ dassāmā”ti vā “idāni kappāso sulabho, yaṁ pubbe dema, tato bahutaraṁ",
  "tika-vin05t28:107_3": "dassāmā”ti vā, taṁ sallakkhetvā tadanurūpena nayena tesaṁ senāsane bhikkhūnaṁ vassāvāsikaṁ",
  "tika-vin05t28:107_4": "gāhetabbaṁ. Sace manussā vadanti “yassa amhākaṁ vassāvāsikaṁ pāpuṇāti, so temāsaṁ",
  "tika-vin05t28:107_5": "pānīyaṁ upaṭṭhāpetu, vihāramaggaṁ jaggatu, cetiyaṅgaṇabodhiyaṅgaṇāni jaggatu, bodhirukkhe",
  "tika-vin05t28:107_6": "udakaṁ āsiñcatū”ti, yassa taṁ pāpuṇāti, tassa ācikkhitabbaṁ. Yo pana gāmo paṭikkamma",
  "tika-vin05t28:107_7": "yojanadviyojanantare hoti, tatra ce kulāni upanikkhepaṁ ṭhapetvā pahāre vassāvāsikaṁ",
  "tika-vin05t28:107_8": "dentiyeva, tāni kulāni āpucchitvāpi tesaṁ senāsane vattaṁ katvā vasantassa vassāvāsitaṁ",
  "tika-vin05t28:107_9": "gāhetabbaṁ. Sace pana tesaṁ senāsane paṁsukūliko vasati, āgatañca taṁ disvā “tumhākaṁ",
  "tika-vin05t28:107_10": "vassāvāsikaṁ demā”ti vadanti, tena saṅghassa ācikkhitabbaṁ. Sace tāni kulāni saṅghassa",
  "tika-vin05t28:107_11": "dātuṁ na icchanti, “tumhākaṁyeva demā”ti vadanti, sabhāgo bhikkhu “vattaṁ katvā gaṇhāhī”ti",
  "tika-vin05t28:107_12": "vattabbo. Paṁsukūlikassa panetaṁ na vaṭṭati. Iti saddhādeyyadāyakamanussā pucchitabbā.",
  "tika-vin05t28:108_0": "Tatruppāde pana kappiyakārakā pucchitabbā. Kathaṁ pucchitabbā? Kiṁ, āvuso, saṅghassa",
  "tika-vin05t28:108_1": "bhaṇḍapaṭicchādanaṁ bhavissatīti? Sace vadanti “bhavissati, bhante, ekekassa navahatthasāṭakaṁ",
  "tika-vin05t28:108_2": "dassāma, vassāvāsikaṁ gāhethā”ti, gāhetabbaṁ. Sacepi vadanti “sāṭakā natthi, vatthu",
  "tika-vin05t28:108_3": "pana atthi, gāhetha, bhante”ti, vatthumhi santepi gāhetuṁ vaṭṭatiyeva. Kappiyakārakānañhi",
  "tika-vin05t28:108_4": "hatthe “kappiyabhaṇḍaṁ paribhuñjathā”ti dinnavatthuto yaṁ yaṁ kappiyaṁ, sabbaṁ paribhuñjituṁ",
  "tika-vin05t28:108_5": "anuññātaṁ. Yaṁ panettha piṇḍapātatthāya gilānapaccayatthāya ca uddissa dinnaṁ, taṁ",
  "tika-vin05t28:108_6": "cīvare upanāmentehi saṅghasuṭṭhutāya apaloketvā upanāmetabbaṁ, senāsanatthāya pana",
  "tika-vin05t28:108_7": "uddissa dinnaṁ garubhaṇḍaṁ hoti. Cīvaravaseneva pana catupaccayavasena vā dinnaṁ",
  "tika-vin05t28:108_8": "cīvare upanāmentānaṁ apalokanakammakiccaṁ natthi. Apalokanakammaṁ karontehi ca puggalavaseneva",
  "tika-vin05t28:108_9": "kātabbaṁ, saṅghavasena na kātabbaṁ. Jātarūparajatavasenapi āmakadhaññavasena vā apalokanakammaṁ",
  "tika-vin05t28:108_10": "na vaṭṭati, kappiyabhaṇḍavasena cīvarataṇḍulādivaseneva ca vaṭṭati. Taṁ pana evaṁ",
  "tika-vin05t28:108_11": "kattabbaṁ “idāni subhikkhaṁ sulabhapiṇḍaṁ, bhikkhū cīvarena kilamanti, ettakaṁ nāma",
  "tika-vin05t28:108_12": "taṇḍulabhāgaṁ bhikkhūnaṁ cīvaraṁ kātuṁ ruccatī”ti, “gilānapaccayo sulabho, gilāno",
  "tika-vin05t28:108_13": "vā natthi, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī”ti.",
  "tika-vin05t28:109_0": "Evaṁ cīvarapaccayaṁ sallakkhetvā senāsanassa kāle ghosite sannipatite saṅghe senāsanaggāhako",
  "tika-vin05t28:109_1": "sammannitabbo. Sammannantena ca dve sammannitabbāti vuttaṁ. Evañhi navako vuḍḍhassa,",
  "tika-vin05t28:109_2": "vuḍḍho ca navakassa gāhessatīti. Mahante pana mahāvihārasadise vihāre tayo cattāro",
  "tika-vin05t28:109_3": "janā sammannitabbā. Kurundiyaṁ pana “aṭṭhapi soḷasapi jane sammannituṁ vaṭṭatī”ti",
  "tika-vin05t28:109_4": "vuttaṁ. Tesaṁ sammuti kammavācāyapi apalokanenapi vaṭṭatiyeva. Tehi sammatehi bhikkhūhi",
  "tika-vin05t28:109_5": "senāsanaṁ sallakkhetabbaṁ. Cetiyagharaṁ bodhigharaṁ āsanagharaṁ sammuñjaniaṭṭo dāruaṭṭo",
  "tika-vin05t28:109_6": "vaccakuṭi iṭṭhakasālā vaḍḍhakisālā dvārakoṭṭhako pānīyamāḷo maggo pokkharaṇīti etāni",
  "tika-vin05t28:109_7": "hi asenāsanāni, vihāro aḍḍhayogo pāsādo hammiyaṁ guhā maṇḍapo rukkhamūlaṁ veḷugumboti",
  "tika-vin05t28:109_8": "imāni senāsanāni, tāni gāhetabbāni.",
  "tika-vin05t28:110_0": "220. Gāhentena ca “anujānāmi, bhikkhave, paṭhamaṁ bhikkhū gaṇetuṁ, bhikkhū gaṇetvā",
  "tika-vin05t28:110_1": "seyyā gaṇetuṁ, seyyā gaṇetvā seyyaggena gāhetu”nti ādivacanato paṭhamaṁ vihāre bhikkhū",
  "tika-vin05t28:110_2": "gaṇetvā mañcaṭṭhānāni gaṇetabbāni, tato ekekaṁ mañcaṭṭhānaṁ ekekassa bhikkhuno gāhetabbaṁ.",
  "tika-vin05t28:110_3": "Sace mañcaṭṭhānāni atirekāni honti, vihāraggena gāhetabbaṁ. Sace vihārāpi atirekā",
  "tika-vin05t28:110_4": "honti, pariveṇaggena gāhetabbaṁ. Pariveṇesupi atirekesu puna aparopi bhāgo dātabbo.",
  "tika-vin05t28:110_5": "Atimandesu hi bhikkhūsu ekekassa bhikkhuno dve tīṇi pariveṇāni dātabbāni. Gahite",
  "tika-vin05t28:110_6": "pana dutiyabhāge añño bhikkhu āgacchati, na attano aruciyā so bhāgo tassa dātabbo.",
  "tika-vin05t28:110_7": "Sace pana yena gahito, so attano ruciyā taṁ dutiyabhāgaṁ vā paṭhamabhāgaṁ vā deti, vaṭṭati.",
  "tika-vin05t28:111_0": "“Na, bhikkhave, nissīme ṭhitassa senāsanaṁ gāhetabbaṁ, yo gāheyya, āpatti dukkaṭassā”ti",
  "tika-vin05t28:111_1": "vacanato upacārasīdhato bahi ṭhitassa na gāhetabbaṁ, antoupacārasīmāya pana dūre",
  "tika-vin05t28:111_2": "ṭhitassapi labbhatiyeva.",
  "tika-vin05t28:112_0": "“Anujānāmi, bhikkhave, gilānassa patirūpaṁ seyyaṁ dātu”nti vacanato yo kāsasāsabhagandarātisārādīhi",
  "tika-vin05t28:112_1": "gilāno hoti, kheḷamallakavaccakapālādīni ṭhapetabbāni honti, kuṭṭhī vā hoti, senāsanaṁ",
  "tika-vin05t28:112_2": "dūseti, evarūpassa heṭṭhāpāsādapaṇṇasālādīsu aññataraṁ ekamantaṁ senāsanaṁ dātabbaṁ.",
  "tika-vin05t28:112_3": "Yasmiṁ vasante senāsanaṁ na dussati, tassa varaseyyāpi dātabbāva. Yopi sinehapānavirecananatthukammādīsu",
  "tika-vin05t28:112_4": "yaṁ kiñci bhesajjaṁ karoti, sabbo so gilānoyeva. Tassapi sallakkhetvā patirūpaṁ senāsanaṁ dātabbaṁ.",
  "tika-vin05t28:113_0": "“Na, bhikkhave, ekena dve paṭibāhetabbā, yo paṭibāheyya, āpatti dukkaṭassā”ti vacanato",
  "tika-vin05t28:113_1": "ekena dve senāsanāni na gahetabbāni. Sacepi gaṇheyya, pacchimena gahaṇena purimaggahaṇaṁ",
  "tika-vin05t28:113_2": "paṭippassambhati. Gahaṇena hi gahaṇaṁ paṭippassambhati, gahaṇena ālayo paṭippassambhati,",
  "tika-vin05t28:113_3": "ālayena gahaṇaṁ paṭippassambhati, ālayena ālayo paṭippassambhati. Kathaṁ? Idhekacco",
  "tika-vin05t28:113_4": "vassūpanāyikadivase ekasmiṁ vihāre senāsanaṁ gahetvā sāmantavihāraṁ gantvā tatrāpi",
  "tika-vin05t28:113_5": "gaṇhāti, tassa iminā gahaṇena purimaggahaṇaṁ paṭippassambhati. Aparo “idha vasissāmī”ti",
  "tika-vin05t28:113_6": "ālayamattaṁ katvā sāmantavihāraṁ gantvā tattha senāsanaṁ gaṇhāti, tassa iminā gahaṇeneva",
  "tika-vin05t28:113_7": "purimo ālayo paṭippassambhati. Eko “idha vasissāmī”ti senāsanaṁ vā gahetvā ālayaṁ",
  "tika-vin05t28:113_8": "vā katvā sāmantavihāraṁ gantvā “idheva dāni vasissāmī”ti ālayaṁ karoti, iccassa ālayena",
  "tika-vin05t28:113_9": "vā gahaṇaṁ, ālayena vā ālayo paṭippassambhati, sabbattha pacchime gahaṇe vā ālaye",
  "tika-vin05t28:113_10": "vā tiṭṭhati. Yo pana ekasmiṁ vihāre senāsanaṁ gahetvā “aññasmiṁ vihāre vasissāmī”ti",
  "tika-vin05t28:113_11": "gacchati, tassa upacārasīmātikkame senāsanaggāho paṭippassambhati. Yadi pana “tattha",
  "tika-vin05t28:113_12": "phāsu bhavissati, vasissāmi, no ce, āgamissāmī”ti gantvā aphāsukabhāvaṁ ñatvā pacchā",
  "tika-vin05t28:113_13": "vā gacchati, vaṭṭati.",
  "tika-vin05t28:114_0": "Senāsanaggāhakena ca senāsanaṁ gāhetvā vassāvāsikaṁ gāhetabbaṁ. Gāhentena sace saṅghiko",
  "tika-vin05t28:114_1": "ca saddhādeyyo cāti dve cīvarapaccayā honti, tesu yaṁ bhikkhū paṭhamaṁ gahituṁ icchanti,",
  "tika-vin05t28:114_2": "taṁ gahetvā tassa ṭhitikato paṭṭhāya itaro gāhetabbo. “Sace bhikkhūnaṁ appatāya pariveṇaggena",
  "tika-vin05t28:114_3": "senāsane gāhiyamāne ekaṁ pariveṇaṁ mahālābhaṁ hoti, dasa vā dvādasa vā cīvarāni labhanti,",
  "tika-vin05t28:114_4": "taṁ vijaṭetvā aññesu alābhakesu āvāsesu pakkhipitvā aññesampi bhikkhūnaṁ gāhetabba”nti",
  "tika-vin05t28:114_5": "mahāsumatthero āha. Mahāpadumatthero panāha “na evaṁ kātabbaṁ. Manussā hi attano",
  "tika-vin05t28:114_6": "āvāsapaṭijagganatthāya paccayaṁ denti, tasmā aññehi bhikkhūhi tattha pavisitabba”nti.",
  "tika-vin05t28:115_0": "221. Sace panettha mahāthero paṭikkosati “mā, āvuso, evaṁ gāhetha, bhagavato anusiṭṭhiṁ",
  "tika-vin05t28:115_1": "karotha. Vuttañhetaṁ bhagavatā “anujānāmi, bhikkhave, pariveṇaggena gāhetu”nti. Tassa",
  "tika-vin05t28:115_2": "paṭikkosanāya aṭṭhatvā “bhante, bhikkhū bahū, paccayo mando, saṅgahaṁ kātuṁ vaṭṭatī”ti",
  "tika-vin05t28:115_3": "saññāpetvā gāhetabbameva. Gāhentena ca sammatena bhikkhunā mahātherassa santikaṁ",
  "tika-vin05t28:115_4": "gantvā evaṁ vattabbaṁ “bhante, tumhākaṁ senāsanaṁ pāpuṇāti, paccayaṁ dhārethā”ti.",
  "tika-vin05t28:115_5": "Asukakulassa paccayo asukasenāsanañca mayhaṁ pāpuṇāti, āvusoti. Pāpuṇāti bhante,",
  "tika-vin05t28:115_6": "gaṇhatha nanti. Gaṇhāmi, āvusoti. Gahitaṁ hoti. “Sace pana ‘gahitaṁ vo, bhante’ti",
  "tika-vin05t28:115_7": "vutte ‘gahitaṁ me’ti vā, ‘gaṇhissatha, bhante’ti vutte ‘gaṇhissāmī’ti vā vadati,",
  "tika-vin05t28:115_8": "aggahitaṁ hotī”ti mahāsumatthero āha. Mahāpadumatthero panāha “atītānāgatavacanaṁ",
  "tika-vin05t28:115_9": "vā hotu vattamānavacanaṁ vā, satuppādamattaṁ ālayakaraṇamattameva cettha pamāṇaṁ,",
  "tika-vin05t28:115_10": "tasmā gahitameva hotī”ti.",
  "tika-vin05t28:116_0": "Yopi paṁsukūliko bhikkhu senāsanaṁ gahetvā paccayaṁ vissajjeti, ayampi na aññasmiṁ",
  "tika-vin05t28:116_1": "āvāse pakkhipitabbo, tasmiṁyeva pariveṇe aggisālāya vā dīghasālāya vā rukkhamūle",
  "tika-vin05t28:116_2": "vā aññassa gāhetuṁ vaṭṭati. Paṁsukūliko “vasāmī”ti senāsanaṁ jaggissati, itaro “paccayaṁ",
  "tika-vin05t28:116_3": "gaṇhāmī”ti evaṁ dvīhi kāraṇehi senāsanaṁ sujaggitataraṁ bhavissati. Mahāpaccariyaṁ",
  "tika-vin05t28:116_4": "pana vuttaṁ “paṁsukūlike vāsatthāya senāsanaṁ gaṇhante senāsanaggāhakena vattabbaṁ,",
  "tika-vin05t28:116_5": "‘bhante idha paccayo atthi, so kiṁ kātabbo’ti. Tena ‘heṭṭhā aññaṁ gāhāpehī’ti vattabbo.",
  "tika-vin05t28:116_6": "Sace pana kiñci avatvāva vasati, vuṭṭhavassassa ca pādamūle ṭhapetvā sāṭakaṁ denti,",
  "tika-vin05t28:116_7": "vaṭṭati. Atha ‘vassāvāsikaṁ demā’ti vadanti, tasmiṁ senāsane vassaṁvuṭṭhabhikkhūnaṁ",
  "tika-vin05t28:116_8": "pāpuṇātī”ti. Yesaṁ pana senāsanaṁ natthi, kevalaṁ paccayameva denti, tesaṁ paccayaṁ",
  "tika-vin05t28:116_9": "avassāvāsikasenāsane gāhetuṁ vaṭṭati. Manussā thūpaṁ katvā vassāvāsikaṁ gāhāpenti.",
  "tika-vin05t28:116_10": "Thūpo nāma asenāsanaṁ, tassa samīpe rukkhe vā maṇḍape vā upanibandhitvā gāhetabbaṁ.",
  "tika-vin05t28:116_11": "Tena bhikkhunā cetiyaṁ jaggitabbaṁ. Bodhirukkhabodhigharaāsanagharasammuñjaniaṭṭadāruaṭṭavaccakuṭidvārakoṭṭhakapānīyakuṭipānīyamāḷakadantakaṭṭhamāḷakesupi",
  "tika-vin05t28:116_12": "eseva nayo. Bhojanasālā pana senāsanameva, tasmā taṁ ekassa vā bahūnaṁ vā paricchinditvā",
  "tika-vin05t28:116_13": "gāhetuṁ vaṭṭatīti sabbamidaṁ vitthārena mahāpaccariyaṁ vuttaṁ.",
  "tika-vin05t28:117_0": "Senāsanaggāhakena pana pāṭipadaaruṇato paṭṭhāya yāva puna aruṇaṁ na bhijjati, tāva",
  "tika-vin05t28:117_1": "gāhetabbaṁ. Idañhi senāsanaggāhassa khettaṁ. Sace pātova gābhite senāsane añño vitakkacāriko",
  "tika-vin05t28:117_2": "bhikkhu āgantvā senāsanaṁ yācati, “gahitaṁ, bhante, senāsanaṁ, vassūpagato saṅgho,",
  "tika-vin05t28:117_3": "ramaṇīyo vihāro, rukkhamūlādīsu yattha icchatha, tattha vasathā”ti vattabbo. Pacchimavassūpanāyikadivase",
  "tika-vin05t28:117_4": "pana sace kālaṁ ghosetvā sannipatite saṅghe koci dasahatthaṁ vatthaṁ āharitvā vassāvāsikaṁ",
  "tika-vin05t28:117_5": "deti, āgantuko ce bhikkhu saṅghatthero hoti, tassa dātabbaṁ. Navako ce hoti, sammatena",
  "tika-vin05t28:117_6": "bhikkhunā saṅghatthero vattabbo “sace, bhante, icchatha, paṭhamabhāgaṁ muñcitvā idaṁ",
  "tika-vin05t28:117_7": "vatthaṁ gaṇhathā”ti, amuñcantassa na dātabbaṁ. Sace pana pubbe gāhitaṁ muñcitvā gaṇhāti,",
  "tika-vin05t28:117_8": "dātabbaṁ. Eteneva upāyena dutiyattherato paṭṭhāya parivattetvā pattaṭṭhāneva āgantukassa",
  "tika-vin05t28:117_9": "dātabbaṁ. Sace pana paṭhamavassūpagatā dve tīṇi cattāri pañca vā vatthāni alatthuṁ,",
  "tika-vin05t28:117_10": "laddhaṁ laddhaṁ eteneva upāyena vissajjāpetvā yāva āgantukassa samakaṁ hoti, tāva",
  "tika-vin05t28:117_11": "dātabbaṁ. Tena samake laddhe avasiṭṭho anubhāgo therāsane dātabbo. Paccuppanne lābhe",
  "tika-vin05t28:117_12": "sati ṭhitikāya gāhetuṁ katikaṁ kātuṁ vaṭṭati.",
  "tika-vin05t28:118_0": "Sace dubbhikkhaṁ hoti, dvīsupi vassūpanāyikāsu vassūpagatā bhikkhū bhikkhāya kilamantā",
  "tika-vin05t28:118_1": "“āvuso, idha vasantā sabbeva kilamāma, sādhu vata dve bhāgā homa, yesaṁ ñātipavāritaṭṭhānāni",
  "tika-vin05t28:118_2": "atthi, te tattha vasitvā pavāraṇāya āgantvā attano pattaṁ vassāvāsikaṁ gaṇhantū”ti",
  "tika-vin05t28:118_3": "vadanti, tesu ye tattha vasitvā pavāraṇāya āgacchanti, tesaṁ apaloketvā vassāvāsikaṁ",
  "tika-vin05t28:118_4": "dātabbaṁ. Sādiyantāpi hi teneva vassāvāsikassa sāmino, khīyantāpi ca āvāsikā neva",
  "tika-vin05t28:118_5": "adātuṁ labhanti. Kurundiyaṁ pana vuttaṁ “katikavattaṁ kātabbaṁ ‘sabbesaṁ no idha",
  "tika-vin05t28:118_6": "yāgubhattaṁ nappahoti, sabhāgaṭṭhāne vasitvā āgacchatha, tumhākaṁ pattaṁ vassāvāsikaṁ",
  "tika-vin05t28:118_7": "labhissathā’ti. Tañce eko paṭibāhati, supaṭibāhitaṁ. No ce paṭibāhati, katikā sukatā.",
  "tika-vin05t28:118_8": "Pacchā tesaṁ tattha vasitvā āgatānaṁ apaloketvā dātabbaṁ, apalokanakāle paṭibāhituṁ",
  "tika-vin05t28:118_9": "na labbhatī”ti. Punapi vuttaṁ “sace vassūpagatesu ekaccānaṁ vassāvāsike apāpuṇante",
  "tika-vin05t28:118_10": "bhikkhū katikaṁ karonti ‘chinnavassānaṁ vassāvāsikañca idāni uppajjanakavassāvāsikañca",
  "tika-vin05t28:118_11": "imesaṁ dātuṁ ruccatī’ti, evaṁ katikāya katāya gāhitasadisameva hoti, uppannuppannaṁ",
  "tika-vin05t28:118_12": "tesameva dātabba”nti. Temāsaṁ pānīyaṁ upaṭṭhāpetvā vihāramaggacetiyaṅgaṇabodhiyaṅgaṇāni",
  "tika-vin05t28:118_13": "jaggitvā bodhirukkhe udakaṁ siñcitvā pakkantopi vibbhantopi vassāvāsikaṁ labhatiyeva.",
  "tika-vin05t28:118_14": "Bhatiniviṭṭhañhi tena kataṁ, saṅghikaṁ pana apalokanakammaṁ katvā gāhitaṁ antovasse",
  "tika-vin05t28:118_15": "vibbhantopi labhateva, paccayavasena gāhitaṁ pana na labhatīti vadanti.",
  "tika-vin05t28:119_0": "Sace vuṭṭhavasso disaṁgamiko bhikkhu āvāsikassa hatthato kiñcideva kappiyabhaṇḍaṁ",
  "tika-vin05t28:119_1": "gahetvā “asukakule mayhaṁ vassāvāsikaṁ pattaṁ, taṁ gaṇhathā”ti vatvā gataṭṭhāne vibbhamati,",
  "tika-vin05t28:119_2": "vassāvāsikaṁ saṅghikaṁ hoti. Sace pana manusse sammukhā sampaṭicchāpetvā gacchati,",
  "tika-vin05t28:119_3": "labhati. “Idaṁ vassāvāsikaṁ amhākaṁ senāsane vutthabhikkhuno demā”ti vutte yassa",
  "tika-vin05t28:119_4": "gāhitaṁ, tasseva hoti. Sace pana senāsanasāmikassa piyakamyatāya puttadhītādayo bahūni",
  "tika-vin05t28:119_5": "vatthāni āharitvā “amhākaṁ senāsane demā”ti denti, tattha vassūpagatassa ekameva",
  "tika-vin05t28:119_6": "vatthaṁ dātabbaṁ, sesāni saṅghikāni honti. Vassāvāsikaṭhitikāya gāhetabbāni, ṭhitikāya",
  "tika-vin05t28:119_7": "asati therāsanato paṭṭhāya gāhetabbāni. Senāsane vassūpagataṁ bhikkhuṁ nissāya uppannena",
  "tika-vin05t28:119_8": "cittappasādena bahūni vatthāni āharitvā “senāsanassa demā”ti dinnesupi eseva nayo.",
  "tika-vin05t28:119_9": "Sace pana pādamūle ṭhapetvā “etassa bhikkhuno demā”ti vadanti, tasseva honti.",
  "tika-vin05t28:120_0": "Ekassa gehe dve vassāvāsikāni, paṭhamabhāgo sāmaṇerassa gāhito hoti, dutiyo therāsane.",
  "tika-vin05t28:120_1": "So ekaṁ dasahatthaṁ, ekaṁ aṭṭhahatthaṁ sāṭakaṁ peseti “vassāvāsikaṁ pattabhikkhūnaṁ",
  "tika-vin05t28:120_2": "dethā”ti, vicinitvā varabhāgaṁ sāmaṇerassa datvā anubhāgo therāsane dātabbo. Sace",
  "tika-vin05t28:120_3": "pana ubhopi gharaṁ netvā bhojetvā sayameva pādamūle ṭhapeti, yaṁ yassa dinnaṁ, tadeva",
  "tika-vin05t28:120_4": "tassa hoti. Ito paraṁ mahāpaccariyaṁ āgatanayo hoti – ekassa ghare daharasāmaṇerassa",
  "tika-vin05t28:120_5": "vassāvāsikaṁ pāpuṇāti, so ce pucchati “amhākaṁ vassāvāsikaṁ kassa patta”nti, “sāmaṇerassā”ti",
  "tika-vin05t28:120_6": "avatvā “dānakāle jānissasī”ti vatvā dānadivase ekaṁ mahātheraṁ pesetvā nīharāpetabbaṁ.",
  "tika-vin05t28:120_7": "Sace yassa vassāvāsikaṁ pattaṁ, so vibbhamati vā kālaṁ vā karoti, manussā ce pucchanti",
  "tika-vin05t28:120_8": "“kassa amhākaṁ vassāvāsikaṁ patta”nti, tesaṁ yathābhūtaṁ ācikkhitabbaṁ. Sace te vadanti",
  "tika-vin05t28:120_9": "“tumhākaṁ demā”ti, tassa bhikkhuno pāpuṇāti. Atha saṅghassa vā gaṇassa vā denti,",
  "tika-vin05t28:120_10": "saṅghassa vā gaṇassa vā pāpuṇāti. Sace vassūpagatā suddhapaṁsukūlikāyeva honti, ānetvā",
  "tika-vin05t28:120_11": "dinnaṁ vassāvāsikaṁ senāsanaparikkhāraṁ vā katvā ṭhapetabbaṁ, bimbohanādīni vā kātabbānīti.",
  "tika-vin05t28:121": "Ayaṁ tāva antovasse vassūpanāyikadivasavasena",
  "tika-vin05t28:122": "Senāsanaggāhakathā.",
  "tika-vin05t28:123": "222. Ayamaparopi utukāle antarāmuttako nāma senāsanaggāho veditabbo. Divasavasena hi tividho senāsanaggāho purimako pacchimako antarāmuttakoti. Vuttañhetaṁ –",
  "tika-vin05t28:124_0": "“Tayome, bhikkhave, senāsanaggāhā, purimako pacchimako antarāmuttako. Aparajjugatāya",
  "tika-vin05t28:124_1": "āsāḷhiyā purimako gāhetabbo, māsagatāya āsāḷhiyā pacchimako gāhetabbo, aparajjugatāya",
  "tika-vin05t28:124_2": "pavāraṇāya āyatiṁ vassāvāsatthāya antarāmuttako gāhetabbo”ti.",
  "tika-vin05t28:125_0": "Etesu tīsu senāsanaggāhesu purimako pacchimako cāti ime dve gāhā thāvarā, antarāmuttako",
  "tika-vin05t28:125_1": "pana senāsanapaṭijagganatthaṁ bhagavatā anuññāto. Tathā hi ekasmiṁ vihāre mahālābhaṁ",
  "tika-vin05t28:125_2": "senāsanaṁ hoti, senāsanasāmikā vassūpagataṁ bhikkhuṁ sabbapaccayehi sakkaccaṁ upaṭṭhahitvā",
  "tika-vin05t28:125_3": "pavāretvā gamanakāle bahuṁ samaṇaparikkhāraṁ denti, mahātherā dūratova āgantvā vassūpanāyikadivase",
  "tika-vin05t28:125_4": "taṁ gahetvā phāsuṁ vasitvā vuṭṭhavassā lābhaṁ gaṇhitvā pakkamanti. Āvāsikā “mayaṁ",
  "tika-vin05t28:125_5": "etthuppannaṁ lābhaṁ na labhāma, niccaṁ āgantukamahātherāva labhanti, teyeva naṁ āgantvā",
  "tika-vin05t28:125_6": "paṭijaggissantī”ti palujjantampi na olokenti. Bhagavā tassa paṭijagganatthaṁ “aparajjugatāya",
  "tika-vin05t28:125_7": "pavāraṇāya āyatiṁ vassāvāsatthāya antarāmuttako gāhetabbo”ti āha.",
  "tika-vin05t28:126_0": "Taṁ gāhentena saṅghatthero vattabbo “bhante, antarāmuttakasenāsanaṁ gaṇhathā”ti.",
  "tika-vin05t28:126_1": "Sace gaṇhāti, dātabbaṁ. No ce, eteneva upāyena anutheraṁ ādiṁ katvā yo gaṇhāti, tassa",
  "tika-vin05t28:126_2": "antamaso sāmaṇerassapi dātabbaṁ. Tena taṁ senāsanaṁ aṭṭha māse paṭijaggitabbaṁ, chadanabhittibhūmīsu",
  "tika-vin05t28:126_3": "yaṁ kiñci khaṇḍaṁ vā phullaṁ vā hoti, taṁ sabbaṁ paṭisaṅkharitabbaṁ. Uddesaparipucchādīhi",
  "tika-vin05t28:126_4": "divasaṁ khepetvā rattiṁ tattha vasituṁ vaṭṭati, rattiṁ pariveṇe vasitvā tattha divasaṁ",
  "tika-vin05t28:126_5": "khepetumpi vaṭṭati, rattindivaṁ tattheva vasitumpi vaṭṭati, utukāle āgatānaṁ vuḍḍhānaṁ",
  "tika-vin05t28:126_6": "na paṭibāhitabbaṁ. Vassūpanāyikadivase pana sampatte sace saṅghatthero “mayhaṁ idaṁ",
  "tika-vin05t28:126_7": "pana senāsanaṁ dethā”ti vadati, na labhati. “Bhante, idaṁ antarāmuttakaṁ gahetvā",
  "tika-vin05t28:126_8": "ekena bhikkhunā paṭijaggita”nti vatvā na dātabbaṁ, aṭṭha māse paṭijaggitabhikkhusseva",
  "tika-vin05t28:126_9": "gāhitaṁ hoti. Yasmiṁ pana senāsane ekasaṁvacchare dvikkhattuṁ paccaye denti chamāsaccayena",
  "tika-vin05t28:126_10": "chamāsaccayena, taṁ antarāmuttakaṁ na gāhetabbaṁ. Yasmiṁ vā tikkhattuṁ denti catumāsaccayena",
  "tika-vin05t28:126_11": "catumāsaccayena, yasmiṁ vā catukkhattuṁ denti temāsaccayena temāsaccayena, taṁ antarāmuttakaṁ",
  "tika-vin05t28:126_12": "na gāhetabbaṁ. Paccayeneva hi taṁ paṭijagganaṁ labhissati. Yasmiṁ pana ekasaṁvacchare",
  "tika-vin05t28:126_13": "sakideva bahū paccaye denti, etaṁ antarāmuttakaṁ gāhetabbanti.",
  "tika-vin05t28:127_0": "223. “Anujānāmi, bhikkhave, akataṁ vā vihāraṁ vippakataṁ vā navakammaṁ dātuṁ, khuddake",
  "tika-vin05t28:127_1": "vihāre kammaṁ oloketvā chappañcavassikaṁ navakammaṁ dātuṁ, aḍḍhayoge kammaṁ oloketvā",
  "tika-vin05t28:127_2": "sattaṭṭhavassikaṁ navakammaṁ dātuṁ, mahallake vihāre pāsāde vā kammaṁ oloketvā dasadvādasavassikaṁ",
  "tika-vin05t28:127_3": "navakammaṁ dātu”nti vacanato akataṁ vippakataṁ vā senāsanaṁ ekassa bhikkhuno apalokanena",
  "tika-vin05t28:127_4": "vā kammavācāya vā sāvetvā navakammaṁ katvā vasituṁ yathāvuttakālaparicchedavasena",
  "tika-vin05t28:127_5": "dātabbaṁ. Navakammiko bhikkhu antovasse taṁ āvāsaṁ labhati, utukāle paṭibāhituṁ na",
  "tika-vin05t28:127_6": "labhati. Laddhanavakammena pana bhikkhunā vāsipharasunikhādanādīni gahetvā sayaṁ",
  "tika-vin05t28:127_7": "na kātabbaṁ, katākataṁ jānitabbaṁ. Sace so āvāso jīrati, āvāsasāmikassa vā tassa",
  "tika-vin05t28:127_8": "vaṁse uppannassa vā kassaci kathetabbaṁ “āvāso te nassati, jaggatha etaṁ āvāsa”nti.",
  "tika-vin05t28:127_9": "Sace so na sakkoti, bhikkhūhi ñātīhi vā upaṭṭhākehi vā samādāpetvā jaggitabbo. Sace",
  "tika-vin05t28:127_10": "tepi na sakkonti, saṅghikena paccayena jaggitabbo, tasmimpi asati ekaṁ āvāsaṁ vissajjetvā",
  "tika-vin05t28:127_11": "avasesā jaggitabbā, bahū vissajjetvā ekaṁ saṇṭhapetumpi vaṭṭatiyeva.",
  "tika-vin05t28:128": "Dubbhikkhe bhikkhūsu pakkantesu sabbe āvāsā nassanti, tasmā ekaṁ vā dve vā tayo vā āvāse vissajjetvā tato yāgubhattacīvarādīni paribhuñjantehi sesāvāsā jaggitabbāyeva.",
  "tika-vin05t28:129_0": "Kurundiyaṁ pana vuttaṁ “saṅghike paccaye asati eko bhikkhu ‘tuyhaṁ ekamañcaṭṭhānaṁ",
  "tika-vin05t28:129_1": "gahetvā jaggāhī’ti vattabbo. Sace bahutaraṁ icchati, tibhāgaṁ vā upaḍḍhabhāgaṁ vā",
  "tika-vin05t28:129_2": "datvāpi jaggāpetabbaṁ. Atha thambhamattamevettha avasiṭṭhaṁ, bahukammaṁ kātabbanti",
  "tika-vin05t28:129_3": "na icchati, ‘tuyhaṁ puggalikameva katvā jaggāhī’ti dātabbaṁ. Evampi hi ‘saṅghassa",
  "tika-vin05t28:129_4": "bhaṇḍakaṭhapanaṭṭhānañca navakānañca vasanaṭṭhānaṁ labhissatī’ti jaggāpetabbo. Evaṁ",
  "tika-vin05t28:129_5": "jaggito pana tasmiṁ jīvante puggaliko hoti, mate saṅghikova. Sace saddhivihārikānaṁ",
  "tika-vin05t28:129_6": "dātukāmo hoti, kammaṁ oloketvā tibhāgaṁ vā upaḍḍhaṁ vā puggalikaṁ katvā jaggāpetabbo.",
  "tika-vin05t28:129_7": "Evañhi saddhivihārikānaṁ dātuṁ labhati. Evaṁ jagganake pana asati ekaṁ āvāsaṁ vissajjetvātiādinā",
  "tika-vin05t28:129_8": "nayena jaggāpetabbo”ti vuttaṁ. Idampi ca aññaṁ tattheva vuttaṁ.",
  "tika-vin05t28:130_0": "Dve bhikkhū saṅghikabhūmiṁ gahetvā sodhetvā saṅghikasenāsanaṁ karonti, yena sā bhūmi",
  "tika-vin05t28:130_1": "paṭhamaṁ gahitā, so sāmī. Ubhopi puggalikaṁ karonti, soyeva sāmī. So saṅghikaṁ karoti,",
  "tika-vin05t28:130_2": "itaro puggalikaṁ karoti, aññaṁ ce bahu senāsanaṭṭhānaṁ atthi, puggalikaṁ karontopi",
  "tika-vin05t28:130_3": "na vāretabbo. Aññasmiṁ pana tādise patirūpe ṭhāne asati taṁ paṭibāhitvā saṅghikaṁ",
  "tika-vin05t28:130_4": "karonteneva kātabbaṁ. Yaṁ pana tassa tattha vayakammaṁ kataṁ, taṁ dātabbaṁ. Sace",
  "tika-vin05t28:130_5": "pana katāvāse vā āvāsakaraṇaṭṭhāne vā chāyūpagaphalūpagā rukkhā honti, apaloketvā",
  "tika-vin05t28:130_6": "hāretabbā. Puggalikā ce honti, sāmikā āpucchitabbā. No ce denti, yāvatatiyakaṁ āpucchitvā",
  "tika-vin05t28:130_7": "“rukkhaagghanakamūlaṁ dassāmā”ti hāretabbā.",
  "tika-vin05t28:131_0": "224. Yo pana saṅghikaṁ vallimattampi aggahetvā āharimena upakaraṇena saṅghikāya bhūmiyā",
  "tika-vin05t28:131_1": "puggalikavihāraṁ kāreti, upaḍḍhaṁ saṅghikaṁ hoti, upaḍḍhaṁ puggalikaṁ. Pāsādo ce",
  "tika-vin05t28:131_2": "hoti, heṭṭhāpāsādo saṅghiko, upari puggaliko. Sace yo heṭṭhāpāsādaṁ icchati, heṭṭhāpāsādaṁ",
  "tika-vin05t28:131_3": "tassa hoti. Atha heṭṭhā ca upari ca icchati, ubhayattha upaḍḍhaṁ labhati. Dve senāsanāni",
  "tika-vin05t28:131_4": "kāreti, ekaṁ saṅghikaṁ, ekaṁ puggalikaṁ. Sace vihāre uṭṭhitena dabbasambhārena kāreti,",
  "tika-vin05t28:131_5": "tibhāgaṁ labhati. Sace akataṭṭhāne cayaṁ vā pamukhaṁ vā karoti bahikuṭṭe, upaḍḍhaṁ",
  "tika-vin05t28:131_6": "saṅghassa, upaḍḍhaṁ tassa. Atha mahantaṁ visamaṁ pūretvā apade padaṁ dassetvā kataṁ",
  "tika-vin05t28:131_7": "hoti, anissaro tattha saṅgho.",
  "tika-vin05t28:132_0": "Sace bhikkhu saṅghikavihārato gopānasiādīni gahetvā aññasmiṁ saṅghikāvāse yojeti,",
  "tika-vin05t28:132_1": "suyojitāni. Puggalikāvāse yojentehi pana mūlaṁ vā dātabbaṁ, paṭipākatikaṁ vā kātabbaṁ.",
  "tika-vin05t28:132_2": "Chaḍḍitavihārato mañcapīṭhādīni theyyacittena gaṇhanto uddhāreyeva bhaṇḍagghena kāretabbo.",
  "tika-vin05t28:132_3": "“Puna āvāsikakāle dassāmī”ti gahetvā saṅghikaparibhogena paribhuñjantassa naṭṭhaṁ",
  "tika-vin05t28:132_4": "sunaṭṭhaṁ, jiṇṇaṁ sujiṇṇaṁ. Arogaṁ ce, pākatikaṁ kātabbaṁ, puggalikaparibhogena paribhuñjantassa",
  "tika-vin05t28:132_5": "naṭṭhaṁ vā jiṇṇaṁ vā gīvā hoti. Tato dvāravātapānādīni saṅghikāvāse vā puggalikāvāse",
  "tika-vin05t28:132_6": "vā yojitāni, paṭidātabbāniyeva. Sace koci saṅghiko vihāro undriyati, yaṁ tattha mañcapīṭhādikaṁ,",
  "tika-vin05t28:132_7": "taṁ guttatthāya aññatra harituṁ vaṭṭati. Tasmā aññatra haritvā saṅghikaparibhogena",
  "tika-vin05t28:132_8": "paribhuñjantassa naṭṭhaṁ sunaṭṭhaṁ, jiṇṇaṁ sujiṇṇaṁ. Sace arogaṁ, tasmiṁ vihāre paṭisaṅkhate",
  "tika-vin05t28:132_9": "puna pākatikaṁ kātabbaṁ. Puggalikaparibhogena paribhuñjato naṭṭhaṁ vā jiṇṇaṁ vā gīvā",
  "tika-vin05t28:132_10": "hoti, tasmiṁ paṭisaṅkhate dātabbameva. Ayaṁ senāsanaggāhakathā.",
  "tika-vin05t28:133_0": "225. Ayaṁ panettha catupaccayasādhāraṇakathā – sammatena appamattakavissajjakena",
  "tika-vin05t28:133_1": "bhikkhunā cīvarakammaṁ karontassa “sūciṁ dehī”ti vadato ekā dīghā, ekā rassāti dve",
  "tika-vin05t28:133_2": "sūciyo dātabbā. “Avibhattaṁ saṅghikabhaṇḍa”nti pucchitabbakiccaṁ natthi. Pipphalatthikassa",
  "tika-vin05t28:133_3": "eko pipphalako, kantāraṁ paṭipajjitukāmassa upāhanayugaḷaṁ, kāyabandhanatthikassa",
  "tika-vin05t28:133_4": "kāyabandhanaṁ, “aṁsabaddhako me jiṇṇo”ti āgatassa aṁsabaddhako, parissāvanatthikassa",
  "tika-vin05t28:133_5": "parissāvanaṁ dātabbaṁ, dhammakaraṇatthikassa dhammakaraṇo. Sace paṭṭako na hoti,",
  "tika-vin05t28:133_6": "dhammakaraṇo paṭṭakena saddhiṁ dātabbo. “Āgantukapattaṁ āropessāmī”ti yācantassa",
  "tika-vin05t28:133_7": "kusiyā ca aḍḍhakusiyā ca pahonakaṁ dātabbaṁ. “Maṇḍalaṁ nappahotī”ti āgatassa maṇḍalaṁ",
  "tika-vin05t28:133_8": "ekaṁ dātabbaṁ, aḍḍhamaṇḍalāni dve dātabbāni, dve maṇḍalāni yācantassa na dātabbāni.",
  "tika-vin05t28:133_9": "Anuvātaparibhaṇḍatthikassa ekassa cīvarassa pahonakaṁ dātabbaṁ, sappinavanītādiatthikassa",
  "tika-vin05t28:133_10": "gilānassa ekaṁ bhesajjaṁ nāḷimattaṁ katvā tato tatiyakoṭṭhāso dātabbo. Evaṁ tīṇi",
  "tika-vin05t28:133_11": "divasāni datvā nāḷiyā paripuṇṇāya catutthadivasato paṭṭhāya saṅghaṁ āpucchitvā dātabbaṁ,",
  "tika-vin05t28:133_12": "guḷapiṇḍepi ekadivasaṁ tatiyabhāgo dātabbo. Evaṁ tīhi divasehi niṭṭhite piṇḍe tato",
  "tika-vin05t28:133_13": "paraṁ saṅghaṁ āpucchitvā dātabbaṁ. Sammannitvā ṭhapitayāgubhājakādīhi ca bhājanīyaṭṭhānaṁ",
  "tika-vin05t28:133_14": "āgatamanussānaṁ anāpucchitvāva upaḍḍhabhāgo dātabbo. Asammatehi pana apaloketvā dātabboti.",
  "tika-vin05t28:134_0": "Saṅghassa santakaṁ sammatena vā āṇattehi vā ārāmikādīhi dīyamānaṁ, gihīnañca santakaṁ",
  "tika-vin05t28:134_1": "sāmikena vā āṇattena vā dīyamānaṁ “aparassa bhāgaṁ dehī”ti asantaṁ puggalaṁ vatvā",
  "tika-vin05t28:134_2": "gaṇhato bhaṇḍādeyyaṁ. Aññena dīyamānaṁ gaṇhanto bhaṇḍagghena kāretabbo. Asammatena",
  "tika-vin05t28:134_3": "vā anāṇattena vā dīyamāne “aparampi bhāgaṁ dehī”ti vatvā vā kūṭavassāni gaṇetvā vā",
  "tika-vin05t28:134_4": "gaṇhanto uddhāreyeva bhaṇḍagghena kāretabbo. Itarehi dīyamānaṁ evaṁ gaṇhato bhaṇḍādeyyaṁ",
  "tika-vin05t28:134_5": "sāmikena pana “imassa dehī”ti dāpitaṁ vā sayaṁ dinnaṁ vā sudinnanti ayaṁ sabbaṭṭhakathāvinicchayato sāro.",
  "tika-vin05t28:135_0": "Piṇḍāya paviṭṭhassapi odanapaṭivīso antoupacārasīmāyaṁ ṭhitasseva gahetuṁ vaṭṭati.",
  "tika-vin05t28:135_1": "Yadi pana dāyakā “bahiupacārasīmaṭṭhānampi, bhante, gaṇhatha, āgantvā paribhuñjissantī”ti",
  "tika-vin05t28:135_2": "vadanti, evaṁ antogāmaṭṭhānampi gahetuṁ vaṭṭati.",
  "tika-vin05t28:136": "Pāḷiṁ aṭṭhakathañceva, oloketvā vicakkhaṇo;",
  "tika-vin05t28:137": "Saṅghike paccaye evaṁ, appamattova bhājayeti.",
  "tika-vin05t28:138": "Iti pāḷimuttakavinayavinicchayasaṅgahe sabbākārato",
  "tika-vin05t28:139": "Catupaccayabhājanīyavinicchayakathā samattā."
}