{
  "atk-s0404a25:0": "(11) 1. Samaṇasaññāvaggo",
  "atk-s0404a25:1": "1. Samaṇasaññāsuttavaṇṇanā",
  "atk-s0404a25:2_0": "101. Tatiyassa paṭhame samaṇasaññāti samaṇānaṁ uppajjanakasaññā. Santatakārīti nirantarakārī.",
  "atk-s0404a25:2_1": "Abyāpajjhoti niddukkho. Idamatthaṁtissa hotīti idamatthaṁ ime paccayāti evamassa",
  "atk-s0404a25:2_2": "jīvitaparikkhāresu hoti, paccavekkhitaparibhogaṁ paribhuñjatīti attho. Dutiyaṁ uttānatthameva.",
  "atk-s0404a25:3": "3. Micchattasuttavaṇṇanā",
  "atk-s0404a25:4": "103. Tatiye virādhanā hotīti saggato maggato ca virajjhanaṁ hoti. No ārādhanāti na sampādanā na paripūrakāritā hoti. Pahotīti pavattati.",
  "atk-s0404a25:5": "4-5. Bījasuttādivaṇṇanā",
  "atk-s0404a25:6_0": "104-105. Catutthe yathādiṭṭhi samattaṁ samādinnanti diṭṭhānurūpena paripuṇṇaṁ samādinnaṁ",
  "atk-s0404a25:6_1": "sakalaṁ gahitaṁ. Cetanāti tīsu dvāresu nibbattitacetanāva gahitā. Patthanāti ‘‘evarūpo",
  "atk-s0404a25:6_2": "siya’’nti evaṁ patthanā. Paṇidhīti ‘‘devo vā bhavissāmi devaññataro vā’’ti cittaṭṭhapanā.",
  "atk-s0404a25:6_3": "Saṅkhārāti sampayuttakasaṅkhārā. Pañcame purecārikaṭṭhena pubbaṅgamā. Anvadevāti",
  "atk-s0404a25:6_4": "taṁ anubandhamānameva.",
  "atk-s0404a25:7": "6. Nijjarasuttavaṇṇanā",
  "atk-s0404a25:8_0": "106. Chaṭṭhe nijjaravatthūnīti nijjarakāraṇāni. Micchādiṭṭhi nijjiṇṇā hotīti ayaṁ",
  "atk-s0404a25:8_1": "heṭṭhā vipassanāyapi nijjiṇṇā eva pahīnā. Kasmā puna gahitāti? Asamucchinnattā. Vipassanāya",
  "atk-s0404a25:8_2": "hi kiñcāpi nijjiṇṇā, na pana samucchinnā. Maggo pana uppajjitvā taṁ samucchindati,",
  "atk-s0404a25:8_3": "na puna vuṭṭhātuṁ deti. Tasmā puna gahitā. Evaṁ sabbapadesu yojetabbo. Ettha ca sammāvimuttipaccayā",
  "atk-s0404a25:8_4": "catusaṭṭhi dhammā bhāvanāpāripūriṁ gacchanti. Katame catusaṭṭhi? Sotāpattimaggakkhaṇe",
  "atk-s0404a25:8_5": "adhimokkhaṭṭhena saddhindriyaṁ paripūrati, paggahaṭṭhena vīriyindriyaṁ, upaṭṭhānaṭṭhena",
  "atk-s0404a25:8_6": "satindriyaṁ, avikkhepaṭṭhena samādhindriyaṁ, dassanaṭṭhena paññindriyaṁ paripūreti,",
  "atk-s0404a25:8_7": "vijānanaṭṭhena manindriyaṁ, abhinandanaṭṭhena somanassindriyaṁ, pavattasantatiādhipateyyaṭṭhena",
  "atk-s0404a25:8_8": "jīvitindriyaṁ paripūrati…pe… arahattaphalakkhaṇe adhimokkhaṭṭhena saddhindriyaṁ…pe…",
  "atk-s0404a25:8_9": "pavattasantatiādhipateyyaṭṭhena jīvitindriyaṁ paripūratīti evaṁ catūsu ca maggesu",
  "atk-s0404a25:8_10": "catūsu ca phalesu aṭṭhaṭṭha hutvā catusaṭṭhi dhammā pāripūriṁ gacchanti.",
  "atk-s0404a25:9": "7. Dhovanāsuttavaṇṇanā",
  "atk-s0404a25:10_0": "107. Sattame dhovananti aṭṭhidhovanaṁ. Tasmiñhi janapade manussā ñātake mate na jhāpenti,",
  "atk-s0404a25:10_1": "āvāṭaṁ pana khaṇitvā bhūmiyaṁ nidahanti. Atha nesaṁ pūtibhūtānaṁ aṭṭhīni nīharitvā",
  "atk-s0404a25:10_2": "dhovitvā paṭipāṭiyā ussāpetvā gandhamālehi pūjetvā ṭhapenti. Nakkhatte patte tāni",
  "atk-s0404a25:10_3": "aṭṭhīni gahetvā rodanti paridevanti, tato nakkhattaṁ kīḷanti.",
  "atk-s0404a25:11": "8-10. Tikicchakasuttādivaṇṇanā",
  "atk-s0404a25:12_0": "108-110. Aṭṭhame virecananti dosanīharaṇabhesajjaṁ. Virittā hotīti nīhaṭā hoti panuditā.",
  "atk-s0404a25:12_1": "Navame vamananti vamanakaraṇabhesajjaṁ. Dasame niddhamanīyāti niddhamitabbā. Niddhantāti niddhamitā.",
  "atk-s0404a25:13": "11. Paṭhamaasekhasuttavaṇṇanā",
  "atk-s0404a25:14": "111. Ekādasame aṅgaparipūraṇatthaṁ sammādiṭṭhiyeva sammāñāṇanti vuttā. Evamete sabbepi arahattaphaladhammā asekhā, asekhassa pavattattā paccavekkhaṇañāṇampi asekhanti vuttaṁ.",
  "atk-s0404a25:15": "12. Dutiyaasekhasuttavaṇṇanā",
  "atk-s0404a25:16": "112. Dvādasame asekhiyāti asekhāyeva, asekhasantakā vā. Iminā suttena khīṇāsavova kathitoti.",
  "atk-s0404a25:17": "Samaṇasaññāvaggo paṭhamo."
}