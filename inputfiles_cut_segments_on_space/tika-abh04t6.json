{
  "tika-abh04t6:0": "3. Nikkhepakaṇḍaṁ",
  "tika-abh04t6:1": "Tikanikkhepakathāvaṇṇanā",
  "tika-abh04t6:2_0": "985. Yathāvuttaphassapañcamakādirāsikiccarahitattā keci dhamme visuṁ ṭhapetvā sovacassatādiavuttavisesasaṅgaṇhanatthañca,",
  "tika-abh04t6:2_1": "veneyyajjhāsayavasena vā chandādayo ‘‘yevāpanā’’ti vuttāti yevāpanakānaṁ paduddhārena",
  "tika-abh04t6:2_2": "niddesānarahatāya kāraṇaṁ vuttanti hadayavatthussa tathā niddesānarahatāya kāraṇaṁ",
  "tika-abh04t6:2_3": "vadanto ‘‘sukhumupā…pe… hitassā’’ti āha. Sukhumabhāvepi indriyādisabhāvāni upādāyarūpāni",
  "tika-abh04t6:2_4": "ādhipaccādivasena pākaṭāni honti, na ataṁsabhāvaṁ sukhumupādāyarūpanti hadayavatthussa",
  "tika-abh04t6:2_5": "paduddhārena kusalattikapadabhājane niddesānarahatā vuttā. Sukhumabhāvatoyeva hi",
  "tika-abh04t6:2_6": "taṁ mahāpakaraṇepi ‘‘yaṁ rūpaṁ nissāya manodhātu ca manoviññāṇadhātu ca vattantī’’ti",
  "tika-abh04t6:2_7": "(paṭṭhā. 1.1.8) nissitadhammamukhena dassitanti. Veneyyajjhāsayavasena vā hadayavatthu",
  "tika-abh04t6:2_8": "paduddhārena na dassitanti daṭṭhabbaṁ. Yena pana adhippāyena rūpakaṇḍe hadayavatthu",
  "tika-abh04t6:2_9": "duvidhena rūpasaṅgahādīsu na vuttaṁ, so rūpakaṇḍavaṇṇanāya vibhāvito evāti. Nikkhipitvāti",
  "tika-abh04t6:2_10": "padassa pakkhipitvāti atthoti adhippāyena ‘‘vitthāradesanaṁ antogadhaṁ katvā’’ti",
  "tika-abh04t6:2_11": "vuttaṁ. Mūlādivasena hi desitā kusalādidhammā taṁtaṁcittuppādādivasenapi desitā eva",
  "tika-abh04t6:2_12": "nāma honti taṁsabhāvānativattanatoti.",
  "tika-abh04t6:3_0": "Mūlavasenāti suppatiṭṭhitabhāvasādhanavasena. Etāni hetupadādīni hinoti phalaṁ etasmā",
  "tika-abh04t6:3_1": "pavattatīti hetu, paṭicca etasmā etīti paccayo, janetīti janako, nibbattetīti nibbattakoti",
  "tika-abh04t6:3_2": "sesānaṁ vacanattho. ‘‘Mūlaṭṭhassa…pe… vutta’’nti kasmā vuttaṁ, nanu ‘‘pīḷanaṭṭho’’tiādīsu",
  "tika-abh04t6:3_3": "viya mūlabhāvo mūlaṭṭho, tīṇi kusalamūlānīti ayañca mūlato nikkhepoti? Na, mūlassa",
  "tika-abh04t6:3_4": "attho mūlaṭṭho , so eva mūlaṭṭhoti suppatiṭṭhitabhāvasādhanaṭṭhena mūlasabhāvānaṁ",
  "tika-abh04t6:3_5": "alobhādidhammānaṁ kusaladhammesu kiccavisesassa adhippetattā. Tenevāha ‘‘atthoti",
  "tika-abh04t6:3_6": "dhammakicca’’nti. Atha vā atthavasenāti ‘‘tīṇi kusalamūlānī’’ti vuttānaṁ tesaṁ mūlānaṁ",
  "tika-abh04t6:3_7": "sabhāvasaṅkhātaatthavasena, na gāthāya vuttaatthavasena. Yasmā pana so mūlaṭṭhoyeva",
  "tika-abh04t6:3_8": "ca hoti, tasmā vuttaṁ ‘‘alobhādīna’’ntiādi. Alobhādayo viya vedanākkhandhādayopi",
  "tika-abh04t6:3_9": "adhikatattā taṁ-saddena paṭiniddisitabbāti vuttaṁ ‘‘te kusalamūlā taṁsampayuttā’’ti.",
  "tika-abh04t6:3_10": "Tehi alobhādīhīti ettha ādi-saddena vā vedanākkhandhādayopi saṅgahitāti dassetuṁ",
  "tika-abh04t6:3_11": "‘‘te kusalamūlā taṁsampayuttā’’ti vuttaṁ.",
  "tika-abh04t6:4_0": "‘‘Katame dhammā kusalā’’ti pucchitvā phassādibhedato cattāro khandhe dassetvā ‘‘ime",
  "tika-abh04t6:4_1": "dhammā kusalā’’ti (dha. sa. 1) vuttatā khandhā ca kusalanti vuttaṁ ‘‘khandhehi sabhāvato",
  "tika-abh04t6:4_2": "kusale pariyādiyatī’’ti. Vedanākkhandho vāti kusalaṁ…pe… viññāṇakkhandho vāti. Aññassa",
  "tika-abh04t6:4_3": "attano phalassa. Mūlehi kusalānaṁ anavajjatāya hetuṁ dassetīti idaṁ na mūlānaṁ kusalassa",
  "tika-abh04t6:4_4": "anavajjabhāvasādhakattā vuttaṁ, atha kho tassa anavajjatāya suppatiṭṭhitabhāvasādhakattā.",
  "tika-abh04t6:4_5": "Yadi hi mūlehi kato kusalānaṁ anavajjabhāvo bhaveyya, taṁsamuṭṭhānarūpassapi so bhaveyya,",
  "tika-abh04t6:4_6": "mūlānaṁ vā tesaṁ paccayabhāvo na siyā, hoti ca so. Vuttañhetaṁ ‘‘hetū hetu…pe… paccayo’’ti",
  "tika-abh04t6:4_7": "(paṭṭhā. 1.1.1.). Kiñca bhiyyo kusalānaṁ viya akusalābyākatānampi tabbhāvo mūlapaṭibaddho",
  "tika-abh04t6:4_8": "bhaveyya, tathā sati ahetukānaṁ akusalābyākatānaṁ tabbhāvo na siyā, tasmā kusalādīnaṁ",
  "tika-abh04t6:4_9": "yonisomanasikārādipaṭibaddho kusalādibhāvo, na mūlapaṭibaddho, mūlāni pana kusalādīnaṁ",
  "tika-abh04t6:4_10": "suppatiṭṭhitabhāvasādhanānīti veditabbaṁ. Sahetukā hi dhammā viruḷhamūlā viya pādapā",
  "tika-abh04t6:4_11": "suppatiṭṭhitā thirā honti, na tathā ahetukāti. Taṁsampayogakataṁ anavajjasabhāvanti",
  "tika-abh04t6:4_12": "idampi na anavajjasabhāvassa taṁsampayogena nipphāditattā vuttaṁ, anavajjasabhāvaṁ",
  "tika-abh04t6:4_13": "pana visesetvā dassetuṁ vuttaṁ. Alobhādisampayogato hi kusalādīnaṁ khandhānaṁ anavajjabhāvo",
  "tika-abh04t6:4_14": "suppatiṭṭhito jāyati, na ahetukābyākatānaṁ viya na suppatiṭṭhitoti. Yadi evaṁ na",
  "tika-abh04t6:4_15": "tesaṁ khandhānaṁ kusalādibhāvo dassito siyā? Na, adhikārato kusalabhāvassa viññāyamānattā.",
  "tika-abh04t6:4_16": "Kamma-saddo viya vipākadhammatāvācino na mūlakkhandhasaddā, so ca idha avisesato",
  "tika-abh04t6:4_17": "vuttoti āha ‘‘kammehi sukhavipākataṁ dassetī’’ti. Ādikalyāṇataṁ kusalānaṁ dassetīti",
  "tika-abh04t6:4_18": "yojanā. Anavajjahetusabhāvasukhavipākabhāvanidānādisampattiyo daṭṭhabbā, yonisomanasikāraavajjapaṭipakkhatāiṭṭhavipākatāvasenapi",
  "tika-abh04t6:4_19": "nidānādisampattiyo yojetabbā. Yonisomanasikārato hi kusalā alobhādimūlakā, alobhādisampayogato",
  "tika-abh04t6:4_20": "ca lobhādipaṭipakkhasukhavipākāva jātāti.",
  "tika-abh04t6:5_0": "986.‘‘Kasmā vutta’’nti anuyuñjitvā codako ‘‘nanū’’tiādinā attano adhippāyaṁ vivarati.",
  "tika-abh04t6:5_1": "Itaro yathāvuttamohassa idha sampayutta-saddena avuccamānataṁ ‘‘saccameta’’nti sampaṭicchitvā",
  "tika-abh04t6:5_2": "‘‘tenā’’tiādinā parihāramāha. Tassattho – ‘‘taṁsampayuttā’’tipadena kiñcāpi yathāvuttamoho",
  "tika-abh04t6:5_3": "padhānabhāvena na gahito, nānantariyakatāya pana guṇabhāvena gahitoti. Aññattha abhāvāti",
  "tika-abh04t6:5_4": "yathāvuttasampayuttato aññattha abhāvā. Na hi vicikicchuddhaccasahagato moho vicikicchuddhaccādidhammehi vinā hotīti.",
  "tika-abh04t6:6_0": "987. Uppādādisaṅkhatalakkhaṇavinivattanatthaṁ ‘‘aniccadukkhaanattatā’’ti vuttaṁ.",
  "tika-abh04t6:6_1": "Uppādādayo pana tadavatthadhammavikārabhāvato taṁtaṁdhammaggahaṇena gahitāyeva. Tathā",
  "tika-abh04t6:6_2": "hi vuttaṁ ‘‘jarāmaraṇaṁ dvīhi khandhehi saṅgahita’’nti (dhātu. 71), ‘‘rūpassa upacayo’’ti",
  "tika-abh04t6:6_3": "ca ādi. Kesakumbhādi sabbaṁ nāmaṁ nāmapaññatti, rūpavedanādiupādānā brahmavihārādigocarā",
  "tika-abh04t6:6_4": "upādāpaññatti sattapaññatti, taṁtaṁbhūtanimittaṁ bhāvanāvisesañca upādāya gahetabbo",
  "tika-abh04t6:6_5": "jhānagocaraviseso kasiṇapaññatti. Paramatthe amuñcitvā vohariyamānāti iminā vihāramañcādipaññattīnaṁ",
  "tika-abh04t6:6_6": "sattapaññattisadisataṁ dasseti, yato tā sattapaññattiggahaṇena gayhanti. Hutvā abhāvapaṭipīḷanaavasavattanākārabhāvato",
  "tika-abh04t6:6_7": "saṅkhatadhammānaṁ ākārabhāvato saṅkhatadhammānaṁ ākāravisesabhūtāni lakkhaṇāni viññattiādayo",
  "tika-abh04t6:6_8": "viya vattabbāni siyuṁ, tāni pana nissayānapekkhaṁ na labbhantīti paññattisabhāvāneva",
  "tika-abh04t6:6_9": "tajjāpaññattibhāvatoti na vuttāni, sattaghaṭādito visesadassanatthaṁ pana aṭṭhakathāyaṁ",
  "tika-abh04t6:6_10": "visuṁ vuttānīti. Na hi ko…pe… vattuṁ yuttaṁ kusalattikassa nippadesattā.",
  "tika-abh04t6:7_0": "988. Bhavati etthāti bhūmi, nissayapaccayabhāvato sukhassa bhūmi sukhabhūmi. Sukhavedanāsahitaṁ",
  "tika-abh04t6:7_1": "cittaṁ. Tassa bhūmibhedena niddhāraṇatthaṁ taṁnissayabhūtā sampayuttadhammā ‘‘kāmāvacare’’ti",
  "tika-abh04t6:7_2": "vuttā. Tassa vā ekadesabhūtassa samudāyabhāvato ādhāraṇabhāvena apekkhitvā taṁsamānabhūmi",
  "tika-abh04t6:7_3": "‘‘kāmāvacare’’ti vuttā. Tattha ‘‘sukhabhūmiyaṁ kāmāvacare’’ti dvepi bhummavacanāni",
  "tika-abh04t6:7_4": "bhinnādhikaraṇabhāvena aṭṭhakathāyaṁ vuttānīti ubhayesampi samānādhikaraṇabhāvena",
  "tika-abh04t6:7_5": "atthayogaṁ dassetuṁ ‘‘sukhabhūmīti kāmāvacarādayopi yujjantī’’ti vuttaṁ. Yatheva",
  "tika-abh04t6:7_6": "hi cittaṁ, evaṁ sabbepi parittasukhena sampayuttā dhammā tassa nissayabhāvato bhūmi",
  "tika-abh04t6:7_7": "kāmāvacarāti. Aṭṭhakathāyampi vā ayamattho vuttoyevāti daṭṭhabbaṁ. ‘‘Citta’’nti hi",
  "tika-abh04t6:7_8": "cittuppādopi vuccati. Tena vuttaṁ ‘‘cittaṁ uppannanti ettha cittameva aggahetvā paropaṇṇāsakusaladhammehi",
  "tika-abh04t6:7_9": "saddhiṁyeva cittaṁ gahita’’nti. Evañca katvāti sukhabhūmiyanti cittuppādassa viññāyamānattā.",
  "tika-abh04t6:7_10": "Vibhāgadassanaṁ visesadassanaṁ. Bhāsitabbaṁ bhāsitaṁ, tadeva atthoti bhāsitattho.",
  "tika-abh04t6:7_11": "Abhidheyyattho. Tadatthaviññāpanenāti tikadukānaṁ kucchitānaṁ salanādiatthadīpakena.",
  "tika-abh04t6:8_0": "994.Ko pana vādo khandhārammaṇassāti pubbāparabhāvena vattamāne arahato khandhe ekattanayavasena",
  "tika-abh04t6:8_1": "santānato ‘‘amhākaṁ mātulatthero’’tiādinā ālambitvā pavattamānaṁ upādānaṁ tassa upādānakkhandheyeva",
  "tika-abh04t6:8_2": "gaṇhāti. Satipi taṁsantatipariyāpanne lokuttarakkhandhe tattha pavattituṁ asamatthabhāvato",
  "tika-abh04t6:8_3": "kā pana kathā khandhe ārabbha pavattamāne. Etena natthi maggo visuddhiyā, natthi",
  "tika-abh04t6:8_4": "nibbānanti evamādivasena pavattā micchādiṭṭhiādayo na maggādivisayā taṁtaṁpaññattivisayāti dīpitaṁ hoti.",
  "tika-abh04t6:9": "998.Evaṁ saṁ…pe… lesikāti anupādāniyehi asaṁkilesikānaṁ bhedābhāvamāha.",
  "tika-abh04t6:10_0": "1006. Avijjamāno ca so niccādivipariyāsākāro cāti avi…pe… sākāroti padacchedo. Diṭṭhiyā",
  "tika-abh04t6:10_1": "niccādiavijjamānākārena gayhamānattepi na tadākāro viya paramatthato avijjamāno,",
  "tika-abh04t6:10_2": "atha kho vijjamāno kāyo sakkāyoti avijjamānaniccādivipariyāsākārato visesananti lokuttarā",
  "tika-abh04t6:10_3": "na idaṁ visesanaṁ arahanti ‘‘santo vijjamāno kāyo sakkāyo’’ti. Vatthu avisesitaṁ",
  "tika-abh04t6:10_4": "hotīti idaṁ ‘‘satī kāye’’ti ettha kāya-saddo samūhatthatāya anāmasitavisesaṁ khandhapañcakaṁ",
  "tika-abh04t6:10_5": "vadatīti adhippāyena vuttaṁ. Pasādakāyo viya kucchitānaṁ rāgādīnaṁ uppattiṭṭhānatāya",
  "tika-abh04t6:10_6": "kāyoti vuccatīti evaṁ pana atthe sati diṭṭhiyā vatthu visesitameva hotīti lokuttarāpi",
  "tika-abh04t6:10_7": "apanītā. Na hi lokuttarā khandhā uppattiṭṭhānatāya ‘‘kāyo’’ti vuccantīti. Suddhiyā",
  "tika-abh04t6:10_8": "ahetubhūtenāti gosīlādinā, lokiyasīlena vā lokuttarasīlassa apadaṭṭhānena. ‘‘Avītikkamanīyatāsatataṁcaritabbatāhi",
  "tika-abh04t6:10_9": "vā sīlaṁ, tapocaraṇabhāvena samādinnatāya vataṁ. Attano gavādibhāvādhiṭṭhānaṁ sīlaṁ,",
  "tika-abh04t6:10_10": "gacchantoyeva bhakkhanādigavādikiriyākaraṇaṁ vataṁ. Akattabbābhimatato nivattanaṁ",
  "tika-abh04t6:10_11": "vā sīlaṁ, taṁsamādānavato vesabhojanakiccacaraṇādivisesapaṭipatti vata’’nti ca sīlabbatānaṁ visesaṁ vadanti.",
  "tika-abh04t6:11_0": "1007. Imassuppādā idaṁ uppajjatīti uppādoti na jananamattaṁ adhippetaṁ, atha kho",
  "tika-abh04t6:11_1": "anirodhopīti ‘‘avighātaṁ janasaddo vadatī’’ti āha. Tatthāyaṁ jana-sadde nayo, janitāti",
  "tika-abh04t6:11_2": "janā, avihatāti attho. Puthū janā etesanti puthujjanāti puthusatthumānino sattā.",
  "tika-abh04t6:11_3": "Abhisaṅkharaṇādiattho vā jana-saddo anekatthattā dhātūnaṁ. Khandhāyatanādīnaṁ savanādhīnattā",
  "tika-abh04t6:11_4": "paññācakkhupaṭilābhassa tesaṁ savanābhāvadīpakaṁ ‘‘assutavā’’ti idaṁ padaṁ andhataṁ vadati.",
  "tika-abh04t6:12_0": "Kataṁ jānantīti attanā parehi ca kataṁ kusalākusalaṁ tehi nipphāditaṁ sukhadukkhaṁ",
  "tika-abh04t6:12_1": "yāthāvato jānanti. Paresaṁ attanā, attano ca parehi kataṁ upakāraṁ yathāvuttākārena",
  "tika-abh04t6:12_2": "pākaṭaṁ karonti. Byādhiādīhi dukkhitassa upaṭṭhānādikātabbaṁ, saṁsāradukkhadukkhitasseva",
  "tika-abh04t6:12_3": "vā yathāvuttākārena kātabbaṁ karonti. Ariyakaradhammā ariyasaccānīti purimasaccadvayavasena",
  "tika-abh04t6:12_4": "vuttaṁ ‘‘vipassiyamānā aniccādayo’’ti. Pariññādivisesena vā passiyamānāti atthe sati",
  "tika-abh04t6:12_5": "aniccādayoti ādi-saddena niccampi nibbānaṁ gahitanti catusaccavasenapi yojetabbaṁ,",
  "tika-abh04t6:12_6": "aniccattādayo vā ‘‘aniccādayo’’ti vuttāti daṭṭhabbaṁ.",
  "tika-abh04t6:13_0": "Avasesakilesā kilesasotaṁ. Ñāṇanti yāthāvato jānanaṁ. Yathābhūtāvabodhena hi tassa",
  "tika-abh04t6:13_1": "tāni anuppattidhammataṁ āpāditatāya santāne appavesārahāni ‘‘saṁvutāni pihitānī’’ti",
  "tika-abh04t6:13_2": "ca vuccanti. Tathāti sabbasaṅkhārānaṁ vippakārassa khamanākārena. Aviparītadhammā",
  "tika-abh04t6:13_3": "etāya nijjhāyaṁ khamantīti paññā khantīti. Aduṭṭhasseva titikkhābhāvato tathāpavattā",
  "tika-abh04t6:13_4": "khandhāti adosappadhānā khandhā vuttāti ‘‘adoso eva vā’’ti tatiyo vikappo vutto.",
  "tika-abh04t6:13_5": "Satipaṭipakkhattā abhijjhādomanassānaṁ ‘‘muṭṭhassacca’’nti vuttā. Akkhanti doso.",
  "tika-abh04t6:13_6": "Sassatādiantavinimuttā dhammaṭṭhitīti sassatucchedādigāho tappaṭilomabhāvo vutto.",
  "tika-abh04t6:13_7": "Diṭṭhadhammanibbānavādo nibbāne paṭilomabhāvo. Carimānulomañāṇavajjhataṇhādiko kilesoti",
  "tika-abh04t6:13_8": "vutto, paṭipadāñāṇadassanañāṇadassanāni viya gotrabhuñāṇaṁ kilesānaṁ appavattikaraṇabhāvena",
  "tika-abh04t6:13_9": "vattati, kilesavisayātilaṅghanabhāvena pana pavattatīti katvā vuttaṁ ‘‘saṅkhāra…pe… pahāna’’nti.",
  "tika-abh04t6:14_0": "Diṭṭhiyādīnaṁ samudayasabhāgatā kammassa vikuppādane sahakārīkāraṇabhāvo, dassanādibyāpāraṁ",
  "tika-abh04t6:14_1": "vā attānañca dassanādikiccaṁ cakkhādīnanti evañhi yathātakkitaṁ attānaṁ rūpanti gaṇhāti.",
  "tika-abh04t6:14_2": "Yathādiṭṭhanti takkadassanena yathopaladdhanti adhippāyo. Na hi diṭṭhigatiko rūpāyatanameva",
  "tika-abh04t6:14_3": "attāti gaṇhātīti. Imissāpavattiyāti sāmaññena rūpaṁ attāti sabbasaṅgāhakabhūtāya",
  "tika-abh04t6:14_4": "pavattiyā. Rūpe…pe… mānanti cakkhādīsu taṁsabhāvo attāti pavattamānaṁ attaggahaṇaṁ.",
  "tika-abh04t6:14_5": "Anaññattādiggahaṇanti anaññattaṁ attaniyaattanissitaattādhāratāgahaṇaṁ. Vaṇṇādīnanti",
  "tika-abh04t6:14_6": "vaṇṇarukkhapupphamaṇīnaṁ. Nanu ca rukkhapupphamaṇiyo paramatthato na vijjanti? Saccaṁ",
  "tika-abh04t6:14_7": "na vijjanti, tadupādānaṁ pana vijjatīti taṁ samuditādippakāraṁ idha rukkhādipariyāyena",
  "tika-abh04t6:14_8": "vuttanti rukkhādinidassanepi na doso chāyārukkhādīnaṁ viya rūpassa attano ca saṁsāmibhāvādimattassa adhippetattā.",
  "tika-abh04t6:15": "1008.Jātiādisabhāvanti jātibhavādīnaṁ nibbattinibbattanādisabhāvaṁ, uppādanasamatthatā paccayabhāvo.",
  "tika-abh04t6:16_0": "1009. Sāmaññena ‘‘tadekaṭṭhā kilesā’’ti (dha. sa. 1010), parato ‘‘avaseso lobho’’tiādivacanato",
  "tika-abh04t6:16_1": "(dha. sa. 1011) pārisesato sāmatthiyato vā labbhamānatāya satipi āgatatte sarūpena",
  "tika-abh04t6:16_2": "pabhedena vā diṭṭhiādayo viya anāgatattā lobhādayo ‘‘anāgatā’’ti vuttāti āha ‘‘idha…pe…",
  "tika-abh04t6:16_3": "ssetu’’nti. Atthato viññāyati lobhādīhi sahajātā hutvā diṭṭhiyā eva pāḷiyaṁ vuttakilesabhāvato.",
  "tika-abh04t6:16_4": "Itipi attho yujjati saṁyojanakilesānampi paṭiniddesārahattā sampayuttasamuṭṭhānabhāvato",
  "tika-abh04t6:16_5": "ca. Saṁyojanarahitehīti saṁyojanabhāvarahitehi thinauddhaccaahirikānottappehi, thinaahirikānottappehi vā.",
  "tika-abh04t6:17_0": "1013.Ekade…pe… vadati avayavenapi samudāyo vuccatīti. Hetu etesaṁ atthīti vā hetukā.",
  "tika-abh04t6:17_1": "Aniyatoti na avadhārito. Purimapadāvadhāraṇavasena gahetabbatthattā vivaraṇīyatthavā.",
  "tika-abh04t6:17_2": "Atthato nikkhipitunti ‘‘tayo kusalahetū alobho adoso amoho’’tiādīsu (dha. sa. 1060)",
  "tika-abh04t6:17_3": "viya purimanayena dassitadhammeyeva hetupahātabbahetukabhedato atthadassanavasena niddisitunti attho.",
  "tika-abh04t6:18": "1029. Abhiññāyuttavajjānaṁ mahaggatānaṁ parittārammaṇattābhāvā ‘‘mahaggatā vā iddhividhādayo’’ti vuttaṁ. Atītaṁsañāṇassa kāmāvacarattā ‘‘ceto…pe… ñāṇasampayuttā’’ti āha.",
  "tika-abh04t6:19_0": "1035.Anantare niyuttānīti cutianantaraṁ phalaṁ anantaraṁ, tasmiṁ niyuttāni taṁ ekantena",
  "tika-abh04t6:19_1": "nipphādanato anatikkamanakānīti attho. Vuttappakārassa anantarassa karaṇaṁ anantaraṁ,",
  "tika-abh04t6:19_2": "taṁ sīlānīti yojetabbaṁ. Anekesu ānantariyesu katesu kiñcāpi balavatoyeva paṭisandhidānaṁ,",
  "tika-abh04t6:19_3": "na itaresaṁ, attanā pana kātabbakiccassa teneva katattā tassa vipākassa upatthambhanavasena",
  "tika-abh04t6:19_4": "pavattanato na itarāni tena nivāritaphalāni nāma honti, ko pana vādo paṭipakkhesu",
  "tika-abh04t6:19_5": "kusalesūti vuttaṁ ‘‘paṭipakkhena anivāraṇīyaphalattā’’ti. ‘‘Anekasmimpi…pe… natthī’’ti",
  "tika-abh04t6:19_6": "kasmā vuttaṁ, nanu anekesu ānantariyesu katesu balavaṁyeva paṭisandhidāyakanti tena",
  "tika-abh04t6:19_7": "itaresaṁ vipāko paṭibāhito hotīti āha ‘‘na ca tesa’’ntiādi. Tañca tesaṁ aññamaññaṁ",
  "tika-abh04t6:19_8": "appaṭibāhakattaṁ mātikāvaṇṇanāyaṁ vitthārena vicāritameva.",
  "tika-abh04t6:20_0": "Atthato āpannaṁ aggahetvā yathārutavaseneva pāḷiyā atthaṁ gahetvā tesaṁ vādānaṁ tapparabhāvena",
  "tika-abh04t6:20_1": "pavattiṁ sandhāya ahetukavādādīnaṁ visesaṁ dassetuṁ ‘‘purimavādo’’tiādi vuttaṁ. Aniyyānikaniyyānikabhedaṁ",
  "tika-abh04t6:20_2": "pana sambhārakammaṁ bandhamokkhahetūti bandhamokkhahetuṁ paṭisedhentopi kammaṁ paṭisedheti.",
  "tika-abh04t6:20_3": "Sumaṅgalavilāsiniyaṁ pana vipākassa kammakilesasamādhipaññānaṁ hetubhāvato vipākopi",
  "tika-abh04t6:20_4": "bandhamokkhahetūti ‘‘natthi hetūti vadanto ubhayaṁ paṭibāhatī’’ti (dī. ni. aṭṭha.",
  "tika-abh04t6:20_5": "1.170-172) vuttaṁ. Tattha kammaṁ paṭisedhentenapi vipāko paṭisedhito hoti, vipākaṁ",
  "tika-abh04t6:20_6": "paṭisedhentenapi kammanti tayopi ete vādā atthato ubhayapaṭisedhakāti veditabbā.",
  "tika-abh04t6:20_7": "Niyatamicchādiṭṭhinti ahetukavādādipaṭisaṁyutte asaddhamme uggahaparipucchāvinicchayapasutassa",
  "tika-abh04t6:20_8": "‘‘natthi hetū’’tiādinā raho nisīditvā cintentassa tasmiṁ ārammaṇe micchāsati santiṭṭhati,",
  "tika-abh04t6:20_9": "cittaṁ ekaggaṁ hoti, javanāni javanti. Paṭhamajavane satekiccho hoti, tathā dutiyādīsu.",
  "tika-abh04t6:20_10": "Sattame atekicchabhāvaṁ patto nāma hoti. Yā evaṁ pavattā diṭṭhi, taṁ sandhāya vuttaṁ",
  "tika-abh04t6:20_11": "‘‘niyatamicchādiṭṭhi’’nti. Tato purimabhāvā aniyatā.",
  "tika-abh04t6:21_0": "1039. Sahajāta aññamañña nissaya atthi avigatādivisiṭṭhabhāvepi maggapaccayassa sampayogavisiṭṭhatādīpaneneva",
  "tika-abh04t6:21_1": "sahajātādivisiṭṭhatāpi viññāyatīti pāḷiyaṁ ‘‘sampayutto’’ti vuttanti ‘‘sampayogavisiṭṭhenā’’ti",
  "tika-abh04t6:21_2": "vuttaṁ. Magga…pe… dassetuṁ, na pana maggaṅgānaṁ aññamaññaṁ maggapaccayabhāvābhāvatoti",
  "tika-abh04t6:21_3": "adhippāyo. Evaṁ satīti yadi maggaṅgānaṁ maggapaccayalābhitāya pakāsano paṭhamanayo,",
  "tika-abh04t6:21_4": "evaṁ sante. Maggaṅgānipi vedanādayo viya maggahetukabhāvena vattabbattā amaggasabhāvānaṁ",
  "tika-abh04t6:21_5": "alobhādīnaṁ tadaññesaṁ tadubhayasabhāvānaṁ dhammānaṁ paccayabhāvadīpane tatiyanaye",
  "tika-abh04t6:21_6": "viya na ṭhapetabbānīti āha ‘‘ṭhapetvāti na vattabbaṁ siyā’’ti. Pubbeti purimanaye.",
  "tika-abh04t6:22_0": "Dutiyanayepīti pi-saddena paṭhamanayaṁ sampiṇḍeti. Tena sammādiṭṭhiyā purimasmiṁ",
  "tika-abh04t6:22_1": "nayadvaye ṭhapitattā tassa sahetukabhāvadassano tatiyanayo āraddhoti dasseti. Tatiyanaye",
  "tika-abh04t6:22_2": "sammādiṭṭhiyā sahetukabhāvadassanaṁ anicchanto codako ‘‘kathaṁ dassito’’ti codetvā",
  "tika-abh04t6:22_3": "‘‘nanū’’tiādinā attano adhippāyaṁ vivarati. Itaro ‘‘yathā hī’’tiādinā dassanena pahātabbahetubhāvena",
  "tika-abh04t6:22_4": "vuttānampi lobhādīnaṁ aññamaññaṁ sahajekaṭṭhasampayuttasaṅkhārakkhandhapariyāpannato",
  "tika-abh04t6:22_5": "dassanena pahātabbahetukasaṅgaho viya maggahetubhāvena vuttāyapi sammādiṭṭhiyā maggahetukabhāvopi",
  "tika-abh04t6:22_6": "yujjati maggahetusampayuttasaṅkhārakkhandhapariyāpannabhāvatoti dasseti.",
  "tika-abh04t6:23_0": "Tato aññassevāti tato sammādiṭṭhisaṅkhātahetuto aññassa alobhādosasseva. Aññenāti",
  "tika-abh04t6:23_1": "‘‘maggo hetū’’ti ito aññena. Alobhādosānaṁyeva adhippetattā tesaṁyeva āveṇikena maggahetūti",
  "tika-abh04t6:23_2": "iminā pariyāyena. Sādhāraṇena pariyāyenāti tiṇṇampi hetūnaṁ adhippetattā maggāmaggasabhāvānaṁ",
  "tika-abh04t6:23_3": "sādhāraṇena maggahetumaggahetūti iminā pariyāyena. Tesanti hetūnaṁ. Aññesanti hetusampayuttānaṁ.",
  "tika-abh04t6:23_4": "Atthavisesavasenāti ‘‘maggahetukā’’ti pāḷiyā atthavisesavasena. Amohena alobhādosāmohehi",
  "tika-abh04t6:23_5": "ca sesadhammānaṁ sahetukabhāvadassanavasena pavattā dutiyatatiyanayā ‘‘sarūpato hetuhetumantadassana’’nti",
  "tika-abh04t6:23_6": "vuttā. Tathāadassanatoti sarūpena adassanato. Atthena…pe… gamanatoti ‘‘maggaṅgāni",
  "tika-abh04t6:23_7": "ṭhapetvā taṁsampayutto’’ti (dha. sa. 1039) vacanato maggasabhāvānaṁ dhammānaṁ maggapaccayatāsaṅkhāto",
  "tika-abh04t6:23_8": "sampayuttānaṁ hetubhāvo sarūpato dassito. Maggahetubhūtāya pana sammādiṭṭhiyā sampayuttānaṁ",
  "tika-abh04t6:23_9": "hetuhetubhāvo atthato ñāpito hotīti attho.",
  "tika-abh04t6:24_0": "1040. Asabhāvadhammo garukātabbo na hotīti ‘‘sabhāvadhammo’’ti vuttaṁ. Teneva paṭṭhānavaṇṇanāyaṁ",
  "tika-abh04t6:24_1": "(paṭṭhā. aṭṭha. 1.3) ‘‘ārammaṇādhipati jātibhedato kusalākusalavipākakiriyarūpanibbānavasena",
  "tika-abh04t6:24_2": "chabbidho’’ti vakkhati. Maggādīni ṭhapetvāti maggādīni pahāya. Aññesanti maggādito",
  "tika-abh04t6:24_3": "aññesaṁ. Adhi…pe… vassāti ārammaṇādhipatipaccayabhāvassa. Paññuttarattā kusalānaṁ",
  "tika-abh04t6:24_4": "lokuttarakathāya ca paññādhurattā vīmaṁsādhipatissa sesādhipatīnaṁ padhānatā veditabbā.",
  "tika-abh04t6:25_0": "1041. Padesasattavisayattā paṭhamavikappassa sakalasattavasena dassetuṁ ‘‘kappasahassātikkamepi",
  "tika-abh04t6:25_1": "vā’’tiādi vuttaṁ. Laddhokāsaṁ yaṁ bhavissatīti laddhokāsaṁ yaṁ kammaṁ pāpuṇissati.",
  "tika-abh04t6:25_2": "Kappasahassātikkame avassaṁ uppajjanavipākattā tadapi…pe… vuccatīti. Aladdhattalābhatāya",
  "tika-abh04t6:25_3": "uppādādikkhaṇaṁ appattassa vipākassa anuppannabhāvo natthibhāvo pākaṭabhāvābhāvatoti",
  "tika-abh04t6:25_4": "vuttaṁ ‘‘natthi nāma na hotīti anuppanno nāma na hotī’’ti. Tatthāti arūpabhavaṅge.",
  "tika-abh04t6:26_0": "Avipakkavipākaṁ kammaṁ sahakārīkāraṇasamavāyālābhena akatokāsaṁ vipākābhimukhabhāvābhāvato",
  "tika-abh04t6:26_1": "vipakkavipākakammasarikkhakanti vuttaṁ ‘‘aladdho…pe… deyyā’’ti. Kiccanipphattiyā",
  "tika-abh04t6:26_2": "asati uppannampi kammaṁ anuppannasamānanti ‘‘okāso na bhaveyyā’’ti etassa samatthatā",
  "tika-abh04t6:26_3": "na siyāti atthamāha. Tena apacayagāmikammakiccassa okāsābhāvo dassito. Pubbe niratthakattā",
  "tika-abh04t6:26_4": "uppattiyā okāso na bhaveyyāti payojanābhāvato kammuppattiyā okāsābhāvo vutto. ‘‘Vipākato",
  "tika-abh04t6:26_5": "aññassa pavattiokāso na bhaveyyā’’ti iminā asambhavatoti ayametesaṁ viseso. Dhuvavipākassa",
  "tika-abh04t6:26_6": "kammassa vipākena nidassanamattabhūtenāti adhippāyo. Ariyamaggaānantariyakammānaṁ",
  "tika-abh04t6:26_7": "viya mahaggatakammānaṁ niyatasabhāvatābhāvā aṭṭhasamāpattīnaṁ ‘‘balavavirahe’’tiādinā",
  "tika-abh04t6:26_8": "savisesanadhuvavipākatā vuttā. Ettha ca ‘‘pañca ānantariyakammānī’’ti nidassanamattaṁ",
  "tika-abh04t6:26_9": "daṭṭhabbaṁ niyatamicchādiṭṭhiyāpi dhuvavipākattā. Yassa kammassa katattā yo vipāko",
  "tika-abh04t6:26_10": "niyogato uppajjissati, so tassa anāgatakālepi uppādivohāraṁ labhati. So ca uppādivohāro",
  "tika-abh04t6:26_11": "āyūhitakammavasena vuccamāno bhāvinā āyūhitabhāvena maggo anuppannoti ettha vuttoti",
  "tika-abh04t6:26_12": "dassetuṁ ‘‘yaṁ āyūhitaṁ bhavissatī’’tiādi vuttaṁ.",
  "tika-abh04t6:27_0": "1050. Upādānehi ādinnāti sambandho. Aññeti upādānārammaṇehi aññe anupādāniyāti attho.",
  "tika-abh04t6:27_1": "Ādikena gahaṇenāti ‘‘ahaṁ phalaṁ sacchākāsi’’nti evaṁ paccavekkhaṇañāṇasaṅkhātena",
  "tika-abh04t6:27_2": "gahaṇena. Idāni upetatthadīpakassa upa-saddassa vasena upādinna-saddassa atthaṁ vattuṁ",
  "tika-abh04t6:27_3": "‘‘upādinnasaddena vā’’tiādi vuttaṁ. Tattha nibbānassa anajjhattabhāvato ‘‘amaggaphaladhammāyeva",
  "tika-abh04t6:27_4": "vuttā’’ti āha. Itarehīti ajjhattapadādīhi.",
  "tika-abh04t6:28": "Tikanikkhepakathāvaṇṇanā niṭṭhitā.",
  "tika-abh04t6:29": "Dukanikkhepakathāvaṇṇanā",
  "tika-abh04t6:30": "1062. Mettāya ayanaṁ upagamanaṁ mettāyanaṁ, tañca attano santāne mettāya lābho uppādanaṁ sattānaṁ anupagamo atthato majjanamevāti ‘‘mettā, medana’’nti vatvā ‘‘sinehana’’nti āha.",
  "tika-abh04t6:31_0": "1065. Tasmiṁ tasmiṁ visaye cittaṁ saṁrañjatīti cittassa saṁrañjanaṁ. Taṇhāvicaritādīti",
  "tika-abh04t6:31_1": "ādi-saddena esanādayo saṅgahitā. Taṇhāya vipulatā visayavasena pavattivasena vā veditabbā.",
  "tika-abh04t6:31_2": "Aniccādisabhāvassa rūpādikassa niccādito gahaṇaṁ abhiniveso visesato taṇhāvasena",
  "tika-abh04t6:31_3": "hoti taṇhārahitāya diṭṭhiyā abhāvāti upacāravasena nimittassa kattubhāvamāha ‘‘niccādito",
  "tika-abh04t6:31_4": "gaṇhantī visaṁvādikā hotī’’ti. Pākaṭena saddena labbhamānattā yathārutaviññāyamānattā",
  "tika-abh04t6:31_5": "ca visattikāsaddassa visatasabhāvo ‘‘padhāno attho’’ti vutto. ‘‘Antalikkhacaro pāso,",
  "tika-abh04t6:31_6": "yvāyaṁ carati mānaso. Tena taṁ bādhayissāmī’’tiādivasena (saṁ. ni. 1.151; mahāva.",
  "tika-abh04t6:31_7": "33) mārena gahitatāya.",
  "tika-abh04t6:32_0": "1066. Anatthacaraṇādianabhisandhānakatāya aṭṭhānabhūtesu ca vassavātādisaṅkhāresu",
  "tika-abh04t6:32_1": "uppannakopo viya sattesu atthācaraṇādinā āropanādhippāyesuyeva tadajjhāropanavasena",
  "tika-abh04t6:32_2": "pavatto yadipi anāyatanuppattiyā aṭṭhānāghātoyeva hoti, sattavisayattā pana sati",
  "tika-abh04t6:32_3": "cittassa ekantabyāpattiyaṁ kammapathabhedo hotiyevāti sakkā viññātuṁ, aṭṭhānuppattiyaṁ",
  "tika-abh04t6:32_4": "panassa na siyā kammapathabhedoti āha ‘‘sattesu uppanno aṭṭhānakopo karotī’’ti. Paṭighādipadānaṁ",
  "tika-abh04t6:32_5": "ghaṭṭanāpurimayāmavikāruppattisamaññādīsupi dassanato ‘‘paṭivirodhādipadāni tesaṁ",
  "tika-abh04t6:32_6": "visesanatthānī’’ti vuttaṁ.",
  "tika-abh04t6:33_0": "1091. Dve dhammā tayo dhammāti saddantarasannidhānena paricchedavato bahuvacanassa",
  "tika-abh04t6:33_1": "dassanato ‘‘aparicchedena bahuvacanenā’’ti vuttaṁ. Uddeso katoti iti-saddo hetuattho.",
  "tika-abh04t6:33_2": "Tena bahuvacanena uddesakaraṇaṁ bahuvacanena pucchāya kāraṇanti dīpeti. Uddesānuvidhāyinī",
  "tika-abh04t6:33_3": "hi pucchāti. Tathā hi saṅkhāparicchinne uddese ‘‘katame vā tayo’’ti saṅkhāparicchinnāva",
  "tika-abh04t6:33_4": "pucchā karīyatīti. Uddesena dhammānaṁ atthitāmattavacanicchāyaṁ sabhāvabhūmikāraṇaphalādiparicchedo",
  "tika-abh04t6:33_5": "viya saṅkhāparicchedopi na kātabboti adhippāyena ‘‘aniddhāritaparicchede’’tiādi vuttaṁ.",
  "tika-abh04t6:33_6": "‘‘Apaccayā dhammā’’ti padato pana heṭṭhā anekabhedabhinnā dhammā aparicchedena bahuvacaneneva",
  "tika-abh04t6:33_7": "uddiṭṭhā, uddhañca tathā uddisīyantīti taṁ sotapatitatāya bhedābhāvepi paramatthato",
  "tika-abh04t6:33_8": "appaccayadhammassa asaṅkhatadhammassa ca sopādisesanirupādisesarāgakkhayādiasaṅkhatādivacanavacanīyabhāvena",
  "tika-abh04t6:33_9": "upacaritabhedegahite padadvayena atthi kāci bhedamattāti aparicchedena bahuvacanena",
  "tika-abh04t6:33_10": "uddeso katoti yuttaṁ siyā. Uddesānusārīni pucchānigamanānīti tānipi tathā pavattāni.",
  "tika-abh04t6:33_11": "Niddeso pana yathādhippetasabhāvādiparicchedavibhāvanavaseneva kātabboti asaṅkhatā",
  "tika-abh04t6:33_12": "dhātu icceva kato paramatthato bhedābhāvadīpanatthanti daṭṭhabbaṁ. Kathetukāmatāvasena",
  "tika-abh04t6:33_13": "pucchanto yassa katheti, tena kātabbapucchāya karaṇato taggataṁ ajānanaṁ saṁsayaṁ",
  "tika-abh04t6:33_14": "vā anuvidhāyayeva pucchatīti ‘‘sabhāva…pe… ajānantassa vasena pucchā karīyatī’’ti",
  "tika-abh04t6:33_15": "vuttaṁ. Niddesato pubbetiādinā aṭṭhakathāyaṁ vuttaṁ pucchānusandhiṁyeva vibhāveti.",
  "tika-abh04t6:34_0": "1101.Bhinditvāti vibhajitvā. Rūpāva…pe… viññeyyāti kāmāvacarakusalamahākiriyaviññāṇena",
  "tika-abh04t6:34_1": "mahaggatadhammānaṁ sammasanavasena yathāyogaṁ mahaggatappamāṇadhammānaṁ paccavekkhaṇādivasena",
  "tika-abh04t6:34_2": "rūparāgārūparāgasampayuttena akusalamanoviññāṇena mahaggatadhammānaṁ abhinivesanaassādanavasena",
  "tika-abh04t6:34_3": "taṁtaṁpaññattiyañca taṁtaṁvohāravasena pavattena āvajjanena ca yathāvuttaviññāṇānaṁ",
  "tika-abh04t6:34_4": "purecārikena kāmāvacaradhammā na viññeyyā. Itarenāti parittārammaṇena. Kāmāvacarānameva",
  "tika-abh04t6:34_5": "ārammaṇānanti niddhāraṇe sāmivacanaṁ. Rūpārammaṇādīhi viññāṇehi tattha rūpārammaṇena",
  "tika-abh04t6:34_6": "viññāṇenapi saddādīnaṁ aviññeyyatā rūpassa ca viññeyyatā. Evaṁ sesesupi yojanā daṭṭhabbā.",
  "tika-abh04t6:34_7": "Cakkhudvārikena saddādīnaṁ aviññeyyatā rūpassa viññeyyatātiādinā dvārabhedavasena",
  "tika-abh04t6:34_8": "yojetabbaṁ. Itaranti iṭṭhamajjhattaṁ aniṭṭhamaniṭṭhamajjhattañca. Rūpāvacarādayo",
  "tika-abh04t6:34_9": "kāmāvacaravipākādīhīti rūpāvacarārūpāvacaralokuttarapaññattiyo kāmāvacaravipākehi",
  "tika-abh04t6:34_10": "lokuttarā kāmāvacarato ñāṇavippayuttakusalakiriyehi akusalehi ca aviññeyyāti yojetabbaṁ.",
  "tika-abh04t6:34_11": "Nibbānassa avijānanasabhāvo eva attasambhavo.",
  "tika-abh04t6:35_0": "1102. Rūpārūpāvacarakammūpapattibhave diṭṭhirahito lobho bhavāsavoti yathāvuttavisayo",
  "tika-abh04t6:35_1": "diṭṭhisahito sabbakāmāvacaradhammavisayo ca lobho kāmāsavo bhavituṁ yuttoti vuttaṁ",
  "tika-abh04t6:35_2": "‘‘bhavāsavaṁ…pe… siyā’’ti. Kāmāsavabhavāsavavinimuttassa hi lobhassa abhāvaṁ sayameva",
  "tika-abh04t6:35_3": "vakkhatīti. Pāḷiyanti aṭṭhakathākaṇḍapāḷiyaṁ. Tattha yathā ‘‘kāmāsavo aṭṭhasu lobhasahagatacittuppādesu",
  "tika-abh04t6:35_4": "uppajjatī’’ti vuttaṁ, evaṁ ‘‘bhavāsavo aṭṭhasu lobhasahagatacittuppādesu uppajjatī’’ti",
  "tika-abh04t6:35_5": "avatvā ‘‘catūsudiṭṭhigatavippayuttalobhasahagatacittuppādesu uppajjatī’’ti (dha.",
  "tika-abh04t6:35_6": "sa. 1465) vuttattā ‘‘bhavāsavo…pe… yuttesu eva uppajjatī’’ti pāḷiyaṁ vuttoti sāvadhāraṇaṁ",
  "tika-abh04t6:35_7": "vuttaṁ. Tathā ca vakkhati ‘‘bhavāsavo catūsu diṭṭhigatavippayuttesu avijjāsavena",
  "tika-abh04t6:35_8": "saddhiṁ ekadhāva ekato uppajjatī’’ti (dha. sa. aṭṭha. 1473). Sopi rāgoti sassatadiṭṭhisahagato",
  "tika-abh04t6:35_9": "rāgo. Kāmabhavapatthanā viya kāmāsavoti yuttaṁ vattuṁ. Sassatadiṭṭhisahagatarāgakāmabhavapatthanānampi",
  "tika-abh04t6:35_10": "hi bhavāsavoti vattabbapariyāyo atthīti ‘‘sassatadiṭṭhisahagato rāgo bhavarāgavasena",
  "tika-abh04t6:35_11": "patthanā bhavāsavo nāmā’’ti vuttaṁ, na tesaṁ idha adhippetabhavāsavabhāvadassanatthanti",
  "tika-abh04t6:35_12": "aṭṭhakathāyaṁ adhippāyo daṭṭhabbo. Tathā hi ‘‘rūpārūpasaṅkhāte kammato ca upapattito",
  "tika-abh04t6:35_13": "ca duvidhepi bhave āsavo bhavāsavo’’ti vuttanti. Tattha kāmabhavapatthanāya tāva",
  "tika-abh04t6:35_14": "kāmāsavabhāvo hotu, rūpārūpabhavesu sassatābhinivesasahagatarāgassa kathanti? Sopi",
  "tika-abh04t6:35_15": "yathāvuttavisaye kāmanavasena pavattito kāmāsavoyeva nāma. Sabbepi hi tebhūmakā dhammā",
  "tika-abh04t6:35_16": "kamanīyaṭṭhena kāmāti. Na cettha aniṭṭhappasaṅgo diṭṭhivippayuttalobhassa bhavāsavabhāvena",
  "tika-abh04t6:35_17": "visuṁ uddhaṭattā. Avassañcetamevaṁ viññātabbaṁ, itarathā rūpārūpabhavesu ucchedadiṭṭhisahagatassapi",
  "tika-abh04t6:35_18": "lobhassa bhavāsavabhāvo āpajjeyyāti. Kāmāsavādayo eva diṭṭhadhammikasamparāyikāsavabhāvena dvidhā vuttā.",
  "tika-abh04t6:36": "1103. Idha pāḷiyāpi bhavāsavavinimuttalobhassa kāmāsavabhāvo na na sakkā yojetunti dassetuṁ ‘‘kāmāsavaniddese cā’’tiādi vuttaṁ. ‘‘Dhammacchando saddhā’’ti keci.",
  "tika-abh04t6:37_0": "1105.Upādānakkhandhesvevapavattati tabbinimuttassa dhammassa jīvaggahaṇavisayassa",
  "tika-abh04t6:37_1": "paramatthato abhāvā. Rūpe…pe… viññāṇe vā pana na patiṭṭhāti rūpādīnaṁ aviparītasabhāvamatte",
  "tika-abh04t6:37_2": "aṭṭhatvā sayaṁ samāropitassa tesu parikappanāmattasiddhassa kassaci ākārassa abhinivesanato.",
  "tika-abh04t6:37_3": "Tenevāha ‘‘tato aññaṁ katvā’’ti. Tato upādānakkhandhato. Vedanādayopi hi keci diṭṭhigatikā",
  "tika-abh04t6:37_4": "aniccāti passantīti. Tatoti vā sarīrasaṅkhātarūpakkhandhato. ‘‘Aññaṁ jīvaṁ aññaṁ",
  "tika-abh04t6:37_5": "sarīra’’nti hi vuttaṁ. Hotīti bhavati sassataṁ attāti attho. Aññanti brahmaissarādito aññaṁ.",
  "tika-abh04t6:38_0": "Arūpabhavo viya rūparāgappahānena rūpabhavo kāmarāgappahānena pattabbo. Rūpībrahmānañca",
  "tika-abh04t6:38_1": "pañcakāmaguṇiko rāgo pahīyati, na vimānādīsu rāgoti so akāmarāgoti katvā kāmāsavo",
  "tika-abh04t6:38_2": "na hotīti aṭṭhakathāyaṁ paṭikkhittaṁ. Ṭīkākārehi pana kāmāsavabhavāsavavinimuttalobhābhāvadassanena",
  "tika-abh04t6:38_3": "rūpībrahmānaṁ vimānādirāgassapi kāmacchandādibhāvato diṭṭhivippayuttarūpārūpabhavarāgavinimutto",
  "tika-abh04t6:38_4": "sabbo lobho kāmāsavoti dassito. Tattha yuttaṁ vicāretvā gahetabbaṁ. Siyā āsavasampayutto",
  "tika-abh04t6:38_5": "kāmarāgena bhavarāgena vā sahuppattiyaṁ, siyā āsavavippayutto tadaññarāgena sahuppattiyaṁ,",
  "tika-abh04t6:38_6": "‘‘catūsu diṭṭhigatā’’tiādipāḷiyā abhāvadassanena kāmāsavabhavāsavavinimuttalobhābhāvaṁ",
  "tika-abh04t6:38_7": "dassetvā ‘‘kāmāsavo’’tiādipāḷidassanena diṭṭhirāgassa kāmāsavabhāvaṁ sādheti. Pahātabbadassanatthanti",
  "tika-abh04t6:38_8": "pahātabbatādassanatthaṁ. Pahāneti pahānanimittaṁ.",
  "tika-abh04t6:39_0": "1121.Jātiyāti khattiyasabhāvādijātisampattiyā. Gottenāti gotamagottādiukkaṭṭhagottena.",
  "tika-abh04t6:39_1": "Kolaputtiyenāti mahākulabhāvena. Vaṇṇapokkharatāyāti vaṇṇasampannasarīratāya. ‘‘Pokkhara’’nti",
  "tika-abh04t6:39_2": "hi sarīraṁ vuccatīti. Mānaṁ jappetīti mānaṁ pavatteti karoti. Pavatto māno pavattamāno.",
  "tika-abh04t6:39_3": "Puggalavisesanti seyyassa seyyotiādibhedaṁ puggalavisesaṁ. Seyyaṁ bhinditvā pavattamāno",
  "tika-abh04t6:39_4": "seyyamāno. Tiṇṇanti seyyassa seyyādīnaṁ tiṇṇaṁ ‘‘seyyohamasmī’’tiādinā aññaṁ puggalaṁ",
  "tika-abh04t6:39_5": "anissāya vuttānaṁ. Seyyādivasena attano mananaṁ paggaho māno, tassa karaṇaṁ seyyohamasmītiādipavattiyevāti",
  "tika-abh04t6:39_6": "vuttaṁ ‘‘seyyoti ādikiccakaraṇa’’nti.",
  "tika-abh04t6:40_0": "1140. Sabbopi lobho abhijjhāsabhāvoti abhijjhā āsavadvayasabhāvā, kāmarāgo kāmāsavasabhāvo",
  "tika-abh04t6:40_1": "evāti āsavadvayaekāsavabhāvo abhijjhākāmarāgānaṁ viseso vutto. Na abhijjhā ca dhammā",
  "tika-abh04t6:40_2": "ṭhapetvā diṭṭhiṁ avijjañca noāsavasabhāvā. Abhijjhā ca āsavadvayasabhāvā eva, naabhijjhāsabhāvo",
  "tika-abh04t6:40_3": "ca lobho natthīti adhippāyena ‘‘noāsavalobhassa sabbhāvo vicāretabbo’’ti āha. Gaṇanāya",
  "tika-abh04t6:40_4": "hetuyā sattāti vuttanti pañhāvārapāṭhaṁ sandhāya vuttaṁ. Tattha hi ‘‘āsavo dhammo",
  "tika-abh04t6:40_5": "āsavassa dhammassa hetupaccayena paccayo. Āsavo dhammo noāsavassa dhammassa. Āsavo",
  "tika-abh04t6:40_6": "dhammo āsavassa ca noāsavassa ca. Noāsavo dhammo noāsavassa. Noāsavo dhammo āsavassa.",
  "tika-abh04t6:40_7": "Noāsavo dhammo āsavassa ca noāsavassa ca. Āsavo ca noāsavo ca dhammā noāsavassa hetupaccayena",
  "tika-abh04t6:40_8": "paccayo’’ti (paṭṭhā. 3.3.16) imesaṁ vārānaṁ vasena ‘‘gaṇanāya sattā’’ti vuttaṁ. Tattha",
  "tika-abh04t6:40_9": "yadi noāsavasabhāvopi lobho siyā, diṭṭhisampayuttacittassa vasena ‘‘āsavo ca noāsavo",
  "tika-abh04t6:40_10": "ca dhammā mohayathāvuttalobhā āsavassa dhammassa diṭṭhiyā hetupaccayena paccayo’’ti",
  "tika-abh04t6:40_11": "sattamo, pāḷiyaṁ āgataṁ sattamaṁ aṭṭhamaṁ katvā ‘‘āsavo ca noāsavo ca dhammā āsavassa",
  "tika-abh04t6:40_12": "ca noāsavassa ca dhammassa hetupaccayena paccayo’’ti navamo pañho vucceyya, na pana",
  "tika-abh04t6:40_13": "vuttoti. Evaṁ diṭṭhisampayuttalobhassa noāsavabhāvābhāvaṁ dassetvā itarassapi taṁ",
  "tika-abh04t6:40_14": "dassetuṁ ‘‘diṭṭhivippayutte cā’’tiādi vuttaṁ.",
  "tika-abh04t6:41_0": "1162. Yathārūpe rūpappabandhe vattamāne puggalo gacchati tiṭṭhati nisīdatīti vuccati,",
  "tika-abh04t6:41_1": "tathā visadarūpassa uppādakaṁ cittaṁ iriyāpathūpatthambhakaṁ. Taṁ pana kusalato kiriyato",
  "tika-abh04t6:41_2": "ca pañcamajjhānacittaṁ abhiññāppattaṁ appattañca bhinditvā sattapaññāsa javanāni",
  "tika-abh04t6:41_3": "voṭṭhabbanañcāti aṭṭhapaññāsavidhaṁ. Sahajātadhammānaṁ akammaññabhāvakarattā thinamiddhasahagatacittaṁ",
  "tika-abh04t6:41_4": "visadāni rūpāni na samuṭṭhapeti na upatthambheti cāti vuttaṁ ‘‘iriyāpathaṁ sandhāretuṁ asakkonta’’nti.",
  "tika-abh04t6:42_0": "1163. Vipakkhepi bhāvato anekantikattā rūpattāsādhakattaṁ. Garubhāvappatti lahutāviraho",
  "tika-abh04t6:42_1": "daṭṭhabbo. Satipi aññesampi akusalādīnaṁ lahutāvirahe thinamiddhānaṁ ekantato lahutāpaṭipakkhattā",
  "tika-abh04t6:42_2": "kāraṇānurūpattā ca phalassa ‘‘thinamiddhasamuṭṭhitarūpehī’’ti vuttaṁ. Na jāgara…pe…",
  "tika-abh04t6:42_3": "santatinti etena nāmakāye supanassa asiddhataṁ dasseti. Middhassa phalattāti ettha",
  "tika-abh04t6:42_4": "middhaṁyeva niddākāraṇanti nāyaṁ niyamo icchito, niddākāraṇameva pana middhanti niyamo",
  "tika-abh04t6:42_5": "icchitoti daṭṭhabbo. Tathā hi khīṇāsavānaṁ niddāya middhato aññaṁ kāraṇaṁ karajakāyassa",
  "tika-abh04t6:42_6": "dubbalabhāvo aṭṭhakathāyaṁ dassitoti.",
  "tika-abh04t6:43_0": "Chādanaṁ , avattharaṇaṁ vā onāho, so rūpasseva sabhāvoti parassa āsaṅkaṁ manasi katvā",
  "tika-abh04t6:43_1": "āha ‘‘tena saha vuttā onāhapariyonāhā cā’’ti. Asaṅkocavasena visadā pavatti vipphārikabhāvo.",
  "tika-abh04t6:43_2": "Āvaraṇabhāvo viyāti etena āvaraṇasabhāvattepi middhassa tabbidhuro anaññasādhāraṇattā",
  "tika-abh04t6:43_3": "onahanādibhāvoti dasseti. Sāmaññañhi pañcannampi kāmacchandādīnaṁ āvaraṇasabhāvoti",
  "tika-abh04t6:43_4": "āvaraṇabhāvasadisassa onahanādibhāvassa nāmakāye labbhamānassa gahitatāti etthādhippāyo.",
  "tika-abh04t6:44_0": "Pānanti anuyogoti ca taṁkiriyāsādhikā cetanā adhippetāti surāpānassa surā…pe… yogassa",
  "tika-abh04t6:44_1": "ca akusalabhāvena upakkilesadubbalīkaraṇabhāvo yuttoti vutto. ‘‘Surāmerayassa ajjhoharaṇaṁ",
  "tika-abh04t6:44_2": "pānaṁ pamādaṭṭhānānuyogo cā’’ti parassa adhippāyo. Nīvaraṇaṁ hutvā vātiādinā idaṁ",
  "tika-abh04t6:44_3": "dasseti ‘‘nīvaraṇasabhāvānaṁ nīvaraṇasampayuttabhāvadassanaparāya codanāya nīvaraṇanti",
  "tika-abh04t6:44_4": "katthaci adiṭṭhapayogassa asampayuttassa rūpassa yathālābhato gahaṇaṁ ñāyoyeva na",
  "tika-abh04t6:44_5": "hoti, siddhanīvaraṇabhāvasampayuttasabhāvānaṁyeva pana gahaṇanti taṁsabhāvā arūpadhammāyeva",
  "tika-abh04t6:44_6": "dassitā, na rūpanti thinaṁ viya middhampi arūpamevāti viññāyatī’’ti. Yanti yena vacanena.",
  "tika-abh04t6:44_7": "Asambhavavacanatoti asambhavavacanabhāvato.",
  "tika-abh04t6:45_0": "Tenāti tena rūpārammaṇassa chandarāgassa pahānavacanena. Rūpappahānato aññoti katvā",
  "tika-abh04t6:45_1": "rūpe chandarāgappahānaṁ ‘‘añño kāro’’ti vuttaṁ. Yaṁ aṭṭhakathāyaṁ ‘‘aññathā’’ti vuttaṁ.",
  "tika-abh04t6:45_2": "Idantiādinā ‘‘taṁ pajahathā’’ti pāḷiyā na nippariyāyappahānaṁ adhippetanti dasseti.",
  "tika-abh04t6:45_3": "Arūpasseva yujjatīti sududdasaṁ dūraṅgamādippavattakaṁ cittaṁ taṁsampayutto arūpadhammoyeva",
  "tika-abh04t6:45_4": "vibandhituṁ samatthoti dasseti. Cetaso pariyuṭṭhānanti kusalacittassa gahaṇaṁ. Nīvaraṇāni",
  "tika-abh04t6:45_5": "hi uppajjamānāni uppajjituṁ appadānena kusalavāraṁ gaṇhantīti vuccanti. Gahaṇañcettha",
  "tika-abh04t6:45_6": "pariyuṭṭhānaṁ ‘‘corā magge pariyuṭṭhiṁsū’’tiādīsu viya.",
  "tika-abh04t6:46_0": "1176.Uddhaccaṁ kukkuccañca saha vuttanti uddesapucchānigamane sandhāya vuttaṁ. Yaṁ",
  "tika-abh04t6:46_1": "pana aṭṭhakathāyaṁ uddhaccassa kukkuccena vinābhāvakāraṇaṁ vatvā ‘‘bhinditvā vutta’’nti",
  "tika-abh04t6:46_2": "vuttaṁ, taṁ ‘‘nīvaraṇā ceva nīvaraṇasampayuttā cā’’ti padassa niddese uddhaccakukkuccānaṁ",
  "tika-abh04t6:46_3": "visuṁ niddiṭṭhataṁ sandhāya vuttaṁ. Kāmacchandassa ukkaṭṭhanīvaraṇatā orambhāgiyabhāvo.",
  "tika-abh04t6:46_4": "So hi rūparāgārūparāgappakārakāmacchandaṁ upādāya tato tibbakiccatāya ‘‘ukkaṭṭhanīvaraṇa’’nti",
  "tika-abh04t6:46_5": "vuccati. Kāmacchandanīvaraṇantveva lobho vutto, na bhinditvā. Kāmacchandanīvaraṇassa",
  "tika-abh04t6:46_6": "ca anavasesato anāgāmimaggena pahāne vuccamāne catutthamaggavajjho lobho anīvaraṇasabhāvo",
  "tika-abh04t6:46_7": "āpajjatīti āha ‘‘yadi…pe… siyā’’ti. Nonīvaraṇo rūparāgārūparāgappakāro lobhadhammo",
  "tika-abh04t6:46_8": "nīvaraṇassa avijjādikassa. Ādi-saddena ‘‘nonīvaraṇo dhammo nīvaraṇassa ca nonīvaraṇassa",
  "tika-abh04t6:46_9": "ca dhammassa. Nīvaraṇo ca nonīvaraṇo ca dhammā nīvaraṇassa dhammassa. Nīvaraṇo ca",
  "tika-abh04t6:46_10": "nonīvaraṇo ca dhammā nonīvaraṇassa dhammassa. Nīvaraṇo ca nonīvaraṇo ca dhammā nīvaraṇassa",
  "tika-abh04t6:46_11": "ca nonīvaraṇassa ca dhammassa hetupaccayena paccayo’’ti (paṭṭhā. 3.8.25) ime pañhe",
  "tika-abh04t6:46_12": "saṅgaṇhāti. Cattārīti vuttaṁ nīvaraṇapadamūlakānaṁ tiṇṇaṁ nonīvaraṇamūlakassa ekassa",
  "tika-abh04t6:46_13": "vasena. Nīvaraṇanonīvaraṇatadubhayamūlakānaṁ pana tiṇṇaṁ tiṇṇaṁ vasena navāti vuttaṁ.",
  "tika-abh04t6:46_14": "Tasmāti yathādassitanayāya pāḷiyā abhāvā nonīvaraṇalobhābhāvā.",
  "tika-abh04t6:47_0": "1219.Tenevāti purimadiṭṭhiākāreneva uppajjamānena. Diṭṭhigatikehi vuccamānānaṁ ‘‘niccaṁ",
  "tika-abh04t6:47_1": "subha’’nti evamādivacanānaṁ, diṭṭhirahitehi vuccamānānaṁ gaganakusumādilokavohāravacanānañca",
  "tika-abh04t6:47_2": "vatthūni vācāvatthumattānīti āha ‘‘vācā…pe… vā’’ti.",
  "tika-abh04t6:48": "1221.Cittenaparaloke ṭhitoti yasmiṁ loke nibbattivasena sayaṁ ṭhito, tato aññaṁ lokaṁ paralokoti cittena gahetvā ṭhito.",
  "tika-abh04t6:49": "1236.Na hi purimehītiādinā paṭhamamaggādīhi samugghāṭitaapāyagamanīyabhāvādikā eva rāgādayo dutiyamaggādīhi pahīyantīti dasseti.",
  "tika-abh04t6:50": "1287. Upaṭṭhitepi duggatinimittādike na tathā tibbo lobho uppajjati, yathā sugatinimittādiketi āha ‘‘balavanikantivirahenā’’ti.",
  "tika-abh04t6:51_0": "1301. Ekasmiṁ cittuppāde uppannānaṁ viya ekasmiṁ santāne uppannānampi sahapavattipariyāyo",
  "tika-abh04t6:51_1": "atthīti pahānekaṭṭhena rāgaraṇena vicikicchuddhaccasahagatamohassa saraṇatā vuttā.",
  "tika-abh04t6:51_2": "Uddhaccavicikicchāhi yo moho sahajāto bhave, sopi rāgena saraṇo pahānekaṭṭhabhāvatoti",
  "tika-abh04t6:51_3": ". Lobhadosamohatadekaṭṭhakilesataṁsampayuttakkhandhataṁsamuṭṭhānakammabhedato sabbassapi",
  "tika-abh04t6:51_4": "akusalassa saṅgahaṇavasena pavatto saraṇapadaniddeso araṇavibhaṅgasuttenapi aññadatthu",
  "tika-abh04t6:51_5": "saṁsandatīti dassetuṁ ‘‘araṇavibhaṅgasutte’’tiādimāha. Yaṁ pana aṭṭhakathāyaṁ sampayogappahānekaṭṭhabhāvadīpanena",
  "tika-abh04t6:51_6": "rāgādīnaṁ sabbesaṁ vā akusaladhammānaṁ saraṇabhāvadassanaṁ, taṁ pāḷiyā yathādassitadhammānaṁ",
  "tika-abh04t6:51_7": "aññamaññasaraṇabhāvadassanaparaṁ, tadaññadhammānaṁ saraṇabhāvapaṭisedhanaparanti",
  "tika-abh04t6:51_8": "araṇavibhaṅgasuttavirodhoti daṭṭhabbaṁ. Suttantadesanāya vā pariyāyakathābhāvato",
  "tika-abh04t6:51_9": "nippariyāyato saraṇabhāvo viya araṇabhāvopi akusaladhammānaṁyevāti tathāpavattāya",
  "tika-abh04t6:51_10": "aṭṭhakathāya na koci suttavirodhoti daṭṭhabbaṁ.",
  "tika-abh04t6:52": "Suttantikadukanikkhepakathāvaṇṇanā",
  "tika-abh04t6:53_0": "1313.Ahaṁ-saddena hetubhūtena yo atthoti ettha ahaṁ-saddo atthoti adhippeto. Atthāvabodhanattho",
  "tika-abh04t6:53_1": "hi saddappayogo. Atthaparādhīno kevalo atthapadatthako, so padatthavipariyesakārinā",
  "tika-abh04t6:53_2": "pana iti-saddena parato payuttena saddapadatthako jāyati yathā gāvīti ayamāhāti go-saddaṁ",
  "tika-abh04t6:53_3": "āhāti viññāyati. Tena viññattivikārasahito saddo paññattīti dasseti. Tathā hi ‘‘buddhassa",
  "tika-abh04t6:53_4": "bhagavato vohāro lokiyasote paṭihaññatī’’tiādinā (kathā. 347) paññattiyā vacanabhāvaṁ",
  "tika-abh04t6:53_5": "sādhayati. Aññathātiādinā paññattiyā asaddasabhāvatte dosamāha. Adhivacanāditā siyā,",
  "tika-abh04t6:53_6": "tathā ca adhivacanādīnaṁ adhivacanapathādito viseso na siyāti dukoyeva na sambhaveyyāti",
  "tika-abh04t6:53_7": "adhippāyo. Aṭṭhakathāyaṁ pana sakasantatipariyāpanne rūpādayo dhamme samūhato santānato",
  "tika-abh04t6:53_8": "ca ekattavasena gahetvā ahanti vohariyamānā upādāpaññatti saṅkhāyati voharīyatīti",
  "tika-abh04t6:53_9": "saṅkhāti adhippetā. Tathā sesesu yathāsambhavaṁ daṭṭhabbaṁ. Tenevāha ‘‘dattoti ettāvatā",
  "tika-abh04t6:53_10": "sattapaññattiṁ dassetvā aññampi upādāpaññattiṁ dassetu’’ntiādi. Padatthassāti ahaṁ-saddādipadābhidheyyassa,",
  "tika-abh04t6:53_11": "paramatthassa vā. Adhivacanaṁ saddoti adhippāyena ‘‘vadantenā’’tiādi vuttaṁ. So hi",
  "tika-abh04t6:53_12": "attanā ñāpetabbamatthaṁ sayaṁ ñāto eva ñāpetīti aggahitasambandhassa na saddo atthappakāsanasamatthoti",
  "tika-abh04t6:53_13": "vuttaṁ ‘‘pubbe gahitasaññenā’’ti. Visesena ñāyatīti samaññāti saṁ-saddassa visesatthataṁ āha.",
  "tika-abh04t6:54_0": "Karīyatīti idaṁ imassatthassa adhivacananti evaṁ nikkhipīyati. Nāmabhūtaṁ vacanameva",
  "tika-abh04t6:54_1": "taṁ taṁ atthaṁ niddhāretvā sahetukaṁ katvā vadati byañjayati cāti āha ‘‘nāmamicceva",
  "tika-abh04t6:54_2": "vuttaṁ hotī’’ti. Tenevāha ‘‘na hi pathavī’’tiādi. Pathavīsaṅkhātanti pathavī-saddābhidheyyaṁ.",
  "tika-abh04t6:55_0": "Ācariyāti aṭṭhakathāya saṁvaṇṇanakā ācariyā, na aṭṭhakathācariyāti adhippāyena vadati.",
  "tika-abh04t6:55_1": "Mātikāyanti mātikāvaṇṇanāyaṁ. Tenāti mātikāvaṇṇanāvacanena. Imissā pāḷiyā aṭṭhakathāya",
  "tika-abh04t6:55_2": "ca atthadassanassa etassa yathāvuttassa ācariyavādassa virodho siyā, tameva virodhaṁ",
  "tika-abh04t6:55_3": "‘‘na hī’’tiādinā vivarati. Tattha adhivacanapathādibhāvena vuttānaṁ dhammānaṁ pakāsakassa",
  "tika-abh04t6:55_4": "sabhāvassa viññattivikārasahitasaddasseva vacanamattaṁ adhikāraṁ katvā pavattiādi",
  "tika-abh04t6:55_5": "yujjati, na asabhāvassāti adhippāyena ‘‘uppādavayakiccarahitassā’’tiādi vuttaṁ. Tattha",
  "tika-abh04t6:55_6": "aniddhāritasabhāvassāti paramatthato anupaladdhasabhāvassa.",
  "tika-abh04t6:56_0": "Duvidhāti paññāpanapaññāpitabbabhedato duvidhā. Yathāvuttappakārāti uppādavayakiccarahitātiādippakārā.",
  "tika-abh04t6:56_1": "Aṭṭhakathāyaṁ puggalapaññattivaṇṇanāyaṁ. Nanu ca tattha upanidhāpaññattiādayo aparāpi",
  "tika-abh04t6:56_2": "paññattiyo vuttā, atha kasmā ‘‘cha paññattiyova vuttā’’ti vuttaṁ? Saccaṁ vuttā, tā",
  "tika-abh04t6:56_3": "pana vijjamānapaññattiādīsu chasu eva antogadhāti ‘‘aṭṭhakathāyaṁ vijjamānapaññattiādayo",
  "tika-abh04t6:56_4": "cha paññattiyova vuttā’’ti vuttaṁ.",
  "tika-abh04t6:57_0": "Tattha rūpādi viya avijjamānattā paññāpitabbattā ca avijjamānapaññatti, avijjamānassa",
  "tika-abh04t6:57_1": "ca sattarathādiatthassa paññāpanato avijjamānapaññattīti evaṁ avijjamānapaññattivacanena",
  "tika-abh04t6:57_2": "yathāvuttā duvidhāpi paññatti saṅgahitāti āha ‘‘avijjamāna…pe… vuttā’’ti. Itarehīti",
  "tika-abh04t6:57_3": "vijjamānapaññattiādīhi avasesehi pañcahi, rūpavedanādīnaṁ sattarathādīnañca atthānaṁ",
  "tika-abh04t6:57_4": "pakārehi ñāpanato taṁtaṁvācako saddoyeva visayabhedato vijjamānapaññattiādibhedā",
  "tika-abh04t6:57_5": "paññatti saṅkhādīhi dasahi padehi vuttāti ayaṁ purimo attho, so ca yathārutavaseneva",
  "tika-abh04t6:57_6": "pāḷiyā viññāyamānattā ‘‘pāḷianugato ujuko’’ti ca vutto. Yadi cātiādīsu sattādikā",
  "tika-abh04t6:57_7": "yathāvuttappakārā upādāpaññatti yadi avijjamānapaññatti, sā atthīti na vattabbā.",
  "tika-abh04t6:57_8": "Avijjamānā ca sā paññāpitabbato paññatti cāti tesaṁ ācariyānaṁ laddhīti adhippāyo.",
  "tika-abh04t6:57_9": "Idāni tassā laddhiyā vasena paññattipathāti vuttadhammānampi vijjamānapaññattibhāvāpatticodanena",
  "tika-abh04t6:57_10": "tattha dosaṁ dasseti ‘‘yathā cā’’tiādinā. Tatoti yasmā avijjamānattā paññāpitabbattā",
  "tika-abh04t6:57_11": "ca sattarathādīnaṁ avijjamānapaññattibhāvo viya vijjamānattā paññāpitabbattā ca sabbesaṁ",
  "tika-abh04t6:57_12": "sabhāvadhammānaṁ vijjamānapaññattibhāvo āpajjati, tasmāti attho.",
  "tika-abh04t6:58_0": "‘‘Athā’’tiādinā paññattipathaniddesato visiṭṭhassa paññattidhammaniddesassa sayameva",
  "tika-abh04t6:58_1": "kāraṇamāsaṅkati. ‘‘Nāpī’’tiādinā tassa kāraṇassa asiddhataṁ dasseti. ‘‘Purisoti saṅkhā’’tiādīsu",
  "tika-abh04t6:58_2": "saṅkhādayopi nāmādīhi atthato avisiṭṭhā vuttāti āha ‘‘saṅkhādisaddānaṁ samānatthattā’’ti.",
  "tika-abh04t6:58_3": "Vacanaggahaṇaṁ vacanuccāraṇaṁ. Aññassāti nāmapaññattiṁ sandhāyāha. Tesanti saṅketaggahaṇavacanaggahaṇānaṁ.",
  "tika-abh04t6:58_4": "Asamatthatā na sambhavatīti yojanā. Tameva asambhavaṁ ‘‘yadi hī’’tiādinā vivarati.",
  "tika-abh04t6:58_5": "Paññattiyāti nāmapaññattiyā. Paññattipaññāpaneti yāya nāmapaññattiyā upādāyapaññatti",
  "tika-abh04t6:58_6": "rūpādayo ca paññāpīyanti, yā ca sotadvāraviññāṇasantānānantaramuppannena gahitapubbasaṅketena",
  "tika-abh04t6:58_7": "manodvāraviññāṇasantānena gayhati, sā ayaṁ nāmāti tassā paññāpane asaṅkarato ṭhapane.",
  "tika-abh04t6:58_8": "Atha vā sotadvāraviññāṇasantānānantaramuppannena manodvāraviññāṇasantānena paññattiyā",
  "tika-abh04t6:58_9": "gāhāpane paricchindane. Tassā aññā paññatti vattabbā siyāti tassā nāmapaññattiyā",
  "tika-abh04t6:58_10": "ñāpane saṅketaggahaṇavacanaggahaṇānaṁ sahakārīkāraṇabhūtā aññā nāmapaññatti atthīti",
  "tika-abh04t6:58_11": "vattabbā anuññātabbā siyā. Tato atthavijānanameva na siyāti kevalāni saṅketaggahaṇavacanaggahaṇāni",
  "tika-abh04t6:58_12": "atthapaññāpane viya paññattiñāpanepi asamatthāni, paññatti ca ñātāyeva tesaṁ sahakārīkāraṇaṁ",
  "tika-abh04t6:58_13": "taṁjānanatthaṁ paññattianantaraparikappane ca anavatthānāpattīti atthādhigamassa",
  "tika-abh04t6:58_14": "sambhavo eva na bhaveyya.",
  "tika-abh04t6:59_0": "Saṅketo rūpādīsu na kiñci hoti, bhūtādinimittaṁ bhāvanāvisesañca upādāya vohariyamānā",
  "tika-abh04t6:59_1": "kasiṇādipaññatti viya taṁ taṁ saṅketitabbaṁ saṅketakaraṇañca upādāya vohāramatto,",
  "tika-abh04t6:59_2": "tassa ca paññāpikā nāmapaññattīti yathāvuttadosāpattiṁ dassento ‘‘nāpi saṅketaggahaṇa’’nti",
  "tika-abh04t6:59_3": "avoca. Nanu ca atthavijānanāsambhavacodaneneva saṅketaggahaṇābhavopi dassitoti? Saccametaṁ,",
  "tika-abh04t6:59_4": "saṅkete pana ācariyānaṁ matibhedo vijjati. Tattha ekapakkhiko ayaṁ dosoti dassanatthaṁ",
  "tika-abh04t6:59_5": "tassa visuṁ vacanaṁ vuccamānā rūpādayo dhammāvacanatthā paññāpitabbā ca, tadabhidhāyako",
  "tika-abh04t6:59_6": "saddo paññattīti. Ettāvatā sabbavohāro sijjhatīti adhippāyena ‘‘vacana…pe… janaṁ",
  "tika-abh04t6:59_7": "natthī’’ti āha. Paññattiyā vacanabhāvo siddho paṭihananasotabbatādīpakattā tesaṁ",
  "tika-abh04t6:59_8": "pāṭhānanti adhippāyo. Ādi-saddena ‘‘atthi keci buddhassa bhagavato vohāraṁ suṇanti,",
  "tika-abh04t6:59_9": "niruttipaṭisambhidā paccuppannārammaṇā’’ti evamādiṁ saṅgaṇhāti. Tasmāti yasmā ‘‘paññattidhammā’’ti",
  "tika-abh04t6:59_10": "padassa yathāvuttapaññattiyo atthoti etasmiṁ pakkhe mātikāvaṇṇanāya virodho, aṭṭhakathāyaṁ",
  "tika-abh04t6:59_11": "avuttatā, imissā pāḷiyā ananugamo, sabbe dhammā paññattīti niddisitabbatā, paññattipathapadassa",
  "tika-abh04t6:59_12": "navattabbatā, anavatthānāpattito atthavijānanāsambhavoti aneke dosā, viññattivikārasahitassa",
  "tika-abh04t6:59_13": "pana saddassa paññattibhāve yathāvuttadosābhāvo anekesaṁ pāṭhappadesānañca anulomanaṁ,",
  "tika-abh04t6:59_14": "tasmā. Tattha yuttaṁ gahetabbanti adhippāyenāha ‘‘pāḷi…pe… tabbo’’ti.",
  "tika-abh04t6:60_0": "Yadisattātiādinā saddassa paññattibhāve aṭṭhakathāya virodhamāha. Evaṁ paññattibhāve",
  "tika-abh04t6:60_1": "yadi saddassa paññattibhāvo, tassa paramatthato vijjamānattā rūpādiatthassa ca paññāpanato",
  "tika-abh04t6:60_2": "vijjamānapaññattibhāvo eva siyā, na avijjamānapaññattibhāvo. Na hi te sattādayo paññattīti.",
  "tika-abh04t6:60_3": "Evañca avijjamānapaññattiyā abhāvo eva siyā. Vuttā ca aṭṭhakathāyaṁ (pa. pa. aṭṭha.",
  "tika-abh04t6:60_4": "1 mātikāvaṇṇanā) ‘‘avijjamānapaññattī’’ti. Itaro visayassa avijjamānattā tassa avijjamānapaññattibhāvoti",
  "tika-abh04t6:60_5": "yathāvuttavirodhābhāvaṁ dassento ‘‘avijjamānāna’’ntiādimāha. Idāni sattādivisayassa",
  "tika-abh04t6:60_6": "kenacipi pariyāyena atthitāya abhāvadassanena tabbisayāya paññattiyā avijjamānapaññattibhāvaṁyeva",
  "tika-abh04t6:60_7": "vavatthapeti ‘‘ayañca vādo’’ti. Vijjamānā eva sattādayo rūpādisabhāvābhāvavasena",
  "tika-abh04t6:60_8": "‘‘avijjamānā’’ti vuccanti, na sabbathā abhāvato. Tathā hi tathā tathā paññāpiyamānabhāvena",
  "tika-abh04t6:60_9": "viññāyantīti yathāvuttarūpo vādo ‘‘rūpaṁ atthīti? Hevatthi heva natthīti. Sevatthi",
  "tika-abh04t6:60_10": "seva natthīti. Na hevaṁ vattabbe. Sevatthi seva natthīti. Āmantā. Atthaṭṭho natthaṭṭho’’ti",
  "tika-abh04t6:60_11": "(kathā. 306) evaṁ pavattāya hevatthikathāya. Tattha hi rūpādayo dhammā rūpādisabhāvena",
  "tika-abh04t6:60_12": "atthi, vedanādisabhāvena natthi, tasmā sabbamevidaṁ evaṁ atthi evaṁ natthīti evaṁladdhike",
  "tika-abh04t6:60_13": "sandhāya ‘‘rūpaṁ atthī’’ti pucchā sakavādissa. ‘‘Hevatthi heva natthī’’ti vissajjanaṁ",
  "tika-abh04t6:60_14": "paravādissa. Atha naṁ sakavādī yadi rūpameva evaṁ atthi evaṁ natthīti laddhi, evaṁ",
  "tika-abh04t6:60_15": "sante so eva atthi so eva natthi nāmāti pucchanto ‘‘sevatthī’’ti āha. Itaro teneva",
  "tika-abh04t6:60_16": "sabhāvena atthitaṁ, teneva natthitaṁ sandhāya paṭikkhipati. Dutiyaṁ puṭṭho sakabhāvena",
  "tika-abh04t6:60_17": "atthitaṁ, parabhāvena natthitaṁ sandhāya paṭijānāti. Tato sakavādī ‘‘atthaṭṭho natthaṭṭho’’tiādinā",
  "tika-abh04t6:60_18": "atthitā vā natthitā vā aññamaññaviruddhā ekasmiṁ dhamme vinā kālabhedena asambhavattāti",
  "tika-abh04t6:60_19": "kiṁ ekattaṁ āpajjatīti dassento paravādiṁ niggaṇhātīti. Paṭisiddhoti ca ‘‘rūpaṁ ‘rūpa’nti",
  "tika-abh04t6:60_20": "hevatthi, rūpaṁ ‘vedanā’ti heva natthī’’tiādinā (kathā. 306) vuttāya rūpavedanāsaññāsaṅkhāraviññāṇānaṁ",
  "tika-abh04t6:60_21": "sakabhāvena atthitāya parabhāvena natthitāya ca paṭisedhanena sattādīnampi tathābhāvo",
  "tika-abh04t6:60_22": "paṭisedhito hotīti katvā vuttaṁ.",
  "tika-abh04t6:61_0": "Rūpādayona hontīti rūpādisabhāvā na honti. Tathā tathāti samūhasantānādivasena. Vicittasaññā",
  "tika-abh04t6:61_1": "parikappavasena uppajjati. Yadi sattarathādisaññāvalambito vacanattho vijjamāno na",
  "tika-abh04t6:61_2": "hoti, nanu sattarathādiabhilāpā anariyavohārā jāyantīti āha ‘‘na ca te abhilāpā’’tiādi.",
  "tika-abh04t6:61_3": "Attano vasena kiñci ahontaṁ paññāpakassa vacanasseva vasena paññāpitabbattā paññattivohāraṁ",
  "tika-abh04t6:61_4": "labhati. Imināva adhippāyenātiādi ‘‘sayaṁ avijjamāno’’tiādinā vuttamevatthaṁ sandhāyāha.",
  "tika-abh04t6:61_5": "Tanti sattādiggahaṇaṁ. ‘‘Brahmavihāracatukkaṁ sattapaññattiṁ ārabbha pavattattā navattabbārammaṇaṁ",
  "tika-abh04t6:61_6": "nāma hotī’’tiādinā aṭṭhakathāyaṁ (dha. sa. aṭṭha. 1421) tattha tattha na vattabbanti",
  "tika-abh04t6:61_7": "vuttaṁ. Yadi parittādibhāvena na vattabbaṁ, kathaṁ avijjamānassa sattādikassa paccayabhāvoti",
  "tika-abh04t6:61_8": "āha ‘‘khandhasamūhasantāna’’ntiādi. Tanti khandhasamūhasantānaṁ. Tadupādānabhūtanti",
  "tika-abh04t6:61_9": "puggaloti gahaṇapaññattīnaṁ kāraṇabhūtaṁ. Yadi puggalasaññāya sevamānassa kusalādiuppatti",
  "tika-abh04t6:61_10": "hoti, kathaṁ puggaladassanaṁ micchādassananti paṭisiddhanti āha ‘‘yasmā panā’’tiādi.",
  "tika-abh04t6:61_11": "Pathavīdhātu upalabbhatīti puggalābhāve vipakkhavasena nidassanamāha. Idañhettha",
  "tika-abh04t6:61_12": "anumānaṁ. Na rūpādayo vivecetvā puggalo upalabbhati tesaṁ aggahaṇe tathārūpāya buddhiyā",
  "tika-abh04t6:61_13": "abhāvato sevanādayo viyāti. Puggalo upalabbhati sacchikaṭṭhaparamatthena yo chaviññāṇaviññeyyoti",
  "tika-abh04t6:61_14": "saṁsarati muccati cāti evaṁ diṭṭhiyā parikappitapuggalova paṭisedhito, na vohārapuggaloti",
  "tika-abh04t6:61_15": "dassento ‘‘paṭise…pe… diṭṭhī’’ti āha.",
  "tika-abh04t6:62_0": "Gāthāya pañcasu khandhesu rūpaṁ vedanā saññā cetanā viññāṇanti etesu kaṁ nāma dhammaṁ",
  "tika-abh04t6:62_1": "sattoti jānāsi nu, etesu ekampi sattoti gaṇhituṁ nārahatīti dasseti. Atha etehi añño",
  "tika-abh04t6:62_2": "eko satto atthīti paccesi. Evampi māra diṭṭhigataṁ nu te. Nu-saddo diṭṭhigatameveti",
  "tika-abh04t6:62_3": "avadhāraṇattho. Kasmā? Yasmā suddhasaṅkhārapuñjoyaṁ. Tamevatthaṁ vivarati ‘‘nayidha",
  "tika-abh04t6:62_4": "sattūpalabbhatī’’ti. Yasmā paccakkhato vā anumānato vā anupaladdhito natthi ettha",
  "tika-abh04t6:62_5": "koci satto nāmāti adhippāyo. Yadi satto natthi, kathaṁ satto saṁsāramāpādītiādi nīyatīti.",
  "tika-abh04t6:62_6": "Kimettha netabbaṁ, sattoti vohārasatto adhippeto, yasmā satta-saddo vohāre pavattatīti.",
  "tika-abh04t6:62_7": "Dutiyagāthāya sambandhaṁ dassento ‘‘satto panā’’tiādimāha. Aṅgasambhārāti aṅgasambhārato",
  "tika-abh04t6:62_8": "akkhacakkaīsādiaṅgasambhāramupādāyāti attho. Sattoti vohāro.",
  "tika-abh04t6:63_0": "Avijjamānassāti accantaṁ avijjamānassa sasavisāṇādikassa. Yadi accantaṁ avijjamānaṁ,",
  "tika-abh04t6:63_1": "kathaṁ taṁ gayhatīti āha ‘‘parikappita’’nti. Lokasaññātaṁ ghaṭādi. Ettha pana yathā",
  "tika-abh04t6:63_2": "attānaṁ ārabbha uppajjamānakadhammānaṁ taṁsantatipatitānañca kilesupatāpābhāvena",
  "tika-abh04t6:63_3": "assatthabhāvapaccayatāya uppādādirahitampi nibbānaṁ ‘‘assāsanakarasa’’nti vuccati,",
  "tika-abh04t6:63_4": "evaṁ attānaṁ ārabbha pavattanakadhammavasena uppādādirahitāpi paññatti pavattāti",
  "tika-abh04t6:63_5": "vuttā. Hetuattho vā antonītoti pavattitā vohāritāti attho daṭṭhabbo. Tathā nāmapaññatti",
  "tika-abh04t6:63_6": "paññapetabbamatthaṁ gahitāyeva paññāpeti, viññatti viya adhippāyaṁ viññāpetīti sā",
  "tika-abh04t6:63_7": "gahetabbābhāvato vuccamānatthadvārena vuccamānāti vuttā. Paññāpitabbapaññattiyā pana",
  "tika-abh04t6:63_8": "vuccamānabhāve vattabbameva natthi. Tathā pakārato ñāpanabhāvena ñāpetabbañāpananti",
  "tika-abh04t6:63_9": "katvā gahetabbattāyeva ca tassā aniddhāritasabhāvatā paṭikkhittā daṭṭhabbā. Na hi",
  "tika-abh04t6:63_10": "sabhāvadhammānaṁ kakkhaḷaphusanādi sarūpato saddena vacanīyabhāvaṁ bhajati, apica",
  "tika-abh04t6:63_11": "kho nesaṁ kāladesādibhedabhinnānaṁ vinivattaaññajātiyako sajātiyasādhāraṇo pubbasaṅketānurūpaṁ",
  "tika-abh04t6:63_12": "ajjhāropasiddho sāmaññākāro vacanīyo. Tatthāpi na vinā kenaci pavattinimittena saddo",
  "tika-abh04t6:63_13": "pavattatīti tassa pavattinimittabhūto lokasaṅketasiddho taṁtaṁvacanatthaniyato sāmaññākāraviseso",
  "tika-abh04t6:63_14": "nāma paññattīti pubbācariyā. So hi tasmiṁ tasmiṁ atthe saddaṁ nāmeti, tassa tassa",
  "tika-abh04t6:63_15": "vā atthassa nāmasaññaṁ karotīti nāmaṁ, pakārehi ñāpanato paññatti cāti.",
  "tika-abh04t6:64_0": "Kassa pana so ākāravisesoti? Paññāpetabbatthassāti veditabbaṁ. Anekākārā hi atthāti.",
  "tika-abh04t6:64_1": "Evañca katvā tassā paññattiyā gahetabbatāvacanañca samatthitaṁ bhavati, avassañca",
  "tika-abh04t6:64_2": "etamevaṁ sampaṭicchitabbaṁ. Aññathā vacanavacanīyabhedānaṁ saṅkaro siyā, sabbopi",
  "tika-abh04t6:64_3": "attho sabbassa saddassa vacanīyo, sabbo ca saddo sabbassa atthassa vācakoti na cettha",
  "tika-abh04t6:64_4": "saṅketaggahaṇeneva tesaṁ pavattāti sakkā vattuṁ vavatthitesu eva tesu saṅketaggahaṇassa pavattito.",
  "tika-abh04t6:65_0": "Apare pana ‘‘yathā dhūmato aggianumāne na kevalena dhūmeneva aggi viññāyati, dhūmassa",
  "tika-abh04t6:65_1": "pana agginā avinābhāvasaṅkhāto sambandho viññāyamāno dhūmena aggi viññāyati, evaṁ",
  "tika-abh04t6:65_2": "saddena atthavijānane na kevalena saddena tadattho viññāyati. Taṁtaṁsaddassa pana",
  "tika-abh04t6:65_3": "tena tena atthena avinābhāvasaṅkhāto sambandho viññāyamāno tena tena saddena atthaṁ",
  "tika-abh04t6:65_4": "ñāpetīti veditabbaṁ. Aññathā aggahitasambandhenapi saddasavanamattena tadattho viññāyeyyāti.",
  "tika-abh04t6:65_5": "Yo yamettha yathāvuttarūpo sambandho, so tassa tassa atthassa saññāpanabhāvena nāmanti",
  "tika-abh04t6:65_6": "paramatthato abhāvā lokasaṅketavasena lokasaṅketoti vā siddho ñātoti lokasaṅketasiddhoti,",
  "tika-abh04t6:65_7": "saddena pakāsiyamānānaṁ atthappakārānaṁ adhigamahetutāya pakārato ñāpanato paññattīti",
  "tika-abh04t6:65_8": "ca vutto’’ti vaṇṇayanti.",
  "tika-abh04t6:66_0": "Saṅkhatāsaṅkhatavinimuttassapi ñeyyavisesassa abhāve ghaṭādisaddābhidheyyā viya pathavīphassādisaddavacanīyopi",
  "tika-abh04t6:66_1": "na labbhatiyevāti sabbavohāralopo siyā. Yasmā ca rūpārūpadhammā pabandhasaṅkhātataṁtaṁvisesākāravaseneva",
  "tika-abh04t6:66_2": "pavattanti, na kevalā, tasmā tesaṁ te saṇṭhānasamūhaavatthāvisesākārā yadipi paramatthato",
  "tika-abh04t6:66_3": "kiñci na honti, paramatthato pana vijjamānānaṁ rūpādīnaṁ upādānānaṁ vasena vijjamānabhāvaṁ",
  "tika-abh04t6:66_4": "labhitvā taṁtaṁgahaṇānurūpaṁ taṁtaṁabhilāpādhikaraṇaṁ bhavati. Upādāyapaññatti hi",
  "tika-abh04t6:66_5": "upādānato yathā aññā anaññāti ca na vattabbā, evaṁ sabbathā atthi natthīti ca na",
  "tika-abh04t6:66_6": "vattabbā. Tayopi hi ete santāyevāti evaṁ tāva mātikāvaṇṇanāya na koci virodho. Saṅkhāyati",
  "tika-abh04t6:66_7": "saṁkathīyatīti saṅkhāti ayamattho kathetabbabhāvena vacanattheyeva niruḷho, na vacanasminti",
  "tika-abh04t6:66_8": "vacanapakkhassa ujukatā sambhavati. Vacanapakkhoyeva pāḷianugato, na paramparāgato",
  "tika-abh04t6:66_9": "yathāvutto atthoti kuto panetaṁ labbhā. Na hi anīto attho pāḷiananugato, nāpi sabbā",
  "tika-abh04t6:66_10": "pāḷinītatthā evāti yathāvuttā duvidhā paññattiyo aṭṭhakathāyaṁ chahi paññattīhi yathāsambhavaṁ",
  "tika-abh04t6:66_11": "vuttāyevāti siddhametaṁ atthīti na vattabbāti.",
  "tika-abh04t6:67_0": "Yadi paramatthato atthitāpaṭisedho, iṭṭhametaṁ. Atha vohārato, sattarathaghaṭādīhi",
  "tika-abh04t6:67_1": "sattarathādivacanappayogoyeva na sambhaveyyāti. Na hi vacanīyarahito vacanappayogo",
  "tika-abh04t6:67_2": "atthīti. Paramatthadhammānaṁ asabhāvadhammabhūtāya paññattiyā vibhāgadassanatthā",
  "tika-abh04t6:67_3": "adhivacanādidukattayadesanāti na paramatthadhammānaṁ rūpādīnaṁ paññattibhāvāpattīti.",
  "tika-abh04t6:67_4": "Na ca paññattipathapaññattidhammaniddesānaṁ avisesavacanaṁ yuttaṁ, saddasseva pana",
  "tika-abh04t6:67_5": "paññattibhāve siyā kāci tesaṁ visesamattā. Paññāpitabbassa aparamatthasabhāvasseva",
  "tika-abh04t6:67_6": "paññattibhāvo adhippetoti na sabbo paññattipatho paññattisaddena vutto, paññatti",
  "tika-abh04t6:67_7": "ca paññāpetabbabhāvena vuttāti paññattipathapadaṁ vattabbameva. Evañcetaṁ icchitabbaṁ.",
  "tika-abh04t6:67_8": "Itarathā saddassa ca paññāpitabbatāya paññattipathabhāvoti paññattipadaṁ na vattabbaṁ",
  "tika-abh04t6:67_9": "siyāti ca sakkā vattuṁ, nikkhepakaṇḍe vibhattāyeva paññatti ‘‘puriso māgaṇḍiyo’’ti",
  "tika-abh04t6:67_10": "etthāpi dassitāti na na sakkā vattuṁ. Tathāpi hi yathāvuttaupādāyapaññattināmapaññattīnaṁ",
  "tika-abh04t6:67_11": "sabhāvasambhavatoti saṅkhādisaddānaṁ samānatthatāpi tesaṁ matimattameva, viññatti",
  "tika-abh04t6:67_12": "viya adhippāyaṁ viññāpentā sayaṁ ñātāyeva nāmapaññatti paññāpetabbamatthaṁ paññāpeti",
  "tika-abh04t6:67_13": "gahitasarūpatāya padīpo viya rūpagatavidhaṁsaneti na paññattiantaraparikappanena",
  "tika-abh04t6:67_14": "payojanaṁ atthi paññāpetabbatthapaññāpane, nāmapaññattipaññāpane pana upādānabhedabhinnā",
  "tika-abh04t6:67_15": "upādāyapaññatti viya taṁtaṁvacanavacanatthabhedabhinnā nāmapaññattīti aññā paññatti",
  "tika-abh04t6:67_16": "icchitā eva. Na ca anavatthānadoso taṁtaṁvacanassa tadatthavibhāvane sahakārīkāraṇabhāvena",
  "tika-abh04t6:67_17": "paṭiniyatasarūpattā. Etena saṅketaggahaṇābhāvopi paṭisiddho daṭṭhabbo, tathā nāmapaññattiyā",
  "tika-abh04t6:67_18": "payojanābhāvo. Dassitappayojanā hi sā pubbeti.",
  "tika-abh04t6:68_0": "‘‘Vohāro lokiyasote paṭihaññatī’’tiādīsu sotabbassa saddassa vasena tabbisayabhūtā",
  "tika-abh04t6:68_1": "vohārādayo paṭihananasotabbatāpariyāyena vuttāti daṭṭhabbā. Saddoyeva vā tattha vohārādisahacāritāya",
  "tika-abh04t6:68_2": "tathā vutto. Na hi sakkā sabbattha ekarasā desanā pavattīti vattuṁ. Tathā hi katthaci",
  "tika-abh04t6:68_3": "sukhā dukkhā, sukhāpi vedanā dukkhāti vuccanti, dukkhā sukhā, dukkhāpi sukhāti, evaṁ",
  "tika-abh04t6:68_4": "yathāvuttā duvidhāpi paññatti adhivacanādipāṭhassa atthabhāvena aṭṭhakathāyaṁ vuttāyevāti.",
  "tika-abh04t6:68_5": "Ayaṁ saṅkhatāsaṅkhatavinimuttaṁ ñeyyavisesaṁ icchantānaṁ vasena vinicchayo.",
  "tika-abh04t6:69_0": "1316. Satipi paresaṁ sāmaññādināmakārakānaṁ nāmakaraṇabhāve parānapekkhatāya tato",
  "tika-abh04t6:69_1": "ativiya yutto idha nāmakaraṇasabhāvo ukkaṁsaparicchedena nāmakaraṇatthoti adhippetoti",
  "tika-abh04t6:69_2": "dassetuṁ ‘‘aññaṁ anapekkhitvā’’tiādimāha. Nāmakaraṇasabhāvatā na hoti asabhāvikatāya",
  "tika-abh04t6:69_3": "kadācideva pavattito cāti adhippāyo. Sabhāvasiddhattāti vedanādīnaṁ vedanādināmakaraṇadhammataṁ",
  "tika-abh04t6:69_4": "āha. Yadi vedanādīnaṁ kenaci akataṁ sakanāmaṁ ādāyayeva pavattanato opapātikanāmānaṁ",
  "tika-abh04t6:69_5": "nāmakaraṇaṭṭhena nāmabhāvo, evaṁ sati pathavīādīnampi nāmabhāvo āpajjati, aññathā",
  "tika-abh04t6:69_6": "pathavīādinidassanameva na siyāti anuyogaṁ manasi katvā āha ‘‘pathavīādinidassanenā’’tiādi.",
  "tika-abh04t6:69_7": "Ekadesasāmaññena hi yathādhippetena upamā hoti, na sabbasāmaññenāti. Evampi yadi",
  "tika-abh04t6:69_8": "sabhāvasiddhanāmattā vedanādayo nāmaṁ, pathavīādīnampi anivattanīyo nāmabhāvoti āha",
  "tika-abh04t6:69_9": "‘‘niruḷhattā’’tiādi. Tena yaṁnimittaṁ vedanādīsu nāmasaddappavatti, satipi tadaññesaṁ",
  "tika-abh04t6:69_10": "taṁnimittayoge go-saddo viya kukkuṭādisattapiṇḍe niruḷhato vedanādīsu nāma-saddo",
  "tika-abh04t6:69_11": "pavattoti dasseti. Tathā hi anekesu suttapadesesu tesaṁyeva nāmavohāro dissati. Nāmatānāpatti",
  "tika-abh04t6:69_12": "vuttā kesakumbhādināmantarāpajjanato. Etamevatthaṁ nidassanabhāvena ‘‘na hī’’tiādinā",
  "tika-abh04t6:69_13": "vivarati. Yadipi samūhādighanavinibbhogābhāvato vedanādiarūpadhammesupi piṇḍākārena",
  "tika-abh04t6:69_14": "gahaṇaṁ pavattati, taṁ pana yebhuyyena atthātiparikappamukhena ekadhammavaseneva,",
  "tika-abh04t6:69_15": "na samūhavasenāti vuttaṁ ‘‘aññena…pe… natthī’’ti.",
  "tika-abh04t6:70_0": "Pakāsakapakāsitabbabhāvo visayivisayabhāvo eva. Adhivacanasamphasso manosamphasso.",
  "tika-abh04t6:70_1": "So nāmamantarena gahetuṁ asakkuṇeyyatāya pākaṭoti nidassanabhāvena vutto. ‘‘Adhivacanasamphasso",
  "tika-abh04t6:70_2": "viyā’’ti vacanena manosamphassatappakārānameva nāmabhāvo siyā, na paṭighasamphassatappakārānanti",
  "tika-abh04t6:70_3": "āsaṅkāya nivattanatthaṁ ‘‘paṭighasamphassopī’’tiādimāha. Tattha pañcaviññāṇasahagato",
  "tika-abh04t6:70_4": "phasso paṭighasamphasso. Pi-saddo sambhāvane. Idaṁ vuttaṁ hoti – visayīvisayasaṅghaṭṭanasamuppattiyā",
  "tika-abh04t6:70_5": "aññaphassato oḷārikopi paṭighasamphasso na rūpadhammā viya vibhūtākāro, tato nāmāyattagahaṇiyabhāvo",
  "tika-abh04t6:70_6": "nāmassevāti. Arūpatāya vātiādinā sāmaññato visesato ca paṭighasamphassassa upacāravasena",
  "tika-abh04t6:70_7": "nāmabhāvamāha. Pacchimapurimānanti ‘‘nāmañca rūpañcā’’ti imaṁ anupubbiṁ sandhāya",
  "tika-abh04t6:70_8": "vuttaṁ. Satipi rūpassātiādinā nāmavohārahetuṁ anaññasādhāraṇaṁ nibbānassa adhipatipaccayabhāvaṁ",
  "tika-abh04t6:70_9": "eva vibhāveti, yato ariyānaṁ aññavisayavinissaṭaṁ ninnapoṇapabbhārabhāvena asaṅkhatadhātuyaṁ",
  "tika-abh04t6:70_10": "eva cittaṁ pavattatīti.",
  "tika-abh04t6:71": "1318. Vaṭṭasmiṁ ādīnavapaṭicchādanato tadassādanābhinandanato ca vaṭṭassa mūlaṁ padhānakāraṇanti vaṭṭamūlaṁ.",
  "tika-abh04t6:72_0": "1320.Ekekasmiṁ rūpādike yathābhiniviṭṭhe vatthusmiṁ ahaṁmānādhāranimittataṁ kusalākusalatabbipākalokādhāratañca",
  "tika-abh04t6:72_1": "samāropetvā pavattaggahaṇaviseso. Yā kāci diṭṭhi nivisamānā dhammasabhāvaṁ aticcaparāmasanākāreneva",
  "tika-abh04t6:72_2": "nivisatīti vuttaṁ ‘‘parāmasantīti attho’’ti.",
  "tika-abh04t6:73": "1332. Cetanāppadhāno saṅkhārakkhandhoti katvā ‘‘yāya cetanāyā’’tiādi vuttaṁ.",
  "tika-abh04t6:74": "1333.Dunnāmaṁ gārayhanāmaṁ. Anupasaṅkamantassātiādinā sevanabhajanānaṁ visesamāha.",
  "tika-abh04t6:75_0": "1336. Āpattiāpattivuṭṭhānaparicchedajānanūpāyadassanaṁ saha vatthunā saha kammavācāyādivacananti",
  "tika-abh04t6:75_1": "imamatthaṁ dassento ‘‘vatthuvītikkamato’’tiādimāha. ‘‘Āpattikusalatā āpattivuṭṭhānakusalatā’’ti",
  "tika-abh04t6:75_2": "(dha. sa. dukamātikā 119) hi vuttanti. Kāraṇajānanena phalaṁ suṭṭhu ñātaṁ hotīti",
  "tika-abh04t6:75_3": "taṁ dassetuṁ ‘‘āpattiyā vā’’tiādimāha.",
  "tika-abh04t6:76": "1342.Tassāti manasikārakusalatāya.",
  "tika-abh04t6:77": "1344.Anuppajjamānāneva anuppajjantāneva.",
  "tika-abh04t6:78": "1348.Akaraṇena anādaravasenāti adhippāyo.",
  "tika-abh04t6:79": "1350.Pheggurukkhassa sigguādikassa.",
  "tika-abh04t6:80_0": "1352.Cakkhundriyāsaṁvarassāti cakkhundriyāsaṁvaraṇassa. Asaṁvutacakkhundriyasseva",
  "tika-abh04t6:80_1": "hetūti cakkhudvārikassa abhijjhādianvāssavanassa taṁdvārikaviññāṇassa viya cakkhundriyaṁ",
  "tika-abh04t6:80_2": "padhānakāraṇaṁ. Sati hi asaṁvutatte cakkhundriyassa te te anvāssavantīti asaṁvariyamānacakkhundriyahetuko",
  "tika-abh04t6:80_3": "so asaṁvaro tathāvuttoti aṭṭhakathāya adhippāyaṁ dasseti. Idāni yathāvutte adhippāye",
  "tika-abh04t6:80_4": "ṭhatvā ‘‘yatvādhikaraṇanti hī’’tiādinā pāḷiyā yojanaṁ dasseti. Kassa cāti pakāraṁ",
  "tika-abh04t6:80_5": "pucchati, kathaṁvidhassa kathaṁsaṇṭhitassāti attho. Na hi sarūpe vutte puna sarūpapucchāya",
  "tika-abh04t6:80_6": "payojanaṁ atthi. Anvāssavanti abhijjhādayo. Tadupalakkhitanti anvāssavūpalakkhitaṁ",
  "tika-abh04t6:80_7": "cakkhundriyaṁ asaṁvutanti yojanā.",
  "tika-abh04t6:81_0": "Yathāsambhavanti dussīlyāsaṁvaro manodvāravasena, sesāsaṁvaro chadvāravasena yojetabbo.",
  "tika-abh04t6:81_1": "Muṭṭhassaccādīnaṁ satipaṭipakkhākusaladhammādibhāvato siyā pañcadvāre uppatti, na",
  "tika-abh04t6:81_2": "tveva kāyikavācasikavītikkamabhūtassa dussīlyassa tattha uppatti pañcadvārikajavanānaṁ",
  "tika-abh04t6:81_3": "aviññattijanakattāti tameva yathāsambhavaṁ ‘‘na hi pañcadvāre’’tiādinā vivarati.",
  "tika-abh04t6:82_0": "Yathā kinti yena pakārena javane uppajjamāno asaṁvaro ‘‘cakkhundriye asaṁvaro’’ti",
  "tika-abh04t6:82_1": "vuccati , taṁ nidassanaṁ kinti attho. Tatthāyaṁ pavattikkamo – pañcadvāre rūpādiārammaṇe",
  "tika-abh04t6:82_2": "āpāthagate niyamitādivasena kusalākusalajavane uppajjitvā bhavaṅgaṁ otiṇṇe manodvārikajavanaṁ",
  "tika-abh04t6:82_3": "taṁyevārammaṇaṁ katvā bhavaṅgaṁ otarati, puna tasmiṁyeva dvāre ‘‘itthipuriso’’tiādinā",
  "tika-abh04t6:82_4": "vavatthapetvā javanaṁ bhavaṅgaṁ otarati. Puna vāre pasādarajjanādivasena javanaṁ",
  "tika-abh04t6:82_5": "javati. Puna yadi taṁ ārammaṇaṁ āpāthaṁ āgacchati, taṁsadisameva pañcadvārādīsu javanaṁ",
  "tika-abh04t6:82_6": "tadā uppajjamānakaṁ sandhāya ‘‘evameva javane dussīlyādīsu uppannesu tasmiṁ asaṁvare",
  "tika-abh04t6:82_7": "sati dvārampi agutta’’ntiādi vuttaṁ. Ayaṁ pana ukkaṭṭhanayo paricitārammaṇaṁ sandhāya",
  "tika-abh04t6:82_8": "vutto, aparicite antarantarā pañcadvāre uppajjitvā tadanurūpaṁ manodvārepi uppajjatīti.",
  "tika-abh04t6:82_9": "Dvārabhavaṅgādīnaṁ javanena sambandho ekasantatipariyāpannato daṭṭhabbo.",
  "tika-abh04t6:83_0": "Sati dvārabhavaṅgādiketi paccayabhāvena purimanipphannaṁ javanakāle asantampi bhavaṅgādi",
  "tika-abh04t6:83_1": "cakkhādi viya phalanipphattiyā santaññeva nāmāti vuttaṁ. Na hi dharamānaṁyeva santanti",
  "tika-abh04t6:83_2": "vuccatīti. Bāhiraṁ viya katvāti paramatthato javanassa bāhirabhāve itarassa ca abbhantarabhāve",
  "tika-abh04t6:83_3": "asatipi ‘‘pabhassaramidaṁ , bhikkhave, cittaṁ, tañca kho āgantukehi upakkilesehi",
  "tika-abh04t6:83_4": "upakkiliṭṭha’’ntiādivacanato (a. ni. 1.49) āgantukabhūtassa kadāci kadāci uppajjamānassa",
  "tika-abh04t6:83_5": "javanassa bāhirabhāvo tabbidhurasabhāvassa itarassa abbhantarabhāvo pariyāyato vuttoti",
  "tika-abh04t6:83_6": "dasseti. Asaṁvarahetubhāvāpattitoti dvārādīnaṁ asaṁvarahetubhāvāpajjanassa pākaṭabhāvaṁ",
  "tika-abh04t6:83_7": "sandhāyāha. Uppanne hi asaṁvare dvārādīnaṁ tassa hetubhāvo paññāyatīti. Dvārabhavaṅgādimūsananti",
  "tika-abh04t6:83_8": "dvārabhavaṅgādīsu mūsanaṁ. Yasmiñhi dvāre asaṁvaro uppajjati, so tattha dvārādīnaṁ",
  "tika-abh04t6:83_9": "saṁvarūpanissayabhāvaṁ upacchindantoyeva pavattatīti. Tenevāha ‘‘kusalabhaṇḍavināsana’’nti.",
  "tika-abh04t6:84_0": "Ettha ca ‘‘cakkhunā rūpaṁ disvā’’tiādipāḷiyaṁ saṁvaro, saṁvaritabbaṁ, saṁvaraṇupāyo,",
  "tika-abh04t6:84_1": "yato ca so saṁvaro, yattha ca so saṁvaroti imaṁ pabhedaṁ dassetvā yojetabbā. Kathaṁ?",
  "tika-abh04t6:84_2": "‘‘Rakkhati…pe… saṁvaraṁ āpajjatī’’ti etena saṁvaro vutto. Satiṁ paccuṭṭhapetīti ayañhettha",
  "tika-abh04t6:84_3": "atthoti. Cakkhādi saṁvaritabbaṁ. Na nimittaggāhī hoti nānubyañjanaggāhīti saṁvaraṇupāyo.",
  "tika-abh04t6:84_4": "‘‘Yatvādhikaraṇa’’ntiādinā saṁvaraṇāvadhi. Rūpādayo saṁvaravisayoti. Kiñca paṭisaṅkhābhāvanābalasaṅgahitabhāvena",
  "tika-abh04t6:84_5": "duvidhopi indriyasaṁvaro? Tattha purimena visayesu ādīnavadassanaṁ, itarena ādīnavappahānaṁ.",
  "tika-abh04t6:84_6": "Tathā purimena pariyuṭṭhānappahānaṁ, itarena anusayappahānaṁ . Tathā purimo lokiyamaggasaṅgahito,",
  "tika-abh04t6:84_7": "dutiyo lokuttaramaggasaṅgahitoti ayampi viseso veditabbo.",
  "tika-abh04t6:85_0": "1353.Davatthādiabhilāsoti davo eva attho payojananti davattho, so ādi yesaṁ te davatthādayo.",
  "tika-abh04t6:85_1": "Tesu, tesaṁ vā abhilāso, davo vā attho etassāti davattho, tadādiko davatthādi, ko",
  "tika-abh04t6:85_2": "pana soti āha ‘‘abhilāso’’ti. Āhāraparibhoge asantussanāti āhāraparibhoge atitti.",
  "tika-abh04t6:85_3": "Bahuno uḷārassa ca patthanāvasena pavattā bhiyyokamyatā asantussanāti evamettha attho yujjati.",
  "tika-abh04t6:86_0": "1355. Majjanākārena pavatti mānassevāti katvā ‘‘mānova mānamado’’ti vuttaṁ. Tathā",
  "tika-abh04t6:86_1": "hi jātimadādayo ‘‘māno maññanā’’tiādinā mānabhāveneva vibhattāti. Khudā nāma kammajatejo.",
  "tika-abh04t6:86_2": "Taṁ pana abhutte bhutte ca uppajjatīti yaṁ tattha āmāsayasaṅkhātassa sarīradesassa",
  "tika-abh04t6:86_3": "pīḷanato vihiṁsāsaddavacanīyaṁ, tadeva dassetabbaṁ, itarañca nivattetabbanti abhuttapaccayā",
  "tika-abh04t6:86_4": "uppajjanakattena khudā visesitāti āha ‘‘khudāya visesana’’nti. Ye pana ‘‘kammajatejapaccayā",
  "tika-abh04t6:86_5": "dukkhā vedanā khudā’’ti vadanti, tesaṁ abhuttapaccayā uppajjanakāti visesanameva",
  "tika-abh04t6:86_6": "na yujjati. Satipi tasmiṁ bhūtatthakathane vihiṁsūparatipurāṇavedanāpaṭihananānaṁ",
  "tika-abh04t6:86_7": "visesābhāvo āpajjatīti purimoyevettha attho. Etāsaṁ ko visesoti abhuttapaccayā uppajjanakavedanā,",
  "tika-abh04t6:86_8": "bhuttapaccayā na uppajjanakavedanāti dvepi cetā vedanā yāvatā anāgatāyevāti adhippāyo.",
  "tika-abh04t6:86_9": "Satipi anāgatatte purimā uppannasadisī, itarā pana ataṁsadisī accantaṁ anuppannāvāti",
  "tika-abh04t6:86_10": "ayamettha viseso. Teneva ‘‘yathāpavattā’’ti purimāyaṁ vuttaṁ, itarattha ca ‘‘appavattā’’ti.",
  "tika-abh04t6:86_11": "Atha vā abhuttapaccayā uppajjanakavedanā pubbe katakammassa vipākattā purāṇavedanā",
  "tika-abh04t6:86_12": "nāma. Appaccavekkhaṇādiayuttaparibhogapaccayā paccavekkhaṇādiyuttaparibhogato āyatiṁ",
  "tika-abh04t6:86_13": "na uppajjissatīti bhuttapaccayā na uppajjanakavedanā navavedanā nāma. Vihiṁsānimittatā vihiṁsānibbattatā.",
  "tika-abh04t6:87_0": "Yāpenti etenāti yāpanāti vuttassa sarīrayāpanakāraṇassa jīvitindriyassapiyāpanakāraṇanti",
  "tika-abh04t6:87_1": "imassa visesassadassanatthaṁ ‘‘jīvitindriyayāpanatthāyā’’ti vatvā na kevalaṁ jīvitindriyasseva",
  "tika-abh04t6:87_2": "yāpanakāraṇamāhāro, atha kho ṭhānādipavattiākāravisesayuttassa sakalasarīrassapi",
  "tika-abh04t6:87_3": "yāpanakāraṇanti taṁdīpanatthaṁ yātrāti vacananti yāpanā me bhavissatīti avisesena",
  "tika-abh04t6:87_4": "vuttanti dassento ‘‘catunnaṁ iriyāpathānaṁ avicchedasaṅkhātā yāpanā yātrā’’ti āha.",
  "tika-abh04t6:87_5": "Aṭṭhānayojanaaparibhogadupparibhogādivasena saddhādeyyassa vināsanaṁ saddhādeyyavinipātanaṁ.",
  "tika-abh04t6:87_6": "Yenāti gaṇabhojanalakkhaṇappattassa thūpīkatādikassa vā paṭiggahaṇena. Sāvajjaṁ sanindaṁ",
  "tika-abh04t6:87_7": "paribhogaṁ karotīti vā attho.",
  "tika-abh04t6:88_0": "Iriyā…pe… vuttanti sukhaṁ pavattamānehi iriyāpathehi tesaṁ tathāpavattiyā kāraṇanti",
  "tika-abh04t6:88_1": "gahitattā viditattā yathāvuttabhuñjanapivanāni pubbakālakiriyābhāvena vuccamānāni",
  "tika-abh04t6:88_2": "iriyāpathakattukāni viya vuttānīti attho. Yathā hi ‘‘paññāya cassa disvā āsavā parikkhīṇā",
  "tika-abh04t6:88_3": "hontī’’ti (ma. ni. 1.271; 2.182) dassanassa khayahetutā, ‘‘ghataṁ pivitvā balaṁ bhavati,",
  "tika-abh04t6:88_4": "sīhaṁ disvā bhayaṁ bhavatī’’ti ca pānadassanānaṁ balabhayahetutā vuccati, evaṁ bhuñjanapivanānaṁ",
  "tika-abh04t6:88_5": "iriyāpathasukhappavattihetubhāvo vuttoti evamettha attho daṭṭhabbo. Sulabhānavajjabhāvo",
  "tika-abh04t6:88_6": "viya appabhāvopi paccayānaṁ paramasallekhavuttīnaṁ sukhavihārāya pariyattoti cīvarasenāsanānaṁ",
  "tika-abh04t6:88_7": "appabhāvukkaṁsānujānanavasena pavattāhi anantaragāthāhi idhāpi dhammasenāpatinā sukhavihārāya",
  "tika-abh04t6:88_8": "pariyatto appabhāvukkaṁso anuññātoti viññāyatīti ‘‘punapī’’tiādinā ‘‘bhutvānā’’ti",
  "tika-abh04t6:88_9": "pāṭhaṁ samatthayati.",
  "tika-abh04t6:89": "1368.Satiādidhammāti satipaññāsamādhivīriyasammāvācādidhammā, ye chahi dukehi pariggahitā.",
  "tika-abh04t6:90": "1373.Paṭivijjhitabbehi paṭivedho vutto. Visayenapi hi visayī vuccati sahacarabhāvato. Yathā –",
  "tika-abh04t6:91": "‘‘Uppādetvāna saṁvegaṁ, dukkhenassa ca hetunā;",
  "tika-abh04t6:92": "Vaḍḍhayitvā sammasitvā, muttiyā maggamabravī’’ti",
  "tika-abh04t6:93": "‘‘Saccapariyosāne’’ti ca.",
  "tika-abh04t6:94_0": "Yathā dukkhādīnaṁ pariññādivasena pavattamānaṁ paṭivedhañāṇaṁ asammohato te avilometvā",
  "tika-abh04t6:94_1": "avirodhetvā pavattati nāma, evaṁ tadupanissayabhāvaṁ vipassanāñāṇampi yathābalaṁ",
  "tika-abh04t6:94_2": "te avilometvā pavattatīti catunnaṁ saccānaṁ anulomanti vuttanti dutiyo atthavikappo",
  "tika-abh04t6:94_3": "vutto. Ettha ca ‘‘catunnaṁ saccāna’’nti padaṁ vinā upacārena vuttaṁ, purimasmiṁ upacārenāti",
  "tika-abh04t6:94_4": "daṭṭhabbaṁ. Sammādiṭṭhippadhānattā vā sesamaggaṅgānaṁ maggasaccekadesassa paṭivedhassa",
  "tika-abh04t6:94_5": "anulomaṁ samudāyānulomaṁ vuttaṁ, catusaccekadesassa maggassa vā.",
  "tika-abh04t6:95": "1380.Khayasamayeti khayasamūhe. ‘‘Kilesānaṁ khayavasena pavattadhammapuñje’’ti ca vadanti.",
  "tika-abh04t6:96": "1381. Aparibandhabhāvena nirāsaṅkā, ārammaṇe abhiratibhāvena ca pavatti adhimuccanaṭṭhoti āha ‘‘ani…pe… ttanaṭṭhenā’’ti.",
  "tika-abh04t6:97_0": "1382. Ariyamaggappavattiyā uttarakālaṁ pavattamānaṁ phalañāṇaṁ taṁtaṁmaggavajjhakilesānaṁ",
  "tika-abh04t6:97_1": "khayapariyosāne pavattattā ‘‘khīṇante ñāṇa’’nti vuttaṁ. Yasmā pana taṁ maggānantaraṁ",
  "tika-abh04t6:97_2": "uppajjati, tasmā maggena ṭhānaso khīṇesu kilesesu tesaṁ khīṇabhāvānantaraṁ pavattamānaṁ",
  "tika-abh04t6:97_3": "khīṇabhāvānaṁ paṭhamakāle pavattantipi vuccatīti dutiyo vikappo vutto.",
  "tika-abh04t6:98": "Dukanikkhepakathāvaṇṇanā niṭṭhitā.",
  "tika-abh04t6:99": "Nikkhepakaṇḍavaṇṇanā niṭṭhitā."
}