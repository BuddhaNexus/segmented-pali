{
  "tika-vin11t44:0": "Ekuttaranayakathāvaṇṇanā",
  "tika-vin11t44:1": "424.Ito paranti ito samuṭṭhānavinicchayakathāya paraṁ. Paranti uttamaṁ. Ekuttaraṁ nayanti ekekaaṅgātirekatāya ekuttarasaṅkhātaṁ ekakadukādinayaṁ.",
  "tika-vin11t44:2": "425-7.Ke āpattikarā dhammā…pe… kā cādesanagāminīti ekekapañhavasena uttānatthoyeva.",
  "tika-vin11t44:3": "428.Samuṭṭhānānīti ādiko vissajjanasaṅkhāto uttaravādo. Tattha samuṭṭhānāni…pe… dīpitāti yasmā etesaṁ vasena puggalo āpattiṁ karoti āpajjati, tasmā ‘‘āpattikarā’’ti vuttā.",
  "tika-vin11t44:4_0": "429.Tatthāti tāsu āpattīsu. Lahukāti lahukena vinayakammena visujjhanato lahukā.",
  "tika-vin11t44:4_1": "Garukena vinayakammena visujjhanato saṅghādisesāpatti, kenaci ākārena anāpattibhāvaṁ",
  "tika-vin11t44:4_2": "upanetuṁ asakkuṇeyyato pārājikāpatti ca garukāpatti nāma, tā pana lahukāsu vuttāsu",
  "tika-vin11t44:4_3": "tabbipariyāyato ñātuṁ sakkāti vissajjane visuṁ na vuttā.",
  "tika-vin11t44:5": "431. Duṭṭhuṁ kucchitabhāvaṁ paramajegucchaṁ nindanīyabhāvaṁ ulati gacchatīti duṭṭhullaṁ, pārājikasaṅghādisesaṁ. Tenāha ‘‘duvidhāpatti ādito’’ti.",
  "tika-vin11t44:6_0": "432.Pañcānantariyasaṁyuttāti mātughātakapitughātakaarahantaghātakehi āpannā manussaviggahapārājikāpatti",
  "tika-vin11t44:6_1": "ca lohituppādakasaṅghabhedakānaṁ abhabbatāhetukā kāyavacīdvārappavattā akusalacetanāsaṅkhātā",
  "tika-vin11t44:6_2": "pārājikā ca anantarameva apāyuppattihetutāya ime pañca anantarasaṁyuttā nāma. Tā",
  "tika-vin11t44:6_3": "pana micchattaniyatesu antogadhattā ‘‘niyatā’’ti vuttā.",
  "tika-vin11t44:7_0": "Parivāre (pari. 321) pana aññepi antarāyikādī bahū ekakā dassitā, te pana ganthabhīrukajanānuggahena",
  "tika-vin11t44:7_1": "ācariyena idha na dassitā. Atthikehi parivāreyeva (pari. 321) gahetabbā. Ettha ca",
  "tika-vin11t44:7_2": "sattapi āpattiyo sañcicca vītikkantā saggantarāyañceva mokkhantarāyañca karontīti",
  "tika-vin11t44:7_3": "antarāyikā. Ajānantena vītikkantā pana paṇṇattivajjāpatti neva saggantarāyaṁ, na",
  "tika-vin11t44:7_4": "mokkhantarāyaṁ karotīti anantarāyikā. Antarāyikaṁ āpannassapi desanāgāminiṁ desetvā",
  "tika-vin11t44:7_5": "vuṭṭhānagāminito vuṭṭhāya suddhipattassa, sāmaṇerabhūmiyaṁ ṭhitassa ca avārito saggamaggamokkhamaggoti.",
  "tika-vin11t44:8": "Ekakakathāvaṇṇanā.",
  "tika-vin11t44:9_0": "435.Addhavihīno nāma ūnavīsativasso. Aṅgavihīno nāma hatthacchinnādibhedo. Vatthuvipanno",
  "tika-vin11t44:9_1": "nāma paṇḍako, tiracchānagato, ubhatobyañjanako ca. Avasesā theyyasaṁvāsakādayo aṭṭha",
  "tika-vin11t44:9_2": "abhabbaṭṭhānappattā dukkaṭakārino nāma, imasmiṁyeva attabhāve dukkaṭena attano kammena",
  "tika-vin11t44:9_3": "abhabbaṭṭhānappattāti attho. Aparipuṇṇoti aparipuṇṇapattacīvaro. No yācatīti upasampannaṁ",
  "tika-vin11t44:9_4": "na yācati. Paṭisiddhāti ‘‘dve puggalā na upasampādetabbā’’tiādinā (pari. 322) vāritā.",
  "tika-vin11t44:10": "436.Haveti ekaṁsatthe nipāto. Laddhasamāpattissa bhikkhuno dīpitā āpatti atthi have attheva. No laddhasamāpattissāti aladdhasamāpattissa dīpitā āpatti atthevāti yojanā.",
  "tika-vin11t44:11": "437.Bhūtassāti attani santassa uttarimanussadhammassa. Abhūtārocanāpattīti catutthapārājikāpatti. Asamāpattilābhino niddiseti yojanā.",
  "tika-vin11t44:12": "438.‘‘Atthisaddhammasaṁyuttā’’tiādīsu atthi-saddo paccattekavacanantehi paccekaṁ yojetabbo.",
  "tika-vin11t44:13": "439.Padasodhammamūlādīti ādi-saddena ‘‘uttarichappañcavācādhammadesanā’’ti āpattīnaṁ gahaṇaṁ.",
  "tika-vin11t44:14_0": "440.Bhogeti paribhoge. ‘‘Saparikkhārasaṁyutā’’ti idañca nidassanamattaṁ. ‘‘Pattacīvarānaṁ",
  "tika-vin11t44:14_1": "nissajjane, kiliṭṭhacīvarānaṁ adhovane, malaggahitapattassa apacane’’ti evamādikā",
  "tika-vin11t44:14_2": "ayuttaparibhogā āpattiyopi sakaparikkhārasaṁyuttāyeva.",
  "tika-vin11t44:15_0": "441.Mañcapīṭhādinti ādi-saddena bhisiādīnaṁ gahaṇaṁ. Ajjhokāsattharepi cāti ajjhokāse",
  "tika-vin11t44:15_1": "atthare attharāpane sati. Anāpucchāva gamaneti anāpucchitvā vā gamane. Vā-saddena",
  "tika-vin11t44:15_2": "anuddharitvā vā anuddharāpetvā vā gamanaṁ saṅgaṇhāti. Parasantakasaṁyutāti paraparikkhārapaṭibaddhā.",
  "tika-vin11t44:16": "443. ‘‘Sikharaṇīsī’’ti yaṁ vacanaṁ saccaṁ, taṁ bhaṇato garukaṁ duṭṭhullavācāsaṅghādiseso siyāti yojanā.",
  "tika-vin11t44:17_0": "445.Garukāpattīti uttarimanussadhammapārājikāpatti. Bhūtassārocaneti bhūtassa uttarimanussadhammassa",
  "tika-vin11t44:17_1": "anupasampannassa ārocane. Saccaṁ vadatoti saccaṁ vacanaṁ vadantassa. Lahukāti pācittiyāpatti.",
  "tika-vin11t44:18": "447.Vikopetunti vaggakaraṇena vikopetuṁ. Hatthapāsaṁ jahanti antosīmāya eva hatthapāsaṁ jahanto, hatthapāsaṁ jahitvā ekamantaṁ nisīdantoti attho. Phuseti bhūmigato phuseyya.",
  "tika-vin11t44:19_0": "448. Vehāsakuṭiyā upari āhaccapādakaṁ mañcaṁ vā pīṭhaṁ vā abhinisīdanto vehāsagato",
  "tika-vin11t44:19_1": "āpajjatīti yojanā. Sace taṁ bhūmiyaṁ paññapetvā nisajjeyya, na āpajjeyya. Tena vuttaṁ ‘‘na bhūmito’’ti.",
  "tika-vin11t44:20": "449.Pavisantoti ārāmaṁ pavisanto. Nikkhamanti tato eva nikkhamanto. Tanti ārāmaṁ.",
  "tika-vin11t44:21": "450.Vattamapūretvānāti sīsato chattāpanayanaṁ, pādato upāhanāmuñcanavattaṁ akatvā. Nikkhamanti bahi nikkhamanto chattupāhanaṁ dhārentopi na āpajjati.",
  "tika-vin11t44:22": "451.‘‘Nikkhamanto’’ti idaṁ ‘‘nikkhama’’nti etassa atthapadaṁ. Pavisaṁ na cāti yaṁ ārāmaṁ sandhāya gato, taṁ pavisanto na āpajjeyya.",
  "tika-vin11t44:23": "453. Yā kāci bhikkhunī atigambhīraṁ udakasuddhikaṁ ādiyantī āpattiṁ āpajjatīti yojanā.",
  "tika-vin11t44:24": "457.Vattaṁ panattanoti yaṁ attano netthāravattaṁ vuttaṁ, so taṁ asamādiyantova āpajjati nāmāti yojanā.",
  "tika-vin11t44:25": "460.Itarassa ācariyassa, tathā saddhivihārikassa ca.",
  "tika-vin11t44:26": "462.Dadamānoti pārivattakaṁ vinā dadamāno.",
  "tika-vin11t44:27_0": "463.Mudūti mudupiṭṭhiko. ‘‘Lambīādino’’ti padacchedo. Ādi-saddena ‘‘hatthena upakkamitvā",
  "tika-vin11t44:27_1": "asuciṁ mocentassa, ūrunā aṅgajātaṁ pellantassa, attānaṁ vadhitvā vadhitvā rodantiyā",
  "tika-vin11t44:27_2": "bhikkhuniyā āpattī’’ti evamādīnaṁ saṅgaho. Attāti ettha nissitāti uttarapadalopo,",
  "tika-vin11t44:27_3": "vibhattilopo ca niruttilakkhaṇena daṭṭhabbo. Sesāti methunadhammakāyasaṁsaggapahāradānādīsu",
  "tika-vin11t44:27_4": "vuttāpatti. Paranissitāti paraṁ nissāya āpajjitabbāti attho.",
  "tika-vin11t44:28": "465. ‘‘Na , bhikkhave, ovādo na gahetabbo’’ti vacanato ovādaṁ na gaṇhanto na paṭiggaṇhanto vajjataṁ āpajjati nāma.",
  "tika-vin11t44:29": "470.Aruṇuggeti aruṇuggamane. Naaruṇuggameti aruṇuggamanato aññasmiṁ kāle.",
  "tika-vin11t44:30_0": "471. Ekarattātikkame chārattātikkame sattāhātikkame dasāhātikkameti yojanā. Ādi-saddena",
  "tika-vin11t44:30_1": "māsādīnaṁ saṅgaho. Vuttamāpattinti sabbattha nissaggiye pācittiyāpattiṁ. ‘‘Āpajjati",
  "tika-vin11t44:30_2": "aruṇuggame’’ti padacchedo.",
  "tika-vin11t44:31": "473. Parasantakaṁ rukkhalatādiṁ theyyāya chindantassa pārājikaṁ, chindantassa pācittimattaṁ hotīti āha ‘‘bhūtagāmaṁ chindanto pārājikañca pācittiñca phuse’’ti.",
  "tika-vin11t44:32": "475.Chādento panāti ettha ‘‘kā āpattī’’ti seso. Tatra āha ‘‘āpattiṁ chādento naro āpajjatī’’ti.",
  "tika-vin11t44:33_0": "Acchinnoti acchinnacīvaro. Nacchādentoti tiṇena vā paṇṇena vā sākhābhaṅgādinā yena",
  "tika-vin11t44:33_1": "kenaci attano hirikopinaṁ appaṭicchādento. Yathāha – ‘‘tiṇena vā paṇṇena vā paṭicchādetvā",
  "tika-vin11t44:33_2": "āgantabbaṁ, na tveva naggena āgantabbaṁ. Yo āgaccheyya, āpatti dukkaṭassā’’ti (pārā. 517).",
  "tika-vin11t44:34_0": "476.Kusacīrādinti ādi-saddena vākacīraphalakacīrādīnaṁ titthiyadhajānaṁ gahaṇaṁ.",
  "tika-vin11t44:34_1": "Dhārento koci āpajjatīti seso. Tatrāha – ‘‘kusacīrādīni dhārento dhārento āpajjatī’’ti (pari. aṭṭha. 322).",
  "tika-vin11t44:35_0": "477. Yaṁ nissaṭṭhapattaṁ ‘‘ayaṁ te bhikkhu patto yāvabhedanāya dhāretabbo’’ti dinnaṁ,",
  "tika-vin11t44:35_1": "taṁ sakkaccaṁ adhārento cadosavā hoti āpajjati āpattiṁ. Sacittakācittakadukassa saññāvimokkhadukaṁ",
  "tika-vin11t44:35_2": "yathākkamaṁ pariyāyoti āha ‘‘sacittakaduka’’ntiādi.",
  "tika-vin11t44:36": "Dukakathāvaṇṇanā.",
  "tika-vin11t44:37_0": "478. Yā āpatti nāthe tiṭṭhante hoti, no parinibbute, sā āpatti atthi. Yā āpatti nāthe",
  "tika-vin11t44:37_1": "parinibbute hoti, na tu tiṭṭhante, sāpi atthi. Yā āpatti nāthe tiṭṭhantepi hoti parinibbutepi,",
  "tika-vin11t44:37_2": "sā āpatti atthīti yojanā.",
  "tika-vin11t44:38_0": "479. Sā katamāti āha ‘‘ruhiruppādanāpattī’’tiādi. Tattha theramāvusavādena, vadato",
  "tika-vin11t44:38_1": "parinibbuteti ‘‘yathā kho panānanda, etarahi bhikkhū aññamaññaṁ āvusovādena samudācaranti,",
  "tika-vin11t44:38_2": "na kho mamaccayena evaṁ samudācaritabbaṁ…pe… navakatarena bhikkhunā therataro bhikkhu",
  "tika-vin11t44:38_3": "‘bhante’ti vā ‘āyasmā’ti vā samudācaritabbo’’ti (dī. ni. 2.216) vacanato theraṁ āvusovādena",
  "tika-vin11t44:38_4": "samudācaraṇapaccayā āpattiṁ parinibbute bhagavati āpajjati, no tiṭṭhanteti attho.",
  "tika-vin11t44:39": "481. Kathaṁ kāleyeva āpatti siyā, na vikāle. Kathaṁ vikāleyeva āpatti siyā, kāle na siyā. Kathaṁ kāle ceva vikāle cāti ubhayattha siyāti pañhe.",
  "tika-vin11t44:40": "482. Yathākkamaṁ vissajjento āha ‘‘bhuñjato’’tiādi.",
  "tika-vin11t44:41": "483. Avasesaṁ pana sabbaṁ āpattiṁ kālavikālesu sabbadā āpajjati, tattha ca saṁsayo natthīti yojanā.",
  "tika-vin11t44:42": "484. ‘‘Atthāpatti rattiṁ āpajjati, no divā, atthāpatti divā āpajjati, no rattiṁ, atthāpatti rattiñceva āpajjati divā cā’’ti (pari. 323) vuttaṁ tikaṁ dassetumāha ‘‘rattimevā’’tiādi.",
  "tika-vin11t44:43_0": "486. Atthāpatti dasavasso āpajjati, no ūnadasavasso, sā kathaṁ siyā. Atthāpatti ūnadasavasso",
  "tika-vin11t44:43_1": "āpajjati, no dasavasso, sā kathaṁ hoti. Atthāpatti dasavassopi āpajjati ūnadasavassopīti",
  "tika-vin11t44:43_2": "ubhayatthapi āpatti kathaṁ hotīti yojanā.",
  "tika-vin11t44:44": "487. Tattha vissajjanamāha ‘‘upaṭṭhāpetī’’tiādi. ‘‘Bālo’’ti etassa hi atthapadaṁ ‘‘abyatto’’ti.",
  "tika-vin11t44:45_0": "488. Ūnadasavasso evaṁ ‘‘ahaṁ paṇḍito’’ti parisaṁ gaṇhati, tathā āpattiṁ āpajjatīti",
  "tika-vin11t44:45_1": "yojanā. ‘‘Dasavasso ūno’’ti padacchedo. Dasavasso, ūnadasavasso cāti ubhopete parisupaṭṭhāpanāpattito",
  "tika-vin11t44:45_2": "aññaṁ āpattiṁ āpajjatīti yojanā. Ettha ca ‘‘āpajjante’’ti vattabbe gāthābandhavasena na-kāralopo.",
  "tika-vin11t44:46": "489. Kathaṁ kāḷe āpattiṁ āpajjati, na juṇhe, kathaṁ juṇhe āpattiṁ āpajjati, na kāḷasmiṁ, kathaṁ kāḷe ca juṇhe cāti ubhayatthapi āpajjatīti yojanā.",
  "tika-vin11t44:47": "490. Vissajjanamāha ‘‘vassa’’ntiādi. ‘‘Āpajjate appavārento’’ti padacchedo. Juṇheti purimapakkhe. Kāḷaketi aparapakkhe.",
  "tika-vin11t44:48": "491.Avipattināti catubbidhavipattirahitattā avipattinā bhagavatā paññattaṁ. Avasesanti vassaṁ anupagamanāpattiyā ca pavāraṇāpattiyā ca avasesaṁ sabbaṁ āpattiṁ.",
  "tika-vin11t44:49": "492. Vassūpagamanaṁ kāḷe kappati, juṇhe no kappati, pavāraṇā juṇhe kappati, kāḷe no kappati, sesaṁ anuññātaṁ sabbaṁ saṅghakiccaṁ kāḷe ca juṇhe cāti ubhayatthapi kappatīti yojanā.",
  "tika-vin11t44:50_0": "493. Atthāpatti hemante hoti, itarautudvaye gimhānavassānasaṅkhāte na hoti, atthāpatti",
  "tika-vin11t44:50_1": "gimheyeva hoti, na sesesu vassānahemantasaṅkhātesu, atthāpatti vasse hoti, no itaradvaye",
  "tika-vin11t44:50_2": "hemantagimhasaṅkhāteti yojanā.",
  "tika-vin11t44:51_0": "494-6. Sā tividhāpi āpatti katamāti āha ‘‘dine pāṭipadakkhāte’’tiādi. Tattha dine…pe…",
  "tika-vin11t44:51_1": "puṇṇamāsiyāti aparakattikapuṇṇamāsiyā kāḷapakkhapāṭipadadivase paccuddharitvā vikappetvā",
  "tika-vin11t44:51_2": "ṭhapitaṁ pana taṁ vassasāṭikacīvaraṁ sace hemante nivāseti, hemante āpajjatīti yojanā.",
  "tika-vin11t44:52_0": "Pacchimeti ettha sāmivacanappasaṅge bhummaṁ. Pacchimassa kattikassa yasmiṁ puṇṇame",
  "tika-vin11t44:52_1": "divase vassikasāṭikacīvaraṁ paccuddharitabbaṁ, tasmiṁ divase taṁ apaccuddharitvāva",
  "tika-vin11t44:52_2": "pāṭipade aruṇaṁ uṭṭhāpento apaccuddharaṇapaccayā āpatti hemanteyeva āpajjati, itare",
  "tika-vin11t44:52_3": "gimhānavassānautudvaye na āpajjatīti kurundaṭṭhakathāyaṁ (pari. aṭṭha. 323) niddiṭṭhanti",
  "tika-vin11t44:52_4": "yojanā. ‘‘Anujānāmi, bhikkhave, vassikasāṭikaṁ vassānaṁ catumāsaṁ adhiṭṭhātuṁ, tato",
  "tika-vin11t44:52_5": "paraṁ vikappetu’’nti (mahāva. 358) vuttapāḷiyā kurundaṭṭhakathāvacanassa avirujjhanato",
  "tika-vin11t44:52_6": "‘‘tampi suvutta’’nti (pari. aṭṭha. 323) samantapāsādikāya vuttattā ‘‘hemante āpajjatī’’ti",
  "tika-vin11t44:52_7": "vacanassa ubhayampi attho hotīti gahetabbaṁ.",
  "tika-vin11t44:53_0": "497. Gimhānamāsānaṁ sambandhini gimhike utumhi. Māsato atireko atirekamāsoti katvā",
  "tika-vin11t44:53_1": "atirekamāso kālo sesoti vattabbe kāle. Pariyesantoti aññātikaappavāritaṭṭhānato satuppādakaraṇena",
  "tika-vin11t44:53_2": "vassikasāṭikaṁ pariyesanto ca atirekamāso sesoti katvā nivāsento ca gimhe āpattiṁ",
  "tika-vin11t44:53_3": "āpajjati. ‘‘Na tu eva itarautudvaye’’ti padacchedo. Gimhe pariyesanto purimamāsattaye",
  "tika-vin11t44:53_4": "āpajjatīti katvā nivāsento aḍḍhamāsādhike gimhamāsattaye āpajjati. Nissandehe ‘‘gimhānaṁ",
  "tika-vin11t44:53_5": "pacchimamāsato purimesu sattasu māsesū’’ti vuttaṁ, tadayuttaṁ ‘‘gimhāneyeva āpajjatī’’ti",
  "tika-vin11t44:53_6": "gimhāpattiyā dassitattā, ‘‘itarautudvaye’’ti paṭisiddhattā ca. Ettha ca gāthāya pariyesanāpattiyāyeva",
  "tika-vin11t44:53_7": "dassanaṁ nidassanamattanti katvā nivāsanāpattiyā ca gimheyeva sambhavoti sāpi dassitā.",
  "tika-vin11t44:54": "498.Idha pana imasmiṁ sāsane yo bhikkhu vassikasāṭikacīvare vijjamāne naggo kāyaṁ ovassāpeti, so have ekaṁsena vasse vassānautumhi āpajjatīti yojanā.",
  "tika-vin11t44:55_0": "499. ‘‘Atthāpatti saṅgho āpajjati, na gaṇo na puggalo, atthāpatti gaṇo āpajjati,",
  "tika-vin11t44:55_1": "na saṅgho na puggalo, atthāpatti puggalo āpajjati, na saṅgho na gaṇo’’ti (pari. 323)",
  "tika-vin11t44:55_2": "vuttattikaṁ dassetumāha ‘‘āpajjati hi saṅghovā’’tiādi.",
  "tika-vin11t44:56_0": "500. Kathamāpajjatīti āha ‘‘adhiṭṭhāna’’ntiādi. Adhiṭṭhānanti adhiṭṭhānuposathaṁ",
  "tika-vin11t44:56_1": "karonto pārisuddhiuposathaṁ vāti sambandho. Idha attano yathāpattamuposathaṁ akatvā",
  "tika-vin11t44:56_2": "apattauposathakaraṇaṁ āpajjitabbāpattidassanassa adhippetattā, attakaraṇadosassa",
  "tika-vin11t44:56_3": "visuṁ visuṁ vakkhamānattā ca na gaṇo na ca puggaloti ettha adhiṭṭhānaṁ karonto puggalo",
  "tika-vin11t44:56_4": "ca pārisuddhiṁ karonto gaṇo ca nāpajjatīti yathālābhayojanā kātabbā. Yathākkamaṁ",
  "tika-vin11t44:56_5": "yojanaṁ karomīti vipariyāyavikappo na kātabbo. Evamuparipi vipariyāyavipakkhaṁ katvā",
  "tika-vin11t44:56_6": "yathālābhayojanāva kātabbā.",
  "tika-vin11t44:57": "501.‘‘Uposatha’’nti idaṁ ‘‘suttuddesamadhiṭṭhāna’’nti padehi paccekaṁ yojetabbaṁ.",
  "tika-vin11t44:58_0": "502.Suttuddesaṁ karonto vāti ettha vā-saddena pārisuddhiṁ gaṇhāti. Suttuddesaṁ, pārisuddhiṁ",
  "tika-vin11t44:58_1": "vā uposathaṁ karonto puggalo āpattiṁ āpajjati, suttuddesaṁ karonto saṅgho ca nāpajjati,",
  "tika-vin11t44:58_2": "pārisuddhiṁ karonto gaṇo ca na āpajjatīti yojanā.",
  "tika-vin11t44:59": "503. Kathaṁ pana gilānova āpattiṁ āpajjati, na agilāno, kathaṁ agilānova āpattiṁ āpajjati, no gilāno, kathaṁ gilāno ca agilāno ca ubhopi āpajjantīti yojanā.",
  "tika-vin11t44:60": "504. Yo pana akallako gilāno aññena pana bhesajjena atthe sati tadaññaṁ tato aññaṁ bhesajjaṁ viññāpeti, so āpajjati pācittiyāpattinti yojanā.",
  "tika-vin11t44:61": "505. Bhesajjena atthe avijjamānepi sace bhesajjaṁ viññāpeti, agilānova viññattipaccayā āpattiṁ āpajjati. Sesaṁ pana āpattiṁ gilānaagilānā ubhopi āpajjanti.",
  "tika-vin11t44:62": "506. Atthāpatti antova āpajjati, na bahiddhā, tathā atthāpatti bahi eva āpajjati, na anto, atthāpatti anto, bahiddhāti ubhayatthapi āpajjatīti yojanā.",
  "tika-vin11t44:63": "507. Kevalaṁ antoyeva āpajjatīti yojanā.",
  "tika-vin11t44:64": "508.Mañcādinti saṅghikamañcādiṁ.",
  "tika-vin11t44:65_0": "509. ‘‘Antosīmāya eva āpatti’’nti padacchedo. Kathaṁ antosīmāya eva āpattiṁ āpajjati,",
  "tika-vin11t44:65_1": "neva bahisīmāya āpattiṁ āpajjati, kathaṁ bahisīmāya eva āpattiṁ āpajjati, no antosīmāya",
  "tika-vin11t44:65_2": "āpattiṁ āpajjati, kathaṁ antosīmāya ca bahisīmāya cāti ubhayatthapi āpajjatīti yojanā.",
  "tika-vin11t44:66": "510.Sachattupāhano bhikkhūti chattupāhanasahito āgantuko bhikkhu. Pavisanto tapodhanoti āgantukavattaṁ adassetvā saṅghārāmaṁ pavisanto.",
  "tika-vin11t44:67": "511. ‘‘Upacārassa atikkame’’ti padacchedo.",
  "tika-vin11t44:68_0": "512.Sesaṁ sabbaṁ āpattiṁ antosīmāya ca bahisīmāya ca āpajjatīti yojanā. Ettha ca",
  "tika-vin11t44:68_1": "kiñcāpi vassacchedāpattiṁ bahisīmāgato āpajjati, bhikkhunīārāmapavesanāpattiṁ antosīmāya",
  "tika-vin11t44:68_2": "āpajjati, tadubhayaṁ pana āgantukagamikavattabhedāpattīhi ekaparicchedanti upalakkhaṇato",
  "tika-vin11t44:68_3": "eteneva viññāyatīti visuṁ na vuttanti gahetabbaṁ. Evaṁ sabbattha īdisesu ṭhānesu",
  "tika-vin11t44:68_4": "vinicchayo veditabbo.",
  "tika-vin11t44:69": "Tikakathāvaṇṇanā.",
  "tika-vin11t44:70": "515.Vacīdvārikamāpattinti musāvādapesuññaharaṇādivasena vacīdvāre āpajjitabbāpattiṁ. Paravācāya sujjhatīti saṅghamajjhe ekavācikāya tiṇavatthārakakammavācāya sujjhati.",
  "tika-vin11t44:71": "516. Vajjameva vajjatā, taṁ, pācittiyanti attho.",
  "tika-vin11t44:72_0": "518-9.Taṁdesetvā visujjhantoti taṁ desetvā visuddho honto. Yāvatatiyakaṁ panāti yāvatatiyena",
  "tika-vin11t44:72_1": "samanubhāsanakammena āpannaṁ saṅghādisesāpattiṁ pana. Parivāsādīti ādi-saddena mānattamūlāyapaṭikassanaabbhānāni gahitāni.",
  "tika-vin11t44:73": "522.Kāyadvārikamāpattinti kāyadvārena āpajjitabbaṁ pahāradānādiāpattiṁ.",
  "tika-vin11t44:74": "523.Kāyeneva visujjhatīti tiṇavatthārakaṁ gantvā kāyasāmaggiṁ dento visujjhati.",
  "tika-vin11t44:75": "526. Yo sutto āpattiṁ āpajjati, so kathaṁ paṭibuddho visujjhati. Yo paṭibuddhova āpanno, so kathaṁ sutto sujjhatīti yojanā.",
  "tika-vin11t44:76": "528.Sagāraseyyakādinti mātugāmena sahaseyyādiāpattiṁ.",
  "tika-vin11t44:77": "529.Jaggantoti jāgaranto niddaṁ vinodento.",
  "tika-vin11t44:78": "531.Paṭibuddhoti aniddāyanto.",
  "tika-vin11t44:79": "532.Acittoti ‘‘sikkhāpadaṁ vītikkamissāmī’’ti cittā bhāvena acitto.",
  "tika-vin11t44:80_0": "535.Sacittakāpattinti vikālabhojanādiāpattiṁ. Tiṇavatthāre sayanto niddāyanto tiṇavatthārakakamme",
  "tika-vin11t44:80_1": "kariyamāne ‘‘imināhaṁ kammena āpattito vuṭṭhāmī’’ti cittarahito vuṭṭhahanto acittako visujjhati.",
  "tika-vin11t44:81": "536.Pacchimaṁ tu padadvayanti –",
  "tika-vin11t44:82": "‘‘Āpajjitvā acittova, acittova visujjhati;",
  "tika-vin11t44:83": "Āpajjitvā sacittova, sacittova visujjhatī’’ti. –",
  "tika-vin11t44:84": "Padadvayaṁ . Amissetvāti acittasacittapadehi evameva missaṁ akatvā. Etthāti purimapadadvaye. Vuttānusārenāti vuttanayānusārena.",
  "tika-vin11t44:85": "539.Kammatoti samanubhāsanakammato.",
  "tika-vin11t44:86": "540.Āpajjitvā akammatoti samanubhāsanakammaṁ vināva āpajjitvā.",
  "tika-vin11t44:87": "541. Samanubhāsane āpajjitabbaṁ saṅghādisesāpattiṁ samanubhāsanamāha kāraṇūpacārena.",
  "tika-vin11t44:88": "542.Avasesanti musāvādapācittiyādikaṁ.",
  "tika-vin11t44:89_0": "543.Visujjhati asammukhāti saṅghassa asammukhā visujjhati. Idañca sammukhāvinayena",
  "tika-vin11t44:89_1": "ceva paṭiññātakaraṇena ca samentaṁ āpattādhikaraṇaṁ sandhāya vuttaṁ. Tattha puggalasammukhatāya",
  "tika-vin11t44:89_2": "sabbhāvepi saṅghassa asammukhatāya āpajjati vā visujjhati vāti ‘‘asammukhā’’ti vuttaṁ.",
  "tika-vin11t44:90": "551. ‘‘Acittakacatukkaṁ ajānantacatukka’’nti kusalattikaphassapañcakādivohāro viya ādipadavasena vutto.",
  "tika-vin11t44:91_0": "552-3. Atthāpatti āgantuko āpajjati, na cetaro āvāsiko āpajjati, atthāpatti āvāsikova",
  "tika-vin11t44:91_1": "āpajjati, na cetaro āgantuko āpajjati, atthāpatti āgantuko ca āvāsiko ca te ubhopi",
  "tika-vin11t44:91_2": "āpajjanti, ubho sesaṁ na āpajjanti atthīti yojanā.",
  "tika-vin11t44:92": "555.Itaroti āvāsiko. Āvāsavattanti āvāsikena āgantukassa kātabbavattaṁ. Āvāsīti āvāsiko.",
  "tika-vin11t44:93_0": "556.Na cevāgantukoti taṁ āvāsikavattaṁ akaronto āgantuko na ceva āpajjati . Sesaṁ",
  "tika-vin11t44:93_1": "kāyavacīdvārikaṁ āpattiṁ. Ubhopi āgantukaāvāsikā. Bhikkhubhikkhunīnaṁ asādhāraṇaṁ",
  "tika-vin11t44:93_2": "āpattiṁ na āpajjanti.",
  "tika-vin11t44:94": "557.Vatthunānattatāti vītikkamanānattatā. Āpattinānattatāti pārājikādīnaṁ sattannaṁ āpattikkhandhānaṁ aññamaññanānattatā.",
  "tika-vin11t44:95": "563.‘‘Pārājikānaṁ…pe… nānabhāvo’’ti idaṁ nidassanamattaṁ saṅghādisesānaṁ aniyatādīhi vatthunānatāya ceva āpattinānatāya ca labbhamānattā.",
  "tika-vin11t44:96_0": "565.Ayameva vinicchayoti na kevalaṁ pārājikāpattīsuyeva sādhāraṇāpattiyo ekato ca",
  "tika-vin11t44:96_1": "visuñca āpajjantānaṁ yathāvuttavinicchayo, atha kho avasesasādhāraṇāpattiyopi vuttanayena",
  "tika-vin11t44:96_2": "āpajjati, ayameva vinicchayo yojetabbo.",
  "tika-vin11t44:97": "577.Ādiyanto gaṇhanto. Payojentoti gaṇhāpento.",
  "tika-vin11t44:98": "579.Ūnakaṁpādaṁ…pe… lahuṁ phuseti thullaccayaṁ, dukkaṭañca sandhāyāha.",
  "tika-vin11t44:99_0": "580.Eteneva upāyena, sesakampi padattayanti yo ayaṁ paṭhamavinicchaye vuttanayo,",
  "tika-vin11t44:99_1": "eteneva nayena ūnapādaṁ ādiyanto lahukāpattiṁ āpajjati, pādaṁ vā atirekapādaṁ vā",
  "tika-vin11t44:99_2": "gahaṇatthaṁ āṇāpento garuṁ pārājikāpattiṁ āpajjati, pādaṁ vā atirekapādaṁ vā gaṇhanto",
  "tika-vin11t44:99_3": "ca gahaṇatthāya āṇāpento ca garuke pārājikāpattiyaṁyeva tiṭṭhati, ūnapādaṁ gaṇhanto",
  "tika-vin11t44:99_4": "ca gahaṇatthāya āṇāpento ca lahuke thullaccaye, dukkaṭe vā tiṭṭhatīti evaṁ sesakampi",
  "tika-vin11t44:99_5": "imaṁ padattayaṁ. Atthasambhavatoyevāti yathāvuttassa atthassa sambhavavaseneva.",
  "tika-vin11t44:100": "581-2. Kathaṁ kāleyeva āpatti siyā, no vikāle, vikāleyeva āpatti siyā, na ca kāle, atthāpatti kāle ca pakāsitā vikāle ca, atthāpatti neva kāle ca pakāsitā neva vikāle cāti yojanā.",
  "tika-vin11t44:101_0": "586-7. Kāle paṭiggahitaṁ kiṁ kāle kappati vikāle tu no kappati, vikāle gahitaṁ kiṁ",
  "tika-vin11t44:101_1": "vikāle kappati, no kāle kappati, kāle ca vikāle ca paṭiggahitaṁ kiṁ nāma kāle ca",
  "tika-vin11t44:101_2": "vikāle ca kappati, kāle ca vikāle ca paṭiggahitaṁ kiṁ nāma kāle ca vikāle ca na kappati,",
  "tika-vin11t44:101_3": "vada bhadramukhāti yojanā.",
  "tika-vin11t44:102": "589. Vikāleyeva kappati, aparajju kālepi na kappatīti yojanā.",
  "tika-vin11t44:103": "592.Kuladūsanakammādinti ādi-saddena abhūtārocanarūpiyasaṁvohāraviññattikuhanādīnaṁ saṅgaho.",
  "tika-vin11t44:104_0": "593-4. Katamā āpatti paccantimesu desesu āpajjati, na majjhime, katamā āpatti majjhime",
  "tika-vin11t44:104_1": "pana desasmiṁ āpajjati, na ca paccantimesu, katamā āpatti paccantimesu ceva desesu",
  "tika-vin11t44:104_2": "āpajjati majjhime ca, katamā āpatti paccantimesu ceva desesu na āpajjati na majjhime cāti yojanā.",
  "tika-vin11t44:105": "596. ‘‘So guṇaṅguṇupāhana’’nti padacchedo. So bhikkhūti attho.",
  "tika-vin11t44:106": "599. Evaṁ ‘‘āpajjati, nāpajjatī’’ti padavasena paccantimacatukkaṁ dassetvā ‘‘neva kappati, na kappatī’’ti padavasena dassetumāha ‘‘paccantimesū’’tiādi.",
  "tika-vin11t44:107": "601.Vuttanti ‘‘gaṇena pañcavaggenā’’tiādigāthāya heṭṭhā vuttaṁ.",
  "tika-vin11t44:108": "603.Evaṁ vattunti ‘‘na kappatī’’ti vattuṁ. Pañcaloṇādikanti ‘‘anujānāmi, bhikkhave, loṇānī’’tiādi.",
  "tika-vin11t44:109": "608. Anuññātaṭṭhānassa anto no āpajjati, taṁ atikkamanto bahiyeva ca āpajjatīti yojanā.",
  "tika-vin11t44:110": "612.Sekkhapaññattīti sekhiyapaññatti.",
  "tika-vin11t44:111": "613.Agaṇāti adutiyā. Ettha hi ekāpi gaṇo nāma.",
  "tika-vin11t44:112": "614.Ubhayatthapi asādhāraṇamāpattinti bhikkhunīnaṁ niyatāpaññatti veditabbā.",
  "tika-vin11t44:113": "616. Gilāno ca nāpajjati, agilāno ca nāpajjatīti evaṁ ubhopi nāpajjantīti yojanā. Tikādīsu dassitānaṁ padānaṁ catukkādidassanavasena punappunaṁ gahaṇaṁ.",
  "tika-vin11t44:114": "618. ‘‘Āpajjati agilānovā’’ti padacchedo.",
  "tika-vin11t44:115": "Catukkakathāvaṇṇanā.",
  "tika-vin11t44:116": "620. ‘‘Garuthullaccaya’’nti vattabbe ‘‘garu’’nti niggahītāgamo.",
  "tika-vin11t44:117": "621. Pañca kathinānisaṁsā heṭṭhā vuttāyeva.",
  "tika-vin11t44:118": "626.Aggisatthanakhakkantanti aggisatthanakhehi akkantaṁ phuṭṭhaṁ, pahaṭanti attho. Abījanti nobījaṁ. Ubbaṭṭabījakanti nibbaṭṭabījakaṁ.",
  "tika-vin11t44:119_0": "628.Pavāraṇāpīti paṭikkhepapavāraṇāpi. Odanādīhīti ādi-saddena sattukummāsamacchamaṁsānaṁ",
  "tika-vin11t44:119_1": "gahaṇaṁ. Kāyādigahaṇenāti kāyena vā kāyapaṭibaddhena vā gahaṇena. ‘‘Dātukāmābhihāro",
  "tika-vin11t44:119_2": "ca, hatthapāseraṇakkhama’’nti imehi catūhi aṅgehi saddhiṁ tesaṁ dvinnamekaṁ gahetvā",
  "tika-vin11t44:119_3": "paṭiggahaṇā pañceva honti.",
  "tika-vin11t44:120_0": "629-30.Vinayaññukasminti vinayadhare puggale. Sakañca sīlanti attano pātimokkhasaṁvarasīlañca.",
  "tika-vin11t44:120_1": "Surakkhitaṁ hotīti āpattānāpattikappiyākappiyānaṁ vijānantatāya asevitabbaṁ pahāya",
  "tika-vin11t44:120_2": "sevitabbaṁyeva sevanavasena suṭṭhu rakkhitaṁ hoti. Kukkuccamaññassa nirākarotīti",
  "tika-vin11t44:120_3": "aññassa sabrahmacārino kappiyākappiyavisaye uppannaṁ kukkuccaṁ nivāreti. Visārado",
  "tika-vin11t44:120_4": "bhāsati saṅghamajjheti kappiyākappiyānaṁ vinicchayakathāya uppannāya nirāsaṅko nibbhayo",
  "tika-vin11t44:120_5": "voharati. Veribhikkhūti attapaccatthike puggale. Dhammassa ceva ṭhitiyā pavattoti",
  "tika-vin11t44:120_6": "‘‘vinayo nāma sāsanassa āyu, vinaye ṭhite sāsanaṁ ṭhitaṁ hotī’’ti (pārā. aṭṭha. 1.paṭhamamahāsaṅgītikathā;",
  "tika-vin11t44:120_7": "dī. ni. aṭṭha. 1.paṭhamamahāsaṅgītikathā; khu. pā. aṭṭha. 5.maṅgalasuttavaṇṇanā;",
  "tika-vin11t44:120_8": "theragā. aṭṭha. 1.251) vacanato saddhammaṭṭhitiyā paṭipanno hoti. Tasmā kāraṇā. Tattha",
  "tika-vin11t44:120_9": "vinayaññubhāve. Dhīro paññavā bhikkhu.",
  "tika-vin11t44:121": "Pañcakakathāvaṇṇanā.",
  "tika-vin11t44:122_0": "631-2.Chaḷabhiññenāti cha abhiññā etassāti chaḷabhiñño, tena. Atikkantapamāṇaṁ mañcapīṭhaṁ,",
  "tika-vin11t44:122_1": "atikkantapamāṇaṁ nisīdanañca tathā atikkantapamāṇaṁ kaṇḍuppaṭicchādivassasāṭikacīvarañca",
  "tika-vin11t44:122_2": "sugatassa cīvare pamāṇikacīvaranti cha.",
  "tika-vin11t44:123": "633-4. Aññāṇañca kukkuccañca aññāṇakukkuccā, tehi, aññāṇatāya ceva kukkuccapakatatāya cāti vuttaṁ hoti. Viparītāya saññāya kappiye akappiyasaññāya, akappiye kappiyasaññāya.",
  "tika-vin11t44:124": "Tattha kathaṁ alajjitāya āpajjati? Akappiyabhāvaṁ jānantoyeva madditvā vītikkamaṁ karoti (kaṅkhā. aṭṭha. nidānavaṇṇanā). Vuttampi cetaṁ –",
  "tika-vin11t44:125": "‘‘Sañcicca āpattiṁ āpajjati;",
  "tika-vin11t44:126": "Āpattiṁ parigūhati;",
  "tika-vin11t44:127": "Agatigamanañca gacchati;",
  "tika-vin11t44:128": "Ediso vuccati alajjī puggalo’’ti. (pari. 359);",
  "tika-vin11t44:129": "Kathaṁ aññāṇatāya āpajjati? Aññāṇapuggalo mando momūho kattabbākattabbaṁ ajānanto akattabbaṁ karoti, kattabbaṁ virādheti. Evaṁ aññāṇatāya āpajjati.",
  "tika-vin11t44:130_0": "Kathaṁ kukkuccapakatatāya āpajjati? Kappiyākappiyaṁ nissāya kukkucce uppanne vinayadharaṁ",
  "tika-vin11t44:130_1": "pucchitvā kappiyaṁ ce, kattabbaṁ siyā, akappiyaṁ ce, na kattabbaṁ, ayaṁ pana ‘‘vaṭṭatī’’ti",
  "tika-vin11t44:130_2": "madditvā vītikkamatiyeva. Evaṁ kukkuccapakatatāya āpajjati.",
  "tika-vin11t44:131": "Kathaṁ kappiye akappiyasaññāya āpajjati? Sūkaramaṁsaṁ ‘‘acchamaṁsa’’nti khādati, kāle vikālasaññāya bhuñjati. Evaṁ kappiye akappiyasaññāya āpajjati.",
  "tika-vin11t44:132": "Kathaṁ akappiye kappiyasaññāya āpajjati? Acchamaṁsaṁ ‘‘sūkaramaṁsa’’nti khādati, vikāle kālasaññāya bhuñjati. Evaṁ akappiye kappiyasaññāya āpajjati.",
  "tika-vin11t44:133": "Kathaṁ satisammosāya āpajjati? Sahaseyyacīvaravippavāsādīni satisammosāya āpajjati.",
  "tika-vin11t44:134_0": "635-8. ‘‘Bhikkhunā upaṭṭhapetabbo’’ti padacchedo. Dhammacakkhunāti pātimokkhasaṁvarasīlasaṅkhāto",
  "tika-vin11t44:134_1": "paṭipattidhammova cakkhu etassāti dhammacakkhu, tena chahi aṅgehi yuttena dhammacakkhunā",
  "tika-vin11t44:134_2": "pana bhikkhunā upasampādanā kātabbā, nissayo ceva dātabbo, sāmaṇero upaṭṭhāpetabboti",
  "tika-vin11t44:134_3": "yojanā. Āpattiṁ jānāti, anāpattiṁ jānāti, garuṁ āpattiṁ jānāti, lahuṁ āpattiṁ jānātīti",
  "tika-vin11t44:134_4": "yojanā. Assa bhikkhuno ubhayāni pātimokkhāni vitthārā svāgatāni bhavanti, atthato",
  "tika-vin11t44:134_5": "suvibhattāni bhavanti, suttaso anubyañjanaso suvinicchitāni bhavanti, dasavasso vā",
  "tika-vin11t44:134_6": "hoti, atirekadasavasso vāti yojanā.",
  "tika-vin11t44:135": "Chakkakathāvaṇṇanā.",
  "tika-vin11t44:136_0": "639.Sattasāmīciyo vuttāti ‘‘so ca bhikkhu anabbhito, te ca bhikkhū gārayhā, ayaṁ",
  "tika-vin11t44:136_1": "tattha sāmīci, yuñjantāyasmanto sakaṁ, mā vo sakaṁ vinassāti ayaṁ tattha sāmīci,",
  "tika-vin11t44:136_2": "ayaṁ te bhikkhu patto yāva bhedanāya dhāretabboti, ayaṁ tattha sāmīci, tato nīharitvā",
  "tika-vin11t44:136_3": "bhikkhūhi saddhiṁ saṁvibhajitabbaṁ, ayaṁ tattha sāmīci, aññātabbaṁ paripucchitabbaṁ",
  "tika-vin11t44:136_4": "paripañhitabbaṁ, ayaṁ tattha sāmīci, yassa bhavissati, so harissatīti, ayaṁ tattha",
  "tika-vin11t44:136_5": "sāmīcī’’ti cha sāmīciyo bhikkhupātimokkhevuttā, ‘‘sā ca bhikkhunī anabbhitā, tā ca",
  "tika-vin11t44:136_6": "bhikkhuniyo gārayhā, ayaṁ tattha sāmīcī’’ti bhikkhunipātimokkhe vuttāya saddhiṁ satta",
  "tika-vin11t44:136_7": "sāmīciyo vuttā. Satteva samathāpi cāti sammukhāvinayādisamathāpi satteva vuttā. Paññattāpattiyo",
  "tika-vin11t44:136_8": "sattāti pārājikādayo paññattāpattiyo satta vuttā. Sattabojjhaṅgadassināti satisambojjhaṅgādayo",
  "tika-vin11t44:136_9": "satta bojjhaṅge yāthāvato passantena bhagavatā.",
  "tika-vin11t44:137": "Sattakakathāvaṇṇanā.",
  "tika-vin11t44:138_0": "640-1. Idha kuladūsako bhikkhu ājīvasseva kāraṇā pupphena, phalena, cuṇṇena, mattikāya,",
  "tika-vin11t44:138_1": "dantakaṭṭhehi, veḷuyā, vejjikāya, jaṅghapesanikenāti imehi aṭṭhahi ākārehi kulāni",
  "tika-vin11t44:138_2": "dūsetīti yojanā. ‘‘Pupphenā’’tiādinā pupphādinā dānameva upalakkhaṇato dasseti. Pupphenāti",
  "tika-vin11t44:138_3": "pupphadānenāti attho gahetabbo. Pupphadānādayo kuladūsane vuttā.",
  "tika-vin11t44:139_0": "642-5. ‘‘Aṭṭhadhānatirittāpi, atirittāpi aṭṭhadhā’’tidvīsu aṭṭhakesu aṭṭha anatiritte",
  "tika-vin11t44:139_1": "tāva dassetumāha ‘‘akappiyakatañcevā’’tiādi . Gilānānatirittakanti niddiṭṭhā ime",
  "tika-vin11t44:139_2": "aṭṭheva anatirittakā ñeyyāti yojanā. Akappiyakatādayo pavāraṇasikkhāpadakathāvaṇṇanāya vuttā.",
  "tika-vin11t44:140": "646.Ñātañattisūti ñātadukkaṭaṁ, ñattidukkaṭañca. Paṭisāvaneti paṭissave. Aṭṭhadukkaṭānaṁ vinicchayo dutiyapārājikakathāvaṇṇanāya vutto.",
  "tika-vin11t44:141_0": "648-9.Ehibhikkhūpasampadāti yasakulaputtādīnaṁ ‘‘ehi bhikkhū’’ti vacanena bhagavatā",
  "tika-vin11t44:141_1": "dinnaupasampadā. Saraṇagamanena cāti paṭhamabodhiyaṁ tīhi saraṇagamanehi anuññātaupasampadā.",
  "tika-vin11t44:141_2": "Pañhābyākaraṇovādāti sopākassa pañhābyākaraṇopasampadā, mahākassapattherassa dinnaovādapaṭiggahaṇopasampadā",
  "tika-vin11t44:141_3": "ca. Garudhammapaṭiggahoti mahāpajāpatiyā gotamiyā anuññātagarudhammapaṭiggahaṇopasampadā.",
  "tika-vin11t44:142_0": "Ñatticatutthena kammenāti idāni bhikkhuupasampadā. Aṭṭhavācikāti bhikkhunīnaṁ santike",
  "tika-vin11t44:142_1": "ñatticatutthena kammena, bhikkhūnaṁ santike ñatticatutthena kammenāti aṭṭhahi kammavācāhi",
  "tika-vin11t44:142_2": "bhikkhunīnaṁ upasampadā aṭṭhavācikā nāma. Dūtena bhikkhunīnanti aḍḍhakāsiyā gaṇikāya",
  "tika-vin11t44:142_3": "anuññātā bhikkhunīnaṁ dūtena upasampadā.",
  "tika-vin11t44:143": "650.Suddhadiṭṭhināti suṭṭhu savāsanakilesānaṁ pahānena parisuddhā samantacakkhusaṅkhātā diṭṭhi etassāti suddhadiṭṭhi, tena samantacakkhunā sammāsambuddhena.",
  "tika-vin11t44:144": "651.Pāpicchā nāma asantaguṇasambhāvanicchā.",
  "tika-vin11t44:145_0": "652-3.Naca majjapo siyāti majjapo na siyā majjaṁ pivanto na bhaveyya, majjaṁ na piveyyāti",
  "tika-vin11t44:145_1": "attho. Abrahmacariyāti (a. ni. aṭṭha. 2.3.71) aseṭṭhacariyato methunā virameyya.",
  "tika-vin11t44:145_2": "Rattiṁ na bhuñjeyya vikālabhojananti uposathaṁ upavuttho rattibhojanañca divāvikālabhojanañca",
  "tika-vin11t44:145_3": "na bhuñjeyya. Na ca gandhamācareti gandhañca na vilimpeyya. Mañce chamāyaṁ va sayetha",
  "tika-vin11t44:145_4": "santhateti kappiyamañce vā sudhādiparikammakatāya bhūmiyā vā tiṇapaṇṇapalālādīni",
  "tika-vin11t44:145_5": "santharitvā kate santhate vā sayethāti attho. Etañhi aṭṭhaṅgikamāhuposathanti etaṁ",
  "tika-vin11t44:145_6": "pāṇātipātādīni asamācarantena upavutthaṁ uposathaṁ aṭṭhahaṅgehi samannāgatattā ‘‘aṭṭhaṅgika’’nti",
  "tika-vin11t44:145_7": "vadanti. Dukkhantagunāti vaṭṭadukkhassa antaṁ amatamahānibbānaṁ gatena pattena buddhena pakāsitanti yojanā.",
  "tika-vin11t44:146": "654. Bhikkhunovādakabhikkhuno aṭṭhaṅgāni bhikkhunovādakathāvaṇṇanāya dassitāneva.",
  "tika-vin11t44:147": "Aṭṭhakakathāvaṇṇanā.",
  "tika-vin11t44:148": "655.Bhojanāni paṇītāni nava vuttānīti paṇītāni hi bhojanasikkhāpade vuttāni. Dasasu akappiyamaṁsesu manussamaṁsavajjitāni nava maṁsāni khādantassa dukkaṭaṁ niddiṭṭhanti yojanā.",
  "tika-vin11t44:149_0": "656.Pātimokkha…pe… paridīpitāti bhikkhūnaṁ pañcuddesā, bhikkhunīnaṁ aniyatuddesehi",
  "tika-vin11t44:149_1": "vinā cattāroti uddesā nava dīpitā. Uposathā navevāti divasavasena tayo, kārakavasena",
  "tika-vin11t44:149_2": "tayo, karaṇavasena tayoti nava uposathā. Etthāti imasmiṁ sāsane. Saṅgho navahi bhijjatīti",
  "tika-vin11t44:149_3": "navahi puggalehi saṅgho bhijjatīti yojanā. Yathāha –",
  "tika-vin11t44:150_0": "‘‘Ekato , upāli, cattāro honti, ekato cattāro, navamo anussāveti, salākaṁ gāheti",
  "tika-vin11t44:150_1": "‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi",
  "tika-vin11t44:150_2": "kho, upāli, saṅgharāji ceva hoti saṅghabhedo ca. Navannaṁ vā, upāli, atirekanavannaṁ",
  "tika-vin11t44:150_3": "vā saṅgharāji ceva hoti saṅghabhedo cā’’ti (cūḷava. 351).",
  "tika-vin11t44:151": "Navakakathāvaṇṇanā.",
  "tika-vin11t44:152": "657. Dasa akkosavatthūni vakkhati. Dasa sikkhāpadāni pākaṭāneva. Manussamaṁsādīni dasa akappiyamaṁsāni heṭṭhā vuttāneva. Sukkāni ve dasāti nīlādīni dasa sukkāni.",
  "tika-vin11t44:153": "659. Rañño antepurappavesane dasa ādīnavā evaṁ pāḷipāṭhena veditabbā –",
  "tika-vin11t44:154_0": "‘‘Dasayime, bhikkhave, ādīnavā rājantepurappavesane. Katame dasa? Idha, bhikkhave,",
  "tika-vin11t44:154_1": "rājā mahesiyā saddhiṁ nisinno hoti, tatra bhikkhu pavisati, mahesī vā bhikkhuṁ disvā",
  "tika-vin11t44:154_2": "sitaṁ pātukaroti, bhikkhu vā mahesiṁ disvā sitaṁ pātukaroti, tattha rañño evaṁ hoti",
  "tika-vin11t44:154_3": "‘addhā imesaṁ kataṁ vā karissanti vā’ti. Ayaṁ, bhikkhave, paṭhamo ādīnavo rājantepurappavesane.",
  "tika-vin11t44:155_0": "‘‘Puna caparaṁ, bhikkhave, rājā bahukicco bahukaraṇīyo aññataraṁ itthiṁ gantvā na",
  "tika-vin11t44:155_1": "sarati, sā tena gabbhaṁ gaṇhāti, tattha rañño evaṁ hoti ‘na kho idha añño koci pavisati",
  "tika-vin11t44:155_2": "aññatra pabbajitena, siyā nu kho pabbajitassa kamma’nti. Ayaṁ, bhikkhave, dutiyo",
  "tika-vin11t44:155_3": "ādīnavo rājantepurappavesane.",
  "tika-vin11t44:156_0": "‘‘Puna caparaṁ, bhikkhave, rañño antepure aññataraṁ ratanaṁ nassati, tattha rañño",
  "tika-vin11t44:156_1": "evaṁ hoti ‘na kho idha añño koci pavisati aññatra pabbajitena, siyā nu kho pabbajitassa",
  "tika-vin11t44:156_2": "kamma’nti. Ayaṁ, bhikkhave, tatiyo ādīnavo rājantepurappavesane.",
  "tika-vin11t44:157_0": "‘‘Puna caparaṁ, bhikkhave, rañño antepure abbhantarā guyhamantā bahiddhā sambhedaṁ",
  "tika-vin11t44:157_1": "gacchanti, tattha rañño evaṁ hoti ‘na kho idha añño koci pavisati aññatra pabbajitena,",
  "tika-vin11t44:157_2": "siyā nu kho pabbajitassa kamma’nti. Ayaṁ, bhikkhave, catuttho ādīnavo rājantepurappavesane.",
  "tika-vin11t44:158_0": "‘‘Puna caparaṁ, bhikkhave, rañño antepure pitā vā puttaṁ pattheti, putto vā pitaraṁ",
  "tika-vin11t44:158_1": "pattheti, tesaṁ evaṁ hoti ‘na kho idha añño koci pavisati aññatra pabbajitena, siyā",
  "tika-vin11t44:158_2": "nu kho pabbajitassa kamma’nti. Ayaṁ, bhikkhave, pañcamo ādīnavo rājantepurappavesane.",
  "tika-vin11t44:159_0": "‘‘Puna caparaṁ, bhikkhave, rājā nīcaṭṭhāniyaṁ ucce ṭhāne ṭhapeti, yesaṁ taṁ amanāpaṁ,",
  "tika-vin11t44:159_1": "tesaṁ evaṁ hoti ‘rājā kho pabbajitena saṁsaṭṭho, siyā nu kho pabbajitassa kamma’nti.",
  "tika-vin11t44:159_2": "Ayaṁ, bhikkhave, chaṭṭho ādīnavo rājantepurappavesane.",
  "tika-vin11t44:160_0": "‘‘Puna caparaṁ, bhikkhave, rājā uccaṭṭhāniyaṁ nīce ṭhāne ṭhapeti, yesaṁ taṁ amanāpaṁ,",
  "tika-vin11t44:160_1": "tesaṁ evaṁ hoti ‘rājā kho pabbajitena saṁsaṭṭho, siyā nu kho pabbajitassa kamma’nti.",
  "tika-vin11t44:160_2": "Ayaṁ, bhikkhave, sattamo ādīnavo rājantepurappavesane.",
  "tika-vin11t44:161_0": "‘‘Puna caparaṁ, bhikkhave, rājā akāle senaṁ uyyojeti, yesaṁ taṁ amanāpaṁ, tesaṁ evaṁ",
  "tika-vin11t44:161_1": "hoti ‘rājā kho pabbajitena saṁsaṭṭho, siyā nu kho pabbajitassa kamma’nti. Ayaṁ, bhikkhave,",
  "tika-vin11t44:161_2": "aṭṭhamo ādīnavo rājantepurappavesane.",
  "tika-vin11t44:162_0": "‘‘Puna caparaṁ, bhikkhave, rājā kāle senaṁ uyyojetvā antarāmaggato nivattāpeti, yesaṁ",
  "tika-vin11t44:162_1": "taṁ amanāpaṁ, tesaṁ evaṁ hoti ‘rājā kho pabbajitena saṁsaṭṭho, siyā nu kho pabbajitassa",
  "tika-vin11t44:162_2": "kamma’nti. Ayaṁ, bhikkhave, navamo ādīnavo rājantepurappavesane.",
  "tika-vin11t44:163_0": "‘‘Puna caparaṁ, bhikkhave, rañño antepuraṁ hatthisammaddaṁ assasammaddaṁ rathasammaddaṁ",
  "tika-vin11t44:163_1": "rajanīyāni rūpasaddagandharasaphoṭṭhabbāni, yāni na pabbajitassa sāruppāni, ayaṁ,",
  "tika-vin11t44:163_2": "bhikkhave, dasamo ādīnavo rājantepurappavesane. Ime kho, bhikkhave, dasa ādīnavā",
  "tika-vin11t44:163_3": "rājantepurappavesane’’ti (a. ni. 10.45; pāci. 497).",
  "tika-vin11t44:164_0": "Tattha ca pitā vā puttaṁ patthetīti puttaṁ māretumicchatīti attho. Eseva nayo putto",
  "tika-vin11t44:164_1": "pitaraṁ patthetīti. Hatthisammaddanti hatthīnaṁ sammaddo saṁsaṭṭho etthāti hatthisammaddaṁ.",
  "tika-vin11t44:164_2": "Evaṁ ‘‘assasammadda’’ntiādīsupi.",
  "tika-vin11t44:165": "Dasākārehīti –",
  "tika-vin11t44:166": "‘‘Āpattinukkhittamanantarāya-",
  "tika-vin11t44:167": "Pahuttatāyo tathasaññitā ca;",
  "tika-vin11t44:168": "Chādetukāmo atha chādanāti;",
  "tika-vin11t44:169": "Channā dasaṅgeharuṇuggamamhīti. –",
  "tika-vin11t44:170": "Gahitehi dasahi aṅgehi.",
  "tika-vin11t44:171_0": "660.Dasa kammapathā puññāti pāṇātipātāveramaṇiādayo dasa kusalakammapathā. Apuññāpi",
  "tika-vin11t44:171_1": "tathā dasāti pāṇātipātādayo dasa akusalakammapathāva. Dasa dānavatthūni vakkhati.",
  "tika-vin11t44:171_2": "Daseva ratanāni cāti –",
  "tika-vin11t44:172": "‘‘Muttā maṇī veḷuriyā ca saṅkhā;",
  "tika-vin11t44:173": "Silā pavāḷaṁ rajatañca hemaṁ;",
  "tika-vin11t44:174": "Lohītakañcāpi masāragallā;",
  "tika-vin11t44:175": "Dasseti dhīro ratanāni jaññā’’ti. –",
  "tika-vin11t44:176": "Niddiṭṭhāni dasa ratanāni.",
  "tika-vin11t44:177_0": "662. Munindena avandiyā dasa puggalā dīpitāti yojanā. Kathaṁ? ‘‘Dasayime, bhikkhave,",
  "tika-vin11t44:177_1": "avandiyā. Pure upasampannena pacchā upasampanno avandiyo, anupasampanno avandiyo,",
  "tika-vin11t44:177_2": "nānāsaṁvāsako vuḍḍhataro adhammavādī avandiyo, mātugāmo avandiyo, paṇḍako avandiyo,",
  "tika-vin11t44:177_3": "pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko",
  "tika-vin11t44:177_4": "avandiyo, abbhānāraho avandiyo. Ime kho, bhikkhave, dasa avandiyā’’ti (cūḷava. 312).",
  "tika-vin11t44:178_0": "663-4.Sosānikanti susāne chaḍḍitaṁ. Pāpaṇikanti āpaṇadvāre chaḍḍitaṁ. Undūrakkhāyitanti",
  "tika-vin11t44:178_1": "undūrehi khāyitaṁ pariccattaṁ pilotikaṁ. Gokhāyitādīsupi eseva nayo. Thūpacīvarikanti",
  "tika-vin11t44:178_2": "balikammatthāya vammike parikkhipitvā pariccattavatthaṁ. Ābhisekiyanti rājūnaṁ abhisekamaṇḍape",
  "tika-vin11t44:178_3": "pariccattavatthaṁ. Gatapaccāgatañcāti susānagatamanussehi paccāgantvā nahāyitvā chaḍḍitaṁ pilotikaṁ.",
  "tika-vin11t44:179_0": "665.Sabbanīlādayo vuttā, dasa cīvaradhāraṇāti ‘‘sabbanīlakāni cīvarāni dhārentīti",
  "tika-vin11t44:179_1": "vuttavasena dasā’’ti (pari. aṭṭha. 330) kurundiyaṁ vuttaṁ. Ettha imasmiṁ dasake saṁkaccikāya",
  "tika-vin11t44:179_2": "vā udakasāṭikāya vā saddhiṁ ticīvarāni nāmena adhiṭṭhitāni nava cīvarāni ‘‘dasacīvaradhāraṇā’’ti",
  "tika-vin11t44:179_3": "vuttāni. Yathāha – ‘‘navasu kappiyacīvaresu udakasāṭikaṁ vā saṁkaccikaṁ vā pakkhipitvā",
  "tika-vin11t44:179_4": "dasāti vutta’’nti (pari. aṭṭha. 330).",
  "tika-vin11t44:180": "Dasakakathāvaṇṇanā.",
  "tika-vin11t44:181": "666. Paṇḍakādayo ekādasa abhabbapuggalā pana upasampāditāpi anupasampannā hontīti yojanā.",
  "tika-vin11t44:182_0": "667. ‘‘Akappiyā’’ti vuttā pattā ekādasa bhavantīti yojanā. Dārujena pattenāti dārumayena",
  "tika-vin11t44:182_1": "pattena. Ratanubbhavāti ratanamayā dasa pattā ekādasa bhavantīti yojanā. Dārujena",
  "tika-vin11t44:182_2": "cāti ettha ca-saddena tambalohamayapattassa saṅgaho. Yathāha ‘‘ekādasa pattāti tambalohamayena",
  "tika-vin11t44:182_3": "vā dārumayena vā saddhiṁ dasaratanamayā’’ti. Idha ratanaṁ nāma muttādidasaratanaṁ.",
  "tika-vin11t44:183_0": "668. Akappiyā pādukā ekādasa hontīti yojanā. Yathāha ‘‘ekādasa pādukāti dasa ratanamayā,",
  "tika-vin11t44:183_1": "ekā kaṭṭhapādukā. Tiṇapādukamuñjapādukapabbajapādukādayo pana kaṭṭhapādukasaṅgahameva gacchantī’’ti.",
  "tika-vin11t44:184_0": "669-70. Atikhuddakā atimahantāti yojanā. Khaṇḍanimittakā chāyānimittakāti yojanā.",
  "tika-vin11t44:184_1": "Bahiṭṭhena sammatāti sīmāya bahi ṭhitena sammatā. Nadiyaṁ, jātassare, samudde vā",
  "tika-vin11t44:184_2": "tathā sammatāti yojanā. Sīmāya sambhinnā sīmāya ajjhotthaṭā sīmāti yojanā. Imā ekādasa",
  "tika-vin11t44:184_3": "asīmāyo siyunti yojanā.",
  "tika-vin11t44:185": "671. Ekādaseva pathavī kappiyā, ekādaseva pathavī akappiyāti yojanā.",
  "tika-vin11t44:186_0": "Tattha ekādasa kappiyapathavī nāma suddhapāsāṇā, suddhasakkharā, suddhakathalā, suddhamarumbā,",
  "tika-vin11t44:186_1": "suddhavālukā, yebhuyyenapāsāṇā, yebhuyyenasakkharā, yebhuyyenakathalā, yebhuyyenamarumbā,",
  "tika-vin11t44:186_2": "yebhuyyenavālukāti imā dasa daḍḍhāya pathaviyā vā catumāsovaṭṭhakapaṁsupuñjena vā",
  "tika-vin11t44:186_3": "mattikāpuñjena vā saddhiṁ ekādasa. ‘‘Appapaṁsukā, appamattikā’’ti (pāci. 86) aparāpi",
  "tika-vin11t44:186_4": "pathaviyo vuttā, tā yebhuyyenapāsāṇādīsu pañcasuyeva saṅgahitā.",
  "tika-vin11t44:187_0": "Ekādasa akappiyapathavī nāma ‘‘suddhapaṁsu suddhamattikā appapāsāṇā appasakkharā",
  "tika-vin11t44:187_1": "appakathalā appamarumbā appavālukā yebhuyyenapaṁsukā yebhuyyenamattikā, adaḍḍhāpi",
  "tika-vin11t44:187_2": "vuccati jātā pathavī. Yopi paṁsupuñjo vā mattikāpuñjo vā atirekacātumāsaṁ ovaṭṭho,",
  "tika-vin11t44:187_3": "ayampi vuccati jātapathavī’’ti (pāci. 86) vuttā ekādasa.",
  "tika-vin11t44:188": "Gaṇṭhikākappiyā vuttā, ekādasa ca vīdhakāti ettha kappiyā gaṇṭhikā vidhakā ca ekādasa vuttāti yojanā. Te pana –",
  "tika-vin11t44:189": "‘‘Veḷudantavisāṇaṭṭhi-kaṭṭhalākhāphalāmayā;",
  "tika-vin11t44:190": "Saṅkhanābhimayā sutta-naḷalohamayāpi ca;",
  "tika-vin11t44:191": "Vidhā kappanti kappiyā, gaṇṭhiyo cāpi tammayā’’ti. –",
  "tika-vin11t44:192": "Imāya gāthāya saṅgahitāti veditabbā.",
  "tika-vin11t44:193": "674-5.Ukkhittassānuvattikā bhikkhunī ubhinnaṁ bhikkhubhikkhunīnaṁ vasā saṅghādisesesu aṭṭha yāvatatiyakāti ime ekādasa yāvatatiyakāti pakāsitāti yojanā.",
  "tika-vin11t44:194": "676. Nissayassa paṭippassaddhiyo dasekāva ekādaseva vuttāti yojanā. Chadhācariyato vuttāti –",
  "tika-vin11t44:195": "‘‘Pakkante pakkhasaṅkante, vibbhante cāpi nissayo;",
  "tika-vin11t44:196": "Maraṇāṇattupajjhāya-samodhānehi sammatī’’ti. –",
  "tika-vin11t44:197": "Ācariyato chadhā nissayapaṭippassaddhiyo vuttā. Upajjhāyā tu pañcadhāti tāsu upajjhāyasamodhānaṁ vinā avasesāhi pañcadhā upajjhāyapaṭippassaddhiyo vuttāti ime ekādasa.",
  "tika-vin11t44:198": "Ekādasakakathāvaṇṇanā.",
  "tika-vin11t44:199": "677.Teraseva dhutaṅgānīti paṁsukūlikaṅgādīni dhutaṅgāni teraseva honti.",
  "tika-vin11t44:200_0": "Paramāni ca cuddasāti ‘‘dasāhaparamaṁ atirekacīvaraṁ dhāretabbaṁ, māsaparamaṁ tena",
  "tika-vin11t44:200_1": "bhikkhunā taṁ cīvaraṁ nikkhipitabbaṁ, santaruttaraparamaṁ tena bhikkhunā tato cīvaraṁ",
  "tika-vin11t44:200_2": "sāditabbaṁ, chakkhattuparamaṁ tuṇhībhūtena uddissa ṭhātabbaṁ, navaṁ pana bhikkhunā",
  "tika-vin11t44:200_3": "santhataṁ kārāpetvā chabbassāni dhāretabbaṁ chabbassaparamatā dhāretabbaṁ, tiyojanaparamaṁ",
  "tika-vin11t44:200_4": "sahatthā haritabbāni, dasāhaparamaṁ atirekapatto dhāretabbo, sattāhaparamaṁ sannidhikārakaṁ",
  "tika-vin11t44:200_5": "paribhuñjitabbāni, chārattaparamaṁ tena bhikkhunā tena cīvarena vippavasitabbaṁ,",
  "tika-vin11t44:200_6": "catukkaṁsaparamaṁ, aḍḍhateyyakaṁsaparamaṁ, dvaṅgulapabbaparamaṁ ādātabbaṁ, aṭṭhaṅgulaparamaṁ",
  "tika-vin11t44:200_7": "mañcapaṭipādakaṁ, aṭṭhaṅgulaparamaṁ dantakaṭṭha’’nti iti imāni cuddasa paramāni.",
  "tika-vin11t44:201_0": "Soḷaseva tu ‘‘jāna’’nti paññattānīti ‘‘jāna’’nti evaṁ vatvā paññattāni soḷasa. Te",
  "tika-vin11t44:201_1": "evaṁ veditabbā – jānaṁ saṅghikaṁ lābhaṁ pariṇataṁ attano pariṇāmeyya, jānaṁ pubbupagataṁ",
  "tika-vin11t44:201_2": "bhikkhuṁ anupakhajja seyyaṁ kappeyya, jānaṁ sappāṇakaṁ udakaṁ tiṇaṁ vā mattikaṁ vā",
  "tika-vin11t44:201_3": "siñceyya vā siñcāpeyya vā, jānaṁ bhikkhuniparipācitaṁ piṇḍapātaṁ paribhuñjeyya, jānaṁ",
  "tika-vin11t44:201_4": "āsādanāpekkho, bhuttasmiṁ pācittiyaṁ, jānaṁ sappāṇakaṁ udakaṁ paribhuñjeyya, jānaṁ",
  "tika-vin11t44:201_5": "yathādhammaṁ nihaṭādhikaraṇaṁ puna kammāya ukkoṭeyya, jānaṁ duṭṭhullaṁ āpattiṁ paṭicchādeyya,",
  "tika-vin11t44:201_6": "jānaṁ ūnavīsativassaṁ puggalaṁ upasampādeyya, jānaṁ theyyasatthena saddhiṁ saṁvidhāya",
  "tika-vin11t44:201_7": "ekaddhānamaggaṁ paṭipajjeyya, jānaṁ tathāvādinā bhikkhunā akatānudhammena, jānaṁ",
  "tika-vin11t44:201_8": "tathānāsitaṁ samaṇuddesaṁ, jānaṁ saṅghikaṁ lābhaṁ pariṇataṁ puggalassa pariṇāmeyya,",
  "tika-vin11t44:201_9": "jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodeyya, jānaṁ coriṁ",
  "tika-vin11t44:201_10": "vajjhaṁ viditaṁ anapaloketvā, jānaṁ sabhikkhukaṁ ārāmaṁ anāpucchā paviseyyāti.",
  "tika-vin11t44:202_0": "678.Idha imasmiṁ sāsane yo bhikkhu anuttaraṁ sauttaraṁ uttarapakaraṇena sahitaṁ sakalampi",
  "tika-vin11t44:202_1": "vinayavinicchayaṁ jānāti, mahattare ativipule anuttare uttaravirahite uttame vinayanaye",
  "tika-vin11t44:202_2": "vinayāgate āpattianāpattigarukalahukakappiyaakappiyādivinicchayakamme. Atha vā vinayanaye",
  "tika-vin11t44:202_3": "vinayapiṭake pavattamāno so bhikkhu niruttaro bhavati paccatthikehi vattabbaṁ uttaraṁ",
  "tika-vin11t44:202_4": "atikkamitvā ṭhito, seṭṭho vā bhavati, tassa ceva paresañca saṁsayo na kātabboti yojanā.",
  "tika-vin11t44:202_5": "Jānatīti gāthābandhavasena rasso.",
  "tika-vin11t44:203": "Iti uttare līnatthapakāsaniyā",
  "tika-vin11t44:204": "Ekuttaranayakathāvaṇṇanā niṭṭhitā."
}