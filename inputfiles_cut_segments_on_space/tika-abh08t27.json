{
  "tika-abh08t27:0": "3. Tatiyo paricchedo",
  "tika-abh08t27:1": "Cetasikavibhāganiddesavaṇṇanā",
  "tika-abh08t27:2_0": "89.Nāmasāmaññatoyevadvepaññāsāti phassādināmasāmaññena dvīhi adhikā paṇṇāsa honti,",
  "tika-abh08t27:2_1": "sampayuttadhammabhedato pana ekūnanavuticittasampayutto phasso ekūnanavutividhoti",
  "tika-abh08t27:2_2": "evamādinā bahuvidhāpi hontīti attho.",
  "tika-abh08t27:3_0": "Nanu ca phassādayo heṭṭhā pāḷikkamena dassitā, idha pana kasmā na tathā vuttāti?",
  "tika-abh08t27:3_1": "Ekekasabhāvavantānaṁ taṁtaṁsāmaññāpekkhāya ekasmiṁ ṭhāne niddisitukāmattā. Phassādayo",
  "tika-abh08t27:3_2": "hi manakkārāvasānā terasa kusalākusalābyākatasāmaññato ekato vuttā, majjhattādayo",
  "tika-abh08t27:3_3": "muditāvasānā pañcavīsati kusalābyākatasāmaññato, lobhādayo pana anottappāvasānā akusalabhāvasāmaññatoti",
  "tika-abh08t27:3_4": "evaṁ taṁtaṁsāmaññāpekkhāya samānasabhāvā dhammā ekato vuttāti.",
  "tika-abh08t27:4_0": "90. Evaṁ phassādayo dhamme uddisitvā idāni ‘‘ettakesu ayaṁ dhammo samupalabbhatī’’ti",
  "tika-abh08t27:4_1": "cittuppādesu tesaṁ payogaṁ dassetuṁ paṭhamaṁ tāva cittagaṇanaṁ dassento āha ‘‘catupaññāsadhā’’tiādi.",
  "tika-abh08t27:4_2": "Kāmeti kāmāvacareti vuttaṁ hoti. Evaṁ ‘‘rūpe arūpe’’ti etthāpi. Āsavavisayattābhāvato",
  "tika-abh08t27:4_3": "na vijjanti etesu āsavāti anāsavā.",
  "tika-abh08t27:5_0": "91-2.Samāsatoti vitthārāpekkhāya vuttaṁ, na itopi samāsassa abhāvato. Atisaṅkhepato",
  "tika-abh08t27:5_1": "pana ekūnanavuti cittuppādā honti. Etesūti imesu cittuppādesu. Tesaṁ phassādīnaṁ",
  "tika-abh08t27:5_2": "dhammānaṁ uppattiṁ ekekaṁ uddharitvā cittacetasikesu bhikkhūnaṁ pāṭavatthāya pavakkhāmīti",
  "tika-abh08t27:5_3": "sambandho. Ekakanti ekekaṁ, gāthābandhavasena e-kāralopo.",
  "tika-abh08t27:6_0": "93. Cetasikavibhāgaṁ vattukāmopi avinibbhogadhamme dassetuṁ cittena saha ekato katvā",
  "tika-abh08t27:6_1": "āha ‘‘phassapañcaka’’nti. Ekato uppādo etesanti ekuppādā, saha khīyantīti sahakkhayā,",
  "tika-abh08t27:6_2": "ekato uppajjitvā ekato nirujjhanakāti attho.",
  "tika-abh08t27:7_0": "94. Sabbesveva ekavīsasatesu cittesu samupalabbhanato sabbasādhāraṇā. Kiñcāpi anantaragāthāya",
  "tika-abh08t27:7_1": "cittena saha ekuppādādibhāvakathaneneva imesaṁ sabbasādhāraṇatā vuttā, tattha pana",
  "tika-abh08t27:7_2": "ekuppādādimattakathanameva icchitaṁ, na sabbasādhāraṇatā. Vuttopi vāyamattho tattha",
  "tika-abh08t27:7_3": "apākaṭattā puna pākaṭaṁ katvā idha vuttoti.",
  "tika-abh08t27:8_0": "95-100. Dvipañcaviññāṇavajjitacatucattālīsakāmāvacaracittesu, lokiyalokuttaravasena",
  "tika-abh08t27:8_1": "ekādasasu paṭhamajjhānikacittesu cāti pañcapaññāsacittesu vitakkassa desitattā āha",
  "tika-abh08t27:8_2": "‘‘vitakko…pe… samudīrito’’ti. Vicāro pañcapaññāsasavitakkacittesu ceva ekādasasu",
  "tika-abh08t27:8_3": "dutiyajjhānikacittesu cāti chasaṭṭhicittesu uppajjatīti āha ‘‘cāro…pe… jāyate’’ti.",
  "tika-abh08t27:9_0": "Ekapaññāsacittesu pītīti kāyaviññāṇavajjitesu aṭṭhārasasu somanassasahagatakāmāvacaracittesu",
  "tika-abh08t27:9_1": "ceva catutthapañcamajjhānavajjitatettiṁsarūpajjhānikacittesu cāti ekapaññāsacittesu",
  "tika-abh08t27:9_2": "pīti jāyati. Tesaṭṭhiyā sukhanti ekapaṇṇāsasappītikacittesu ceva ekādasasu catutthajjhānikacittesu,",
  "tika-abh08t27:9_3": "kusalavipākakāyaviññāṇe cāti tesaṭṭhiyā cittesu sukhaṁ jāyati. Tesaṭṭhisukhasahagatacittāni",
  "tika-abh08t27:9_4": "ceva tīṇi ca dukkhasahagatānīti chasaṭṭhicitte vajjetvā avasesapañcapaṇṇāsacittesu",
  "tika-abh08t27:9_5": "upekkhā uppajjatīti āha ‘‘upekkhā pañcapaññāsacittesū’’ti. Dukkhaṁ tīsūti dvīsu paṭighacittesu",
  "tika-abh08t27:9_6": "ceva akusalavipākakāyaviññāṇe cāti tīsu cittesu dukkhaṁ jāyati. Hoti…pe… somanassindriyanti",
  "tika-abh08t27:9_7": "tesaṭṭhiyā sukhasahagatacittesu ekameva kāyaviññāṇaṁ apanetvā avasesesu somanassindriyaṁ",
  "tika-abh08t27:9_8": "hoti. Akusalavipākakāyaviññāṇavasena ekameva dukkhindriyasahagataṁ, tathā kusalavipākakāyaviññāṇameva",
  "tika-abh08t27:9_9": "sukhindriyasampayuttanti āha ‘‘dukkhindriyaṁ…pe… sukhindriya’’nti.",
  "tika-abh08t27:10_0": "Ahetukavipākakiriyāmanodhātuvajjitesu majjhimagaṇanāya pañcādhikasataparimitesu kusalākusalavipākakiriyācittesu",
  "tika-abh08t27:10_1": "vīriyaṁ desitanti āha ‘‘pañcuttara…pe… āhā’’ti. Diṭṭhadhammikasamparāyikatthesu satte",
  "tika-abh08t27:10_2": "vineti, vigato vā nāyako imassa, visiṭṭho vā sabbalokassa nāyako sāmi, visesena vā",
  "tika-abh08t27:10_3": "vineyyasatte nibbānapuraṁ netīti vināyako. Samādhindriyaṁ vicikicchāvajjitavīriyasahagatacittesu",
  "tika-abh08t27:10_4": "vuttanti āha ‘‘catuttarasate’’tiādi.",
  "tika-abh08t27:11_0": "Aṭṭhārasa ahetukacittāni, dve ekahetukacittāni ca vajjetvā avasesaekuttarasate citte",
  "tika-abh08t27:11_1": "chando uppajjatīti dassetuṁ ‘‘sabbāhetukacittānī’’tiādi vuttaṁ. Dasa viññāṇeti kusalākusalavipākavasena",
  "tika-abh08t27:11_2": "dviguṇite cakkhādike pañcaviññāṇe.",
  "tika-abh08t27:12_0": "102-6.Niyatā na yevāpanakā viya kadācīti attho. Kathaṁ panete ekanavutiyā cittesveva",
  "tika-abh08t27:12_1": "jāyantīti āha ‘‘ahetukesū’’tiādi. Ekūnāsītiyāti dvādasa ñāṇasampayuttakāmāvacarāni,",
  "tika-abh08t27:12_2": "pañcadasa rūpāvacarāni, dvādasa arūpāvacarāni, samacattālīsa lokuttaracittānīti evaṁ",
  "tika-abh08t27:12_3": "ekūnāsītiyā tihetukacittesu. Aṭṭhavīsatiyā citteti soḷasasu kāmāvacarakusalamahākiriyāsu,",
  "tika-abh08t27:12_4": "dvādasasu ca lokiyacatutthajjhānacittesu cāti aṭṭhavīsaticittesu. Sāṭṭhake cattālīsavidheti",
  "tika-abh08t27:12_5": "aṭṭhasahite cattālīsavidhe, aṭṭhacattālīsavidheti vuttaṁ hoti. Cha yugaḷānīti kāyapassaddhicittapassaddhādīni",
  "tika-abh08t27:12_6": "cha yugaḷāni. Kusalābyākatā cāti kusalacittasampayogato kusalā, abyākatacittasampayogato",
  "tika-abh08t27:12_7": "abyākatāti kusalenapakāsanavidhānesu chekena satthunā pakāsitā desitāti attho.",
  "tika-abh08t27:13_0": "108-111.Saṁsayoti vicikicchā. Sā hi saṁseti samantato seti, ‘‘evaṁ nu kho, no nu",
  "tika-abh08t27:13_1": "kho’’ti parisappatīti saṁsayo. Mahante sīlakkhandhādike esati gavesatīti mahesī.",
  "tika-abh08t27:13_2": "Tena mahesinā sammāsambuddhena. Aṭṭhasūti aṭṭhalobhasahagatacittesu. Catūsūti tesveva",
  "tika-abh08t27:13_3": "diṭṭhisahagatacittesu. Diṭṭhiviyuttesu catūsūti sambandho. Dvīsvevāti dvīsu dosamūlakacittesu.",
  "tika-abh08t27:13_4": "Dvīsu jāyanti no sahāti dosamūlesveva dvīsu jāyanti, saha pana na uppajjanti, usūyanakāle",
  "tika-abh08t27:13_5": "issā, maccharaṇakāle maccherantiādinā nānā hutvāva uppajjanti. Pañcasūti pañcasu",
  "tika-abh08t27:13_6": "sasaṅkhārikacittesu.",
  "tika-abh08t27:14": "112. Cittassa cetasikattābhāvepi kusalākusalābyākatadhammānaṁ gaṇanaṭṭhānato ‘‘mano’’ti cittampi vuttaṁ.",
  "tika-abh08t27:15_0": "114-5. Ettāvatā cetasikavibhāgaṁ dassetvā idāni ekekasmiṁ cittuppāde labbhamānarāsīsu",
  "tika-abh08t27:15_1": "aṅgavibhāgadassanatthaṁ ‘‘ekūnatiṁsacittesū’’tiādi vuttaṁ. Nanu ca phassapañcamakarāsi",
  "tika-abh08t27:15_2": "sabbapaṭhamaṁ āgatā, sā kasmā na vuttāti? Sabbasādhāraṇabhāvato. Na hi so cittuppādo",
  "tika-abh08t27:15_3": "atthi, yo phassapañcamakavinimuttoti. Ekādasa paṭhamajjhānikāni somanassasahagatāni,",
  "tika-abh08t27:15_4": "dvādasa sahetukakāmāvacarāni, tathā cattāri akusalāni, sukhasantīraṇahasituppādāni",
  "tika-abh08t27:15_5": "dveti ekūnatiṁsacittesu pañcaṅgikaṁ jhānaṁ pañcakarāsisaṅkhātaṁ mataṁ. Catu…pe… niddiseti",
  "tika-abh08t27:15_6": "ekādasa dutiyajjhānikāni, kusalavipākakiriyāvasena dvādasa upekkhāsahagatasahetukakāmāvacarāni,",
  "tika-abh08t27:15_7": "upekkhādomanassasahagatāni aṭṭha akusalāni, dvipañcaviññāṇavajjitaupekkhāsahagatāni",
  "tika-abh08t27:15_8": "cha ahetukacittāni cāti imāni sattatiṁsa cittāni yathāyogaṁ catūhi jhānaṅgehi yuttāni.",
  "tika-abh08t27:15_9": "Ettha hi ekādasa dutiyajjhānikāni vicārapītisukhasamādhīhi sahagatāni, itarāni yathāyogaṁ",
  "tika-abh08t27:15_10": "upekkhādomanassesu ekekena vitakkavicārasamādhīhīti catūhi sampayuttāni.",
  "tika-abh08t27:16_0": "Ekādasavidhanti ekādasavidhaṁ tatiyajjhānikacittaṁ pītisukhacittekaggatāyogato tivaṅgikamudīritaṁ.",
  "tika-abh08t27:16_1": "Catuttiṁsa…pe… mudīritanti dvādasa arūpāvacaracittāni, dvāvīsati catutthapañcamajjhānikāni",
  "tika-abh08t27:16_2": "sāsavānāsavānīti catuttiṁsa cittāni yathāyogaṁ upekkhekaggatāyogato, sukhekaggatāyogato",
  "tika-abh08t27:16_3": "ca duvaṅgikamudīritaṁ. Catutthajjhānikāni hi ekādasa sukhekaggatāsahitāni, sesāni",
  "tika-abh08t27:16_4": "tevīsati upekkhekaggatāsahitāni.",
  "tika-abh08t27:17_0": "116.Sabhāvenāvitakkesūti dutiyajjhānādayo viya bhāvanābalena vinā sabhāveneva avitakkesu",
  "tika-abh08t27:17_1": "dvipañcaviññāṇesu. Tesu hi vijjamānānipi sesajhānaṅgāni vitakkavirahena upanijjhānakiccesu",
  "tika-abh08t27:17_2": "asamatthāni. Teneva hi aṭṭhakathāyampi ‘‘vitakkapacchimakañhi jhānaṅgaṁ nāmā’’ti",
  "tika-abh08t27:17_3": "vuttaṁ. Bhāvanāya avitakkabhāvappattāni pana bhāvanābaleneva upanijjhānakiccesu paṭutarā,",
  "tika-abh08t27:17_4": "tasmā sabhāvenāvitakkesu jhānaṅgāni na uddhareyya. ‘‘Na uddhaṭā’’ti vā pāṭho, na uddhaṭānīti attho.",
  "tika-abh08t27:18_0": "Yadi evaṁ kasmā dvipañcaviññāṇesu sarūpeneva cittekaggatā vuttā, nanu tassā vitakkavirahena",
  "tika-abh08t27:18_1": "jhānaṅgakicce asamatthatāya rāsibhajanābhāvato yevāpanakavasena vacanaṁ yuttanti",
  "tika-abh08t27:18_2": "? Vuccate – kusalākusalesu avijjamānadhammassa vipākesupi anupalabbhanato jhānaṅgakiccassa",
  "tika-abh08t27:18_3": "akaraṇepi kusalākusalesu desitaniyāmeneva sarūpena idhāpi vuttā. Hotu tāva etaṁ,",
  "tika-abh08t27:18_4": "jhānarāsiyaṁ vedanā kasmā vuttā. Sā hi sabbacittasādhāraṇabhāvato phassapañcakarāsimhi",
  "tika-abh08t27:18_5": "ceva, upekkhādiindriyabhāvato indriyarāsimhiyeva vattabbā, na itarattha tadabhāvatoti?",
  "tika-abh08t27:18_6": "Saccaṁ, vedanā pana sabbavedanānaṁ sāmaññasabhāvena phassapañcake āgatavedanā ca",
  "tika-abh08t27:18_7": "aparena visesavacanena tattha niddiṭṭhā, na tattha antokaraṇatthaṁ. Teneva hi dhammasaṅgaṇiyaṁ",
  "tika-abh08t27:18_8": "dvipañcaviññāṇesu saṅgahavāre jhānaṅgarāsi na uddhaṭāti rūpadhātuyaṁ tiṇṇaṁ mahābhūtānaṁ",
  "tika-abh08t27:18_9": "appaṭighabhāvepi kāmadhātuyaṁ sappaṭighamahābhūtehi samānabhāvato tatthāpi sappaṭighabhāvo",
  "tika-abh08t27:18_10": "viya dvipañcaviññāṇesu vedanācittekaggatānaṁ vitakkaviyogena jhānakiccākaraṇepi savitakkacittesu",
  "tika-abh08t27:18_11": "jhānacittasamaṅgīvedanādīhi samānattā jhānaṅgabhāvena vacanaṁ nāma yuttaṁ. Teneva",
  "tika-abh08t27:18_12": "ca nāmarūpasamāse ‘‘phassapañcakarāsijhānadukarāsiindriyattikarāsī’’ti vuttanti.",
  "tika-abh08t27:18_13": "Atha vā kiṁ etāya yutticintāya, dhammasabhāvavedinā tathāgatena dhammasabhāvaṁ avirajjhitvā",
  "tika-abh08t27:18_14": "desitanti na ettha anuyogo kātabboti. Ahetukacittānaṁ ārammaṇe suppatiṭṭhitatābhāvena",
  "tika-abh08t27:18_15": "aniyyānikattā vuttaṁ ‘‘sabbā…pe… na uddhare’’ti. Vuttañhetaṁ aṭṭhakathāyampi ‘‘hetupacchimako maggo’’ti.",
  "tika-abh08t27:19_0": "117.Tīṇi soḷasacittesūti pannarasasu ahetukavipākacittesu ceva kiriyāmanodhātumhi",
  "tika-abh08t27:19_1": "cāti soḷasasu cittesu. Manindriyaṁ jīvitindriyaṁ vedanindriyesu labbhamānamekanti",
  "tika-abh08t27:19_2": "tīṇindriyāni honti. Imesupi kusalavipākakāyaviññāṇadhātuyaṁ manindriyasukhindriyajīvitindriyavasena",
  "tika-abh08t27:19_3": "tīṇindriyāni, akusalavipākakāyaviññāṇadhātuyaṁ dukkhindriyena saha tīṇi, sukhasantīraṇe",
  "tika-abh08t27:19_4": "somanassindriyena saha tīṇi, avasesaterasacittesu upekkhindriyena saha tīṇīti. Ettha",
  "tika-abh08t27:19_5": "cittanti sasampayuttadhammassa cittuppādassa adhippetattā manindriyassāpi ādhārabhāvo",
  "tika-abh08t27:19_6": "yujjeyya. Itarathā hi manindriyanti cittasseva gahaṇe tassa attano ca ādhārabhāvo",
  "tika-abh08t27:19_7": "na yujjatīti. Ekasmiṁ pana cattārīti ekasmiṁ vicikicchāsahagate vīriyindriyamanindriyajīvitindriyaupekkhindriyavasena",
  "tika-abh08t27:19_8": "cattāri. Pañca terasasūti ṭhapetvā vicikicchāsahagataṁ avasesāni ekādasa akusalacittāni,",
  "tika-abh08t27:19_9": "kiriyāhetukamanoviññāṇadhātudvayanti terasasu cittesu vīriyindriyādīni tīṇi, samādhindriyaṁ,",
  "tika-abh08t27:19_10": "vedanindriyesu labbhamānaṁ ekanti pañcindriyāni. Ettha hi dvīsu dosamūlesu vīriyindriyasamādhindriyamanindriyajīvitindriyadomanassindriyavasena",
  "tika-abh08t27:19_11": "pañca, pañcasu somanassasahagatesu purimāni cattāri somanassindriyena saddhiṁ pañca,",
  "tika-abh08t27:19_12": "sesesu upekkhindriyena saddhiṁ pañca honti.",
  "tika-abh08t27:20_0": "118.Satta dvādasacittesūti dvādasasu ñāṇavippayuttacittesu saddhāsatisamādhivīriyajīvitamanindriyāni",
  "tika-abh08t27:20_1": "ca vedanindriyesu labbhamānamekanti satta indriyāni. Tattha hi chasu somanassasahagatesu",
  "tika-abh08t27:20_2": "saddhindriyādīni cha somanassindriyena saddhiṁ satta, itaresu chasu upekkhindriyena",
  "tika-abh08t27:20_3": "saddhiṁ satta honti. Ekenūnesu…pe… manesu cāti dvādasa ñāṇasampayuttāni kāmāvacarāni,",
  "tika-abh08t27:20_4": "sattavīsati lokiyajjhānacittāni cāti ekūnacattālīsavidhesu lokiyacittesu purimāni",
  "tika-abh08t27:20_5": "satta, paññindriyañcāti aṭṭheva indriyāni. Ettha hi somanassasahagatesu chasu kāmāvacaresu,",
  "tika-abh08t27:20_6": "dvādasasu rūpāvacaracatukkajjhānesu cāti aṭṭhārasacittesu somanassindriyena, sesesu",
  "tika-abh08t27:20_7": "ca upekkhindriyena saddhiṁ yojetvā aṭṭhindriyāni veditabbāni.",
  "tika-abh08t27:21_0": "119.Cattālīsāya cittesu navakanti samacattālīsavidhesu lokuttaracittesu purimāni",
  "tika-abh08t27:21_1": "aṭṭhaindriyāni, anaññātaññassāmītindriyaṁ aññindriyaṁ aññātāvindriyanti imesu labbhamānamekanti",
  "tika-abh08t27:21_2": "indriyānaṁ navakā. Sotāpattimaggesu hi anaññātaññassāmītindriyaṁ labbhati. Sotāpattiphalato",
  "tika-abh08t27:21_3": "paṭṭhāya arahattamaggapariyosānesu taṁ na labbhati. Tassa ṭhāne aññindriyaṁ. Arahattaphale",
  "tika-abh08t27:21_4": "tampi na labbhati. Tassa ṭhāne aññātāvindriyaṁ tiṭṭhatīti. Evanti chahi indriyehi",
  "tika-abh08t27:21_5": "sampayuttassa abhāvato katthaci tīṇi, katthaci cattāri, katthaci pañca, katthaci",
  "tika-abh08t27:21_6": "satta, katthaci aṭṭha, katthaci navindriyānīti evaṁ chahi ākārehi indriyayogopi,",
  "tika-abh08t27:21_7": "na kevalaṁ jhānaṅgayogova, atha kho indriyehi saha cittuppādānaṁ sampayogopi veditabboti.",
  "tika-abh08t27:22_0": "120-3. Idāni maggaṅgasampayogaṁ dassento paṭhamaṁ tāva yesu cittesu maggaṅgāni na",
  "tika-abh08t27:22_1": "labbhanti, tāni dassetvā pacchā maggaṅgayogacittuppāde dassetuṁ ‘‘amaggaṅgānī’’tiādimāha.",
  "tika-abh08t27:22_2": "Etthāti etasmiṁ ekavīsasatappabhede cittasmiṁ, imasmiṁ maggaṅgādhikāre vā. Viññāṇesu",
  "tika-abh08t27:22_3": "dvipañcasūti sabhāvāvitakkesu cakkhādīsu dvipañcaviññāṇesu. Kiñcāpi heṭṭhā dvipañcaviññāṇesu",
  "tika-abh08t27:22_4": "jhānaṅgābhāvo, ahetukesu ca maggaṅgābhāvo vuttova, ajhānaṅgāni pana tattha adhikāravasena",
  "tika-abh08t27:22_5": "vuttāni, idha pasaṅgāgatavasena. Amaggaṅgāni tattha pasaṅgāgatavasena, idha adhikāravasenāti",
  "tika-abh08t27:22_6": "na koci punaruttidoso.",
  "tika-abh08t27:23_0": "Ekanti vicikicchāsampayuttaṁ cittaṁ. Tañhi micchāsaṅkappamicchāvāyāmayogato dve maggaṅgāni",
  "tika-abh08t27:23_1": "etthāti dumaggaṅgaṁ. Timaggaṅgāni sattasūti cattāri diṭṭhivippayuttāni, dve dosamūlāni,",
  "tika-abh08t27:23_2": "uddhaccasahagatacittanti sattasu micchāsaṅkappamicchāvāyāmamicchāsamādhiyogato timaggaṅgāni.",
  "tika-abh08t27:23_3": "Cattālīsa…pe… caturaṅgikoti dvādasa ñāṇavippayuttāni, cattāri diṭṭhisampayuttāni,",
  "tika-abh08t27:23_4": "paṭhamajjhānikavajjāni catuvīsati mahaggatacittānīti cattālīsacittesu yo maggo labbhati,",
  "tika-abh08t27:23_5": "so yathāyogaṁ sammāsaṅkappasammāvāyāmasammāsatisammāsamādhiyogato, micchādiṭṭhimicchāsaṅkappamicchāvāyāmamicchāsamādhiyogato,",
  "tika-abh08t27:23_6": "sammādiṭṭhisammāvāyāmasammāsatisammāsamādhiyogato ca caturaṅgiko mato. Tattha ñāṇavippayuttesu",
  "tika-abh08t27:23_7": "dvādasasu paṭhamāni cattāri, diṭṭhisampayuttesu majjhimāni, sesesu pacchimāni labbhanti.",
  "tika-abh08t27:24_0": "Pañcaddasasu…pe… pañcaṅgikoti dvādasasu ñāṇasampayuttakāmāvacaresu ceva tīsu lokiyapaṭhamajjhānikesu",
  "tika-abh08t27:24_1": "cāti pannarasasu cittesu sammādiṭṭhisammāsaṅkappasammāvāyāmasammāsatisammāsamādhivasena",
  "tika-abh08t27:24_2": "pañcaṅgiko maggo. Nanu ca sammāvācādayo kāmāvacaresu labbhantīti? Saccaṁ labbhanti,",
  "tika-abh08t27:24_3": "pāṭhe pana anāgatattā idha pariccattāti. Dvattiṁsacittesūti paṭhamajjhānikavajjesu",
  "tika-abh08t27:24_4": "dvattiṁsalokuttaracittesu. Sattaṅgikoti avitakkattā sammāsaṅkappo na labbhatīti taṁ",
  "tika-abh08t27:24_5": "pariccajitvā avasesasattamaggaṅgavasena sattaṅgiko vutto.",
  "tika-abh08t27:25_0": "Yattha pana sammāsaṅkappo labbhati, tattha tena saha aṭṭhaṅgikoti āha ‘‘maggo aṭṭhasū’’tiādi.",
  "tika-abh08t27:25_1": "Tattha aṭṭhasu cittesūti paṭhamajjhānikesu aṭṭhasu lokuttaracittesu. Evanti chahi",
  "tika-abh08t27:25_2": "maggaṅgehi sampayuttassa abhāvato katthaci dve maggaṅgāni, katthaci tīṇi, katthaci",
  "tika-abh08t27:25_3": "cattāri, katthaci pañca, katthaci satta, katthaci aṭṭhāti evaṁ chahi pakārehi.",
  "tika-abh08t27:26_0": "124-6. Idāni balasampayogaṁ dassento āha ‘‘balāni dve’’tiādi. Tattha vīriyabalasamādhibalavasena",
  "tika-abh08t27:26_1": "dve balāni kiriyāhetukamanoviññāṇadhātudvaye vibhaṅgavāre āgatāni vīriyabalasamādhibalāni",
  "tika-abh08t27:26_2": "paccekaṁ labbhantīti ‘‘dve dvicittesū’’ti vuttaṁ. Ekasmiṁ tīṇīti ekasmiṁ vicikicchāsahagate",
  "tika-abh08t27:26_3": "vīriyabalaahirikabalaanottappabalavasena tīṇi balāni. Ekādasasu cattārīti vicikicchāsahagatavajjesu",
  "tika-abh08t27:26_4": "ekādasasu akusalacittesu samādhibalañceva pubbe vuttāni tīṇīti cattāribalāni. Cha",
  "tika-abh08t27:26_5": "dvādasasūti dvādasasu ñāṇavippayuttacittesu saddhāvīriyasatisamādhihiriottappavasena cha balāni.",
  "tika-abh08t27:27_0": "Ekūnāsītiyāsattāti dvādasasu ñāṇasampayuttakāmāvacaracittesu ceva sattavīsatimahaggatacittesu",
  "tika-abh08t27:27_1": "ca cattālīsāya lokuttaracittesu cāti ekūnāsītividhesu cittesu saddhāvīriyasatisamādhipaññāhiriottappavasena",
  "tika-abh08t27:27_2": "satta balāni. Soḷasevābalānīti pañcadasa ahetukavipākāni, kiriyāmanodhātuāvajjanañcāti",
  "tika-abh08t27:27_3": "soḷasa balavippayogato abalacittāni. Evanti pañcahi balehi sampayuttassa abhāvato",
  "tika-abh08t27:27_4": "katthaci dve, katthaci tīṇi, katthaci cattāri, katthaci cha, katthaci sattāti pañcahi",
  "tika-abh08t27:27_5": "ākārehi sabalaṁ, imesu ekassāpi abhāvato abalampi ca viññeyyaṁ, vijānitabbanti attho.",
  "tika-abh08t27:27_6": "Heturāsiādayo vinicchayabhāvato na vuttāti veditabbaṁ. Yesu cittesu yāni jhānaṅgamaggaṅgabalindriyāni",
  "tika-abh08t27:27_7": "jāyantīti sambandho. Gāthābandhasukhatthaṁ indriyānaṁ osānakaraṇaṁ.",
  "tika-abh08t27:28": "Iti abhidhammatthavikāsiniyā nāma",
  "tika-abh08t27:29": "Abhidhammāvatārasaṁvaṇṇanāya",
  "tika-abh08t27:30": "Cetasikavibhāganiddesavaṇṇanā niṭṭhitā."
}