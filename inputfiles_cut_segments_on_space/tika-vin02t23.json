{
  "tika-vin02t23:0": "4. Samathakkhandhakaṁ",
  "tika-vin02t23:1": "Sammukhāvinayakathāvaṇṇanā",
  "tika-vin02t23:2": "187. Samathakkhandhake saññāpetīti ettha saṁ-saddūpapado ñā-saddo tosanavisiṭṭhe avabodhane vattatīti āha “paritosetvā jānāpetī”ti.",
  "tika-vin02t23:3": "Sativinayādikathāvaṇṇanā",
  "tika-vin02t23:4_0": "195-200.Desanāmattamevetanti “pañcimānī”ti etaṁ desanāmattaṁ. Sativepullappattassa",
  "tika-vin02t23:4_1": "khīṇāsavassa dātabbo vinayo sativinayo. Amūḷhassa dātabbo vinayo amūḷhavinayo. Paṭiññātena",
  "tika-vin02t23:4_2": "karaṇaṁ paṭiññātakaraṇaṁ.",
  "tika-vin02t23:5": "212.Tiṇavatthārakasadisattāti taṁsadisatāya tabbohāroti dasseti yathā “esa brahmadatto”ti.",
  "tika-vin02t23:6": "Adhikaraṇakathāvaṇṇanā",
  "tika-vin02t23:7_0": "216.Vivādādhikaraṇassa kiṁ mūlantiādīsu vivādamūlānīti vivādassa mūlāni. Kodhanoti",
  "tika-vin02t23:7_1": "kujjhanalakkhaṇena kodhena samannāgato. Upanāhīti veraappaṭinissaggalakkhaṇena upanāhena",
  "tika-vin02t23:7_2": "samannāgato. Agāravoti gāravavirahito. Appatissoti appatissayo anīcavutti. Ettha",
  "tika-vin02t23:7_3": "pana yo bhikkhu satthari dharamāne tīsu kālesu upaṭṭhānaṁ na yāti, satthari anupāhane",
  "tika-vin02t23:7_4": "caṅkamante saupāhano caṅkamati, nīce caṅkame caṅkamante ucce caṅkamati, heṭṭhā vasante",
  "tika-vin02t23:7_5": "upari vasati, satthu dassanaṭṭhāne ubho aṁse pārupati, chattaṁ dhāreti, upāhanaṁ",
  "tika-vin02t23:7_6": "dhāreti, nahāyati, uccāraṁ vā passāvaṁ vā karoti, parinibbute vā pana cetiyaṁ vandituṁ",
  "tika-vin02t23:7_7": "na gacchati, cetiyassa paññāyanaṭṭhāne satthudassanaṭṭhāne vuttaṁ sabbaṁ karoti,",
  "tika-vin02t23:7_8": "aññehi ca bhikkhūhi “kasmā evaṁ karosi, na idaṁ vaṭṭati, sammāsambuddhassa nāma lajjituṁ",
  "tika-vin02t23:7_9": "vaṭṭatī”ti vutte “tuṇhī hohi, buddho buddhoti vadasi, kiṁ buddho nāmā”ti bhaṇati,",
  "tika-vin02t23:7_10": "ayaṁ satthari agāravo nāma.",
  "tika-vin02t23:8_0": "Yo pana dhammasavane saṅghuṭṭhe sakkaccaṁ na gacchati, sakkaccaṁ dhammaṁ na suṇāti,",
  "tika-vin02t23:8_1": "niddāyati vā sallapanto vā nisīdati, sakkaccaṁ na gaṇhāti na vāceti, “kiṁ dhamme",
  "tika-vin02t23:8_2": "agāravaṁ karosī”ti vutte “tuṇhī hohi, dhammo dhammoti vadasi, kiṁ dhammo nāmā”ti",
  "tika-vin02t23:8_3": "vadati, ayaṁ dhamme agāravo nāma. Yo pana therena bhikkhunā anajjhiṭṭho dhammaṁ deseti",
  "tika-vin02t23:8_4": "uddisati pañhaṁ katheti, vuḍḍhe bhikkhū ghaṭṭento gacchati tiṭṭhati nisīdati, dussapallatthikaṁ",
  "tika-vin02t23:8_5": "vā hatthapallatthikaṁ vā karoti, saṅghamajjhe ubho aṁse pārupati, chattupāhanaṁ dhāreti,",
  "tika-vin02t23:8_6": "“bhikkhusaṅghassa lajjituṁ vaṭṭatī”ti vuttepi “tuṇhī hohi, saṅgho saṅghoti vadasi,",
  "tika-vin02t23:8_7": "kiṁ saṅgho, migasaṅgho ajasaṅgho”tiādīni vadati, ayaṁ saṅghe agāravo nāma. Ekabhikkhusmimpi",
  "tika-vin02t23:8_8": "hi agārave kate saṅghe katoyeva hoti. Tisso sikkhā pana apūrayamāno sikkhāya na paripūrakārī nāma.",
  "tika-vin02t23:9_0": "Ahitāya dukkhāya devamanussānanti ekasmiṁ vihāre dvinnaṁ bhikkhūnaṁ uppannavivādo",
  "tika-vin02t23:9_1": "kathaṁ devamanussānaṁ ahitāya dukkhāya saṁvattati? Kosambakakkhandhake viya hi dvīsu",
  "tika-vin02t23:9_2": "bhikkhūsu vivādaṁ āpannesu tasmiṁ vihāre tesaṁ antevāsikā vivadanti, tesaṁ ovādaṁ",
  "tika-vin02t23:9_3": "gaṇhanto bhikkhunisaṅgho vivadati, tato tesaṁ upaṭṭhākā vivadanti, atha manussānaṁ",
  "tika-vin02t23:9_4": "ārakkhadevatā dve koṭṭhāsā honti. Tattha dhammavādīnaṁ ārakkhadevatā dhammavādiniyo",
  "tika-vin02t23:9_5": "honti, adhammavādīnaṁ adhammavādiniyo. Tato ārakkhadevatānaṁ mittā bhummadevatā bhijjanti.",
  "tika-vin02t23:9_6": "Evaṁ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā",
  "tika-vin02t23:9_7": "honti. Dhammavādīhi pana adhammavādinova bahutarā honti. Tato “yaṁ bahukehi gahitaṁ,",
  "tika-vin02t23:9_8": "taṁ taccha”nti dhammaṁ vissajjetvā bahutarā adhammaṁ gaṇhanti. Te adhammaṁ purakkhatvā",
  "tika-vin02t23:9_9": "viharantā apāyesu nibbattanti. Evaṁ ekasmiṁ vihāre dvinnaṁ bhikkhūnaṁ uppanno vivādo",
  "tika-vin02t23:9_10": "bahūnaṁ ahitāya dukkhāya hoti. Ajjhattaṁ vāti attani vā attano parisāya vā. Bahiddhā",
  "tika-vin02t23:9_11": "vāti parasmiṁ vā parassa parisāya vā. Āyatiṁ anavassavāyāti āyatiṁ anuppādāya.",
  "tika-vin02t23:10_0": "Makkhīti paresaṁ guṇamakkhanalakkhaṇena makkhena samannāgato. Paḷāsīti yugaggāhalakkhaṇena",
  "tika-vin02t23:10_1": "paḷāsena samannāgato. Issukīti parasakkārādīnaṁ issāyanalakkhaṇāya issāya samannāgato.",
  "tika-vin02t23:10_2": "Maccharīti āvāsamacchariyādīhi samannāgato. Saṭhoti kerāṭiko. Māyāvīti katapāpapaṭicchādako.",
  "tika-vin02t23:10_3": "Pāpicchoti asantasambhāvanicchako dussīlo. Micchādiṭṭhīti natthikavādī ahetukavādī",
  "tika-vin02t23:10_4": "akiriyavādī. Sandiṭṭhiparāmāsīti sayaṁ diṭṭhameva parāmasati gaṇhāti. Ādhānaggāhīti",
  "tika-vin02t23:10_5": "daḷhaggāhī. Duppaṭinissaggīti na sakkā hoti gahitaṁ nissajjāpetuṁ. Ettha ca kodhano",
  "tika-vin02t23:10_6": "hoti upanāhītiādinā puggalādhiṭṭhānanayena kodhūpanāhādayo akusaladhammā vivādamūlānīti",
  "tika-vin02t23:10_7": "dassitāni, tathā duṭṭhacittā vivadantītiādinā lobhadosamohā. Aduṭṭhacittā vivadantītiādinā",
  "tika-vin02t23:10_8": "ca alobhādayo vivādamūlānīti dassitāni.",
  "tika-vin02t23:11_0": "217.Dubbaṇṇoti paṁsupisācako viya jhāmakhāṇuvaṇṇo. Duddassikoti vijātamātuyāpi amanāpadassano.",
  "tika-vin02t23:11_1": "Okoṭimakoti lakuṇḍako. Kāṇoti ekakkhikāṇo vā ubhayakkhikāṇo vā. Kuṇīti ekahatthakuṇī",
  "tika-vin02t23:11_2": "vā ubhayahatthakuṇī vā. Khañjoti ekapādakhañjo vā ubhayapādakhañjo vā. Pakkhahatoti",
  "tika-vin02t23:11_3": "hatapakkho pīṭhasappī.",
  "tika-vin02t23:12_0": "220.Vivādādhikaraṇaṁ kusalaṁ akusalaṁ abyākatanti vivādādhikaraṇaṁ kiṁ kusalaṁ akusalaṁ",
  "tika-vin02t23:12_1": "udāhu abyākatanti pucchati. Vivādādhikaraṇaṁ siyā kusalantiādi vissajjanaṁ. Esa nayo",
  "tika-vin02t23:12_2": "sesesupi. Vivadanti etenāti vivādoti āha “yena vivadanti, so cittuppādo vivādo”ti.",
  "tika-vin02t23:12_3": "Kathaṁ pana so cittuppādo adhikaraṇaṁ nāmāti āha “samathehi ca adhikaraṇīyatāya adhikaraṇa”nti,",
  "tika-vin02t23:12_4": "samathehi sametabbatāya adhikaraṇanti attho. Vivādahetubhūtassa hi cittuppādassa",
  "tika-vin02t23:12_5": "vūpasamena tappabhavassa saddassapi vūpasamo hotīti cittuppādassa samathehi adhikaraṇīyatā",
  "tika-vin02t23:12_6": "pariyāyo sambhavati.",
  "tika-vin02t23:13_0": "222.Āpattādhikaraṇaṁ siyā akusalaṁ siyā abyākatanti ayaṁ vikappo paññattivajjaṁyeva",
  "tika-vin02t23:13_1": "sandhāya vutto, na lokavajjanti dassetuṁ “sandhāyabhāsitavasenā”tiādimāha. Kasmā",
  "tika-vin02t23:13_2": "panettha sandhāyabhāsitavasena attho veditabboti āha “yasmiṁ hī”tiādi. Pathavīkhaṇanādiketi",
  "tika-vin02t23:13_3": "ettha ādi-saddena bhūtagāmapātabyatādipaññattivajjaṁ sikkhāpadaṁ saṅgaṇhāti. Yo vinaye",
  "tika-vin02t23:13_4": "apakataññutāya vattasīsena sammuñjaniādinā pathavīkhaṇanādīni karoti, tadā tassuppannacittaṁ",
  "tika-vin02t23:13_5": "sandhāya vuttaṁ “kusalacittaṁ aṅgaṁ hotī”ti. Aṅgaṁ hotīti ca vattasīsena karontassapi",
  "tika-vin02t23:13_6": "“imaṁ pathaviṁ khaṇāmī”tiādinā vītikkamajānanavasena pavattattā taṁ kusalacittaṁ",
  "tika-vin02t23:13_7": "āpattādhikaraṇaṁ, kusalacittaṁ āpattiyā kāraṇaṁ hotīti attho. Na hi vītikkamaṁ ajānantassa",
  "tika-vin02t23:13_8": "pathavīkhaṇanādīsu āpatti sambhavati. Tasmiṁ satīti tasmiṁ kusalacitte āpattibhāvena",
  "tika-vin02t23:13_9": "gahite satīti adhippāyo. Tasmāti yasmā kusalacitte āpattibhāvena gahite sati “natthi",
  "tika-vin02t23:13_10": "āpattādhikaraṇaṁ kusala”nti na sakkā vattuṁ, tasmā. Nayidaṁ aṅgappahonakacittaṁ sandhāya",
  "tika-vin02t23:13_11": "vuttanti “āpattādhikaraṇaṁ siyā akusalaṁ siyā abyākataṁ, natthi āpattādhikaraṇaṁ",
  "tika-vin02t23:13_12": "kusala”nti idaṁ āpattisamuṭṭhāpakabhāvena aṅgappahonakaṁ āpattiyā kāraṇabhūtaṁ cittaṁ",
  "tika-vin02t23:13_13": "sandhāya na vuttaṁ. Kiṁ pana sandhāya vuttanti āha “idaṁ panā”tiādi. Bhikkhumhi kammaṭṭhānagatacittena",
  "tika-vin02t23:13_14": "nipanne niddāyante vā mātugāmo ce seyyaṁ kappeti, tasmiṁ khaṇe seyyākārena vattamānarūpameva",
  "tika-vin02t23:13_15": "āpatti, na kusalādivasappavattaṁ cittanti āha “asañcicca…pe… sahaseyyādivasena āpajjato",
  "tika-vin02t23:13_16": "abyākataṁ hotī”ti. Tasmiñhi khaṇe uṭṭhātabbe jāte anuṭṭhānato tadākārapavatto rūpakkhandhova āpatti.",
  "tika-vin02t23:14_0": "“Āpattiṁ āpajjanto kusalacitto vā āpajjati akusalābyākatacitto vā”ti vacanato kusalampi",
  "tika-vin02t23:14_1": "āpattādhikaraṇaṁ siyāti ce? Na. Yo hi āpattiṁ āpajjatīti vuccati, so tīsu cittesu",
  "tika-vin02t23:14_2": "aññataracittasamaṅgī hutvā āpajjati, na aññathāti dassanatthaṁ “kusalacitto vā”tiādi",
  "tika-vin02t23:14_3": "vuttaṁ. Ayañhettha attho – pathavīkhaṇanādīsu kusalacittakkhaṇe vītikkamādivasena",
  "tika-vin02t23:14_4": "pavattarūpasambhavato kusalacitto vā tathāpavattarūpasaṅkhātaṁ abyākatāpattiṁ āpajjati,",
  "tika-vin02t23:14_5": "tathā abyākatacitto vā abyākatarūpasaṅkhātaṁ abyākatāpattiṁ āpajjati. Pāṇātipātādiṁ",
  "tika-vin02t23:14_6": "akusalacitto vā akusalāpattiṁ āpajjati, rūpaṁ panettha abbohārikaṁ. Supinante ca",
  "tika-vin02t23:14_7": "pāṇātipātādiṁ karonto sahaseyyādivasena āpajjitabbāpattiṁ āpajjanto akusalacitto",
  "tika-vin02t23:14_8": "abyākatāpattiṁ āpajjatīti.",
  "tika-vin02t23:15_0": "Kusalacittaṁāpajjeyyāti eḷakalomaṁ gahetvā kammaṭṭhānamanasikārena tiyojanaṁ atikkamantassa",
  "tika-vin02t23:15_1": "paññattiṁ ajānitvā padaso dhammaṁ vācentassa ca āpajjitabbāpattiyā kusalacittaṁ āpajjeyya.",
  "tika-vin02t23:15_2": "Na ca tattha vijjamānampi kusalacittaṁ āpattiyā aṅganti tasmiṁ vijjamānampi kusalacittaṁ",
  "tika-vin02t23:15_3": "āpattiyā aṅgaṁ na hoti, sayaṁ āpatti na hotīti attho. Calitappavattānanti calitānaṁ",
  "tika-vin02t23:15_4": "pavattānañca. Calito kāyo, pavattā vācā. Aññatarameva aṅganti kāyavācānaṁ aññatarameva",
  "tika-vin02t23:15_5": "āpattīti attho. Tañca rūpakkhandhapariyāpannattā abyākatanti iminā abyākatamāpattādhikaraṇaṁ, nāññanti dasseti.",
  "tika-vin02t23:16_0": "Yadi evaṁ “sāpattikassa, bhikkhave, nirayaṁ vā vadāmi tiracchānayoniṁ vā”ti vacanato",
  "tika-vin02t23:16_1": "abyākatassapi vipākadhammatā āpajjeyyāti? Nāpajjeyya. Asañcicca āpannā hi āpattiyo",
  "tika-vin02t23:16_2": "yāva so na jānāti, tāva anantarāyakarā, jānitvā chādento pana chādanappaccayā aññaṁ",
  "tika-vin02t23:16_3": "dukkaṭasaṅkhātaṁ akusalamāpattādhikaraṇamāpajjati, tañca akusalasabhāvattā saggamokkhānaṁ",
  "tika-vin02t23:16_4": "antarāyakaraṇanti sāpattikassa apāyagāmitā vuttā. Abyākataṁ pana āpattādhikaraṇaṁ",
  "tika-vin02t23:16_5": "avipākadhammamevāti niṭṭhamettha gantabbaṁ. Teneva porāṇagaṇṭhipadesupi “puthujjano",
  "tika-vin02t23:16_6": "kalyāṇaputhujjano sekkho arahāti cattāro puggale dassetvā tesu arahato āpattādhikaraṇaṁ",
  "tika-vin02t23:16_7": "abyākatameva, tathā sekkhānaṁ, tathā kalyāṇaputhujjanassa asañcicca vītikkamakāle",
  "tika-vin02t23:16_8": "abyākatameva. Itarassa akusalampi hoti abyākatampi. Yasmā cassa sañcicca vītikkamakāle",
  "tika-vin02t23:16_9": "akusalameva hoti, tasmā vuttaṁ ‘natthi āpattādhikaraṇaṁ kusala’nti. Sabbattha evaṁ",
  "tika-vin02t23:16_10": "abyākatanti vipākābhāvamattaṁ sandhāya vutta”nti likhitaṁ. Yañca āpattādhikaraṇaṁ",
  "tika-vin02t23:16_11": "akusalaṁ, tampi desitaṁ vuṭṭhitaṁ vā anantarāyakaraṁ. Yathā hi ariyūpavādakammaṁ",
  "tika-vin02t23:16_12": "akusalampi samānaṁ accayaṁ desetvā khamāpanena payogasampattipaṭibāhitattā avipākadhammataṁ",
  "tika-vin02t23:16_13": "āpannaṁ ahosikammaṁ hoti, evamidampi desitaṁ vuṭṭhitaṁ vā payogasampattipaṭibāhitattā",
  "tika-vin02t23:16_14": "avipākadhammatāya ahosikammabhāvena anantarāyakaraṁ jātaṁ. Teneva “sāpattikassa,",
  "tika-vin02t23:16_15": "bhikkhave, nirayaṁ vā vadāmi tiracchānayoniṁ vā”ti sāpattikasseva apāyagāmitā vuttā.",
  "tika-vin02t23:17": "Adhikaraṇavūpasamanasamathakathāvaṇṇanā",
  "tika-vin02t23:18": "228. Vivādasaṅkhāte atthe paccatthikā atthapaccatthikā.",
  "tika-vin02t23:19": "229.Sammukhāvinayasminti sammukhāvinayabhāve.",
  "tika-vin02t23:20": "230.Antarenāti kāraṇena.",
  "tika-vin02t23:21": "231. Ubbāhikāya khīyanake pācitti na vuttā tattha chandadānassa natthitāya.",
  "tika-vin02t23:22": "236.Tassa kho tanti ettha kho tanti nipātamattaṁ.",
  "tika-vin02t23:23": "238. “Kā ca tattha tassapāpiyasikāyā”ti potthakesu likhanti. “Kā ca tassapāpiyasikā”ti evaṁ panettha pāṭho veditabbo.",
  "tika-vin02t23:24_0": "242.Kiccādhikaraṇaṁ ekena samathena sammatīti ettha “kiccameva kiccādhikaraṇa”nti",
  "tika-vin02t23:24_1": "vacanato apalokanakammādīnametaṁ adhivacanaṁ. Taṁ vivādādhikaraṇādīni viya samathehi",
  "tika-vin02t23:24_2": "sametabbaṁ na hoti, kintu sammukhāvinayena sampajjati, tasmā sammatīti ettha sampajjatīti",
  "tika-vin02t23:24_3": "attho gahetabbo. Sesamettha suviññeyyameva.",
  "tika-vin02t23:25": "Samathakkhandhakavaṇṇanā niṭṭhitā."
}