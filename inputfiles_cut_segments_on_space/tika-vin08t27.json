{
  "tika-vin08t27:0": "27. Upajjhāyādivattavinicchayakathā",
  "tika-vin08t27:1": "Upajjhāyavattakathāvaṇanā",
  "tika-vin08t27:2_0": "183. Evaṁ vassūpanāyikavinicchayaṁ kathetvā idāni upajjhāyavattādivattakathaṁ kathetuṁ",
  "tika-vin08t27:2_1": "‘‘vattanti etthā’’tiādimāha. Tattha vattetabbaṁ pavattetabbanti vattaṁ, saddhivihārikādīhi",
  "tika-vin08t27:2_2": "upajjhāyādīsu pavattetabbaṁ ābhisamācārikasīlaṁ. Taṁ katividhanti āha ‘‘vattaṁ nāmetaṁ…pe…",
  "tika-vin08t27:2_3": "bahuvidha’’nti. Vaccakuṭivattanti ettha iti-saddo ādyattho. Tena saddhivihārikavattaantevāsikavattaanumodanavattāni",
  "tika-vin08t27:2_4": "saṅgayhanti. Vuttañhi tattha tattha aṭṭhakathāsu ‘‘cuddasa khandhakavattānī’’ti.",
  "tika-vin08t27:2_5": "Vattakkhandhake (cūḷava. 356) ca pāḷiyaṁ āgatameva, tattha pana āgantukavattato paṭṭhāya",
  "tika-vin08t27:2_6": "āgataṁ, idha upajjhāyavattato. Ito aññānipi pañcasattati sekhiyavattāni dveasīti",
  "tika-vin08t27:2_7": "mahāvattāni ca vattameva. Tesu pana sekhiyavattāni mahāvibhaṅge āgatāni, mahāvattāni",
  "tika-vin08t27:2_8": "kammakkhandhakapārivāsikakkhandhakesu (cūḷava. 75 ādayo), tasmā idha cuddasa khandhakavattāniyeva",
  "tika-vin08t27:2_9": "dassitāni. Tesu upajjhāyavattaṁ paṭhamaṁ dassento ‘‘tattha upajjhāyavattaṁ tāva evaṁ",
  "tika-vin08t27:2_10": "veditabba’’ntyādimāha.",
  "tika-vin08t27:3_0": "Tattha ko upajjhāyo, kenaṭṭhena upajjhāyo, kathaṁ gahito upajjhāyo, kena vattitabbaṁ",
  "tika-vin08t27:3_1": "upajjhāyavattaṁ, katamaṁ taṁ vattanti? Tattha ko upajjhāyoti ‘‘anujānāmi, bhikkhave,",
  "tika-vin08t27:3_2": "byattena bhikkhunā paṭibalena dasavassena vā atirekadasavassena vā upasampādetu’’ntiādivacanato",
  "tika-vin08t27:3_3": "(mahāva. 76) byattibalasampanno upasampadato paṭṭhāya dasavasso vā atirekadasavasso",
  "tika-vin08t27:3_4": "vā bhikkhu upajjhāyo. Kenaṭṭhena upajjhāyoti vajjāvajjaṁ upanijjhāyatīti upajjhāyo,",
  "tika-vin08t27:3_5": "saddhivihārikānaṁ khuddakaṁ vajjaṁ vā mahantaṁ vajjaṁ vā bhuso cintetīti attho. Kathaṁ",
  "tika-vin08t27:3_6": "gahito hoti upajjhāyoti saddhivihārikena ekaṁsaṁ uttarāsaṅgaṁ karitvā ukkuṭikaṁ nisīditvā",
  "tika-vin08t27:3_7": "añjaliṁ paggahetvā ‘‘upajjhāyo me, bhante, hohī’’ti tikkhattuṁ vutte sace upajjhāyo",
  "tika-vin08t27:3_8": "‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti",
  "tika-vin08t27:3_9": "vā imesu pañcasu padesu yassa kassaci padassa vasena kāyena vā vācāya vā kāyavācāhi",
  "tika-vin08t27:3_10": "vā ‘‘gahito tayā upajjhāyo’’ti upajjhāyaggahaṇaṁ viññāpeti, gahito hoti upajjhāyo.",
  "tika-vin08t27:3_11": "Tattha sāhūti sādhu. Lahūti agaru, subharatāti attho. Opāyikanti upāyapaṭisaṁyuttaṁ,",
  "tika-vin08t27:3_12": "evaṁ paṭipajjanaṁ nittharaṇupāyoti attho. Patirūpanti sāmīcikammamidanti attho. Pāsādikenāti",
  "tika-vin08t27:3_13": "pasādāvahena kāyavacīpayogena sampādehīti attho.",
  "tika-vin08t27:4_0": "Kena vattitabbaṁ upajjhāyavattanti gahitaupajjhāyena saddhivihārikena vattitabbaṁ.",
  "tika-vin08t27:4_1": "Katamaṁ taṁ vattanti idaṁ āgatameva, tattha kālasseva uṭṭhāya upāhanā omuñcitvāti",
  "tika-vin08t27:4_2": "sacassa paccūsakāle caṅkamanatthāya vā dhotapādapariharaṇatthāya vā paṭimukkā upāhanā",
  "tika-vin08t27:4_3": "pādagatā honti, tā kālasseva uṭṭhāya apanetvā. Tādisameva mukhadhovanodakaṁ dātabbanti",
  "tika-vin08t27:4_4": "utumpi sarīrasabhāve ca ekākāre tādisameva dātabbaṁ.",
  "tika-vin08t27:5_0": "Saguṇaṁkatvāti uttarāsaṅgaṁ saṅghāṭiñcāti dve cīvarāni ekato katvā tā dvepi saṅghāṭiyo",
  "tika-vin08t27:5_1": "dātabbā. Sabbañhi cīvaraṁ saṅghaṭitattā saṅghāṭīti vuccati. Tena vuttaṁ ‘‘saṅghāṭiyo",
  "tika-vin08t27:5_2": "dātabbā’’ti. Padavītihārehīti ettha padaṁ vītiharati etthāti padavītihāro, padavītihāraṭṭhānaṁ.",
  "tika-vin08t27:5_3": "Dutavilambitaṁ akatvā samagamanena dvinnaṁ padānaṁ antare muṭṭhiratanamattaṁ. Padānaṁ",
  "tika-vin08t27:5_4": "vā vītiharaṇaṁ abhimukhaṁ haritvā nikkhepo padavītihāroti evamettha attho daṭṭhabbo.",
  "tika-vin08t27:5_5": "Na upajjhāyassa bhaṇamānassa antarantarā kathā opātetabbāti antaraghare vā aññatra",
  "tika-vin08t27:5_6": "vā bhaṇamānassa aniṭṭhite tassa vacane aññā kathā na samuṭṭhāpetabbā. Ito paṭṭhāyāti",
  "tika-vin08t27:5_7": "‘‘na upajjhāyassa bhaṇamānassā’’ti ettha na-kārato paṭṭhāya. Tena nātidūretiādīsu",
  "tika-vin08t27:5_8": "na-kārapaṭisiddhesu āpatti natthīti dasseti. Sabbattha dukkaṭāpattīti āpadāummattakhittacittavedanāṭṭatādīhi",
  "tika-vin08t27:5_9": "vinā paṇṇattiṁ ajānitvāpi vadantassa gilānassa ca dukkaṭameva. Āpadāsu hi antarantarā",
  "tika-vin08t27:5_10": "kathā vattuṁ vaṭṭati, evamaññesu na-kārapaṭisiddhesu īdisesu, itaresu pana gilānopi",
  "tika-vin08t27:5_11": "na muccati. Sabbattha dukkaṭāpatti veditabbāti ‘‘īdisesu gilānopi na muccatī’’ti",
  "tika-vin08t27:5_12": "dassanatthaṁ vuttaṁ. Aññampi hi yathāvuttaṁ upajjhāyavattaṁ anādariyena akarontassa",
  "tika-vin08t27:5_13": "agilānassa vattabhede sabbattha dukkaṭameva, teneva vakkhati ‘‘agilānena hi saddhivihārikena",
  "tika-vin08t27:5_14": "saṭṭhivassenapi sabbaṁ upajjhāyavattaṁ kātabbaṁ, anādariyena akarontassa vattabhede",
  "tika-vin08t27:5_15": "dukkaṭaṁ. Na-kārapaṭisaṁyuttesu pana padesu gilānassapi paṭikkhittakiriyaṁ karontassa",
  "tika-vin08t27:5_16": "dukkaṭamevā’’ti. Āpattisāmantā bhaṇamānoti padasodhamma(pāci. 44 ādayo)-duṭṭhullādivasena",
  "tika-vin08t27:5_17": "(pārā. 283) āpattiyā āsannavācaṁ bhaṇamāno. Āpattiyā āsannavācanti ca āpattijanakameva",
  "tika-vin08t27:5_18": "vacanaṁ sandhāya vadati. Yāya hi vācāya āpattiṁ āpajjati, sā vācā āpattiyā āsannāti vuccati.",
  "tika-vin08t27:6_0": "Cīvarena pattaṁ veṭhetvāti ettha ‘‘uttarāsaṅgassa ekena kaṇṇena veṭhetvā’’ti gaṇṭhipadesu",
  "tika-vin08t27:6_1": "vuttaṁ. Heṭṭhāpīṭhaṁ vā parāmasitvāti idaṁ pubbe tattha ṭhapitapattādinā asaṅghaṭṭanatthāya",
  "tika-vin08t27:6_2": "vuttaṁ. Cakkhunā oloketvāpi aññesaṁ abhāvaṁ ñatvāpi ṭhapetuṁ vaṭṭati eva. Caturaṅgulaṁ",
  "tika-vin08t27:6_3": "kaṇṇaṁ ussāretvāti kaṇṇaṁ caturaṅgulappamāṇaṁ atirekaṁ katvā evaṁ cīvaraṁ saṅgharitabbaṁ.",
  "tika-vin08t27:6_4": "Obhoge kāyabandhanaṁ kātabbanti kāyabandhanaṁ saṅgharitvā cīvarabhoge pakkhipitvā",
  "tika-vin08t27:6_5": "ṭhapetabbaṁ. Sace piṇḍapāto hotīti ettha yo gāmeyeva vā antaraghare vā paṭikkamane",
  "tika-vin08t27:6_6": "vā bhuñjitvā āgacchati, piṇḍaṁ vā na labhati, tassa piṇḍapāto na hoti, gāme abhuttassa",
  "tika-vin08t27:6_7": "pana laddhabhikkhassa vā hoti, tasmā ‘‘sace piṇḍapāto hotī’’tiādi vuttaṁ. Tattha",
  "tika-vin08t27:6_8": "gāmeti gāmapariyāpanne tādise kismiñci padese. Antaraghareti antogehe. Paṭikkamaneti",
  "tika-vin08t27:6_9": "āsanasālāyaṁ. Sacepi tassa na hoti, bhuñjitukāmo ca hoti, udakaṁ datvā attanā laddhatopi",
  "tika-vin08t27:6_10": "piṇḍapāto upanetabbo. Tikkhattuṁ pānīyena pucchitabboti sambandho, ādimhi majjhe",
  "tika-vin08t27:6_11": "anteti evaṁ tikkhattuṁ pucchitabboti attho. Upakaṭṭhoti āsanno. Dhotavālikāyāti udakena",
  "tika-vin08t27:6_12": "gataṭṭhāne nirajāya parisuddhavālikāya.",
  "tika-vin08t27:7_0": "Niddhūmeti jantāghare jalamānaaggidhūmarahite. Jantāgharañhi nāma himapātabahukesu",
  "tika-vin08t27:7_1": "desesu tappaccayarogapīḷādinivāraṇatthaṁ sarīrasedatāpanaṭṭhānaṁ. Tattha kira andhakārapaṭicchannatāya",
  "tika-vin08t27:7_2": "bahūpi ekato pavisitvā cīvaraṁ nikkhipitvā aggitāpaparihārāya mattikāya mukhaṁ limpitvā",
  "tika-vin08t27:7_3": "sarīraṁ yāvadatthaṁ sedetvā cuṇṇādīhi ubbaṭṭetvā nahāyanti. Teneva pāḷiyaṁ (mahāva.",
  "tika-vin08t27:7_4": "66) ‘‘cuṇṇaṁ sannetabba’’ntiādi vuttaṁ. Sace ussahatīti sace pahoti. Vuttamevatthaṁ",
  "tika-vin08t27:7_5": "vibhāveti ‘‘kenaci gelaññena anabhibhūto hotī’’ti. Apaṭighaṁsantenāti bhūmiyaṁ apaṭighaṁsantena.",
  "tika-vin08t27:7_6": "Kavāṭapīṭhanti kavāṭapīṭhañca piṭṭhasaṅghātañca acchupantena. Santānakanti yaṁ kiñci",
  "tika-vin08t27:7_7": "kīṭakulāvakamakkaṭakasuttādi. Ullokā paṭhamaṁ ohāretabbanti ullokato paṭhamaṁ ullokaṁ",
  "tika-vin08t27:7_8": "ādiṁ katvā avaharitabbanti attho. Ullokanti ca uddhaṁ olokanaṭṭhānaṁ, uparibhāganti",
  "tika-vin08t27:7_9": "attho. Ālokasandhikaṇṇabhāgāti ālokasandhibhāgā ca kaṇṇabhāgā ca, abbhantarabāhiravātapānakavāṭakāni",
  "tika-vin08t27:7_10": "ca gabbhassa ca cattāro koṇā sammajjitabbāti attho.",
  "tika-vin08t27:8_0": "Aññattha netabboti yattha vihārato sāsane anabhirati uppannā, tato aññattha kalyāṇamittādisampattiyuttaṭṭhāne",
  "tika-vin08t27:8_1": "netabbo. Na ca acchinne theve pakkamitabbanti rajitacīvarato yāva appamattakampi",
  "tika-vin08t27:8_2": "rajanaṁ gaḷati, na tāva pakkamitabbaṁ. Na upajjhāyaṁ anāpucchā ekaccassa patto dātabbotiādi",
  "tika-vin08t27:8_3": "sabbaṁ upajjhāyassa visabhāgapuggalānaṁ vasena kathitaṁ. Ettha ca visabhāgapuggalānanti",
  "tika-vin08t27:8_4": "lajjino vā alajjino vā upajjhāyassa avaḍḍhikāme sandhāya vuttaṁ. Sace pana upajjhāyo",
  "tika-vin08t27:8_5": "alajjī ovādampi na gaṇhāti, lajjino ca etassa visabhāgā honti, tattha upajjhāyaṁ",
  "tika-vin08t27:8_6": "vihāya lajjīheva saddhiṁ āmisādiparibhogo kātabbo. Upajjhāyādibhāvo hettha nappamāṇanti",
  "tika-vin08t27:8_7": "daṭṭhabbaṁ. Pariveṇaṁ gantvāti upajjhāyassa pariveṇaṁ gantvā. Susānanti idaṁ upalakkhaṇaṁ.",
  "tika-vin08t27:8_8": "Upacārasīmato bahi gantukāmena anāpucchā gantuṁ na vaṭṭati. Vuṭṭhānamassa āgametabbanti",
  "tika-vin08t27:8_9": "gelaññato vuṭṭhānaṁ assa āgametabbaṁ.",
  "tika-vin08t27:9": "Upajjhāyavattakathāvaṇṇanā niṭṭhitā.",
  "tika-vin08t27:10": "Ācariyavattakathāvaṇṇanā",
  "tika-vin08t27:11_0": "184. Ācariyavattakathāyaṁ ko ācariyo, kenaṭṭhena ācariyo, katividho ācariyo, kathaṁ",
  "tika-vin08t27:11_1": "gahito ācariyo, kena vattitabbaṁ ācariyavattaṁ, katamaṁ taṁ vattanti? Tattha ko ācariyoti",
  "tika-vin08t27:11_2": "‘‘anujānāmi, bhikkhave, dasavassaṁ nissāya vatthuṁ dasavassena nissayaṁ dātu’’ntiādivacanato",
  "tika-vin08t27:11_3": "(mahāva. 77) byattibalasampanno dasavasso vā atirekadasavasso vā bhikkhu ācariyo.",
  "tika-vin08t27:11_4": "Kenaṭṭhena ācariyoti antevāsikena ābhuso caritabboti ācariyo, upaṭṭhātabboti attho.",
  "tika-vin08t27:11_5": "Katividho ācariyoti nissayācariyapabbajjācariyaupasampadācariyadhammācariyavasena",
  "tika-vin08t27:11_6": "catubbidho. Tattha nissayaṁ gahetvā taṁ nissāya vatthabbo nissayācariyo. Pabbajitakāle",
  "tika-vin08t27:11_7": "sikkhitabbasikkhāpako pabbajjācariyo. Upasampadakāle kammavācānussāvako upasampadācariyo.",
  "tika-vin08t27:11_8": "Buddhavacanasikkhāpako dhammācariyo nāma. Kathaṁ gahito hoti ācariyoti antevāsikena",
  "tika-vin08t27:11_9": "ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘ācariyo me,",
  "tika-vin08t27:11_10": "bhante, hohi, āyasmato nissāya vacchāmī’’ti tikkhattuṁ vutte ācariyo ‘‘sāhū’’ti vā",
  "tika-vin08t27:11_11": "‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti vā",
  "tika-vin08t27:11_12": "kāyena viññāpeti , vācāya viññāpeti, kāyavācāhi viññāpeti, gahito hoti ācariyo.",
  "tika-vin08t27:12_0": "Kena vattitabbaṁ ācariyavattanti antevāsikena vattitabbaṁ ācariyavattaṁ. Byattena",
  "tika-vin08t27:12_1": "bhikkhunā pañca vassāni nissāya vatthabbaṁ, abyattena yāvajīvaṁ. Ettha sacāyaṁ bhikkhu",
  "tika-vin08t27:12_2": "vuḍḍhataraṁ ācariyaṁ na labhati, upasampadāya saṭṭhivasso vā sattativasso vā hoti,",
  "tika-vin08t27:12_3": "navakatarassapi byattassa santike ukkuṭikaṁ nisīditvā añjaliṁ paggahetvā ‘‘ācariyo",
  "tika-vin08t27:12_4": "me, āvuso, hohi, āyasmato nissāya vacchāmī’’ti evaṁ tikkhattuṁ vatvā nissayo gahetabbo.",
  "tika-vin08t27:12_5": "Gāmappavesanaṁ āpucchantenapi ukkuṭikaṁ nisīditvā añjaliṁ paggahetvā ‘‘gāmappavesanaṁ",
  "tika-vin08t27:12_6": "āpucchāmi ācariyā’’ti vattabbaṁ. Esa nayo sabbaāpucchanesu. Katamaṁ taṁ vattanti",
  "tika-vin08t27:12_7": "ettha upajjhāyavattato aññaṁ natthīti āha ‘‘idameva ca…pe… ācariyavattanti vuccatī’’ti.",
  "tika-vin08t27:12_8": "Nanu upajjhācariyā bhinnapadatthā, atha kasmā idameva ‘‘ācariyavatta’’nti vuccatīti",
  "tika-vin08t27:12_9": "āha ‘‘ācariyassa kattabbattā’’ti. Yathā ekopi bhikkhu mātubhātābhūtattā ‘‘mātulo’’ti",
  "tika-vin08t27:12_10": "ca dhamme sikkhāpakattā ‘‘ācariyo’’ti ca vuccati, evaṁ ekameva vattaṁ upajjhāyassa",
  "tika-vin08t27:12_11": "kattabbattā ‘‘upajjhāyavatta’’nti ca ācariyassa kattabbattā ‘‘ācariyavatta’’nti ca",
  "tika-vin08t27:12_12": "vuccatīti adhippāyo. Evaṁ santepi nāme bhinne attho bhinno siyāti āha ‘‘nāmamattameva",
  "tika-vin08t27:12_13": "hettha nāna’’nti. Yathā ‘‘indo sakko’’tiādīsu nāmamattameva bhinnaṁ, na attho, evametthāpīti daṭṭhabboti.",
  "tika-vin08t27:13_0": "Idāni tasmiṁ vatte saddhivihārikaantevāsikānaṁ vasena labbhamānaṁ kañci visesaṁ dassento",
  "tika-vin08t27:13_1": "‘‘tattha yāva cīvararajana’’ntyādimāha. Tato upajjhāyācariyānaṁ vasena visesaṁ dassetuṁ",
  "tika-vin08t27:13_2": "‘‘upajjhāye’’tyādimāha. Tesu vattaṁ sādiyantesu āpatti, asādiyantesu anāpatti, tesu",
  "tika-vin08t27:13_3": "ajānantesu , ekassa bhārakaraṇepi anāpattīti ayamettha piṇḍattho. Idāni antevāsikavisesavasena",
  "tika-vin08t27:13_4": "labbhamānavisesaṁ dassetumāha ‘‘ettha cā’’tiādi.",
  "tika-vin08t27:14": "Ācariyavattakathāvaṇṇanā niṭṭhitā.",
  "tika-vin08t27:15": "Saddhivihārikavattakathāvaṇṇanā",
  "tika-vin08t27:16_0": "Saddhivihārikavatte ko saddhivihāriko, kenaṭṭhena saddhivihāriko, kena vattitabbaṁ",
  "tika-vin08t27:16_1": "saddhivihārikavattaṁ, katamaṁ taṁ vattanti? Tattha ko saddhivihārikoti upasampanno",
  "tika-vin08t27:16_2": "vā hotu sāmaṇero vā, yo upajjhaṁ gaṇhāti, so saddhivihāriko nāma. Kenaṭṭhena saddhivihārikoti",
  "tika-vin08t27:16_3": "upajjhāyena saddhiṁ vihāro etassa atthīti saddhivihārikoti atthena. Kena vattitabbaṁ",
  "tika-vin08t27:16_4": "saddhivihārikavattanti upajjhāyena vattitabbaṁ. Tena vuttaṁ vattakkhandhake (mahāva.",
  "tika-vin08t27:16_5": "378) ‘‘tena hi, bhikkhave, upajjhāyānaṁ saddhivihārikesu vattaṁ paññapessāmi, yathā",
  "tika-vin08t27:16_6": "upajjhāyehi saddhivihārikesu vattitabba’’nti. Katamaṁ taṁ vattanti idāni pakaraṇāgataṁ.",
  "tika-vin08t27:16_7": "Imasmiṁ pana pakaraṇe saṅkheparucittā, ācariyasaddhivihārikaantevāsikavattānañca",
  "tika-vin08t27:16_8": "samānattā dvepi ekato vuttā, tathāpi vattakkhandhake visuṁ visuṁ āgatattā visuṁ visuṁyeva kathayāma.",
  "tika-vin08t27:17_0": "Saṅgahetabbo anuggahetabboti uddesādīhissa saṅgaho ca anuggaho ca kātabbo. Tattha",
  "tika-vin08t27:17_1": "uddesoti pāḷivacanaṁ. Paripucchāti pāḷiyā atthavaṇṇanā. Ovādoti anotiṇṇe vatthusmiṁ",
  "tika-vin08t27:17_2": "‘‘idaṁ karohi, idaṁ mā karitthā’’ti vacanaṁ. Anusāsanīti otiṇṇe vatthusmiṁ. Apica",
  "tika-vin08t27:17_3": "otiṇṇe vā anotiṇṇe vā paṭhamaṁ vacanaṁ ovādo, punappunaṁ vacanaṁ anusāsanīti daṭṭhabbaṁ.",
  "tika-vin08t27:17_4": "Sace upajjhāyassa patto hotīti sace atirekapatto hoti. Esa nayo sabbattha. Parikkhāroti",
  "tika-vin08t27:17_5": "aññopi samaṇaparikkhāro. Idha ussukkaṁ nāma dhammiyena nayena uppajjamānaupāyapariyesanaṁ.",
  "tika-vin08t27:17_6": "Ito paraṁ dantakaṭṭhadānaṁ ādiṁ katvā ācamanakumbhiyā udakasiñcanapariyosānaṁ vattaṁ",
  "tika-vin08t27:17_7": "gilānasseva saddhivihārikassa kātabbaṁ. Anabhirativūpakāsanādi pana agilānassapi",
  "tika-vin08t27:17_8": "kattabbameva. Cīvaraṁ rajantenāti ‘‘evaṁ rajeyyāsī’’ti upajjhāyato upāyaṁ sutvā rajantena.",
  "tika-vin08t27:17_9": "Sesaṁ vuttanayeneva veditabbaṁ. Saṅgahetabbo anuggahetabbotiādīsu anādariyaṁ paṭicca",
  "tika-vin08t27:17_10": "dhammāmisehi asaṅgaṇhantānaṁ ācariyupajjhāyānaṁ dukkaṭaṁ vattabhedattā. Teneva parivārepi",
  "tika-vin08t27:17_11": "(pari. 322) ‘‘na dento āpajjatī’’ti vuttaṁ. Sesaṁ suviññeyyameva.",
  "tika-vin08t27:18": "Saddhivihārikavattakathāvaṇṇanā niṭṭhitā.",
  "tika-vin08t27:19": "Antevāsikavattakathāvaṇṇanā",
  "tika-vin08t27:20_0": "Antevāsikavatte ko antevāsiko, kenaṭṭhena antevāsiko, katividhā antevāsikā, kena",
  "tika-vin08t27:20_1": "vattitabbaṁ antevāsikavattaṁ, katamaṁ taṁ vattanti? Tattha ko antevāsikoti upasampanno",
  "tika-vin08t27:20_2": "vā hotu sāmaṇero vā, yo ācariyassa santike nissayaṁ gaṇhāti, yo vā ācariyassa ovādaṁ",
  "tika-vin08t27:20_3": "gahetvā pabbajati, yo vā tenānussāvito hutvā upasampajjati, yo vā tassa santike dhammaṁ",
  "tika-vin08t27:20_4": "pariyāpuṇāti, so sabbo antevāsikoti veditabbo. Tattha paṭhamo nissayantevāsiko nāma,",
  "tika-vin08t27:20_5": "dutiyo pabbajjantevāsiko nāma, tatiyo upasampadantevāsiko nāma, catuttho dhammantevāsiko",
  "tika-vin08t27:20_6": "nāma. Aññattha pana sippantevāsikopi āgato, so idha nādhippeto . Kenaṭṭhena antevāsikoti",
  "tika-vin08t27:20_7": "ante vasatīti antevāsiko aluttasamāsavasena. Katividhā antevāsikāti yathāvuttanayena",
  "tika-vin08t27:20_8": "catubbidhā antevāsikā.",
  "tika-vin08t27:21_0": "Kena vattitabbaṁ antevāsikavattanti catubbidhehi ācariyehi antevāsikesu vattitabbaṁ.",
  "tika-vin08t27:21_1": "Yathāha vattakkhandhake (cūḷava. 382) ‘‘tena hi, bhikkhave, ācariyānaṁ antevāsikesu",
  "tika-vin08t27:21_2": "vattaṁ paññapessāmi, yathā ācariyehi antevāsikesu vattitabba’’nti. Katamaṁ taṁ vattanti",
  "tika-vin08t27:21_3": "yaṁ bhagavatā vattakkhandhake vuttaṁ, idha ca saṅkhepena dassitaṁ, taṁ vattanti.",
  "tika-vin08t27:21_4": "Idha pana attho saddhivihārikavatte vuttanayeneva veditabbo. Ayaṁ pana viseso – etesu",
  "tika-vin08t27:21_5": "pabbajjantevāsiko ca upasampadantevāsiko ca ācariyassa yāvajīvaṁ bhāro, nissayantevāsiko",
  "tika-vin08t27:21_6": "ca dhammantevāsiko ca yāva samīpe vasanti, tāvadeva, tasmā ācariyehipi tesu sammā",
  "tika-vin08t27:21_7": "vattitabbaṁ. Ācariyantevāsikesu hi yo yo na sammā vattati, tassa tassa āpatti veditabbā.",
  "tika-vin08t27:22": "Antevāsikavattakathāvaṇṇanā niṭṭhitā.",
  "tika-vin08t27:23": "Āgantukavattakathāvaṇṇanā",
  "tika-vin08t27:24_0": "185. Āgantukavatte āgacchatīti āgantuko, tena vattitabbanti āgantukavattaṁ. ‘‘Idāni",
  "tika-vin08t27:24_1": "ārāmaṁ pavisissāmī’’ti iminā upacārasīmāsamīpaṁ dasseti, tasmā upacārasīmāsamīpaṁ",
  "tika-vin08t27:24_2": "patvā upāhanāomuñcanādi sabbaṁ kātabbaṁ. Gahetvāti upāhanadaṇḍakena gahetvā. Upāhanapuñchanacoḷakaṁ",
  "tika-vin08t27:24_3": "pucchitvā upāhanā puñchitabbāti ‘‘katarasmiṁ ṭhāne upāhanapuñchanacoḷaka’’nti āvāsike",
  "tika-vin08t27:24_4": "bhikkhū pucchitvā. Pattharitabbanti sukkhāpanatthāya ātape pattharitabbaṁ. Sace navako",
  "tika-vin08t27:24_5": "hoti, abhivādāpetabboti tassa vasse pucchite yadi daharo hoti, sayameva vandissati,",
  "tika-vin08t27:24_6": "tadā iminā vandāpito hoti. Nilloketabboti oloketabbo. Bahi ṭhitenāti bahi nikkhamantassa",
  "tika-vin08t27:24_7": "ahino vā amanussassa vā maggaṁ ṭhatvā ṭhitena nilloketabbo. Sesaṁ pubbe vuttanayeneva veditabbaṁ.",
  "tika-vin08t27:25": "Āgantukavattakathāvaṇṇanā niṭṭhitā.",
  "tika-vin08t27:26": "Āvāsikavattakathāvaṇṇanā",
  "tika-vin08t27:27_0": "186. Āvāsikavatte āvasatīti āvāsiko, tena vattitabbanti āvāsikavattaṁ. Tattha āvāsikena",
  "tika-vin08t27:27_1": "bhikkhunā āgantukaṁ bhikkhuṁ vuḍḍhataraṁ disvā āsanaṁ paññapetabbantiādi pāḷiyaṁ",
  "tika-vin08t27:27_2": "(cūḷava. 359) āgatañca aṭṭhakathāyaṁ āgatañca (cūḷava. aṭṭha. 359) gahetabbaṁ, gahetvā",
  "tika-vin08t27:27_3": "vuttattā pākaṭameva, upāhanapuñchanaṁ pana attano rucivasena kātabbaṁ. Teneva hettha",
  "tika-vin08t27:27_4": "‘‘sace ussahatī’’ti vuttaṁ, tasmā upāhanā apuñchantassapi anāpatti. Senāsanaṁ paññapetabbanti",
  "tika-vin08t27:27_5": "ettha ‘‘kattha mayhaṁ senāsanaṁ pāpuṇātī’’ti pucchitena senāsanaṁ paññapetabbaṁ,",
  "tika-vin08t27:27_6": "‘‘etaṁ senāsanaṁ tumhākaṁ pāpuṇātī’’ti evaṁ ācikkhitabbanti attho. Papphoṭetvā pattharituṁ",
  "tika-vin08t27:27_7": "pana vaṭṭatiyeva. Etena mañcapīṭhādiṁ papphoṭetvā pattharitvā upari paccattharaṇaṁ",
  "tika-vin08t27:27_8": "datvā dānampi senāsanapaññāpanamevāti dasseti. Mahāāvāsepi attano santikaṁ sampattassa",
  "tika-vin08t27:27_9": "āgantukassa vattaṁ akātuṁ na labbhati. Sesaṁ purimasadisameva.",
  "tika-vin08t27:28": "Āvāsikavattakathāvaṇṇanā niṭṭhitā.",
  "tika-vin08t27:29": "Gamikavattakathāvaṇṇanā",
  "tika-vin08t27:30_0": "187. Gamikavatte gantuṁ bhabboti gamiko, tena vattitabbanti gamikavattaṁ. Tatrāyaṁ",
  "tika-vin08t27:30_1": "anuttānapadavaṇṇanā – dārubhaṇḍanti senāsanakkhandhake (cūḷava. 322) vuttaṁ mañcapīṭhādi.",
  "tika-vin08t27:30_2": "Mattikābhaṇḍampi rajanabhājanādi sabbaṁ tattha vuttappabhedameva. Taṁ sabbaṁ aggisālāyaṁ",
  "tika-vin08t27:30_3": "vā aññatarasmiṁ vā guttaṭṭhāne paṭisāmetvā gantabbaṁ, anovassake pabbhārepi ṭhapetuṁ",
  "tika-vin08t27:30_4": "vaṭṭati. Senāsanaṁ āpucchitvā pakkamitabbanti ettha yaṁ pāsāṇapiṭṭhiyaṁ vā pāsāṇatthambhesu",
  "tika-vin08t27:30_5": "vā katasenāsanaṁ, yattha upacikā nārohanti, taṁ anāpucchantassapi anāpatti. Catūsu",
  "tika-vin08t27:30_6": "pāsāṇesūtiādi upacikānaṁ uppattiṭṭhāne paṇṇasālādisenāsane kattabbākāradassanatthaṁ",
  "tika-vin08t27:30_7": "vuttaṁ. Appeva nāma aṅgānipi seseyyunti ayaṁ ajjhokāse ṭhapitamhi ānisaṁso. Ovassakagehe",
  "tika-vin08t27:30_8": "pana tiṇesu ca mattikāpiṇḍesu ca upari patantesu mañcapīṭhānaṁ aṅgānipi vinassanti.",
  "tika-vin08t27:31": "Gamikavattakathāvaṇṇanā niṭṭhitā.",
  "tika-vin08t27:32": "Bhattaggavattakathāvaṇṇanā",
  "tika-vin08t27:33_0": "188. Vattakkhandhake imasmiṁ ṭhāne anumodanavattaṁ āgataṁ, tato bhattaggavattaṁ.",
  "tika-vin08t27:33_1": "Sāratthadīpaniyañca (sārattha. ṭī. cūḷavagga 3.373-374) ‘‘imasmiṁ vattakkhandhake",
  "tika-vin08t27:33_2": "(cūḷava. 356) āgatāni āgantukāvāsikagamiyānumodanabhattaggapiṇḍacārikāraññikasenāsanajantāgharavaccakuṭiupajjhāyācariyasaddhivihārikaantevāsikavattāni",
  "tika-vin08t27:33_3": "cuddasa mahāvattāni nāmā’’ti anukkamo vutto, idha pana vinayasaṅgahappakaraṇe gamikavattato",
  "tika-vin08t27:33_4": "bhattaggavattaṁ āgataṁ, anumodanavattaṁ pana visuṁ avatvā bhattaggavatteyeva antogadhaṁ",
  "tika-vin08t27:33_5": "katvā pacchā vuttaṁ bhattaggaṁ gantvā bhatte bhutteyeva anumodanākaraṇato, pāḷiyañca",
  "tika-vin08t27:33_6": "aññesu vattesu viya ‘‘tena hi, bhikkhave, bhikkhunā anumodanavattaṁ paññāpessāmī’’ti",
  "tika-vin08t27:33_7": "visuṁ vattabhāvena anāgatattā bhattaggavatteyeva antogadhanti ācariyassa adhippāyo",
  "tika-vin08t27:33_8": "siyā. Imassa ca vinayālaṅkārapakaraṇassa tassā vaṇṇanābhūtattā saṁvaṇṇetabbakkameneva",
  "tika-vin08t27:33_9": "saṁvaṇṇanaṁ kathayissāma.",
  "tika-vin08t27:34_0": "Bhuñjitabbanti bhattaṁ. Ajati gacchati pavattati etthāti aggaṁ. ‘‘Ādikoṭṭhāsakoṭīsu,",
  "tika-vin08t27:34_1": "puratoggaṁ vare tīsū’’ti abhidhānappadīpikāyaṁ āgatepi ‘‘rājagganti rājārahaṁ, salākagganti",
  "tika-vin08t27:34_2": "salākaggahaṇaṭṭhāna’’ntiādīsu aññatthesupi pavattanato bhattassa aggaṁ bhattaggaṁ,",
  "tika-vin08t27:34_3": "bhattaparivisanaṭṭhānaṁ, bhattagge vattitabbaṁ vattaṁ bhattaggavattanti viggaho.",
  "tika-vin08t27:34_4": "Tattha ārāme kālo ārocito hotīti ‘‘kālo bhante, niṭṭhitaṁ bhatta’’nti ārocito hoti.",
  "tika-vin08t27:34_5": "Timaṇḍalaṁ paṭicchādentenāti dve jāṇumaṇḍalāni nābhimaṇḍalañca paṭicchādentena. Parimaṇḍalaṁ",
  "tika-vin08t27:34_6": "nivāsetvāti samantato maṇḍalaṁ nivāsetvā. Uddhaṁ nābhimaṇḍalaṁ, adho jāṇumaṇḍalaṁ",
  "tika-vin08t27:34_7": "paṭicchādentena jāṇumaṇḍalassa heṭṭhā jaṅghaṭṭhito paṭṭhāya aṭṭhaṅgulamattaṁ nivāsanaṁ",
  "tika-vin08t27:34_8": "otāretvā nivāsetabbaṁ, tato paraṁ otārentassa dukkaṭanti vuttaṁ, yathānisinnassa",
  "tika-vin08t27:34_9": "jāṇumaṇḍalato heṭṭhā caturaṅgulamattaṁ paṭicchannaṁ hotīti mahāpaccariyaṁ vuttaṁ.",
  "tika-vin08t27:34_10": "Kāyabandhanaṁ bandhitvāti tassa nivāsanassa upari kāyabandhanaṁ bandhitvā ‘‘na, bhikkhave,",
  "tika-vin08t27:34_11": "akāyabandhanena gāmo pavisitabbo, yo paviseyya, āpatti dukkaṭassā’’ti (cūḷava. 278)",
  "tika-vin08t27:34_12": "vuttattā. Saguṇaṁ katvāti idaṁ upajjhāyavatte vuttameva. ‘‘Gaṇṭhikaṁ paṭimuñcitvāti",
  "tika-vin08t27:34_13": "pāsake gaṇṭhikaṁ pavesetvā antogāmo vā hotu vihāro vā, manussānaṁ parivisanaṭṭhānaṁ",
  "tika-vin08t27:34_14": "gacchantena cīvaraṁ pārupitvā kāyabandhanaṁ bandhitvā gamanameva vaṭṭatī’’ti mahāaṭṭhakathāsu",
  "tika-vin08t27:34_15": "vuttaṁ. Ettha ca manussānaṁ parivisanaṭṭhānanti yattha antovihārepi manussā saputtadārā",
  "tika-vin08t27:34_16": "āvasitvā bhikkhū netvā bhojenti.",
  "tika-vin08t27:35_0": "Suppaṭicchannenāti na sasīsaṁ pārutena, atha kho gaṇṭhikaṁ paṭimuñcitvā anuvātantena",
  "tika-vin08t27:35_1": "gīvaṁ paṭicchādetvā ubho kaṇṇe samaṁ katvā paṭisaṁharitvā yāva maṇibandhā paṭicchādentena.",
  "tika-vin08t27:35_2": "Susaṁvutenāti hatthaṁ vā pādaṁ vā akīḷāpentena, suvinītenāti attho. Okkhittacakkhunāti",
  "tika-vin08t27:35_3": "heṭṭhākhittacakkhunā. Yo anādariyaṁ paṭicca tahaṁ tahaṁ olokento bhiyyo taṁ taṁ disābhāgaṁ",
  "tika-vin08t27:35_4": "pāsādaṁ kūṭāgāraṁ vīthiṁ olokento gacchati, āpatti dukkaṭassa. Ekasmiṁ pana ṭhāne",
  "tika-vin08t27:35_5": "ṭhatvā hatthiassādiparissayābhāvaṁ oloketuṁ vaṭṭati. Appasaddenāti ettha kittāvatā",
  "tika-vin08t27:35_6": "appasaddo hoti? Dvādasahatthe gehe ādimhi saṅghatthero majjhe dutiyatthero ante tatiyattheroti",
  "tika-vin08t27:35_7": "evaṁ nisinnesu saṅghatthero dutiyena saddhiṁ manteti, dutiyatthero tassa saddañceva",
  "tika-vin08t27:35_8": "suṇāti, kathañca vavatthapeti, tatiyatthero pana saddameva suṇāti, kathaṁ na vavatthapeti,",
  "tika-vin08t27:35_9": "ettāvatā appasaddo hoti. Sace pana tatiyatthero kathaṁ vavatthapeti, mahāsaddo nāma hoti.",
  "tika-vin08t27:36_0": "Naukkhittakāyāti na ukkhepena, itthambhūtalakkhaṇe karaṇavacanaṁ, ekato vā ubhato",
  "tika-vin08t27:36_1": "vā ukkhittacīvaro hutvāti attho. Antoindakhīlato paṭṭhāya na evaṁ gantabbaṁ. Nisinnakāle",
  "tika-vin08t27:36_2": "pana dhamakaraṇaṁ nīharantenapi cīvaraṁ anukkhipitvāva nīharitabbaṁ. Na ujjagghikāyāti",
  "tika-vin08t27:36_3": "na mahāhasitaṁ hasanto, vuttanayenevettha karaṇavacanaṁ. Na kāyappacālakanti kāyaṁ",
  "tika-vin08t27:36_4": "acāletvā kāyaṁ paggahetvā niccalaṁ katvā ujukena kāyena samena iriyāpathena. Na bāhuppacālakanti",
  "tika-vin08t27:36_5": "bāhuṁ acāletvā bāhuṁ paggahetvā niccalaṁ katvā. Na sīsappacālakanti sīsaṁ acāletvā",
  "tika-vin08t27:36_6": "sīsaṁ paggahetvā niccalaṁ ujuṁ ṭhapetvā. Na khambhakatoti khambhakato nāma kaṭiyaṁ",
  "tika-vin08t27:36_7": "hatthaṁ ṭhapetvā katakhambho. Na ukkuṭikāyāti ettha ukkuṭikā vuccati paṇhiyo ukkhipitvā",
  "tika-vin08t27:36_8": "aggapādehi vā aggapāde ukkhipitvā paṇhehiyeva vā bhūmiṁ phusantassa gamanaṁ. Karaṇavacanaṁ",
  "tika-vin08t27:36_9": "panettha vuttalakkhaṇameva. Na oguṇṭhitenāti sasīsaṁ pārutena. Na pallatthikāyāti",
  "tika-vin08t27:36_10": "na dussapallatthikāya. Ettha āyogapallatthikāpi dussapallatthikā eva. Na there bhikkhū",
  "tika-vin08t27:36_11": "anupakhajjāti there bhikkhū atiallīyitvā na nisīditabbaṁ. Na saṅghāṭiṁ ottharitvāti",
  "tika-vin08t27:36_12": "na saṅghāṭiṁ attharitvā nisīditabbaṁ.",
  "tika-vin08t27:37_0": "Sakkaccanti satiṁ upaṭṭhāpetvā. Pattasaññīti patte saññaṁ katvā. Samasūpako nāma",
  "tika-vin08t27:37_1": "yattha bhattassa catutthabhāgappamāṇo sūpo hoti. Samatitthikanti samapuṇṇaṁ samabharitaṁ.",
  "tika-vin08t27:37_2": "Thūpīkataṁ piṇḍapātaṁ paṭiggaṇhāti, āpatti dukkaṭassāti ettha thūpīkato nāma pattassa",
  "tika-vin08t27:37_3": "antomukhavaṭṭilekhaṁ atikkamitvā kato, patte pakkhitto bharito pūritoti attho. Evaṁ",
  "tika-vin08t27:37_4": "kataṁ aggahetvā antomukhavaṭṭilekhāsamappamāṇo gahetabbo. ‘‘Yaṁ kañci yāguṁ vā bhattaṁ",
  "tika-vin08t27:37_5": "vā phalāphalaṁ vā āmisajātikaṁ samatitthikameva gahetabbaṁ, tañca kho adhiṭṭhānupagena",
  "tika-vin08t27:37_6": "pattena, itarena pana thūpīkatampi vaṭṭati. Yāmakālikasattāhakālikayāvajīvikāni pana",
  "tika-vin08t27:37_7": "adhiṭṭhānupagapatte thūpīkatānipi vaṭṭanti. Yaṁ pana dvīsu pattesu bhattaṁ gahetvā",
  "tika-vin08t27:37_8": "ekasmiṁ pūretvā vihāraṁ pesetuṁ vaṭṭatī’’ti mahāpaccariyaṁ vuttaṁ. Yaṁ patte pakkhipiyamānaṁ",
  "tika-vin08t27:37_9": "pūvaucchukhaṇḍaphalāphalādi heṭṭhā orohati, taṁ thūpīkataṁ nāma na hoti. Pūvavaṭaṁsakaṁ",
  "tika-vin08t27:37_10": "ṭhapetvā piṇḍapātaṁ denti, thūpīkatameva hoti. Pupphavaṭaṁsakatakkolakaṭukaphalādivaṭaṁsake",
  "tika-vin08t27:37_11": "pana ṭhapetvā dinnaṁ thūpīkataṁ na hoti. Bhattassa upari thālakaṁ vā pattaṁ vā ṭhapetvā",
  "tika-vin08t27:37_12": "pūretvā gaṇhāti, thūpīkataṁ nāma na hoti. Kurundiyampi vuttaṁ ‘‘thālake vā patte",
  "tika-vin08t27:37_13": "vā pakkhipitvā taṁ pattamatthake ṭhapetvā denti, pāṭekkabhājanaṁ vaṭṭati. Idha anāpattiyaṁ",
  "tika-vin08t27:37_14": "gilāno na āgato, tasmā gilānassapi thūpīkataṁ na vaṭṭati, sabbattha pana paṭiggahetumeva",
  "tika-vin08t27:37_15": "na vaṭṭati, paṭiggahitaṁ pana bhuñjituṁ vaṭṭatī’’ti.",
  "tika-vin08t27:38_0": "‘‘Sakkacca’’nti ca ‘‘pattasaññī’’ti ca ubhayaṁ vuttanayameva. Sapadānanti tattha",
  "tika-vin08t27:38_1": "tattha odhiṁ akatvā anupaṭipāṭiyā. Samasūpake vattabbaṁ vuttameva. Thūpakatoti matthakato,",
  "tika-vin08t27:38_2": "vemajjhatoti attho. Na sūpaṁ vā byañjanaṁ vātiādi pākaṭameva. Viññattiyaṁ vattabbaṁ",
  "tika-vin08t27:38_3": "natthi. Ujjhānasaññīsikkhāpadepi gilāno na muñcati. Nātimahanto kabaḷoti mayūraṇḍaṁ",
  "tika-vin08t27:38_4": "atimahantaṁ, kukkuṭaṇḍaṁ atikhuddakaṁ, tesaṁ vemajjhappamāṇo. Parimaṇḍalaṁ ālopoti",
  "tika-vin08t27:38_5": "nātidīgho ālopo. Anāhaṭeti anāharite, mukhadvāraṁ asampāpiteti attho. Sabbo hatthoti",
  "tika-vin08t27:38_6": "ettha hatthasaddo tadekadesesu aṅgulīsu daṭṭhabbo ‘‘hatthamuddo’’tiādīsu viya samudāye",
  "tika-vin08t27:38_7": "pavattavohārassa avayave pavattanato. Ekaṅgulimpi mukhe pakkhipituṁ na vaṭṭati. Na",
  "tika-vin08t27:38_8": "sakabaḷenāti ettha dhammaṁ kathento harītakaṁ vā laṭṭhimadhukaṁ vā mukhe pakkhipitvā",
  "tika-vin08t27:38_9": "katheti, yattakena vacanaṁ paripuṇṇaṁ hoti, tattake mukhamhi sante kathetuṁ vaṭṭati.",
  "tika-vin08t27:39_0": "Piṇḍukkhepakanti piṇḍaṁ ukkhipitvā ukkhipitvā. Kabaḷāvacchedakanti kabaḷaṁ avachinditvā",
  "tika-vin08t27:39_1": "avachinditvā. Avagaṇḍakārakanti makkaṭo viya gaṇḍe katvā katvā. Hatthaniddhunakanti",
  "tika-vin08t27:39_2": "hatthaṁ niddhunitvā niddhunitvā. Sitthāvakārakanti sitthāni avakiritvā avakiritvā.",
  "tika-vin08t27:39_3": "Jivhānicchārakanti jivhaṁ nicchāretvā nicchāretvā. Capucapukārakanti ‘‘capucapū’’ti",
  "tika-vin08t27:39_4": "evaṁ saddaṁ katvā katvā. Surusurukārakanti ‘‘surusurū’’ti evaṁ saddaṁ katvā katvā.",
  "tika-vin08t27:39_5": "Hatthanillehakanti hatthaṁ nillehitvā nillehitvā. Bhuñjantena hi aṅgulimattampi nillehituṁ",
  "tika-vin08t27:39_6": "na vaṭṭati, ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā",
  "tika-vin08t27:39_7": "bhuñjituṁ vaṭṭati. Pattanillehakaoṭṭhanillehakesupi eseva nayo, tasmā aṅguliyāpi",
  "tika-vin08t27:39_8": "patto na nillehitabbo, ekaoṭṭhopi jivhāya na nillehitabbo, oṭṭhamaṁsehi eva pana",
  "tika-vin08t27:39_9": "gahetvā anto pavesetuṁ vaṭṭati.",
  "tika-vin08t27:40_0": "Na sāmisena hatthena pānīyathālakoti etaṁ paṭikūlavasena paṭikkhittaṁ, tasmā saṅghikampi",
  "tika-vin08t27:40_1": "puggalikampi gihisantakampi attano santakampi saṅkhampi sarāvampi āmisamakkhitaṁ",
  "tika-vin08t27:40_2": "na gahetabbameva, gaṇhantassa dukkaṭaṁ. Sace pana hatthassa ekadeso āmisamakkhito",
  "tika-vin08t27:40_3": "na hoti, tena padesena gahetuṁ vaṭṭati. Na sasitthakaṁ pattadhovanaṁ antaraghare",
  "tika-vin08t27:40_4": "chaḍḍetabbanti ettha uddharitvā vāti sitthāni ekato uddharitvā ekasmiṁ ṭhāne rāsiṁ",
  "tika-vin08t27:40_5": "katvā udakaṁ chaḍḍeti. Bhinditvā vā udakagatikāni katvā chaḍḍeti, paṭiggahena sampaṭicchanto",
  "tika-vin08t27:40_6": "naṁ paṭiggahe chaḍḍeti, bahi nīharitvā vā chaḍḍeti, evaṁ chaḍḍentassa anāpatti. Na",
  "tika-vin08t27:40_7": "tāva therena udakanti idaṁ hatthadhovanaudakaṁ sandhāya vuttaṁ. Antarā pipāsitena",
  "tika-vin08t27:40_8": ", pana gale vilaggāmisena vā pānīyaṁ pivitvā na dhovitabbāti.",
  "tika-vin08t27:41": "Bhattaggavattakathāvaṇṇanā niṭṭhitā.",
  "tika-vin08t27:42": "Anumodanavattakathāvaṇṇanā",
  "tika-vin08t27:43_0": "Anumodanavatte anu punappunaṁ modiyate pamodiyateti anumodanā. Kā sā? Dhammakathā.",
  "tika-vin08t27:43_1": "Anumodanāya kattabbaṁ vattaṁ anumodanavattaṁ. Pañcame nisinneti anumodanatthāya nisinne.",
  "tika-vin08t27:43_2": "Upanisinnakathā nāma bahūsu sannipatitesu parikathākathanaṁ. Sesaṁ suviññeyyameva.",
  "tika-vin08t27:44": "Anumodanavattakathāvaṇṇanā niṭṭhitā.",
  "tika-vin08t27:45": "Piṇḍacārikavattakathāvaṇṇanā",
  "tika-vin08t27:46_0": "189. Piṇḍacārikavatte piṇḍitabbo saṅgharitabboti piṇḍo, piṇḍapāto. Piṇḍāya caraṇaṁ",
  "tika-vin08t27:46_1": "sīlamassāti piṇḍacārī, so eva piṇḍacāriko sakatthe kapaccayavasena. Piṇḍacārikena",
  "tika-vin08t27:46_2": "vattitabbaṁ vattaṁ piṇḍacārikavattaṁ. Tatrāyamanuttānapadavaṇṇanā – nivesanaṁ nāma",
  "tika-vin08t27:46_3": "itthikumārikādīnaṁ vasanaṭṭhānaṁ. Yasmā pavisananikkhamanadvāraṁ asallakkhetvā sahasā",
  "tika-vin08t27:46_4": "pavisanto visabhāgārammaṇaṁ vā passeyya, parissayo vā bhaveyya, tasmā ‘‘nivesanaṁ…pe…",
  "tika-vin08t27:46_5": "pavisitabba’’nti vuttaṁ. Atidūre tiṭṭhanto apassanto vā bhaveyya, ‘‘aññassa gehe",
  "tika-vin08t27:46_6": "tiṭṭhatī’’ti vā maññeyya. Accāsanne tiṭṭhanto apassitabbaṁ vā passeyya, asuṇitabbaṁ",
  "tika-vin08t27:46_7": "vā suṇeyya, tena manussānaṁ agāravo vā appasādo vā bhaveyya, tasmā ‘‘nātidūre nāccāsanne",
  "tika-vin08t27:46_8": "ṭhātabba’’nti vuttaṁ. Aticiraṁ tiṭṭhanto adātukāmānaṁ manopadoso bhaveyya, aññattha",
  "tika-vin08t27:46_9": "bhikkhā ca parikkhayeyya, atilahukaṁ nivattanto dātukāmānaṁ puññahāni ca bhaveyya,",
  "tika-vin08t27:46_10": "bhikkhuno ca bhikkhāya asampajjanaṁ, tasmā ‘‘nāticiraṁ ṭhātabbaṁ, nātilahukaṁ nivattitabbaṁ,",
  "tika-vin08t27:46_11": "ṭhitena sallakkhetabba’’nti vuttaṁ. Sallakkhaṇākāraṁ dasseti ‘‘sace kammaṁ vā nikkhipatī’’tiādinā.",
  "tika-vin08t27:46_12": "Tattha kammaṁ vā nikkhipatīti kappāsaṁ vā suppaṁ vā musalaṁ vā yañca gahetvā kammaṁ",
  "tika-vin08t27:46_13": "karonti, ṭhitā vā nisinnā vā honti, taṁ nikkhipati. Parāmasatīti gaṇhāti. Ṭhapeti",
  "tika-vin08t27:46_14": "vāti ‘‘tiṭṭhatha bhante’’ti vadantī ṭhapeti nāma. Avakkārapātīti atirekapiṇḍapātaṁ",
  "tika-vin08t27:46_15": "apanetvā ṭhapanatthāya ekā samuggapāti. Ettha ca samuggapāti nāma samuggapuṭasadisā",
  "tika-vin08t27:46_16": "pāti. Sesaṁ vuttanayameva.",
  "tika-vin08t27:47": "Piṇḍacārikavattakathāvaṇṇanā niṭṭhitā.",
  "tika-vin08t27:48": "Āraññikavattakathāvaṇṇanā",
  "tika-vin08t27:49": "190. Āraññikavatte na ramanti janā etthāti araññaṁ. Vuttañhi –",
  "tika-vin08t27:50": "‘‘Ramaṇīyāni araññāni, yattha na ramatī jano;",
  "tika-vin08t27:51": "Vītarāgā ramissanti, na te kāmagavesino’’ti. (dha. pa. 99);",
  "tika-vin08t27:52_0": "Araññe vasatīti āraññiko, tena vattitabbaṁ vattaṁ āraññikavattaṁ. Tatrāyaṁ visesapadānamattho",
  "tika-vin08t27:52_1": "– kālasseva uṭṭhāyāti araññasenāsanassa gāmato dūrattā vuttaṁ, teneva kāraṇena ‘‘pattaṁ",
  "tika-vin08t27:52_2": "gahetvā cīvaraṁ pārupitvā gacchanto parissamo hotī’’ti vuttaṁ. Pattaṁ thavikāya pakkhipitvā",
  "tika-vin08t27:52_3": "aṁse laggetvā cīvaraṁ khandhe karitvā araññamaggo na dussodhano hoti, tasmā kaṇṭakasarīsapādiparissayavimocanatthaṁ",
  "tika-vin08t27:52_4": "upāhanā ārohitvā. Araññaṁ nāma yasmā corādīnaṁ vicaraṭṭhānaṁ hoti, tasmā ‘‘dārubhaṇḍaṁ",
  "tika-vin08t27:52_5": "mattikābhaṇḍaṁ paṭisāmetvā dvāravātapānaṁ thaketvā vasanaṭṭhānato nikkhamitabba’’nti",
  "tika-vin08t27:52_6": "vuttaṁ. Ito parāni bhattaggavattapiṇḍacārikavattesu vuttasadisāneva. Gāmato nikkhamitvā",
  "tika-vin08t27:52_7": "sace bahigāme udakaṁ natthi, antogāmeyeva bhattakiccaṁ katvā, atha bahigāme atthi,",
  "tika-vin08t27:52_8": "bhattakiccaṁ katvā pattaṁ dhovitvā vodakaṁ katvā thavikāya pakkhipitvā cīvaraṁ saṅgharitvā",
  "tika-vin08t27:52_9": "aṁse karitvā upāhanā ārohitvā gantabbaṁ.",
  "tika-vin08t27:53_0": "Bhājanaṁ alabhantenātiādi araññasenāsanassa dullabhadabbasambhārattā vuttaṁ, aggi",
  "tika-vin08t27:53_1": "upaṭṭhāpetabbotiādi vāḷamigasarīsapādibāhiraparissayakāle ca vātapittādiajjhattapaassayakāle",
  "tika-vin08t27:53_2": "ca icchitabbattā. Bahūnaṁ pana vasanaṭṭhāne tādisāni sulabhāni hontīti āha ‘‘gaṇavāsino",
  "tika-vin08t27:53_3": "pana tena vināpi vaṭṭatī’’ti. Kattaradaṇḍo nāma parissayavinodano hoti, tasmā araññe",
  "tika-vin08t27:53_4": "viharantena avassaṁ icchitabboti vuttaṁ ‘‘kattaradaṇḍo upaṭṭhāpetabbo’’ti. Nakkhattāneva",
  "tika-vin08t27:53_5": "nakkhattapadāni. Corādīsu āgantvā ‘‘ajja, bhante, kena nakkhattena cando yutto’’ti",
  "tika-vin08t27:53_6": "pucchitesu ‘‘na jānāmā’’ti vutte kujjhanti, tasmā vuttaṁ ‘‘nakkhattapadāni uggahetabbāni",
  "tika-vin08t27:53_7": "sakalāni vā ekadesāni vā’’ti, tathā disāmūḷhesu ‘‘katamāyaṁ, bhante, disā’’ti pucchitesu,",
  "tika-vin08t27:53_8": "tasmā ‘‘disākusalena bhavitabba’’nti.",
  "tika-vin08t27:54": "Āraññikavattakathāvaṇṇanā niṭṭhitā.",
  "tika-vin08t27:55": "Senāsanavattakathāvaṇṇanā",
  "tika-vin08t27:56_0": "191. Senāsanavatte sayanti etthāti senaṁ, sayananti attho. Āvasanti etthāti āsanaṁ.",
  "tika-vin08t27:56_1": "Senañca āsanañca senāsanaṁ. Senāsanesu kattabbaṁ vattaṁ senāsanavattaṁ. Idha pana",
  "tika-vin08t27:56_2": "yaṁ vattabbaṁ, taṁ upajjhāyavattakathāyaṁ (vi. saṅga. aṭṭha. 183 ) vuttameva. Tattha",
  "tika-vin08t27:56_3": "pana upajjhāyena vutthavihāro vutto, idha pana attanā vutthavihāroti ayameva viseso.",
  "tika-vin08t27:56_4": "Na vuḍḍhaṁ anāpucchāti ettha tassa ovarake tadupacāre ca āpucchitabbanti vadanti.",
  "tika-vin08t27:56_5": "Bhojanasālādīsupi evameva paṭipajjitabbanti bhojanasālādīsupi uddesadānādi āpucchitvāva kātabbanti attho.",
  "tika-vin08t27:57": "Senāsanavattakathāvaṇṇanā niṭṭhitā.",
  "tika-vin08t27:58": "Jantāgharavattakathāvaṇṇanā",
  "tika-vin08t27:59_0": "192. Jantāgharavatte jāyatīti jaṁ, kiṁ taṁ? Sarīraṁ. Jaṁ tāyati rakkhatīti jantā,",
  "tika-vin08t27:59_1": "kā sā? Tikicchā. Gayhateti gharaṁ, kiṁ taṁ? Nivesanaṁ, jantāya sarīratikicchāya kataṁ",
  "tika-vin08t27:59_2": "gharaṁ jantāgharaṁ, jantāghare kattabbaṁ vattaṁ jantāgharavattaṁ. Tattha paribhaṇḍanti",
  "tika-vin08t27:59_3": "bahijagati. Sesaṁ upajjhāyavatte vuttanayattā suviññeyyameva.",
  "tika-vin08t27:60": "Jantāgharavattakathāvaṇṇanā niṭṭhitā.",
  "tika-vin08t27:61": "Vaccakuṭivattakathāvaṇṇanā",
  "tika-vin08t27:62_0": "193. Vaccakuṭivatte vaccayate ūhadayateti vaccaṁ, karīsaṁ. Kuṭīyati chindīyati ātapo",
  "tika-vin08t27:62_1": "etāyāti kuṭi, vaccatthāya katā kuṭi vaccakuṭi, vaccakuṭiyā vattitabbaṁ vattaṁ vaccakuṭivattaṁ,",
  "tika-vin08t27:62_2": "idha ca vattakkhandhake ācamanavattaṁ paṭhamaṁ āgataṁ, pacchā vaccakuṭivattaṁ. Imasmiṁ",
  "tika-vin08t27:62_3": "pana pakaraṇe paṭhamaṁ vaccaṁ katvā pacchā ācamatīti adhippāyena vaccakuṭivattaṁ",
  "tika-vin08t27:62_4": "paṭhamaṁ āgataṁ, tasmā tadanukkamena kathayissāma. Dantakaṭṭhaṁ khādantenāti ayaṁ",
  "tika-vin08t27:62_5": "vaccakuṭiyāpi sabbattheva paṭikkhepo. Nibaddhagamanatthāyāti attanā nibaddhagamanatthāya.",
  "tika-vin08t27:62_6": "Puggalikaṭṭhānaṁ vāti attano vihāraṁ sandhāya vuttaṁ. Sesaṁ suviññeyyamevāti.",
  "tika-vin08t27:63": "Vaccakuṭivattakathāvaṇṇanā niṭṭhitā.",
  "tika-vin08t27:64": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t27:65": "Upajjhāyavattādivattavinicchayakathālaṅkāro nāma",
  "tika-vin08t27:66": "Sattavīsatimo paricchedo."
}