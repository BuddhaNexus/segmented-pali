{
  "mil6.1.9:0.1": "Milindapañha",
  "mil6.1.9:0.2": "Anumānapañha",
  "mil6.1.9:0.3": "Buddhavagga",
  "mil6.1.9:0.4": "9. Udakasattajīvapañha",
  "mil6.1.9:1.1_0": "“Bhante nāgasena, imaṁ udakaṁ aggimhi tappamānaṁ cicciṭāyati ciṭiciṭāyati saddāyati",
  "mil6.1.9:1.1_1": "bahuvidhaṁ, kiṁ nu kho, bhante nāgasena, udakaṁ jīvati, kiṁ kīḷamānaṁ saddāyati,",
  "mil6.1.9:1.1_2": "udāhu aññena paṭipīḷitaṁ saddāyatī”ti?",
  "mil6.1.9:1.2": "“Na hi, mahārāja, udakaṁ jīvati, natthi udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhan”ti.",
  "mil6.1.9:2.1_0": "“Bhante nāgasena, idhekacce titthiyā udakaṁ jīvatīti sītodakaṁ paṭikkhipitvā udakaṁ",
  "mil6.1.9:2.1_1": "tāpetvā vekatikavekatikaṁ paribhuñjanti, te tumhe garahanti paribhavanti ‘ekindriyaṁ",
  "mil6.1.9:2.1_2": "samaṇā sakyaputtiyā jīvaṁ viheṭhentī’ti, taṁ tesaṁ garahaṁ paribhavaṁ vinodehi apanehi nicchārehī”ti.",
  "mil6.1.9:2.2": "“Na hi, mahārāja, udakaṁ jīvati, natthi, mahārāja, udake jīvo vā satto vā, api ca, mahārāja, aggisantāpavegassa mahantatāya udakaṁ cicciṭāyati ciṭiciṭāyati saddāyati bahuvidhaṁ.",
  "mil6.1.9:3.1_0": "Yathā, mahārāja, udakaṁ sobbhasarasaritadahataḷākakandarapadaraudapānaninnapokkharaṇigataṁ",
  "mil6.1.9:3.1_1": "vātātapavegassa mahantatāya pariyādiyati parikkhayaṁ gacchati, api nu tattha udakaṁ",
  "mil6.1.9:3.1_2": "cicciṭāyati ciṭiciṭāyati saddāyati bahuvidhan”ti?",
  "mil6.1.9:3.2": "“Na hi, bhante”ti.",
  "mil6.1.9:3.3_0": "“Yadi, mahārāja, udakaṁ jīveyya, tatthāpi udakaṁ saddāyeyya, imināpi, mahārāja, kāraṇena",
  "mil6.1.9:3.3_1": "jānāhi ‘natthi udake jīvo vā satto vā, aggisantāpavegassa mahantatāya udakaṁ cicciṭāyati",
  "mil6.1.9:3.3_2": "ciṭiciṭāyati saddāyati bahuvidhan’ti.",
  "mil6.1.9:4.1": "Aparampi, mahārāja, uttariṁ kāraṇaṁ suṇohi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.",
  "mil6.1.9:4.2": "Yadā pana, mahārāja, udakaṁ taṇḍulehi sammissitaṁ bhājanagataṁ hoti pihitaṁ uddhane aṭhapitaṁ, api nu tattha udakaṁ saddāyatī”ti?",
  "mil6.1.9:4.3": "“Na hi, bhante, acalaṁ hoti santasantan”ti.",
  "mil6.1.9:4.4": "“Taṁyeva pana, mahārāja, udakaṁ bhājanagataṁ aggiṁ ujjāletvā uddhane ṭhapitaṁ hoti, api nu tattha udakaṁ acalaṁ hoti santasantan”ti?",
  "mil6.1.9:4.5": "“Na hi, bhante, calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti.",
  "mil6.1.9:4.6_0": "“Kissa pana taṁ, mahārāja, pākatikaṁ udakaṁ na calati santasantaṁ hoti, kissa pana",
  "mil6.1.9:4.6_1": "aggigataṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati,",
  "mil6.1.9:4.6_2": "uttarati patarati pheṇamālī hotī”ti?",
  "mil6.1.9:4.7": "“Pākatikaṁ, bhante, udakaṁ na calati, aggikataṁ pana udakaṁ aggisantāpavegassa mahantatāya cicciṭāyati ciṭiciṭāyati saddāyati bahuvidhan”ti.",
  "mil6.1.9:4.8": "“Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.",
  "mil6.1.9:5.1": "Aparampi, mahārāja, uttariṁ kāraṇaṁ suṇohi, natthi udake jīvo vā satto vā, aggisantāpavegassa mahantatāya udakaṁ saddāyati.",
  "mil6.1.9:5.2": "Hoti taṁ, mahārāja, udakaṁ ghare ghare udakavārakagataṁ pihitan”ti?",
  "mil6.1.9:5.3": "“Āma, bhante”ti.",
  "mil6.1.9:5.4": "“Api nu taṁ, mahārāja, udakaṁ calati khubbhati luḷati āvilati ūmijātaṁ hoti, uddhamadho disāvidisaṁ gacchati, uttarati patarati pheṇamālī hotī”ti.",
  "mil6.1.9:5.5": "“Na hi, bhante, acalaṁ taṁ hoti pākatikaṁ udakavārakagataṁ udakan”ti.",
  "mil6.1.9:6.1_0": "“Sutapubbaṁ pana tayā, mahārāja, ‘mahāsamudde udakaṁ calati khubbhati luḷati āvilati",
  "mil6.1.9:6.1_1": "ūmijātaṁ hoti, uddhamadho disāvidisaṁ gacchati, uttarati patarati pheṇamālī hoti,",
  "mil6.1.9:6.1_2": "ussakkitvā ossakkitvā velāya paharati saddāyati bahuvidhan’”ti?",
  "mil6.1.9:6.2": "“Āma, bhante, sutapubbaṁ etaṁ mayā diṭṭhapubbañca ‘mahāsamudde udakaṁ hatthasatampi dvepi hatthasatāni gagane ussakkatī’”ti.",
  "mil6.1.9:6.3": "“Kissa, mahārāja, udakavārakagataṁ udakaṁ na calati na saddāyati, kissa pana mahāsamudde udakaṁ calati saddāyatī”ti?",
  "mil6.1.9:6.4": "“Vātavegassa mahantatāya, bhante, mahāsamudde udakaṁ calati saddāyati, udakavārakagataṁ udakaṁ aghaṭṭitaṁ kehici na calati na saddāyatī”ti.",
  "mil6.1.9:6.5": "“Yathā, mahārāja, vātavegassa mahantatāya mahāsamudde udakaṁ calati saddāyati;",
  "mil6.1.9:6.6": "evameva aggisantāpavegassa mahantatāya udakaṁ saddāyatīti.",
  "mil6.1.9:7.1": "Nanu, mahārāja, bheripokkharaṁ sukkhaṁ sukkhena gocammena onandhantī”ti?",
  "mil6.1.9:7.2": "“Āma, bhante”.",
  "mil6.1.9:7.3": "“Api nu, mahārāja, bheriyā jīvo vā satto vā atthī”ti.",
  "mil6.1.9:7.4": "“Na hi, bhante”ti.",
  "mil6.1.9:7.5": "“Kissa pana, mahārāja, bherī saddāyatī”ti?",
  "mil6.1.9:7.6": "“Itthiyā vā, bhante, purisassa vā tajjena vāyāmenā”ti.",
  "mil6.1.9:7.7": "“Yathā, mahārāja, itthiyā vā purisassa vā tajjena vāyāmena bherī saddāyati;",
  "mil6.1.9:7.8": "evameva aggisantāpavegassa mahantatāya udakaṁ saddāyati.",
  "mil6.1.9:7.9": "Imināpi, mahārāja, kāraṇena jānāhi ‘natthi udake jīvo vā satto vā, aggisantāpavegassa mahantatāya udakaṁ saddāyatī’ti.",
  "mil6.1.9:8.1_0": "Mayhampi tāva, mahārāja, tava pucchitabbaṁ atthi, evameso pañho suvinicchito hoti,",
  "mil6.1.9:8.1_1": "kiṁ nu kho, mahārāja, sabbehipi bhājanehi udakaṁ tappamānaṁ saddāyati, udāhu ekaccehiyeva",
  "mil6.1.9:8.1_2": "bhājanehi tappamānaṁ saddāyatī”ti?",
  "mil6.1.9:8.2": "“Na hi, bhante, sabbehipi bhājanehi udakaṁ tappamānaṁ saddāyati, ekaccehiyeva bhājanehi udakaṁ tappamānaṁ saddāyatī”ti.",
  "mil6.1.9:8.3": "“Tena hi, mahārāja, jahitosi sakasamayaṁ, paccāgatosi mama visayaṁ, natthi udake jīvo vā satto vā.",
  "mil6.1.9:8.4": "Yadi, mahārāja, sabbehipi bhājanehi udakaṁ tappamānaṁ saddāyeyya, yuttamidaṁ ‘udakaṁ jīvatī’ti vattuṁ.",
  "mil6.1.9:8.5": "Na hi, mahārāja, udakaṁ dvayaṁ hoti, yaṁ saddāyati, taṁ jīvati, yaṁ na saddāyati, taṁ na jīvatīti.",
  "mil6.1.9:8.6_0": "Yadi, mahārāja, udakaṁ jīveyya, mahantānaṁ hatthināgānaṁ ussannakāyānaṁ pabhinnānaṁ",
  "mil6.1.9:8.6_1": "soṇḍāya ussiñcitvā mukhe pakkhipitvā kucchiṁ pavesayantānaṁ, tampi udakaṁ tesaṁ dantantare",
  "mil6.1.9:8.6_2": "cippiyamānaṁ saddāyeyya.",
  "mil6.1.9:8.7": "Hatthasatikāpi mahānāvā garukā bhārikā anekasatasahassabhāraparipūrā mahāsamudde vicaranti, tāhipi cippiyamānaṁ udakaṁ saddāyeyya.",
  "mil6.1.9:8.8_0": "Mahatimahantāpi macchā anekasatayojanikakāyā timī timiṅgalā timirapiṅgalā abbhantare",
  "mil6.1.9:8.8_1": "nimuggā mahāsamudde nivāsaṭṭhānatāya paṭivasantā mahāudakadhārā ācamanti dhamanti",
  "mil6.1.9:8.8_2": "ca, tesampi taṁ dantantarepi udarantarepi cippiyamānaṁ udakaṁ saddāyeyya.",
  "mil6.1.9:8.9": "Yasmā ca kho, mahārāja, evarūpehi evarūpehi mahantehi paṭipīḷanehi paṭipīḷitaṁ udakaṁ na saddāyati tasmāpi natthi udake jīvo vā satto vāti, evametaṁ, mahārāja, dhārehī”ti.",
  "mil6.1.9:9.1_0": "“Sādhu, bhante nāgasena, dosāgato pañho anucchavikāya vibhattiyā vibhatto, yathā",
  "mil6.1.9:9.1_1": "nāma, bhante nāgasena, mahagghaṁ maṇiratanaṁ chekaṁ ācariyaṁ kusalaṁ sikkhitaṁ maṇikāraṁ",
  "mil6.1.9:9.1_2": "pāpuṇitvā kittiṁ labheyya thomanaṁ pasaṁsaṁ, muttāratanaṁ vā muttikaṁ dussaratanaṁ",
  "mil6.1.9:9.1_3": "vā dussikaṁ, lohitacandanaṁ vā gandhikaṁ pāpuṇitvā kittiṁ labheyya thomanaṁ pasaṁsaṁ.",
  "mil6.1.9:9.2": "Evameva kho, bhante nāgasena, dosāgato pañho anucchavikāya vibhattiyā vibhatto, evametaṁ tathā sampaṭicchāmī”ti.",
  "mil6.1.9:10.1": "Udakasattajīvapañho navamo.",
  "mil6.1.9:11.1": "Buddhavaggo paṭhamo.",
  "mil6.1.9:12.1": "Imasmiṁ vagge nava pañhā."
}