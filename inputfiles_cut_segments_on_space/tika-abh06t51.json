{
  "tika-abh06t51:0": "Dasamo paricchedo",
  "tika-abh06t51:1": "10. Pabhedakathā",
  "tika-abh06t51:2": "352.",
  "tika-abh06t51:3": "Ekuppādā nirodhā ca, ekālambaṇavatthukā;",
  "tika-abh06t51:4": "Sahagatā sahajātā, saṁsaṭṭhā sahavuttino.",
  "tika-abh06t51:5": "353.",
  "tika-abh06t51:6": "Tepaññāsa paniccete, sampayuttā yathārahaṁ;",
  "tika-abh06t51:7": "Cittacetasikā dhammā, aṭṭhārasavidhāpi ca.",
  "tika-abh06t51:8": "354.",
  "tika-abh06t51:9": "Ekadhā chabbidhā ceva, catudhā sattadhā ṭhitā;",
  "tika-abh06t51:10": "Cittuppādapabhedena, bhinditabbā vibhāvinā.",
  "tika-abh06t51:11": "355.",
  "tika-abh06t51:12": "Aṭṭha dhammāvinibbhogā, bhinnāsīti navuttarā;",
  "tika-abh06t51:13": "Sattasataṁ dasa dve ca, sabbe honti samissitā.",
  "tika-abh06t51:14": "356.",
  "tika-abh06t51:15": "Santīraṇamanodhātu, sitavoṭṭhabbanā tathā;",
  "tika-abh06t51:16": "Apuññā kāmapuññā ca, mahāpākā mahākriyā.",
  "tika-abh06t51:17": "357.",
  "tika-abh06t51:18": "Paṭhamajjhānadhammā ca, lokuttaramahaggatā;",
  "tika-abh06t51:19": "Pañcapaññāsa sabbepi, vitakkā honti bheditā.",
  "tika-abh06t51:20": "358.",
  "tika-abh06t51:21": "Vicārāpi ca teyeva, dutiyajjhānanāmakā;",
  "tika-abh06t51:22": "Ekādasāpare ceti, chasaṭṭhi paridīpitā.",
  "tika-abh06t51:23": "359.",
  "tika-abh06t51:24": "Apuññā kāmapuññā ca, mahāpākā mahākriyā;",
  "tika-abh06t51:25": "Catukkā ceva cattāro, sitañca sukhatīraṇaṁ.",
  "tika-abh06t51:26": "360.",
  "tika-abh06t51:27": "Paṭhamāditikajjhānā, lokuttaramahaggatā;",
  "tika-abh06t51:28": "Iccevamekapaññāsa, pītiyo honti sabbathā.",
  "tika-abh06t51:29": "361.",
  "tika-abh06t51:30": "Sitavoṭṭhabbanā dve ca, sāvajjā cānavajjakā;",
  "tika-abh06t51:31": "Bhinnamevaṁ tu vīriyaṁ, tesattatividhaṁ bhave.",
  "tika-abh06t51:32": "362.",
  "tika-abh06t51:33": "Sāvajjā cānavajjā ca, momūhadvayavajjitā;",
  "tika-abh06t51:34": "Chandā bhavanti sabbepi, saṭṭhibhedā navuttarā.",
  "tika-abh06t51:35": "363.",
  "tika-abh06t51:36": "Santīraṇamanodhātu, sitavoṭṭhabbanā tathā;",
  "tika-abh06t51:37": "Sāvajjā cānavajjā ca, vicikicchāvivajjitā.",
  "tika-abh06t51:38": "364.",
  "tika-abh06t51:39": "Adhimokkhā paniccevaṁ, aṭṭhasattati bheditā;",
  "tika-abh06t51:40": "Tisataṁ navuti dve ca, bhinnā honti pakiṇṇakā.",
  "tika-abh06t51:41": "365.",
  "tika-abh06t51:42": "Ekūnasaṭṭhi vā honti, saddhādekūnavīsati;",
  "tika-abh06t51:43": "Sahassañca satañcekaṁ, ekavīsañca sabbathā.",
  "tika-abh06t51:44": "366.",
  "tika-abh06t51:45": "Ñāṇena sampayuttā ca, kāme dvādasadhāpare;",
  "tika-abh06t51:46": "Pañcatiṁsāti paññāpi, sattatālīsadhā kathā.",
  "tika-abh06t51:47": "367.",
  "tika-abh06t51:48": "Rūpajjhānacatukkā ca, kāmapuññā mahākriyā;",
  "tika-abh06t51:49": "Aṭṭhavīsappamaññevaṁ, chappaññāsa bhavanti ca.",
  "tika-abh06t51:50": "368.",
  "tika-abh06t51:51": "Anuttarā kāmapuññā, tisso viratiyo pana;",
  "tika-abh06t51:52": "Honti soḷasadhā bhinnā, aṭṭhatālīsa piṇḍitā.",
  "tika-abh06t51:53": "369.",
  "tika-abh06t51:54": "Pañcavīsānavajjevaṁ, sampayuttā catubbidhā;",
  "tika-abh06t51:55": "Sahassadvisatañceva, dvi ca sattati bhedato.",
  "tika-abh06t51:56": "370.",
  "tika-abh06t51:57": "Cattāro pāpasāmaññā, bhinnā dvādasadhā pana;",
  "tika-abh06t51:58": "Aṭṭhatālīsadhā honti, te sabbe paripiṇḍitā.",
  "tika-abh06t51:59": "371.",
  "tika-abh06t51:60": "Lobho panaṭṭhadhā bhinno, thinamiddhañca pañcadhā;",
  "tika-abh06t51:61": "Catudhā diṭṭhimāno ca, catudhā diṭṭhiyo visuṁ.",
  "tika-abh06t51:62": "372.",
  "tika-abh06t51:63": "Dvidhā dosādicattāro, vicikicchekadhāti ca;",
  "tika-abh06t51:64": "Sāvajjā sattadhā vuttā, bhinnāsīti tikuttarā.",
  "tika-abh06t51:65": "373.",
  "tika-abh06t51:66": "Iccaṭṭhārasadhā vuttā, tepaññāsāpi bhedato;",
  "tika-abh06t51:67": "Dvisahassañca tu sataṁ, bhavantekūnasaṭṭhi ca.",
  "tika-abh06t51:68": "374.",
  "tika-abh06t51:69": "Vitakkavicārapītisukhopekkhāsu pañcasu;",
  "tika-abh06t51:70": "Bhinditvā jhānabhedena, gahetabbā anuttarā.",
  "tika-abh06t51:71": "375.",
  "tika-abh06t51:72": "Aññatra pana sabbattha, natthi bhedappayojanaṁ;",
  "tika-abh06t51:73": "Aṭṭheva kasmā gayhanti, abhedenāti lakkhaye.",
  "tika-abh06t51:74": "376.",
  "tika-abh06t51:75": "Paṭhamādicatujjhānā, lokuttaramahaggatā;",
  "tika-abh06t51:76": "Iccekamekadasadhā, catutālīsa piṇḍitā.",
  "tika-abh06t51:77": "377.",
  "tika-abh06t51:78": "Tevīsa pañcamā ceti, sattasaṭṭhi samissitā;",
  "tika-abh06t51:79": "Appanā tattha sabbāpi, aṭṭhapaññāsa dīpitā.",
  "tika-abh06t51:80": "378.",
  "tika-abh06t51:81": "Pañcatiṁseva saṅkhepā, lokuttaramahaggatā;",
  "tika-abh06t51:82": "Appanā tattha sabbāpi, chabbīsati pakāsitā.",
  "tika-abh06t51:83": "379.",
  "tika-abh06t51:84": "Iddhividhaṁ dibbasotaṁ, cetopariyanāmakā;",
  "tika-abh06t51:85": "Pubbenivāsānussati, dibbacakkhūti pañcadhā.",
  "tika-abh06t51:86": "380.",
  "tika-abh06t51:87": "Abhiññāñāṇamīrenti, rūpāvacarapañcamā;",
  "tika-abh06t51:88": "Kusalañca kriyā ceti, bheditaṁ duvidhampi ca.",
  "tika-abh06t51:89": "381.",
  "tika-abh06t51:90": "Taṁ dvayampi sammissetvā, pañcābhiññā ca lokiyā;",
  "tika-abh06t51:91": "Āsavakkhayañāṇañca, chaḷabhiññā pavuccare.",
  "tika-abh06t51:92": "382.",
  "tika-abh06t51:93": "Lokiyā ca dasābhiññā, bhinditvā kusalakriyā;",
  "tika-abh06t51:94": "Sattasattati jhānāni, aṭṭhasaṭṭhi panappanā.",
  "tika-abh06t51:95": "383.",
  "tika-abh06t51:96": "Sattasattati cittāni, catupaññāsa sabbathā;",
  "tika-abh06t51:97": "Pacitāni ca cittāni, ekatiṁsasataṁ siyunti.",
  "tika-abh06t51:98": "Iti cetasikavibhāge pabhedakathā niṭṭhitā.",
  "tika-abh06t51:99": "Dasamo paricchedo."
}