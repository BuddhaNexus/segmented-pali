{
  "atk-s0102a2:0": "3. Mahāparinibbānasuttavaṇṇanā",
  "atk-s0102a2:1_0": "131.Evaṁme sutanti mahāparinibbānasuttaṁ. Tatrāyamanupubbapadavaṇṇanā – gijjhakūṭeti",
  "atk-s0102a2:1_1": "gijjhā tassa kūṭesu vasiṁsu, gijjhasadisaṁ vā tassa kūṭaṁ atthīti gijjhakūṭo, tasmiṁ",
  "atk-s0102a2:1_2": "gijjhakūṭe. Abhiyātukāmoti abhibhavanatthāya yātukāmo. Vajjīti vajjirājāno. Evaṁmahiddhiketi",
  "atk-s0102a2:1_3": "evaṁ mahatiyā rājiddhiyā samannāgate, etena nesaṁ samaggabhāvaṁ kathesi. Evaṁmahānubhāveti",
  "atk-s0102a2:1_4": "evaṁ mahantena ānubhāvena samannāgate, etena nesaṁ hatthisippādīsu katasikkhataṁ",
  "atk-s0102a2:1_5": "kathesi, yaṁ sandhāya vuttaṁ – ‘‘sikkhitā vatime licchavikumārakā, susikkhitā vatime",
  "atk-s0102a2:1_6": "licchavikumārakā, yatra hi nāma sukhumena tāḷacchiggalena asanaṁ atipātayissanti",
  "atk-s0102a2:1_7": "poṅkhānupoṅkhaṁ avirādhita’’nti (saṁ. ni. 5.1115). Ucchecchāmīti ucchindissāmi. Vināsessāmīti",
  "atk-s0102a2:1_8": "nāsessāmi, adassanaṁ pāpessāmi. Anayabyasananti ettha na ayoti anayo, avaḍḍhiyā etaṁ",
  "atk-s0102a2:1_9": "nāmaṁ. Hitañca sukhañca viyassati vikkhipatīti byasanaṁ, ñātipārijuññādīnaṁ etaṁ",
  "atk-s0102a2:1_10": "nāmaṁ. Āpādessāmīti pāpayissāmi.",
  "atk-s0102a2:2_0": "Iti kira so ṭhānanisajjādīsu imaṁ yuddhakathameva katheti, gamanasajjā hothāti evaṁ",
  "atk-s0102a2:2_1": "balakāyaṁ āṇāpeti. Kasmā? Gaṅgāyaṁ kira ekaṁ paṭṭanagāmaṁ nissāya aḍḍhayojanaṁ ajātasattuno",
  "atk-s0102a2:2_2": "āṇā, aḍḍhayojanaṁ licchavīnaṁ. Ettha pana āṇāpavattiṭṭhānaṁ hotīti attho. Tatrāpi",
  "atk-s0102a2:2_3": "ca pabbatapādato mahagghabhaṇḍaṁ otarati. Taṁ sutvā – ‘‘ajja yāmi, sve yāmī’’ti ajātasattuno",
  "atk-s0102a2:2_4": "saṁvidahantasseva licchavirājāno samaggā sammodamānā puretaraṁ gantvā sabbaṁ gaṇhanti.",
  "atk-s0102a2:2_5": "Ajātasattu pacchā āgantvā taṁ pavattiṁ ñatvā kujjhitvā gacchati. Te punasaṁvaccharepi",
  "atk-s0102a2:2_6": "tatheva karonti. Atha so balavāghātajāto tadā evamakāsi.",
  "atk-s0102a2:3_0": "Tato cintesi – ‘‘gaṇena saddhiṁ yuddhaṁ nāma bhāriyaṁ, ekopi moghappahāro nāma natthi,",
  "atk-s0102a2:3_1": "ekena kho pana paṇḍitena saddhiṁ mantetvā karonto nipparādho hoti, paṇḍito ca satthārā",
  "atk-s0102a2:3_2": "sadiso natthi, satthā ca avidūre dhuravihāre vasati, handāhaṁ pesetvā pucchāmi .",
  "atk-s0102a2:3_3": "Sace me gatena koci attho bhavissati, satthā tuṇhī bhavissati, anatthe pana sati",
  "atk-s0102a2:3_4": "kiṁ rañño tattha gamanenāti vakkhatī’’ti. So vassakārabrāhmaṇaṁ pesesi. Brāhmaṇo",
  "atk-s0102a2:3_5": "gantvā bhagavato etamatthaṁ ārocesi. Tena vuttaṁ – ‘‘atha kho rājā…pe… āpādessāmī’’ti.",
  "atk-s0102a2:4": "Rājaaparihāniyadhammavaṇṇanā",
  "atk-s0102a2:5_0": "134.Bhagavantaṁ bījayamānoti thero vattasīse ṭhatvā bhagavantaṁ bījati, bhagavato",
  "atk-s0102a2:5_1": "pana sītaṁ vā uṇhaṁ vā natthi. Bhagavā brāhmaṇassa vacanaṁ sutvā tena saddhiṁ amantetvā",
  "atk-s0102a2:5_2": "therena saddhiṁ mantetukāmo kinti te, ānanda, sutantiādimāha. Abhiṇhaṁ sannipātāti",
  "atk-s0102a2:5_3": "divasassa tikkhattuṁ sannipatantāpi antarantarā sannipatantāpi abhiṇhaṁ sannipātāva.",
  "atk-s0102a2:5_4": "Sannipātabahulāti hiyyopi sannipatimhā, purimadivasampi sannipatimhā, puna ajja kimatthaṁ",
  "atk-s0102a2:5_5": "sannipatitā homāti vosānaṁ anāpajjantā sannipātabahulā nāma honti. Yāvakīvañcāti",
  "atk-s0102a2:5_6": "yattakaṁ kālaṁ. Vuddhiyeva, ānanda, vajjīnaṁ pāṭikaṅkhā, no parihānīti – abhiṇhaṁ",
  "atk-s0102a2:5_7": "asannipatantā hi disāvidisāsu āgataṁ sāsanaṁ na suṇanti, tato – ‘‘asukagāmasīmā vā",
  "atk-s0102a2:5_8": "nigamasīmā vā ākulā, asukaṭṭhāne corā vā pariyuṭṭhitā’’ti na jānanti, corāpi ‘‘pamattā",
  "atk-s0102a2:5_9": "rājāno’’ti ñatvā gāmanigamādīni paharantā janapadaṁ nāsenti. Evaṁ rājūnaṁ parihāni",
  "atk-s0102a2:5_10": "hoti. Abhiṇhaṁ sannipatantā pana taṁ taṁ pavattiṁ suṇanti, tato balaṁ pesetvā amittamaddanaṁ",
  "atk-s0102a2:5_11": "karonti, corāpi – ‘‘appamattā rājāno, na sakkā amhehi vaggabandhehi vicaritu’’nti",
  "atk-s0102a2:5_12": "bhijjitvā palāyanti. Evaṁ rājūnaṁ vuddhi hoti. Tena vuttaṁ – ‘‘vuddhiyeva, ānanda,",
  "atk-s0102a2:5_13": "vajjīnaṁ pāṭikaṅkhā no parihānī’’ti. Tattha pāṭikaṅkhāti icchitabbā, avassaṁ bhavissatīti",
  "atk-s0102a2:5_14": "evaṁ daṭṭhabbāti attho.",
  "atk-s0102a2:6_0": "Samaggātiādīsu sannipātabheriyā niggatāya – ‘‘ajja me kiccaṁ atthi, maṅgalaṁ atthī’’ti",
  "atk-s0102a2:6_1": "vikkhepaṁ karontā na samaggā sannipatanti nāma. Bherisaddaṁ pana sutvāva bhuñjantāpi",
  "atk-s0102a2:6_2": "alaṅkariyamānāpi vatthāni nivāsentāpi aḍḍhabhuttā vā aḍḍhālaṅkatā vā vatthaṁ nivāsayamānā",
  "atk-s0102a2:6_3": "vā sannipatantā samaggā sannipatanti nāma. Sannipatitā pana cintetvā mantetvā kattabbaṁ",
  "atk-s0102a2:6_4": "katvā ekatova avuṭṭhahantā na samaggā vuṭṭhahanti nāma. Evaṁ vuṭṭhitesu hi ye paṭhamaṁ",
  "atk-s0102a2:6_5": "gacchanti, tesaṁ evaṁ hoti – ‘‘amhehi bāhirakathāva sutā, idāni vinicchayakathā bhavissatī’’ti.",
  "atk-s0102a2:6_6": "Ekato vuṭṭhahantā pana samaggā vuṭṭhahanti nāma. Apica – ‘‘asukaṭṭhānesu gāmasīmā",
  "atk-s0102a2:6_7": "vā nigamasīmā vā ākulā, corā pariyuṭṭhitā’’ti sutvā – ‘‘ko gantvā imaṁ amittamaddanaṁ",
  "atk-s0102a2:6_8": "karissatī’’ti vutte – ‘‘ahaṁ paṭhamaṁ, ahaṁ paṭhama’’nti vatvā gacchantāpi samaggā",
  "atk-s0102a2:6_9": "vuṭṭhahanti nāma. Ekassa pana kammante osīdamāne sesā rājāno puttabhātaro pesetvā",
  "atk-s0102a2:6_10": "tassa kammantaṁ upatthambhayamānāpi, āgantukarājānaṁ – ‘‘asukassa gehaṁ gacchatu,",
  "atk-s0102a2:6_11": "asukassa gehaṁ gacchatū’’ti avatvā sabbe ekato saṅgaṇhantāpi, ekassa maṅgale vā roge",
  "atk-s0102a2:6_12": "vā aññasmiṁ vā pana tādise sukhadukkhe uppanne sabbe tattha sahāyabhāvaṁ gacchantāpi",
  "atk-s0102a2:6_13": "samaggā vajjikaraṇīyāni karonti nāma.",
  "atk-s0102a2:7_0": "Apaññattantiādīsu pubbe akataṁ suṅkaṁ vā baliṁ vā daṇḍaṁ vā āharāpentā apaññattaṁ",
  "atk-s0102a2:7_1": "paññapenti nāma. Porāṇapaveṇiyā āgatameva pana anāharāpentā paññattaṁ samucchindanti",
  "atk-s0102a2:7_2": "nāma. Coroti gahetvā dassite avicinitvāva chejjabhejjaṁ anusāsentā porāṇaṁ vajjidhammaṁ",
  "atk-s0102a2:7_3": "samādāya na vattanti nāma. Tesaṁ apaññattaṁ paññapentānaṁ abhinavasuṅkādīhi pīḷitā",
  "atk-s0102a2:7_4": "manussā – ‘‘atiupaddutamha, ko imesaṁ vijite vasissatī’’ti paccantaṁ pavisitvā corā",
  "atk-s0102a2:7_5": "vā corasahāyā vā hutvā janapadaṁ paharanti. Paññattaṁ samucchindantānaṁ paveṇīāgatāni",
  "atk-s0102a2:7_6": "suṅkādīni agaṇhantānaṁ koso parihāyati. Tato hatthiassabalakāyaorodhādayo yathānibaddhaṁ",
  "atk-s0102a2:7_7": "vaṭṭaṁ alabhamānā thāmena balena parihāyanti. Te neva yuddhakkhamā honti, na pāricariyakkhamā.",
  "atk-s0102a2:7_8": "Porāṇaṁ vajjidhammaṁ samādāya avattantānaṁ vijite manussā – ‘‘amhākaṁ puttaṁ pitaraṁ",
  "atk-s0102a2:7_9": "bhātaraṁ acoraṁyeva coroti katvā chindiṁsu bhindiṁsū’’ti kujjhitvā paccantaṁ pavisitvā",
  "atk-s0102a2:7_10": "corā vā corasahāyā vā hutvā janapadaṁ paharanti, evaṁ rājūnaṁ parihāni hoti, paññattaṁ",
  "atk-s0102a2:7_11": "paññapentānaṁ pana ‘‘paveṇīāgatameva rājāno karontī’’ti manussā haṭṭhatuṭṭhā kasivāṇijjādike",
  "atk-s0102a2:7_12": "kammante sampādenti. Paññattaṁ asamucchindantānaṁ paveṇīāgatāni suṅkādīni gaṇhantānaṁ",
  "atk-s0102a2:7_13": "koso vaḍḍhati, tato hatthiassabalakāyaorodhādayo yathānibaddhaṁ vaṭṭaṁ labhamānā",
  "atk-s0102a2:7_14": "thāmabalasampannā yuddhakkhamā ceva pāricariyakkhamā ca honti.",
  "atk-s0102a2:8_0": "Porāṇaṁ vajjidhammanti ettha pubbe kira vajjirājāno ‘‘ayaṁ coro’’ti ānetvā dassite",
  "atk-s0102a2:8_1": "‘‘gaṇhatha naṁ cora’’nti avatvā vinicchayamahāmattānaṁ denti. Te vinicchinitvā sace",
  "atk-s0102a2:8_2": "acoro hoti, vissajjenti. Sace coro, attanā kiñci avatvā vohārikānaṁ denti. Tepi acoro",
  "atk-s0102a2:8_3": "ce, vissajjenti. Coro ce, suttadharānaṁ denti. Tepi vinicchinitvā acoro ce, vissajjenti.",
  "atk-s0102a2:8_4": "Coro ce, aṭṭhakulikānaṁ denti. Tepi tatheva katvā senāpatissa, senāpati uparājassa,",
  "atk-s0102a2:8_5": "uparājā rañño, rājā vinicchinitvā acoro ce, vissajjeti. Sace pana coro hoti, paveṇīpotthakaṁ",
  "atk-s0102a2:8_6": "vācāpeti. Tattha – ‘‘yena idaṁ nāma kataṁ, tassa ayaṁ nāma daṇḍo’’ti likhitaṁ. Rājā",
  "atk-s0102a2:8_7": "tassa kiriyaṁ tena samānetvā tadanucchavikaṁ daṇḍaṁ karoti. Iti etaṁ porāṇaṁ vajjidhammaṁ",
  "atk-s0102a2:8_8": "samādāya vattantānaṁ manussā na ujjhāyanti, ‘‘rājāno porāṇapaveṇiyā kammaṁ karonti,",
  "atk-s0102a2:8_9": "etesaṁ doso natthi, amhākaṁyeva doso’’ti appamattā kammante karonti. Evaṁ rājūnaṁ",
  "atk-s0102a2:8_10": "vuddhi hoti. Tena vuttaṁ – ‘‘vuddhiyeva, ānanda, vajjīnaṁ pāṭikaṅkhā, no parihānī’’ti.",
  "atk-s0102a2:9_0": "Sakkarontīti yaṁkiñci tesaṁ sakkāraṁ karontā sundarameva karonti. Garuṁ karontīti",
  "atk-s0102a2:9_1": "garubhāvaṁ paccupaṭṭhapetvāva karonti. Mānentīti manena piyāyanti. Pūjentīti nipaccakāraṁ",
  "atk-s0102a2:9_2": "dassenti. Sotabbaṁ maññantīti divasassa dve tayo vāre upaṭṭhānaṁ gantvā tesaṁ kathaṁ",
  "atk-s0102a2:9_3": "sotabbaṁ saddhātabbaṁ maññanti. Tattha ye evaṁ mahallakānaṁ rājūnaṁ sakkārādīni na",
  "atk-s0102a2:9_4": "karonti, ovādatthāya ca nesaṁ upaṭṭhānaṁ na gacchanti, te tehi vissaṭṭhā anovadiyamānā",
  "atk-s0102a2:9_5": "kīḷāpasutā rajjato parihāyanti. Ye pana tathā paṭipajjanti, tesaṁ mahallakarājāno",
  "atk-s0102a2:9_6": "– ‘‘idaṁ kātabbaṁ, idaṁ na kātabba’’nti porāṇaṁ paveṇiṁ ācikkhanti. Saṅgāmaṁ patvāpi",
  "atk-s0102a2:9_7": "– ‘‘evaṁ pavisitabbaṁ, evaṁ nikkhamitabba’’nti upāyaṁ dassenti. Te tehi ovadiyamānā",
  "atk-s0102a2:9_8": "yathāovādaṁ paṭipajjantā sakkonti rājappaveṇiṁ sandhāretuṁ. Tena vuttaṁ – ‘‘vuddhiyeva,",
  "atk-s0102a2:9_9": "ānanda, vajjīnaṁ pāṭikaṅkhā, no parihānī’’ti.",
  "atk-s0102a2:10_0": "Kulitthiyoti kulagharaṇiyo. Kulakumāriyoti anividdhā tāsaṁ dhītaro. Okkassa pasayhāti",
  "atk-s0102a2:10_1": "ettha ‘‘okkassā’’ti vā ‘‘pasayhā’’ti vā pasayhākārassevetaṁ nāmaṁ. ‘‘Ukkassā’’tipi",
  "atk-s0102a2:10_2": "paṭhanti. Tattha okkassāti avakassitvā ākaḍḍhitvā. Pasayhāti abhibhavitvā ajjhottharitvāti",
  "atk-s0102a2:10_3": "ayaṁ vacanattho. Evañhi karontānaṁ vijite manussā – ‘‘amhākaṁ gehe puttamātaropi,",
  "atk-s0102a2:10_4": "kheḷasiṅghāṇikādīni mukhena apanetvā saṁvaḍḍhitadhītaropi ime rājāno balakkārena",
  "atk-s0102a2:10_5": "gahetvā attano ghare vāsentī’’ti kupitā paccantaṁ pavisitvā corā vā corasahāyā vā",
  "atk-s0102a2:10_6": "hutvā janapadaṁ paharanti. Evaṁ akarontānaṁ pana vijite manussā appossukkā sakāni",
  "atk-s0102a2:10_7": "kammāni karontā rājakosaṁ vaḍḍhenti. Evamettha vuddhihāniyo veditabbā.",
  "atk-s0102a2:11_0": "Vajjīnaṁ vajjicetiyānīti vajjirājūnaṁ vajjiraṭṭhe cittīkataṭṭhena cetiyānīti laddhanāmāni",
  "atk-s0102a2:11_1": "yakkhaṭṭhānāni. Abbhantarānīti antonagare ṭhitāni. Bāhirānīti bahinagare ṭhitāni",
  "atk-s0102a2:11_2": ". Dinnapubbanti pubbe dinnaṁ. Katapubbanti pubbe kataṁ. No parihāpessantīti aparihāpetvā",
  "atk-s0102a2:11_3": "yathāpavattameva karissanti dhammikaṁ baliṁ parihāpentānañhi devatā ārakkhaṁ susaṁvihitaṁ",
  "atk-s0102a2:11_4": "na karonti, anuppannaṁ dukkhaṁ janetuṁ asakkontāpi uppannaṁ kāsasīsarogādiṁ vaḍḍhenti,",
  "atk-s0102a2:11_5": "saṅgāme patte sahāyā na honti. Aparihāpentānaṁ pana ārakkhaṁ susaṁvihitaṁ karonti,",
  "atk-s0102a2:11_6": "anuppannaṁ sukhaṁ uppādetuṁ asakkontāpi uppannaṁ kāsasīsarogādiṁ hananti, saṅgāmasīse",
  "atk-s0102a2:11_7": "sahāyā hontīti evamettha vuddhihāniyo veditabbā.",
  "atk-s0102a2:12_0": "Dhammikā rakkhāvaraṇaguttīti ettha rakkhā eva yathā anicchitaṁ na gacchati, evaṁ",
  "atk-s0102a2:12_1": "āvaraṇato āvaraṇaṁ. Yathā icchitaṁ na vinassati, evaṁ gopāyanato gutti. Tattha balakāyena",
  "atk-s0102a2:12_2": "parivāretvā rakkhaṇaṁ pabbajitānaṁ dhammikā rakkhāvaraṇagutti nāma na hoti. Yathā",
  "atk-s0102a2:12_3": "pana vihārassa upavane rukkhe na chindanti, vājikā vajjhaṁ na karonti, pokkharaṇīsu",
  "atk-s0102a2:12_4": "macche na gaṇhanti, evaṁ karaṇaṁ dhammikā rakkhāvaraṇagutti nāma. Kinti anāgatā cāti",
  "atk-s0102a2:12_5": "iminā pana nesaṁ evaṁ paccupaṭṭhitacittasantānoti cittappavattiṁ pucchati.",
  "atk-s0102a2:13_0": "Tattha ye anāgatānaṁ arahantānaṁ āgamanaṁ na icchanti, te assaddhā honti appasannā.",
  "atk-s0102a2:13_1": "Pabbajite ca sampatte paccuggamanaṁ na karonti, gantvā na passanti, paṭisanthāraṁ",
  "atk-s0102a2:13_2": "na karonti, pañhaṁ na pucchanti, dhammaṁ na suṇanti, dānaṁ na denti, anumodanaṁ na",
  "atk-s0102a2:13_3": "suṇanti, nivāsanaṭṭhānaṁ na saṁvidahanti. Atha nesaṁ avaṇṇo abbhuggacchati – ‘‘asuko",
  "atk-s0102a2:13_4": "nāma rājā assaddho appasanno, pabbajite sampatte paccuggamanaṁ na karoti…pe… nivāsanaṭṭhānaṁ",
  "atk-s0102a2:13_5": "na saṁvidahatī’’ti. Taṁ sutvā pabbajitā tassa nagaradvārena na gacchanti, gacchantāpi",
  "atk-s0102a2:13_6": "nagaraṁ na pavisanti. Evaṁ anāgatānaṁ arahantānaṁ anāgamanameva hoti. Āgatānampi",
  "atk-s0102a2:13_7": "phāsuvihāre asati yepi ajānitvā āgatā, te – ‘‘vasissāmāti tāva cintetvā āgatamhā,",
  "atk-s0102a2:13_8": "imesaṁ pana rājūnaṁ iminā nīhārena ko vasissatī’’ti nikkhamitvā gacchanti. Evaṁ anāgatesu",
  "atk-s0102a2:13_9": "anāgacchantesu, āgatesu dukkhaṁ viharantesu so deso pabbajitānaṁ anāvāso hoti. Tato",
  "atk-s0102a2:13_10": "devatārakkhā na hoti, devatārakkhāya asati amanussā okāsaṁ labhanti. Amanussā ussannā",
  "atk-s0102a2:13_11": "anuppannaṁ byādhiṁ uppādenti, sīlavantānaṁ dassanapañhāpucchanādivatthukassa puññassa",
  "atk-s0102a2:13_12": "anāgamo hoti. Vipariyāyena pana yathāvuttakaṇhapakkhaviparītassa sukkapakkhassa sambhavo",
  "atk-s0102a2:13_13": "hotīti evamettha vuddhihāniyo veditabbā.",
  "atk-s0102a2:14_0": "135.Ekamidāhanti idaṁ bhagavā pubbe vajjīnaṁ imassa vajjisattakassa desitabhāvappakāsanatthamāha",
  "atk-s0102a2:14_1": ". Tattha sārandade cetiyeti evaṁnāmake vihāre. Anuppanne kira buddhe tattha sārandadassa",
  "atk-s0102a2:14_2": "yakkhassa nivāsanaṭṭhānaṁ cetiyaṁ ahosi. Athettha bhagavato vihāraṁ kārāpesuṁ, so",
  "atk-s0102a2:14_3": "sārandade cetiye katattā sārandadacetiyantveva saṅkhyaṁ gato.",
  "atk-s0102a2:15_0": "Akaraṇīyāti akātabbā, aggahetabbāti attho. Yadidanti nipātamattaṁ. Yuddhassāti karaṇatthe",
  "atk-s0102a2:15_1": "sāmivacanaṁ, abhimukhayuddhena gahetuṁ na sakkāti attho. Aññatra upalāpanāyāti ṭhapetvā",
  "atk-s0102a2:15_2": "upalāpanaṁ. Upalāpanā nāma – ‘‘alaṁ vivādena, idāni samaggā homā’’ti hatthiassarathahiraññasuvaṇṇādīni",
  "atk-s0102a2:15_3": "pesetvā saṅgahakaraṇaṁ. Evañhi saṅgahaṁ katvā kevalaṁ vissāsena sakkā gaṇhitunti",
  "atk-s0102a2:15_4": "attho. Aññatra mithubhedāyāti ṭhapetvā mithubhedaṁ. Iminā aññamaññabhedaṁ katvāpi",
  "atk-s0102a2:15_5": "sakkā ete gahetunti dasseti. Idaṁ brāhmaṇo bhagavato kathāya nayaṁ labhitvā āha.",
  "atk-s0102a2:16_0": "Kiṁ pana bhagavā brāhmaṇassa imāya kathāya nayalābhaṁ na jānātīti? Āma, jānāti. Jānanto",
  "atk-s0102a2:16_1": "kasmā kathesīti? Anukampāya. Evaṁ kirassa ahosi – ‘‘mayā akathitepi katipāhena gantvā",
  "atk-s0102a2:16_2": "sabbe gaṇhissati, kathite pana samagge bhindanto tīhi saṁvaccharehi gaṇhissati, ettakampi",
  "atk-s0102a2:16_3": "jīvitameva varaṁ, ettakañhi jīvantā attano patiṭṭhānabhūtaṁ puññaṁ karissantī’’ti.",
  "atk-s0102a2:17_0": "Abhinanditvāti cittena abhinanditvā. Anumoditvāti ‘‘yāva subhāsitañcidaṁ bhotā gotamenā’’ti",
  "atk-s0102a2:17_1": "vācāya anumoditvā. Pakkāmīti rañño santikaṁ gato. Tato naṁ rājā – ‘‘kiṁ ācariya,",
  "atk-s0102a2:17_2": "bhagavā avacā’’ti pucchi. So – ‘‘yathā bho samaṇassa gotamassa vacanaṁ na sakkā vajjī",
  "atk-s0102a2:17_3": "kenaci gahetuṁ, api ca upalāpanāya vā mithubhedena vā sakkā’’ti āha. Tato naṁ rājā",
  "atk-s0102a2:17_4": "– ‘‘upalāpanāya amhākaṁ hatthiassādayo nassissanti, bhedeneva te gahessāmi, kiṁ karomā’’ti",
  "atk-s0102a2:17_5": "pucchi. Tena hi, mahārāja, tumhe vajjiṁ ārabbha parisati kathaṁ samuṭṭhāpetha. Tato",
  "atk-s0102a2:17_6": "ahaṁ – ‘‘kiṁ te mahārāja tehi, attano santakehi kasivāṇijjādīni katvā jīvantu ete",
  "atk-s0102a2:17_7": "rājāno’’ti vatvā pakkamissāmi. Tato tumhe – ‘‘kinnu kho bho esa brāhmaṇo vajjiṁ ārabbha",
  "atk-s0102a2:17_8": "pavattaṁ kathaṁ paṭibāhatī’’ti vadeyyātha, divasabhāge cāhaṁ tesaṁ paṇṇākāraṁ pesessāmi,",
  "atk-s0102a2:17_9": "tampi gāhāpetvā tumhepi mama dosaṁ āropetvā bandhanatālanādīni akatvāva kevalaṁ khuramuṇḍaṁ",
  "atk-s0102a2:17_10": "maṁ katvā nagarā nīharāpetha. Athāhaṁ – ‘‘mayā te nagare pākāro parikhā ca kāritā,",
  "atk-s0102a2:17_11": "ahaṁ kira dubbalaṭṭhānañca uttānagambhīraṭṭhānañca jānāmi, na cirasseva dāni ujuṁ",
  "atk-s0102a2:17_12": "karissāmī’’ti vakkhāmi. Taṁ sutvā tumhe – ‘‘gacchatū’’ti vadeyyāthāti. Rājā sabbaṁ akāsi.",
  "atk-s0102a2:18_0": "Licchavī tassa nikkhamanaṁ sutvā – ‘‘saṭho brāhmaṇo, mā tassa gaṅgaṁ uttarituṁ adatthā’’ti",
  "atk-s0102a2:18_1": "āhaṁsu. Tatra ekaccehi – ‘‘amhe ārabbha kathitattā kira so evaṁ kato’’ti vutte ‘‘tena",
  "atk-s0102a2:18_2": "hi, bhaṇe, etū’’ti bhaṇiṁsu. So gantvā licchavī disvā ‘‘kiṁ āgatatthā’’ti pucchito",
  "atk-s0102a2:18_3": "taṁ pavattiṁ ārocesi, licchavino – ‘‘appamattakena nāma evaṁ garuṁ daṇḍaṁ kātuṁ na",
  "atk-s0102a2:18_4": "yutta’’nti vatvā – ‘‘kiṁ te tatra ṭhānantara’’nti pucchiṁsu. ‘‘Vinicchayāmaccohamasmī’’ti.",
  "atk-s0102a2:18_5": "Tadeva te ṭhānantaraṁ hotūti. So suṭṭhutaraṁ vinicchayaṁ karoti, rājakumārā tassa",
  "atk-s0102a2:18_6": "santike sippaṁ uggaṇhanti.",
  "atk-s0102a2:19_0": "So patiṭṭhitaguṇo hutvā ekadivasaṁ ekaṁ licchaviṁ gahetvā ekamantaṁ gantvā – dārakā",
  "atk-s0102a2:19_1": "kasantīti pucchi. Āma, kasanti. Dve goṇe yojetvāti? Āma, dve goṇe yojetvāti. Ettakaṁ",
  "atk-s0102a2:19_2": "vatvā nivatto. Tato taṁ añño – ‘‘kiṁ ācariyo āhā’’ti pucchitvā tena vuttaṁ asaddahanto",
  "atk-s0102a2:19_3": "‘‘na me esa yathābhūtaṁ kathetī’’ti tena saddhiṁ bhijji. Brāhmaṇo aññasmiṁ divase",
  "atk-s0102a2:19_4": "ekaṁ licchaviṁ ekamantaṁ netvā – ‘‘kena byañjanena bhuttosī’’ti pucchitvā nivatto.",
  "atk-s0102a2:19_5": "Tampi añño pucchitvā asaddahanto tatheva bhijji. Brāhmaṇo aparampi divasaṁ ekaṁ licchaviṁ",
  "atk-s0102a2:19_6": "ekamantaṁ netvā – ‘‘atiduggatosi kirā’’ti pucchi. Ko evamāhāti pucchito asuko nāma",
  "atk-s0102a2:19_7": "licchavīti. Aparampi ekamantaṁ netvā – ‘‘tvaṁ kira bhīrukajātiko’’ti pucchi. Ko evamāhāti?",
  "atk-s0102a2:19_8": "Asuko nāma licchavīti. Evaṁ aññena akathitameva aññassa kathento tīhi saṁvaccharehi",
  "atk-s0102a2:19_9": "te rājāno aññamaññaṁ bhinditvā yathā dve ekamaggena na gacchanti, tathā katvā sannipātabheriṁ",
  "atk-s0102a2:19_10": "carāpesi. Licchavino – ‘‘issarā sannipatantu, sūrā sannipatantū’’ti vatvā na sannipatiṁsu.",
  "atk-s0102a2:20_0": "Brāhmaṇo – ‘‘ayaṁ dāni kālo, sīghaṁ āgacchatū’’ti rañño sāsanaṁ pesesi. Rājā sutvāva",
  "atk-s0102a2:20_1": "balabheriṁ carāpetvā nikkhami. Vesālikā sutvā – ‘‘rañño gaṅgaṁ uttarituṁ na dassāmā’’ti",
  "atk-s0102a2:20_2": "bheriṁ carāpesuṁ. Tampi sutvā – ‘‘gacchantu sūrarājāno’’tiādīni vatvā na sannipatiṁsu.",
  "atk-s0102a2:20_3": "‘‘Nagarappavesanaṁ na dassāma, dvārāni pidahitvā ṭhassāmā’’ti bheriṁ carāpesuṁ. Ekopi",
  "atk-s0102a2:20_4": "na sannipati. Yathāvivaṭeheva dvārehi pavisitvā sabbe anayabyasanaṁ pāpetvā gato.",
  "atk-s0102a2:21": "Bhikkhuaparihāniyadhammavaṇṇanā",
  "atk-s0102a2:22_0": "136.Athakho bhagavā acirapakkantetiādimhi sannipātetvāti dūravihāresu iddhimante",
  "atk-s0102a2:22_1": "pesetvā santikavihāresu sayaṁ gantvā – ‘‘sannipatatha, āyasmanto; bhagavā vo sannipātaṁ",
  "atk-s0102a2:22_2": "icchatī’’ti sannipātetvā. Aparihāniyeti aparihānikare, vuddhihetubhūteti attho. Dhamme",
  "atk-s0102a2:22_3": "desessāmīti candasahassaṁ sūriyasahassaṁ uṭṭhapento viya catukuṭṭake gehe anto teladīpasahassaṁ",
  "atk-s0102a2:22_4": "ujjālento viya pākaṭe katvā kathayissāmīti.",
  "atk-s0102a2:23_0": "Tattha abhiṇhaṁ sannipātāti idaṁ vajjisattake vuttasadisameva. Idhāpi ca abhiṇhaṁ",
  "atk-s0102a2:23_1": "asannipatitā disāsu āgatasāsanaṁ na suṇanti. Tato – ‘‘asukavihārasīmā ākulā, uposathapavāraṇā",
  "atk-s0102a2:23_2": "ṭhitā, asukasmiṁ ṭhāne bhikkhū vejjakammadūtakammādīni karonti, viññattibahulā pupphadānādīhi",
  "atk-s0102a2:23_3": "jīvikaṁ kappentī’’tiādīni na jānanti, pāpabhikkhūpi ‘‘pamatto bhikkhusaṅgho’’ti ñatvā",
  "atk-s0102a2:23_4": "rāsibhūtā sāsanaṁ osakkāpenti. Abhiṇhaṁ sannipatitā pana taṁ taṁ pavattiṁ suṇanti,",
  "atk-s0102a2:23_5": "tato bhikkhusaṅghaṁ pesetvā sīmaṁ ujuṁ karonti, uposathapavāraṇādayo pavattāpenti,",
  "atk-s0102a2:23_6": "micchājīvānaṁ ussannaṭṭhāne ariyavaṁsake pesetvā ariyavaṁsaṁ kathāpenti, pāpabhikkhūnaṁ",
  "atk-s0102a2:23_7": "vinayadharehi niggahaṁ kārāpenti, pāpabhikkhūpi ‘‘appamatto bhikkhusaṅgho, na sakkā",
  "atk-s0102a2:23_8": "amhehi vaggabandhena vicaritu’’nti bhijjitvā palāyanti. Evamettha hānivuddhiyo veditabbā.",
  "atk-s0102a2:24_0": "Samaggātiādīsu cetiyapaṭijagganatthaṁ vā bodhigehauposathāgāracchādanatthaṁ vā katikavattaṁ",
  "atk-s0102a2:24_1": "vā ṭhapetukāmatāya ovādaṁ vā dātukāmatāya – ‘‘saṅgho sannipatatū’’ti bheriyā vā ghaṇṭiyā",
  "atk-s0102a2:24_2": "vā ākoṭitāya – ‘‘mayhaṁ cīvarakammaṁ atthi, mayhaṁ patto pacitabbo, mayhaṁ navakammaṁ",
  "atk-s0102a2:24_3": "atthī’’ti vikkhepaṁ karontā na samaggā sannipatanti nāma. Sabbaṁ pana taṁ kammaṁ",
  "atk-s0102a2:24_4": "ṭhapetvā – ‘‘ahaṁ purimataraṁ, ahaṁ purimatara’’nti ekappahāreneva sannipatantā samaggā",
  "atk-s0102a2:24_5": "sannipatanti nāma. Sannipatitā pana cintetvā mantetvā kattabbaṁ katvā ekato avuṭṭhahantā",
  "atk-s0102a2:24_6": "samaggā na vuṭṭhahanti nāma. Evaṁ vuṭṭhitesu hi ye paṭhamaṁ gacchanti, tesaṁ evaṁ",
  "atk-s0102a2:24_7": "hoti – ‘‘amhehi bāhirakathāva sutā, idāni vinicchayakathā bhavissatī’’ti. Ekappahāreneva",
  "atk-s0102a2:24_8": "vuṭṭhahantā pana samaggā vuṭṭhahanti nāma. Apica ‘‘asukaṭṭhāne vihārasīmā ākulā,",
  "atk-s0102a2:24_9": "uposathapavāraṇā ṭhitā, asukaṭṭhāne vejjakammādikārakā pāpabhikkhū ussannā’’ti sutvā",
  "atk-s0102a2:24_10": "– ‘‘ko gantvā tesaṁ niggahaṁ karissatī’’ti vutte – ‘‘ahaṁ paṭhamaṁ, ahaṁ paṭhama’’nti",
  "atk-s0102a2:24_11": "vatvā gacchantāpi samaggā vuṭṭhahanti nāma.",
  "atk-s0102a2:25_0": "Āgantukaṁ pana disvā – ‘‘imaṁ pariveṇaṁ yāhi, etaṁ pariveṇaṁ yāhi, ayaṁ ko’’ti avatvā",
  "atk-s0102a2:25_1": "sabbe vattaṁ karontāpi, jiṇṇapattacīvarakaṁ disvā tassa bhikkhācāravattena pattacīvaraṁ",
  "atk-s0102a2:25_2": "pariyesamānāpi, gilānassa gilānabhesajjaṁ pariyesamānāpi, gilānameva anāthaṁ – ‘‘asukapariveṇaṁ",
  "atk-s0102a2:25_3": "yāhi, asukapariveṇaṁ yāhī’’ti avatvā attano attano pariveṇe paṭijaggantāpi, eko oliyamānako",
  "atk-s0102a2:25_4": "gantho hoti, paññavantaṁ bhikkhuṁ saṅgaṇhitvā tena taṁ ganthaṁ ukkhipāpentāpi samaggā",
  "atk-s0102a2:25_5": "saṅghaṁ karaṇīyāni karonti nāma.",
  "atk-s0102a2:26_0": "Apaññattantiādīsu navaṁ adhammikaṁ katikavattaṁ vā sikkhāpadaṁ vā bandhantā apaññattaṁ",
  "atk-s0102a2:26_1": "paññapenti nāma, purāṇasanthatavatthusmiṁ sāvatthiyaṁ bhikkhū viya. Uddhammaṁ ubbinayaṁ",
  "atk-s0102a2:26_2": "sāsanaṁ dīpentā paññattaṁ samucchindanti nāma, vassasataparinibbute bhagavati vesālikā",
  "atk-s0102a2:26_3": "vajjiputtakā viya. Khuddānukhuddakā pana āpattiyo sañcicca vītikkamantā yathāpaññattesu",
  "atk-s0102a2:26_4": "sikkhāpadesu samādāya na vattanti nāma, assajipunabbasukā viya. Navaṁ pana katikavattaṁ",
  "atk-s0102a2:26_5": "vā sikkhāpadaṁ vā abandhantā, dhammavinayato sāsanaṁ dīpentā, khuddānukhuddakāni",
  "atk-s0102a2:26_6": "sikkhāpadāni asamūhanantā apaññattaṁ na paññapenti, paññattaṁ na samucchindanti,",
  "atk-s0102a2:26_7": "yathāpaññattesu sikkhāpadesu samādāya vattanti nāma, āyasmā upaseno viya, āyasmā",
  "atk-s0102a2:26_8": "yaso kākaṇḍakaputto viya ca.",
  "atk-s0102a2:27_0": "‘‘Suṇātu, me āvuso saṅgho, santamhākaṁ sikkhāpadāni gihigatāni, gihinopi jānanti,",
  "atk-s0102a2:27_1": "‘idaṁ vo samaṇānaṁ sakyaputtiyānaṁ kappati, idaṁ vo na kappatī’ti. Sace hi mayaṁ",
  "atk-s0102a2:27_2": "khuddānukhuddakāni sikkhāpadāni samūhanissāma, bhavissanti vattāro – ‘dhūmakālikaṁ",
  "atk-s0102a2:27_3": "samaṇena gotamena sāvakānaṁ sikkhāpadaṁ paññattaṁ, yāvimesaṁ satthā aṭṭhāsi, tāvime",
  "atk-s0102a2:27_4": "sikkhāpadesu sikkhiṁsu. Yato imesaṁ satthā parinibbuto, na dānime sikkhāpadesu sikkhantī’ti.",
  "atk-s0102a2:27_5": "Yadi saṅghassa pattakallaṁ, saṅgho apaññattaṁ na paññapeyya, paññattaṁ na samucchindeyya,",
  "atk-s0102a2:27_6": "yathāpaññattesu sikkhāpadesu samādāya vatteyyā’’ti (cuḷava. 442) –",
  "atk-s0102a2:28": "Imaṁ tantiṁ ṭhapayanto āyasmā mahākassapo viya ca. Vuddhiyevāti sīlādīhi guṇehi vuḍḍhiyeva, no parihāni.",
  "atk-s0102a2:29_0": "Therāti thirabhāvappattā therakārakehi guṇehi samannāgatā. Bahū rattiyo jānantīti",
  "atk-s0102a2:29_1": "rattaññū. Ciraṁ pabbajitānaṁ etesanti cirapabbajitā. Saṅghassa pituṭṭhāne ṭhitāti",
  "atk-s0102a2:29_2": "saṅghapitaro. Pituṭṭhāne ṭhitattā saṅghaṁ parinenti pubbaṅgamā hutvā tīsu sikkhāsu",
  "atk-s0102a2:29_3": "pavattentīti saṅghapariṇāyakā.",
  "atk-s0102a2:30_0": "Ye tesaṁ sakkārādīni na karonti, ovādatthāya dve tayo vāre upaṭṭhānaṁ na gacchanti,",
  "atk-s0102a2:30_1": "tepi tesaṁ ovādaṁ na denti, paveṇīkathaṁ na kathenti, sārabhūtaṁ dhammapariyāyaṁ",
  "atk-s0102a2:30_2": "na sikkhāpenti. Te tehi vissaṭṭhā sīlādīhi dhammakkhandhehi sattahi ca ariyadhanehīti",
  "atk-s0102a2:30_3": "evamādīhi guṇehi parihāyanti. Ye pana tesaṁ sakkārādīni karonti, upaṭṭhānaṁ gacchanti,",
  "atk-s0102a2:30_4": "tepi tesaṁ ovādaṁ denti. ‘‘Evaṁ te abhikkamitabbaṁ, evaṁ te paṭikkamitabbaṁ, evaṁ",
  "atk-s0102a2:30_5": "te ālokitabbaṁ, evaṁ te vilokitabbaṁ, evaṁ te samiñjitabbaṁ, evaṁ te pasāritabbaṁ,",
  "atk-s0102a2:30_6": "evaṁ te saṅghāṭipattacīvaraṁ dhāretabba’’nti paveṇīkathaṁ kathenti, sārabhūtaṁ dhammapariyāyaṁ",
  "atk-s0102a2:30_7": "sikkhāpenti, terasahi dhutaṅgehi dasahi kathāvatthūhi anusāsanti. Te tesaṁ ovāde",
  "atk-s0102a2:30_8": "ṭhatvā sīlādīhi guṇehi vaḍḍhamānā sāmaññatthaṁ anupāpuṇanti. Evamettha hānivuddhiyo veditabbā.",
  "atk-s0102a2:31_0": "Punabbhavadānaṁ punabbhavo, punabbhavo sīlamassāti ponobbhavikā, punabbhavadāyikāti",
  "atk-s0102a2:31_1": "attho, tasmā ponobbhavikāya. Na vasaṁ gacchantīti ettha ye catunnaṁ paccayānaṁ kāraṇā",
  "atk-s0102a2:31_2": "upaṭṭhākānaṁ padānupadikā hutvā gāmato gāmaṁ vicaranti, te tassā taṇhāya vasaṁ gacchanti",
  "atk-s0102a2:31_3": "nāma, itare na gacchanti nāma. Tattha hānivuddhiyo pākaṭāyeva.",
  "atk-s0102a2:32_0": "Āraññakesūti pañcadhanusatikapacchimesu. Sāpekkhāti sataṇhā sālayā. Gāmantasenāsanesu",
  "atk-s0102a2:32_1": "hi jhānaṁ appetvāpi tato vuṭṭhitamattova itthipurisadārikādisaddaṁ suṇāti, yenassa",
  "atk-s0102a2:32_2": "adhigatavisesopi hāyatiyeva. Araññe pana niddāyitvā paṭibuddhamatto sīhabyagghamorādīnaṁ",
  "atk-s0102a2:32_3": "saddaṁ suṇāti, yena āraññakaṁ pītiṁ labhitvā tameva sammasanto aggaphale patiṭṭhāti.",
  "atk-s0102a2:32_4": "Iti bhagavā gāmantasenāsane jhānaṁ appetvā nisinnabhikkhuno araññe niddāyantameva",
  "atk-s0102a2:32_5": "pasaṁsati. Tasmā tameva atthavasaṁ paṭicca – ‘‘āraññakesu senāsanesu sāpekkhā bhavissantī’’ti āha.",
  "atk-s0102a2:33_0": "Paccattaññeva satiṁ upaṭṭhapessantīti attanāva attano abbhantare satiṁ upaṭṭhapessanti.",
  "atk-s0102a2:33_1": "Pesalāti piyasīlā. Idhāpi sabrahmacārīnaṁ āgamanaṁ anicchantā nevāsikā assaddhā honti",
  "atk-s0102a2:33_2": "appasannā . Sampattabhikkhūnaṁ paccuggamanapattacīvarappaṭiggahaṇaāsanapaññāpanatālavaṇṭaggahaṇādīni",
  "atk-s0102a2:33_3": "na karonti, atha nesaṁ avaṇṇo uggacchati – ‘‘asukavihāravāsino bhikkhū assaddhā appasannā",
  "atk-s0102a2:33_4": "vihāraṁ paviṭṭhānaṁ vattapaṭivattaṁ na karontī’’ti. Taṁ sutvā pabbajitā vihāradvārena",
  "atk-s0102a2:33_5": "gacchantāpi vihāraṁ na pavisanti. Evaṁ anāgatānaṁ anāgamanameva hoti. Āgatānaṁ pana",
  "atk-s0102a2:33_6": "phāsuvihāre asati yepi ajānitvā āgatā, te – ‘‘vasissāmāti tāva cintetvā āgatāmha,",
  "atk-s0102a2:33_7": "imesaṁ pana nevāsikānaṁ iminā nīhārena ko vasissatī’’ti nikkhamitvā gacchanti. Evaṁ",
  "atk-s0102a2:33_8": "so vihāro aññesaṁ bhikkhūnaṁ anāvāsova hoti. Tato nevāsikā sīlavantānaṁ dassanaṁ",
  "atk-s0102a2:33_9": "alabhantā kaṅkhāvinodanaṁ vā ācārasikkhāpakaṁ vā madhuradhammassavanaṁ vā na labhanti,",
  "atk-s0102a2:33_10": "tesaṁ neva aggahitadhammaggahaṇaṁ, na gahitasajjhāyakaraṇaṁ hoti. Iti nesaṁ hāniyeva hoti, na vuddhi.",
  "atk-s0102a2:34_0": "Ye pana sabrahmacārīnaṁ āgamanaṁ icchanti, te saddhā honti pasannā, āgatānaṁ sabrahmacārīnaṁ",
  "atk-s0102a2:34_1": "paccuggamanādīni katvā senāsanaṁ paññapetvā denti, te gahetvā bhikkhācāraṁ pavisanti,",
  "atk-s0102a2:34_2": "kaṅkhaṁ vinodenti, madhuradhammassavanaṁ labhanti. Atha nesaṁ kittisaddo uggacchati",
  "atk-s0102a2:34_3": "– ‘‘asukavihārabhikkhū evaṁ saddhā pasannā vattasampannā saṅgāhakā’’ti. Taṁ sutvā",
  "atk-s0102a2:34_4": "bhikkhū dūratopi enti, tesaṁ nevāsikā vattaṁ karonti , samīpaṁ āgantvā vuḍḍhataraṁ",
  "atk-s0102a2:34_5": "āgantukaṁ vanditvā nisīdanti, navakatarassa santike āsanaṁ gahetvā nisīdanti. Nisīditvā",
  "atk-s0102a2:34_6": "– ‘‘imasmiṁ vihāre vasissatha gamissathā’’ti pucchanti. ‘Gamissāmī’ti vutte – ‘‘sappāyaṁ",
  "atk-s0102a2:34_7": "senāsanaṁ, sulabhā bhikkhā’’tiādīni vatvā gantuṁ na denti. Vinayadharo ce hoti, tassa",
  "atk-s0102a2:34_8": "santike vinayaṁ sajjhāyanti. Suttantādidharo ce, tassa santike taṁ taṁ dhammaṁ sajjhāyanti.",
  "atk-s0102a2:34_9": "Āgantukānaṁ therānaṁ ovāde ṭhatvā saha paṭisambhidāhi arahattaṁ pāpuṇanti. Āgantukā",
  "atk-s0102a2:34_10": "‘‘ekaṁ dve divasāni vasissāmāti āgatāmha, imesaṁ pana sukhasaṁvāsatāya dasadvādasavassāni",
  "atk-s0102a2:34_11": "vasissāmā’’ti vattāro honti. Evamettha hānivuddhiyo veditabbā.",
  "atk-s0102a2:35_0": "137. Dutiyasattake kammaṁ ārāmo etesanti kammārāmāti. Kamme ratāti kammaratā. Kammārāmatamanuyuttāti",
  "atk-s0102a2:35_1": "yuttā payuttā anuyuttā. Tattha kammanti itikātabbakammaṁ vuccati. Seyyathidaṁ – cīvaravicāraṇaṁ,",
  "atk-s0102a2:35_2": "cīvarakaraṇaṁ, upatthambhanaṁ, sūcigharaṁ, pattatthavikaṁ, asaṁbaddhakaṁ, kāyabandhanaṁ,",
  "atk-s0102a2:35_3": "dhamakaraṇaṁ, ādhārakaṁ, pādakathalikaṁ, sammajjanīādīnaṁ karaṇanti. Ekacco hi etāni",
  "atk-s0102a2:35_4": "karonto sakaladivasaṁ etāneva karoti. Taṁ sandhāyesa paṭikkhepo. Yo pana etesaṁ karaṇavelāyameva",
  "atk-s0102a2:35_5": "etāni karoti, uddesavelāyaṁ uddesaṁ gaṇhāti, sajjhāyavelāyaṁ sajjhāyati, cetiyaṅgaṇavattavelāyaṁ",
  "atk-s0102a2:35_6": "cetiyaṅgaṇavattaṁ karoti, manasikāravelāyaṁ manasikāraṁ karoti, na so kammārāmo nāma.",
  "atk-s0102a2:36_0": "Na bhassārāmāti ettha yo itthivaṇṇapurisavaṇṇādivasena ālāpasallāpaṁ karontoyeva",
  "atk-s0102a2:36_1": "divasañca rattiñca vītināmeti, evarūpe bhasse pariyantakārī na hoti, ayaṁ bhassārāmo",
  "atk-s0102a2:36_2": "nāma. Yo pana rattindivaṁ dhammaṁ katheti, pañhaṁ vissajjeti, ayaṁ appabhassova bhasse",
  "atk-s0102a2:36_3": "pariyantakārīyeva. Kasmā? ‘‘Sannipatitānaṁ vo, bhikkhave, dvayaṁ karaṇīyaṁ – dhammī",
  "atk-s0102a2:36_4": "vā kathā, ariyo vā tuṇhībhāvo’’ti (ma. ni. 1.273) vuttattā.",
  "atk-s0102a2:37_0": "Na niddārāmāti ettha yo gacchantopi nisinnopi nipannopi thinamiddhābhibhūto niddāyatiyeva,",
  "atk-s0102a2:37_1": "ayaṁ niddārāmo nāma. Yassa pana karajakāyagelaññena cittaṁ bhavaṅge otarati , nāyaṁ",
  "atk-s0102a2:37_2": "niddārāmo. Tenevāha – ‘‘abhijānāmahaṁ aggivessana, gimhānaṁ pacchime māse pacchābhattaṁ",
  "atk-s0102a2:37_3": "piṇḍapātappaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno",
  "atk-s0102a2:37_4": "niddaṁ okkamitā’’ti (ma. ni. 1.387).",
  "atk-s0102a2:38_0": "Na saṅgaṇikārāmāti ettha yo ekassa dutiyo dvinnaṁ tatiyo tiṇṇaṁ catutthoti evaṁ saṁsaṭṭhova",
  "atk-s0102a2:38_1": "viharati, ekako assādaṁ na labhati, ayaṁ saṅgaṇikārāmo. Yo pana catūsu iriyāpathesu",
  "atk-s0102a2:38_2": "ekako assādaṁ labhati, nāyaṁ saṅgaṇikārāmoti veditabbo.",
  "atk-s0102a2:39": "Napāpicchāti ettha asantasambhāvanāya icchāya samannāgatā dussīlā pāpicchā nāma.",
  "atk-s0102a2:40": "Na pāpamittādīsu pāpā mittā etesanti pāpamittā. Catūsu iriyāpathesu saha ayanato pāpā sahāyā etesanti pāpasahāyā. Tanninnatappoṇatappabbhāratāya pāpesu sampavaṅkāti pāpasampavaṅkā.",
  "atk-s0102a2:41_0": "Oramattakenāti avaramattakena appamattakena. Antarāti arahattaṁ apatvāva etthantare.",
  "atk-s0102a2:41_1": "Vosānanti pariniṭṭhitabhāvaṁ – ‘‘alamettāvatā’’ti osakkanaṁ ṭhitakiccataṁ. Idaṁ vuttaṁ",
  "atk-s0102a2:41_2": "hoti – ‘‘yāva sīlapārisuddhimattena vā vipassanāmattena vā jhānamattena vā sotāpannabhāvamattena",
  "atk-s0102a2:41_3": "vā sakadāgāmibhāvamattena vā anāgāmibhāvamattena vā vosānaṁ na āpajjissanti, tāva",
  "atk-s0102a2:41_4": "vuddhiyeva bhikkhūnaṁ pāṭikaṅkhā, no parihānī’’ti.",
  "atk-s0102a2:42_0": "138. Tatiyasattake saddhāti saddhāsampannā. Tattha āgamanīyasaddhā, adhigamasaddhā,",
  "atk-s0102a2:42_1": "pasādasaddhā, okappanasaddhāti catubbidhā saddhā. Tattha āgamanīyasaddhā sabbaññubodhisattānaṁ",
  "atk-s0102a2:42_2": "hoti. Adhigamasaddhā ariyapuggalānaṁ. Buddho dhammo saṅghoti vutte pana pasādo pasādasaddhā.",
  "atk-s0102a2:42_3": "Okappetvā pakappetvā pana saddahanaṁ okappanasaddhā. Sā duvidhāpi idhādhippetā. Tāya",
  "atk-s0102a2:42_4": "hi saddhāya samannāgato saddhāvimutto, vakkalittherasadiso hoti. Tassa hi cetiyaṅgaṇavattaṁ",
  "atk-s0102a2:42_5": "vā, bodhiyaṅgaṇavattaṁ vā katameva hoti. Upajjhāyavattaācariyavattādīni sabbavattāni",
  "atk-s0102a2:42_6": "pūreti. Hirimanāti pāpajigucchanalakkhaṇāya hiriyā yuttacittā. Ottappīti pāpato bhāyanalakkhaṇena",
  "atk-s0102a2:42_7": "ottappena samannāgatā.",
  "atk-s0102a2:43_0": "Bahussutāti ettha pana pariyattibahussuto, paṭivedhabahussutoti dve bahussutā. Pariyattīti",
  "atk-s0102a2:43_1": "tīṇi piṭakāni. Paṭivedhoti saccappaṭivedho. Imasmiṁ pana ṭhāne pariyatti adhippetā.",
  "atk-s0102a2:43_2": "Sā yena bahu sutā, so bahussuto. So panesa nissayamuccanako, parisupaṭṭhāko, bhikkhunovādako,",
  "atk-s0102a2:43_3": "sabbatthakabahussutoti catubbidho hoti. Tattha tayo bahussutā samantapāsādikāya vinayaṭṭhakathāya",
  "atk-s0102a2:43_4": "ovādavagge vuttanayena gahetabbā. Sabbatthakabahussutā pana ānandattherasadisā honti. Te idha adhippetā.",
  "atk-s0102a2:44_0": "Āraddhavīriyāti yesaṁ kāyikañca cetasikañca vīriyaṁ āraddhaṁ hoti. Tattha ye kāyasaṅgaṇikaṁ",
  "atk-s0102a2:44_1": "vinodetvā catūsu iriyāpathesu aṭṭhaārabbhavatthuvasena ekakā honti, tesaṁ kāyikavīriyaṁ",
  "atk-s0102a2:44_2": "āraddhaṁ nāma hoti. Ye cittasaṅgāṇikaṁ vinodetvā aṭṭhasamāpattivasena ekakā honti,",
  "atk-s0102a2:44_3": "gamane uppannakilesassa ṭhānaṁ pāpuṇituṁ na denti, ṭhāne uppannakilesassa nisajjaṁ,",
  "atk-s0102a2:44_4": "nisajjāya uppannakilesassa sayanaṁ pāpuṇituṁ na denti, uppannuppannaṭṭhāneyeva kilese",
  "atk-s0102a2:44_5": "niggaṇhanti, tesaṁ cetasikavīriyaṁ āraddhaṁ nāma hoti.",
  "atk-s0102a2:45_0": "Upaṭṭhitassatīti cirakatādīnaṁ saritā anussaritā mahāgatimbayaabhayattheradīghabhāṇaabhayattheratipiṭakacūḷābhayattherā",
  "atk-s0102a2:45_1": "viya. Mahāgatimbayaabhayatthero kira jātapañcamadivase maṅgalapāyāse tuṇḍaṁ pasārentaṁ",
  "atk-s0102a2:45_2": "vāyasaṁ disvā huṁ hunti saddamakāsi. Atha so therakāle – ‘‘kadā paṭṭhāya, bhante,",
  "atk-s0102a2:45_3": "sarathā’’ti bhikkhūhi pucchito ‘‘jātapañcamadivase katasaddato paṭṭhāya āvuso’’ti āha.",
  "atk-s0102a2:46_0": "Dīghabhāṇakaabhayattherassa jātanavamadivase mātā cumbissāmīti onatā tassā moḷi muccittha",
  "atk-s0102a2:46_1": ". Tato tumbamattāni sumanapupphāni dārakassa ure patitvā dukkhaṁ janayiṁsu. So therakāle",
  "atk-s0102a2:46_2": "– ‘‘kadā paṭṭhāya, bhante, sarathā’’ti pucchito – ‘‘jātanavamadivasato paṭṭhāyā’’ti āha.",
  "atk-s0102a2:47_0": "Tipiṭakacūḷābhayatthero – ‘‘anurādhapure tīṇi dvārāni pidahāpetvā manussānaṁ ekena",
  "atk-s0102a2:47_1": "dvārena nikkhamanaṁ katvā – ‘tvaṁ kinnāmo, tvaṁ kinnāmo’ti pucchitvā sāyaṁ puna apucchitvāva",
  "atk-s0102a2:47_2": "tesaṁ nāmāni sampaṭicchāpetuṁ – ‘‘sakkā āvuso’’ti āha. Evarūpe bhikkhū sandhāya –",
  "atk-s0102a2:47_3": "‘‘upaṭṭhitassatī’’ti vuttaṁ.",
  "atk-s0102a2:48_0": "Paññavantoti pañcannaṁ khandhānaṁ udayabbayapariggāhikāya paññāya samannāgatā. Api",
  "atk-s0102a2:48_1": "ca dvīhipi etehi padehi vipassakānaṁ bhikkhūnaṁ vipassanāsambhārabhūtā sammāsati",
  "atk-s0102a2:48_2": "ceva vipassanāpaññā ca kathitā.",
  "atk-s0102a2:49_0": "139. Catutthasattake satiyeva sambojjhaṅgo satisambojjhaṅgoti. Esa nayo sabbattha.",
  "atk-s0102a2:49_1": "Tattha upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo,",
  "atk-s0102a2:49_2": "paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo",
  "atk-s0102a2:49_3": "passaddhisambojjhaṅgo, avikkhepalakkhaṇo samādhisambojjhaṅgo, paṭisaṅkhānalakkhaṇo",
  "atk-s0102a2:49_4": "upekkhāsambojjhaṅgo. Bhāvessantīti satisambojjhaṅgaṁ catūhi kāraṇehi samuṭṭhāpentā,",
  "atk-s0102a2:49_5": "chahi kāraṇehi dhammavicayasambojjhaṅgaṁ samuṭṭhāpentā, navahi kāraṇehi vīriyasambojjhaṅgaṁ",
  "atk-s0102a2:49_6": "samuṭṭhāpentā, dasahi kāraṇehi pītisambojjhaṅgaṁ samuṭṭhāpentā, sattahi kāraṇehi",
  "atk-s0102a2:49_7": "passaddhisambojjhaṅgaṁ samuṭṭhāpentā, dasahi kāraṇehi samādhisambojjhaṅgaṁ samuṭṭhāpentā,",
  "atk-s0102a2:49_8": "pañcahi kāraṇehi upekkhāsambojjhaṅgaṁ samuṭṭhāpentā vaḍḍhessantīti attho. Iminā vipassanāmaggaphalasampayutte",
  "atk-s0102a2:49_9": "lokiyalokuttaramissake sambojjhaṅge kathesi.",
  "atk-s0102a2:50_0": "140. Pañcamasattake aniccasaññāti aniccānupassanāya saddhiṁ uppannasaññā. Anattasaññādīsupi",
  "atk-s0102a2:50_1": "eseva nayo. Imā satta lokiyavipassanāpi honti. ‘‘Etaṁ santaṁ, etaṁ paṇītaṁ, yadidaṁ",
  "atk-s0102a2:50_2": "sabbasaṅkhārasamatho virāgo nirodho’’ti (a. ni. 9.36) āgatavasenettha dve lokuttarāpi hontīti veditabbā.",
  "atk-s0102a2:51_0": "141. Chakke mettaṁ kāyakammanti mettacittena kattabbaṁ kāyakammaṁ. Vacīkammamanokammesupi",
  "atk-s0102a2:51_1": "eseva nayo. Imāni pana bhikkhūnaṁ vasena āgatāni gihīsupi labbhanti . Bhikkhūnañhi",
  "atk-s0102a2:51_2": "mettacittena ābhisamācārikadhammapūraṇaṁ mettaṁ kāyakammaṁ nāma. Gihīnaṁ cetiyavandanatthāya",
  "atk-s0102a2:51_3": "bodhivandanatthāya saṅghanimantanatthāya gamanaṁ, gāmaṁ piṇḍāya paviṭṭhaṁ bhikkhuṁ",
  "atk-s0102a2:51_4": "disvā paccuggamanaṁ, pattappaṭiggahaṇaṁ, āsanapaññāpanaṁ, anugamananti evamādikaṁ",
  "atk-s0102a2:51_5": "mettaṁ kāyakammaṁ nāma.",
  "atk-s0102a2:52_0": "Bhikkhūnaṁ mettacittena ācārapaññattisikkhāpadapaññāpanaṁ, kammaṭṭhānakathanaṁ, dhammadesanā,",
  "atk-s0102a2:52_1": "tepiṭakampi buddhavacanaṁ mettaṁ vacīkammaṁ nāma. Gihīnaṁ cetiyavandanatthāya gacchāma",
  "atk-s0102a2:52_2": ", bodhivandanatthāya gacchāma, dhammassavanaṁ karissāma, dīpamālapupphapūjaṁ karissāma,",
  "atk-s0102a2:52_3": "tīṇi sucaritāni samādāya vattissāma, salākabhattādīni dassāma, vassavāsikaṁ dassāma,",
  "atk-s0102a2:52_4": "ajja saṅghassa cattāro paccaye dassāma, saṅghaṁ nimantetvā khādanīyādīni saṁvidahatha,",
  "atk-s0102a2:52_5": "āsanāni paññāpetha, pānīyaṁ upaṭṭhapetha, saṅghaṁ paccuggantvā ānetha, paññattāsane",
  "atk-s0102a2:52_6": "nisīdāpetha, chandajātā ussāhajātā veyyāvaccaṁ karothātiādikathanakāle mettaṁ vacīkammaṁ nāma.",
  "atk-s0102a2:53_0": "Bhikkhūnaṁ pātova uṭṭhāya sarīrappaṭijagganaṁ, cetiyaṅgaṇavattādīni ca katvā vivittāsane",
  "atk-s0102a2:53_1": "nisīditvā imasmiṁ vihāre bhikkhū sukhī hontu averā abyāpajjāti cintanaṁ mettaṁ manokammaṁ",
  "atk-s0102a2:53_2": "nāma. Gihīnaṁ ‘ayyā sukhī hontu, averā abyāpajjā’ti cintanaṁ mettaṁ manokammaṁ nāma.",
  "atk-s0102a2:54_0": "Āvi ceva raho cāti sammukhā ca parammukhā ca. Tattha navakānaṁ cīvarakammādīsu sahāyabhāvagamanaṁ",
  "atk-s0102a2:54_1": "sammukhā mettaṁ kāyakammaṁ nāma. Therānaṁ pana pādadhovanavandanabījanadānādibhedaṁ",
  "atk-s0102a2:54_2": "sabbaṁ sāmīcikammaṁ sammukhā mettaṁ kāyakammaṁ nāma. Ubhayehipi dunnikkhittānaṁ dārubhaṇḍādīnaṁ",
  "atk-s0102a2:54_3": "tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma.",
  "atk-s0102a2:55_0": "Devatthero tissattheroti evaṁ paggayha vacanaṁ sammukhā mettaṁ vacīkammaṁ nāma. Vihāre",
  "atk-s0102a2:55_1": "asantaṁ pana paṭipucchantassa kuhiṁ amhākaṁ devatthero, kuhiṁ amhākaṁ tissatthero,",
  "atk-s0102a2:55_2": "kadā nu kho āgamissatīti evaṁ mamāyanavacanaṁ parammukhā mettaṁ vacīkammaṁ nāma.",
  "atk-s0102a2:56_0": "Mettāsinehasiniddhāni pana nayanāni ummīletvā pasannena mukhena olokanaṁ sammukhā",
  "atk-s0102a2:56_1": "mettaṁ manokammaṁ nāma. Devatthero tissatthero arogo hotu, appābādhoti samannāharaṇaṁ",
  "atk-s0102a2:56_2": "parammukhā mettaṁ manokammaṁ nāma.",
  "atk-s0102a2:57_0": "Lābhāti cīvarādayo laddhapaccayā. Dhammikāti kuhanādibhedaṁ micchājīvaṁ vajjetvā",
  "atk-s0102a2:57_1": "dhammena samena bhikkhācāravattena uppannā. Antamaso pattapariyāpannamattampīti pacchimakoṭiyā",
  "atk-s0102a2:57_2": "patte pariyāpannaṁ pattassa antogataṁ dvitikaṭacchubhikkhāmattampi . Appaṭivibhattabhogīti",
  "atk-s0102a2:57_3": "ettha dve paṭivibhattā nāma – āmisappaṭivibhattañca, puggalappaṭivibhattañca. Tattha",
  "atk-s0102a2:57_4": "– ‘‘ettakaṁ dassāmi, ettakaṁ na dassāmī’’ti evaṁ cittena vibhajanaṁ āmisappaṭivibhattaṁ",
  "atk-s0102a2:57_5": "nāma. ‘‘Asukassa dassāmi, asukassa na dassāmī’’ti evaṁ cittena vibhajanaṁ pana puggalappaṭivibhattaṁ",
  "atk-s0102a2:57_6": "nāma. Tadubhayampi akatvā yo appaṭivibhattaṁ bhuñjati, ayaṁ appaṭivibhattabhogī nāma.",
  "atk-s0102a2:58_0": "Sīlavantehisabrahmacārīhi sādhāraṇabhogīti ettha sādhāraṇabhogino idaṁ lakkhaṇaṁ,",
  "atk-s0102a2:58_1": "yaṁ yaṁ paṇītaṁ labbhati, taṁ taṁ neva lābhena lābhaṁ nijigīsanatāmukhena gihīnaṁ",
  "atk-s0102a2:58_2": "deti, na attanā bhuñjati, paṭiggaṇhanto ca – ‘‘saṅghena sādhāraṇaṁ hotū’’ti gahetvā",
  "atk-s0102a2:58_3": "ghaṇṭiṁ paharitvā paribhuñjitabbaṁ saṅghasantakaṁ viya passati.",
  "atk-s0102a2:59_0": "Imaṁ pana sāraṇīyadhammaṁ ko pūreti, ko na pūretīti? Dussīlo tāva na pūreti. Na hi",
  "atk-s0102a2:59_1": "tassa santakaṁ sīlavantā gaṇhanti. Parisuddhasīlo pana vattaṁ akhaṇḍento pūreti.",
  "atk-s0102a2:59_2": "Tatridaṁ vattaṁ – yo hi odissakaṁ katvā mātu vā pitu vā ācariyupajjhāyādīnaṁ vā deti,",
  "atk-s0102a2:59_3": "so dātabbaṁ deti, sāraṇīyadhammo panassa na hoti, palibodhajagganaṁ nāma hoti. Sāraṇīyadhammo",
  "atk-s0102a2:59_4": "hi muttapalibodhasseva vaṭṭati. Tena pana odissakaṁ dentena gilānagilānupaṭṭhākaāgantukagamikānañceva",
  "atk-s0102a2:59_5": "navapabbajitassa ca saṅghāṭipattaggahaṇaṁ ajānantassa dātabbaṁ. Etesaṁ datvā avasesaṁ",
  "atk-s0102a2:59_6": "therāsanato paṭṭhāya thokaṁ adatvā yo yattakaṁ gaṇhāti, tassa tattakaṁ dātabbaṁ.",
  "atk-s0102a2:59_7": "Avasiṭṭhe asati puna piṇḍāya caritvā therāsanato paṭṭhāya yaṁ yaṁ paṇītaṁ, taṁ datvā",
  "atk-s0102a2:59_8": "sesaṁ paribhuñjitabbaṁ. ‘‘Sīlavantehī’’ti vacanato dussīlassa adātumpi vaṭṭati.",
  "atk-s0102a2:60_0": "Ayaṁ pana sāraṇīyadhammo susikkhitāya parisāya supūro hoti, no asikkhitāya parisāya.",
  "atk-s0102a2:60_1": "Susikkhitāya hi parisāya yo aññato labhati, so na gaṇhāti. Aññato alabhantopi pamāṇayuttameva",
  "atk-s0102a2:60_2": "gaṇhāti, nātirekaṁ. Ayaṁ pana sāraṇīyadhammo evaṁ punappunaṁ piṇḍāya caritvā laddhaṁ",
  "atk-s0102a2:60_3": "laddhaṁ dentassāpi dvādasahi vassehi pūrati, na tato oraṁ. Sace hi dvādasame vasse",
  "atk-s0102a2:60_4": "sāraṇīyadhammapūrako piṇḍapātapūraṁ pattaṁ āsanasālāyaṁ ṭhapetvā nahāyituṁ gacchati",
  "atk-s0102a2:60_5": "saṅghatthero ca kasseso pattoti, ‘‘sāraṇīyadhammapūrakassā’’ti vutte ‘‘āharatha na’’nti",
  "atk-s0102a2:60_6": "sabbaṁ piṇḍapātaṁ vicāretvā bhuñjitvā ca rittaṁ pattaṁ ṭhapeti, atha so bhikkhu rittaṁ",
  "atk-s0102a2:60_7": "pattaṁ disvā ‘‘mayhaṁ anavasesetvāva paribhuñjiṁsū’’ti domanassaṁ uppādeti, sāraṇīyadhammo",
  "atk-s0102a2:60_8": "bhijjati, puna dvādasavassāni pūretabbo hoti. Titthiyaparivāsasadiso hesa, sakiṁ",
  "atk-s0102a2:60_9": "khaṇḍe jāte puna pūretabbova. Yo pana – ‘‘lābhā vata me, suladdhaṁ vata me, yassa",
  "atk-s0102a2:60_10": "me pattagataṁ anāpucchāva sabrahmacārī paribhuñjantī’’ti somanassaṁ janeti, tassa puṇṇo nāma hoti.",
  "atk-s0102a2:61_0": "Evaṁ pūritasāraṇīyadhammassa pana neva issā, na macchariyaṁ hoti. So manussānaṁ piyo",
  "atk-s0102a2:61_1": "hoti, sulabhapaccayo ca, pattagatamassa diyyamānampi na khīyati, bhājanīyabhaṇḍaṭṭhāne",
  "atk-s0102a2:61_2": "aggabhaṇḍaṁ labhati, bhaye vā chātake vā sampatte devatā ussukkaṁ āpajjanti.",
  "atk-s0102a2:62_0": "Tatrimāni vatthūni – senagirivāsī tissatthero kira mahāgirigāmaṁ upanissāya viharati.",
  "atk-s0102a2:62_1": "Paññāsa mahātherā nāgadīpaṁ cetiyavandanatthāya gacchantā girigāme piṇḍāya caritvā",
  "atk-s0102a2:62_2": "kiñci aladdhā nikkhamiṁsu. Thero pana pavisanto te disvā pucchi – ‘‘laddhaṁ, bhante’’ti?",
  "atk-s0102a2:62_3": "Vicarimha āvusoti. So tesaṁ aladdhabhāvaṁ ñatvā āha – ‘‘bhante yāvāhaṁ āgacchāmi,",
  "atk-s0102a2:62_4": "tāva idheva hothā’’ti. Mayaṁ, āvuso, paññāsa janā pattatemanamattampi na labhimhāti.",
  "atk-s0102a2:62_5": "Bhante, nevāsikā nāma paṭibalā honti, alabhantāpi bhikkhācāramaggasabhāgaṁ jānantīti.",
  "atk-s0102a2:62_6": "Therā āgamesuṁ. Thero gāmaṁ pāvisi. Dhurageheyeva mahāupāsikā khīrabhattaṁ sajjetvā",
  "atk-s0102a2:62_7": "theraṁ olokayamānā ṭhitā. Atha therassa dvāraṁ sampattasseva pattaṁ pūretvā adāsi,",
  "atk-s0102a2:62_8": "so taṁ ādāya therānaṁ santikaṁ gantvā gaṇhatha, bhanteti, saṅghattheraṁ āha. Thero",
  "atk-s0102a2:62_9": "– ‘‘amhehi ettakehi kiñci na laddhaṁ, ayaṁ sīghameva gahetvā āgato, kiṁ nu kho’’ti",
  "atk-s0102a2:62_10": "sesānaṁ mukhaṁ olokesi. Thero olokanākāreneva ñatvā ‘‘bhante, dhammena samena laddhapiṇḍapāto,",
  "atk-s0102a2:62_11": "nikkukkuccā gaṇhathā’’tiādito paṭṭhāya sabbesaṁ yāvadatthaṁ datvā attanāpi yāvadatthaṁ bhuñji.",
  "atk-s0102a2:63_0": "Atha naṁ bhattakiccāvasāne therā pucchiṁsu – ‘‘kadā, āvuso, lokuttaradhammaṁ paṭivijjhī’’ti?",
  "atk-s0102a2:63_1": "Natthi me, bhante, lokuttaradhammoti. Jhānalābhīsi, āvusoti? Etampi me, bhante, natthīti.",
  "atk-s0102a2:63_2": "Nanu, āvuso, pāṭihāriyanti? Sāraṇīyadhammo me, bhante, pūrito, tassa me dhammassa",
  "atk-s0102a2:63_3": "pūritakālato paṭṭhāya sacepi bhikkhusatasahassaṁ hoti, pattagataṁ na khīyatīti. Te",
  "atk-s0102a2:63_4": "sutvā – ‘‘sādhu sādhu sappurisa, anucchavikamidaṁ tuyha’’nti āhaṁsu. Idaṁ tāva –",
  "atk-s0102a2:63_5": "‘‘pattagataṁ na khīyatī’’ti ettha vatthu.",
  "atk-s0102a2:64_0": "Ayameva pana thero cetiyapabbate giribhaṇḍamahāpūjāya dānaṭṭhānaṁ gantvā imasmiṁ",
  "atk-s0102a2:64_1": "ṭhāne kiṁ varabhaṇḍanti pucchi. Dve sāṭakā, bhanteti. Ete mayhaṁ pāpuṇissantīti.",
  "atk-s0102a2:64_2": "Taṁ sutvā amacco rañño ārocesi – ‘‘eko daharo evaṁ vadatī’’ti. Daharassa evaṁ cittaṁ,",
  "atk-s0102a2:64_3": "mahātherānaṁ pana sukhumasāṭakā vaṭṭantīti vatvā mahātherānaṁ dassāmīti ṭhapeti.",
  "atk-s0102a2:64_4": "Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṁ",
  "atk-s0102a2:64_5": "nārohanti. Aññe ārohanti. Daharassa dānakāle pana hatthaṁ āruḷhā. So tassa hatthe",
  "atk-s0102a2:64_6": "pātetvā amaccassa mukhaṁ oloketvā daharaṁ nisīdāpetvā dānaṁ datvā saṅghaṁ vissajjetvā",
  "atk-s0102a2:64_7": "daharassa santike nisīditvā – ‘‘bhante, imaṁ dhammaṁ kadā paṭivijjhitthā’’ti āha.",
  "atk-s0102a2:64_8": "So pariyāyenāpi asantaṁ avadanto – ‘‘natthi mayhaṁ mahārāja lokuttaradhammo’’ti āha.",
  "atk-s0102a2:64_9": "Nanu, bhante, pubbe avacutthāti. Āma, mahārāja, sāraṇīyadhammapūrako ahaṁ, tassa",
  "atk-s0102a2:64_10": "me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṁ pāpuṇātīti.",
  "atk-s0102a2:64_11": "‘‘Sādhu sādhu, bhante, anucchavikamidaṁ tuyha’’nti vanditvā pakkāmi. Idaṁ – ‘‘bhājanīyabhaṇḍaṭṭhāne",
  "atk-s0102a2:64_12": "aggabhaṇḍaṁ pāpuṇātī’’ti ettha vatthu.",
  "atk-s0102a2:65_0": "Brāhmaṇatissabhaye pana bhātaragāmavāsino nāgattheriyā anārocetvāva palāyiṁsu. Therī",
  "atk-s0102a2:65_1": "paccūsasamaye – ‘‘ativiya appanigghoso gāmo, upadhāretha tāvā’’ti daharabhikkhuniyo",
  "atk-s0102a2:65_2": "āha. Tā gantvā sabbesaṁ gatabhāvaṁ ñatvā āgamma theriyā ārocesuṁ. Sā sutvā ‘‘mā tumhe",
  "atk-s0102a2:65_3": "tesaṁ gatabhāvaṁ cintayittha, attano uddesaparipucchāyonisomanasikāresuyeva yogaṁ",
  "atk-s0102a2:65_4": "karothā’’ti vatvā bhikkhācāravelāyaṁ pārupitvā attadvādasamā gāmadvāre nigrodhamūle",
  "atk-s0102a2:65_5": "aṭṭhāsi. Rukkhe adhivatthādevatā dvādasannampi bhikkhunīnaṁ piṇḍapātaṁ datvā ‘‘ayye,",
  "atk-s0102a2:65_6": "mā aññattha gacchatha, niccaṁ idheva ethā’’ti āha. Theriyā pana kaniṭṭhabhātā nāgatthero",
  "atk-s0102a2:65_7": "nāma atthi, so – ‘‘mahantaṁ bhayaṁ, na sakkā idha yāpetuṁ, paratīraṁ gamissāmī’’ti",
  "atk-s0102a2:65_8": "attadvādasamova attano vasanaṭṭhānā nikkhanto theriṁ disvā gamissāmīti bhātaragāmaṁ",
  "atk-s0102a2:65_9": "āgato. Therī – ‘‘therā āgatā’’ti sutvā tesaṁ santikaṁ gantvā kiṁ ayyāti pucchi. So",
  "atk-s0102a2:65_10": "taṁ pavattiṁ ācikkhi. Sā – ‘‘ajja ekadivasaṁ vihāreyeva vasitvā sve gamissathā’’ti",
  "atk-s0102a2:65_11": "āha. Therā vihāraṁ agamaṁsu.",
  "atk-s0102a2:66_0": "Therī punadivase rukkhamūle piṇḍāya caritvā theraṁ upasaṅkamitvā ‘‘imaṁ piṇḍapātaṁ",
  "atk-s0102a2:66_1": "paribhuñjathā’’ti āha. Thero – ‘‘vaṭṭissati therī’’ti vatvā tuṇhī aṭṭhāsi. Dhammiko",
  "atk-s0102a2:66_2": "tāta piṇḍapāto , kukkuccaṁ akatvā paribhuñjathāti. ‘‘Vaṭṭissati therī’’ti. Sā pattaṁ",
  "atk-s0102a2:66_3": "gahetvā ākāse khipi. Patto ākāse aṭṭhāsi. Thero – ‘‘sattatālamatte ṭhitampi bhikkhunibhattameva",
  "atk-s0102a2:66_4": "therī’’ti vatvā – ‘‘bhayaṁ nāma sabbakālaṁ na hoti, bhaye vūpasante ariyavaṁsaṁ kathayamāno,",
  "atk-s0102a2:66_5": "‘bho piṇḍapātika, bhikkhunibhattaṁ bhuñjitvā vītināmayitthā’ti cittena anuvadiyamāno",
  "atk-s0102a2:66_6": "santhambhetuṁ na sakkhissāmi, appamattā hotha theriyo’’ti maggaṁ āruhi.",
  "atk-s0102a2:67_0": "Rukkhadevatāpi – ‘‘sace thero theriyā hatthato piṇḍapātaṁ paribhuñjissati, na naṁ",
  "atk-s0102a2:67_1": "nivattessāmi. Sace na paribhuñjissati, nivattessāmī’’ti cintayamānā ṭhatvā therassa",
  "atk-s0102a2:67_2": "gamanaṁ disvā rukkhā oruyha pattaṁ, bhante, dethāti pattaṁ gahetvā theraṁ rukkhamūlaṁyeva",
  "atk-s0102a2:67_3": "ānetvā āsanaṁ paññapetvā piṇḍapātaṁ datvā katabhattakiccaṁ paṭiññaṁ kāretvā dvādasa",
  "atk-s0102a2:67_4": "bhikkhuniyo dvādasa bhikkhū ca sattavassāni upaṭṭhahi. Idaṁ – ‘‘devatā ussukkaṁ āpajjantī’’ti",
  "atk-s0102a2:67_5": "ettha vatthu. Tatra hi therī sāraṇīyadhammapūrikā ahosi.",
  "atk-s0102a2:68_0": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ",
  "atk-s0102a2:68_1": "hoti, tassa sīlaṁ pariyante chinnasāṭako viya khaṇḍaṁ nāma. Yassa pana vemajjhe bhinnaṁ,",
  "atk-s0102a2:68_2": "tassa majjhe chiddasāṭako viya chiddaṁ nāma hoti. Yassa pana paṭipāṭiyā dve tīṇi",
  "atk-s0102a2:68_3": "bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ",
  "atk-s0102a2:68_4": "aññataravaṇṇā gāvī viya sabalaṁ nāma hoti. Yassa pana antarantarā visabhāgabinducitrā",
  "atk-s0102a2:68_5": "gāvī viya kammāsaṁ nāma hoti. Yassa pana sabbenasabbaṁ abhinnāni, tassa tāni sīlāni",
  "atk-s0102a2:68_6": "akhaṇḍāni acchiddāni asabalāni akammāsāni nāma honti. Tāni panetāni taṇhādāsabyato",
  "atk-s0102a2:68_7": "mocetvā bhujissabhāvakaraṇato bhujissāni. Buddhādīhi viññūhi pasatthattā viññupasatthāni,",
  "atk-s0102a2:68_8": "taṇhādiṭṭhīhi aparāmaṭṭhattā – ‘‘idaṁ nāma tvaṁ āpannapubbo’’ti kenaci parāmaṭṭhuṁ",
  "atk-s0102a2:68_9": "asakkuṇeyyattā ca aparāmaṭṭhāni, upacārasamādhiṁ vā appanāsamādhiṁ vā saṁvattayantīti",
  "atk-s0102a2:68_10": "samādhisaṁvattanikānīti vuccanti.",
  "atk-s0102a2:69_0": "Sīlasāmaññagatāviharissantīti tesu tesu disābhāgesu viharantehi bhikkhūhi saddhiṁ",
  "atk-s0102a2:69_1": "samānabhāvūpagatasīlā viharissanti. Sotāpannādīnañhi sīlaṁ samuddantarepi devalokepi",
  "atk-s0102a2:69_2": "vasantānaṁ aññesaṁ sotāpannādīnaṁ sīlena samānameva hoti, natthi maggasīle nānattaṁ.",
  "atk-s0102a2:69_3": "Taṁ sandhāyetaṁ vuttaṁ.",
  "atk-s0102a2:70_0": "Yāyaṁdiṭṭhīti maggasampayuttā sammādiṭṭhi. Ariyāti niddosā. Niyyātīti niyyānikā.",
  "atk-s0102a2:70_1": "Takkarassāti yo tathākārī hoti. Sabbadukkhakkhayāyāti sabbadukkhakkhayatthaṁ. Diṭṭhisāmaññagatāti",
  "atk-s0102a2:70_2": "samānadiṭṭhibhāvaṁ upagatā hutvā viharissanti. Vuddhiyevāti evaṁ viharantānaṁ vuddhiyeva",
  "atk-s0102a2:70_3": "bhikkhūnaṁ pāṭikaṅkhā, no parihānīti.",
  "atk-s0102a2:71_0": "142.Etadeva bahulanti āsannaparinibbānattā bhikkhu ovadanto punappunaṁ etaṁyeva dhammiṁ",
  "atk-s0102a2:71_1": "kathaṁ karoti. Iti sīlanti evaṁ sīlaṁ, ettakaṁ sīlaṁ. Ettha catupārisuddhisīlaṁ sīlaṁ",
  "atk-s0102a2:71_2": "cittekaggatā samādhi, vipassanāpaññā paññāti veditabbā. Sīlaparibhāvitoti ādīsu yasmiṁ",
  "atk-s0102a2:71_3": "sīle ṭhatvāva maggasamādhiṁ phalasamādhiṁ nibbattenti. Eso tena sīlena paribhāvito",
  "atk-s0102a2:71_4": "mahapphalo hoti, mahānisaṁso. Yamhi samādhimhi ṭhatvā maggapaññaṁ phalapaññaṁ nibbattenti,",
  "atk-s0102a2:71_5": "sā tena samādhinā paribhāvitā mahapphalā hoti, mahānisaṁsā. Yāya paññāya ṭhatvā maggacittaṁ",
  "atk-s0102a2:71_6": "phalacittaṁ nibbattenti, taṁ tāya paribhāvitaṁ sammadeva āsavehi vimuccati.",
  "atk-s0102a2:72_0": "Yathābhirantanti buddhānaṁ anabhiratiparitassitaṁ nāma natthi, yathāruci yathāajjhāsayanti",
  "atk-s0102a2:72_1": "pana vuttaṁ hoti. Āyāmāti ehi yāma. ‘‘Ayāmā’’tipi pāṭho, gacchāmāti attho. Ānandāti",
  "atk-s0102a2:72_2": "bhagavā santikāvacarattā theraṁ ālapati. Thero pana – ‘‘gaṇhathāvuso pattacīvarāni,",
  "atk-s0102a2:72_3": "bhagavā asukaṭṭhānaṁ gantukāmo’’ti bhikkhūnaṁ āroceti.",
  "atk-s0102a2:73": "144.Ambalaṭṭhikāgamanaṁ uttānameva. Atha kho āyasmā sāriputtotiādi (dī. ni. 3.141) sampasādanīye vitthāritaṁ.",
  "atk-s0102a2:74": "Dussīlaādīnavavaṇṇanā",
  "atk-s0102a2:75_0": "148. Pāṭaligamane āvasathāgāranti āgantukānaṁ āvasathagehaṁ. Pāṭaligāme kira niccakālaṁ",
  "atk-s0102a2:75_1": "dvinnaṁ rājūnaṁ sahāyakā āgantvā kulāni gehato nīharitvā māsampi aḍḍhamāsampi vasanti.",
  "atk-s0102a2:75_2": "Te manussā niccupaddutā – ‘‘etesaṁ āgatakāle vasanaṭṭhānaṁ bhavissatī’’ti nagaramajjhe",
  "atk-s0102a2:75_3": "mahatiṁ sālaṁ karitvā tassā ekasmiṁ padese bhaṇḍapaṭisāmanaṭṭhānaṁ, ekasmiṁ padese",
  "atk-s0102a2:75_4": "nivāsaṭṭhānaṁ akaṁsu. Te – ‘‘bhagavā āgato’’ti sutvāva – ‘‘amhehi gantvāpi bhagavā",
  "atk-s0102a2:75_5": "ānetabbo siyā, so sayameva amhākaṁ vasanaṭṭhānaṁ sampatto, ajja bhagavantaṁ āvasathe",
  "atk-s0102a2:75_6": "maṅgalaṁ vadāpessāmā’’ti etadatthameva upasaṅkamantā. Tasmā evamāhaṁsu. Yena āvasathāgāranti",
  "atk-s0102a2:75_7": "te kira – ‘‘buddhā nāma araññajjhāsayā araññārāmā antogāme vasituṁ iccheyyuṁ vā no",
  "atk-s0102a2:75_8": "vā’’ti bhagavato manaṁ ajānantā āvasathāgāraṁ appaṭijaggitvāva āgamaṁsu. Idāni bhagavato",
  "atk-s0102a2:75_9": "manaṁ ñatvā puretaraṁ gantvā paṭijaggissāmāti yenāvasathāgāraṁ, tenupasaṅkamiṁsu.",
  "atk-s0102a2:75_10": "Sabbasantharinti yathā sabbaṁ santhataṁ hoti, evaṁ santhariṁ.",
  "atk-s0102a2:76": "149.Dussīloti asīlo nissīlo. Sīlavipannoti vipannasīlo bhinnasaṁvaro. Pamādādhikaraṇanti pamādakāraṇā.",
  "atk-s0102a2:77_0": "Idañca suttaṁ gahaṭṭhānaṁ vasena āgataṁ pabbajitānampi pana labbhateva. Gahaṭṭho",
  "atk-s0102a2:77_1": "hi yena yena sippaṭṭhānena jīvitaṁ kappeti – yadi kasiyā, yadi vaṇijjāya, pāṇātipātādivasena",
  "atk-s0102a2:77_2": "pamatto taṁ taṁ yathākālaṁ sampādetuṁ na sakkoti, athassa mūlampi vinassati. Māghātakāle",
  "atk-s0102a2:77_3": "pāṇātipātaṁ pana adinnādānādīni ca karonto daṇḍavasena mahatiṁ bhogajāniṁ nigacchati.",
  "atk-s0102a2:77_4": "Pabbajito dussīlo ca pamādakāraṇā sīlato buddhavacanato jhānato sattaariyadhanato",
  "atk-s0102a2:77_5": "ca jāniṁ nigacchati.",
  "atk-s0102a2:78_0": "Gahaṭṭhassa – ‘‘asuko nāma asukakule jāto dussīlo pāpadhammo pariccattaidhalokaparaloko",
  "atk-s0102a2:78_1": "salākabhattamattampi na detī’’ti catuparisamajjhe pāpako kittisaddo abbhuggacchati.",
  "atk-s0102a2:78_2": "Pabbajitassa vā – ‘‘asuko nāma nāsakkhi sīlaṁ rakkhituṁ, na buddhavacanaṁ uggahetuṁ,",
  "atk-s0102a2:78_3": "vejjakammādīhi jīvati, chahi agāravehi samannāgato’’ti evaṁ abbhuggacchati.",
  "atk-s0102a2:79_0": "Avisāradoti gahaṭṭho tāva – ‘‘avassaṁ bahūnaṁ sannipātaṭṭhāne keci mama kammaṁ jānissanti,",
  "atk-s0102a2:79_1": "atha maṁ niggaṇhissantī’’ti vā, ‘‘rājakulassa vā dassantī’’ti sabhayo upasaṅkamati,",
  "atk-s0102a2:79_2": "maṅkubhūto pattakkhandho adhomukho aṅgulikena bhūmiṁ kasanto nisīdati, visārado hutvā",
  "atk-s0102a2:79_3": "kathetuṁ na sakkoti. Pabbajitopi – ‘‘bahū bhikkhū sannipatitā, avassaṁ koci mama",
  "atk-s0102a2:79_4": "kammaṁ jānissati, atha me uposathampi pavāraṇampi ṭhapetvā sāmaññato cāvetvā nikkaḍḍhissantī’’ti",
  "atk-s0102a2:79_5": "sabhayo upasaṅkamati, visārado hutvā kathetuṁ na sakkoti. Ekacco pana dussīlopi dappito",
  "atk-s0102a2:79_6": "viya vicarati, sopi ajjhāsayena maṅku hotiyeva.",
  "atk-s0102a2:80_0": "Sammūḷho kālaṅkarotīti tassa hi maraṇamañce nipannassa dussīlakamme samādāya pavattitaṭṭhānaṁ",
  "atk-s0102a2:80_1": "āpāthamāgacchati, so ummīletvā idhalokaṁ passati, nimīletvā paralokaṁ passati , tassa",
  "atk-s0102a2:80_2": "cattāro apāyā upaṭṭhahanti, sattisatena sīse pahariyamāno viya hoti. So – ‘‘vāretha,",
  "atk-s0102a2:80_3": "vārethā’’ti viravanto marati. Tena vuttaṁ – ‘‘sammūḷho kālaṁ karotī’’ti. Pañcamapadaṁ uttānameva.",
  "atk-s0102a2:81": "150.Ānisaṁsakathā vuttavipariyāyena veditabbā.",
  "atk-s0102a2:82_0": "151.Bahudeva rattiṁ dhammiyā kathāyāti aññāya pāḷimuttakāya dhammikathāya ceva āvasathānumodanāya",
  "atk-s0102a2:82_1": "ca ākāsagaṅgaṁ otārento viya yojanappamāṇaṁ mahāmadhuṁ pīḷetvā madhupānaṁ pāyento",
  "atk-s0102a2:82_2": "viya bahudeva rattiṁ sandassetvā sampahaṁsetvā uyyojesi. Abhikkantāti atikkantā khīṇā",
  "atk-s0102a2:82_3": "khayavayaṁ upetā. Suññāgāranti pāṭiyekkaṁ suññāgāraṁ nāma natthi, tattheva pana ekapasse",
  "atk-s0102a2:82_4": "sāṇipākārena parikkhipitvā – ‘‘idha satthā vissamissatī’’ti mañcakaṁ paññapesuṁ.",
  "atk-s0102a2:82_5": "Bhagavā – ‘‘catūhipi iriyāpathehi paribhuttaṁ etesaṁ mahapphalaṁ bhavissatī’’ti tattha",
  "atk-s0102a2:82_6": "sīhaseyyaṁ kappesi. Taṁ sandhāya vuttaṁ – ‘‘suññāgāraṁ pāvisī’’ti.",
  "atk-s0102a2:83": "Pāṭaliputtanagaramāpanavaṇṇanā",
  "atk-s0102a2:84_0": "152.Sunidhavassakārāti sunidho ca vassakāro ca dve brāhmaṇā. Magadhamahāmattāti magadharañño",
  "atk-s0102a2:84_1": "mahāmattā mahāamaccā, magadharaṭṭhe vā mahāmattā mahatiyā issariyamattāya samannāgatāti",
  "atk-s0102a2:84_2": "magadhamahāmattā. Pāṭaligāme nagaranti pāṭaligāmaṁ nagaraṁ katvā māpenti. Vajjīnaṁ",
  "atk-s0102a2:84_3": "paṭibāhāyāti vajjirājakulānaṁ āyamukhapacchindanatthaṁ. Sahassevāti ekekavaggavasena",
  "atk-s0102a2:84_4": "sahassaṁ sahassaṁ hutvā. Vatthūnīti gharavatthūni. Cittāni namanti nivesanāni māpetunti",
  "atk-s0102a2:84_5": "raññañca rājamahāmattānañca nivesanāni māpetuṁ vatthuvijjāpāṭhakānaṁ cittāni namanti.",
  "atk-s0102a2:84_6": "Te kira attano sippānubhāvena heṭṭhā pathaviyaṁ tiṁsahatthamatte ṭhāne – ‘‘idha nāgaggāho,",
  "atk-s0102a2:84_7": "idha yakkhaggāho, idha bhūtaggāho, pāsāṇo vā khāṇuko vā atthī’’ti passanti. Te tadā",
  "atk-s0102a2:84_8": "sippaṁ jappitvā devatāhi saddhiṁ mantayamānā viya māpenti. Athavā nesaṁ sarīre devatā",
  "atk-s0102a2:84_9": "adhimuccitvā tattha tattha nivesanāni māpetuṁ cittaṁ nāmenti. Tā catūsu koṇesu khāṇuke",
  "atk-s0102a2:84_10": "koṭṭetvā vatthumhi gahitamatte paṭivigacchanti. Saddhānaṁ kulānaṁ saddhā devatā tathā",
  "atk-s0102a2:84_11": "karonti, assaddhānaṁ kulānaṁ assaddhā devatāva. Kiṁ kāraṇā? Saddhānañhi evaṁ hoti",
  "atk-s0102a2:84_12": "– ‘‘idha manussā nivesanaṁ māpetvā paṭhamaṁ bhikkhusaṅghaṁ nisīdāpetvā maṅgalaṁ vaḍḍhāpessanti.",
  "atk-s0102a2:84_13": "Atha mayaṁ sīlavantānaṁ dassanaṁ, dhammakathaṁ, pañhāvissajjanaṁ , anumodanañca sotuṁ",
  "atk-s0102a2:84_14": "labhissāma, manussā dānaṁ datvā amhākaṁ pattiṁ dassantī’’ti.",
  "atk-s0102a2:85_0": "Tāvatiṁsehīti yathā hi ekasmiṁ kule ekaṁ paṇḍitamanussaṁ, ekasmiṁ vā vihāre ekaṁ",
  "atk-s0102a2:85_1": "bahussutabhikkhuṁ upādāya – ‘‘asukakule manussā paṇḍitā, asukavihāre bhikkhū bahussutā’’ti",
  "atk-s0102a2:85_2": "saddo abbhuggacchati, evameva sakkaṁ devarājānaṁ vissakammañca devaputtaṁ upādāya",
  "atk-s0102a2:85_3": "– ‘‘tāvatiṁsā paṇḍitā’’ti saddo abbhuggato. Tenāha – ‘‘tāvatiṁsehī’’ti. Tāvatiṁsehi",
  "atk-s0102a2:85_4": "saddhiṁ mantetvāpi viya māpentīti attho.",
  "atk-s0102a2:86_0": "Yāvatā ariyaṁ āyatananti yattakaṁ ariyakamanussānaṁ osaraṇaṭṭhānaṁ nāma atthi. Yāvatā",
  "atk-s0102a2:86_1": "vaṇippathoti yattakaṁ vāṇijānaṁ ābhatabhaṇḍassa rāsivaseneva kayavikkayaṭṭhānaṁ nāma,",
  "atk-s0102a2:86_2": "vāṇijānaṁ vasanaṭṭhānaṁ vā atthi. Idaṁ agganagaranti tesaṁ ariyāyatanavaṇippathānaṁ",
  "atk-s0102a2:86_3": "idaṁ agganagaraṁ jeṭṭhakaṁ pāmokkhaṁ bhavissatīti. Puṭabhedananti bhaṇḍapuṭabhedanaṭṭhānaṁ,",
  "atk-s0102a2:86_4": "bhaṇḍabhaṇḍikānaṁ mocanaṭṭhānanti vuttaṁ hoti. Sakalajambudīpe aladdhabhaṇḍampi hi",
  "atk-s0102a2:86_5": "idheva labhissanti, aññattha vikkayena agacchantampi ca idheva gamissati. Tasmā idheva",
  "atk-s0102a2:86_6": "puṭaṁ bhindissantīti attho. Catūsu hi dvāresu cattāri sabhāyaṁ ekanti evaṁ divase",
  "atk-s0102a2:86_7": "divase pañcasatasahassāni uṭṭhahissantīti dasseti.",
  "atk-s0102a2:87_0": "Aggito vātiādīsu cakārattho vā-saddo. Agginā ca udakena ca mithubhedena ca nassissatīti",
  "atk-s0102a2:87_1": "attho. Ekakoṭṭhāso agginā nassissati, nibbāpetuṁ na sakkhissanti. Ekaṁ gaṅgā gahetvā",
  "atk-s0102a2:87_2": "gamissati. Eko – ‘‘iminā akathitaṁ amussa, amunā akathitaṁ imassā’’ti vadantānaṁ",
  "atk-s0102a2:87_3": "pisuṇavācānaṁ vasena bhinnānaṁ manussānaṁ aññamaññabhedeneva nassissatīti attho.",
  "atk-s0102a2:87_4": "Iti vatvā bhagavā paccūsakāle gaṅgāya tīraṁ gantvā katamukhadhovano bhikkhācāravelaṁ āgamayamāno nisīdi.",
  "atk-s0102a2:88_0": "153. Sunidhavassakārāpi – ‘‘amhākaṁ rājā samaṇassa gotamassa upaṭṭhāko, so amhe pucchissati,",
  "atk-s0102a2:88_1": "‘satthā kira pāṭaligāmaṁ agamāsi, tassa santikaṁ upasaṅkamittha, na upasaṅkamitthā’ti.",
  "atk-s0102a2:88_2": "Upasaṅkamimhāti ca vutte – ‘nimantayittha, na nimantayitthā’ti ca pucchissati. Na",
  "atk-s0102a2:88_3": "nimantayimhāti ca vutte amhākaṁ dosaṁ āropetvā niggaṇhissati. Idaṁ cāpi mayaṁ āgataṭṭhāne",
  "atk-s0102a2:88_4": "nagaraṁ māpema, samaṇassa kho pana gotamassa gatagataṭṭhāne kāḷakaṇṇisattā paṭikkamanti,",
  "atk-s0102a2:88_5": "taṁ mayaṁ nagaramaṅgalaṁ vadāpessāmā’’ti cintetvā satthāraṁ upasaṅkamitvā nimantayiṁsu.",
  "atk-s0102a2:88_6": "Tasmā – ‘‘atha kho sunidhavassakārā’’tiādi vuttaṁ.",
  "atk-s0102a2:89_0": "Pubbaṇhasamayanti pubbaṇhakāle. Nivāsetvāti gāmappavesananīhārena nivāsanaṁ nivāsetvā",
  "atk-s0102a2:89_1": "kāyabandhanaṁ bandhitvā. Pattacīvaramādāyāti pattañca cīvarañca ādiyitvā kāyappaṭibaddhaṁ katvā.",
  "atk-s0102a2:90": "Sīlavantetthāti sīlavante ettha. Saññateti kāyavācāmanehi saññate.",
  "atk-s0102a2:91_0": "Tāsaṁdakkhiṇamādiyeti saṅghassa dinne cattāro paccaye tāsaṁ gharadevatānaṁ ādiseyya,",
  "atk-s0102a2:91_1": "pattiṁ dadeyya. Pūjitā pūjayantīti – ‘‘ime manussā amhākaṁ ñātakāpi na honti, evampi",
  "atk-s0102a2:91_2": "no pattiṁ dentī’’ti ārakkhaṁ susaṁvihitaṁ karothāti suṭṭhu ārakkhaṁ karonti. Mānitā",
  "atk-s0102a2:91_3": "mānayantīti kālānukālaṁ balikammakaraṇena mānitā ‘‘ete manussā amhākaṁ ñātakāpi na",
  "atk-s0102a2:91_4": "honti, catumāsachamāsantare no balikammaṁ karontī’’ti mānenti, mānentiyo uppannaṁ parissayaṁ haranti.",
  "atk-s0102a2:92_0": "Tato nanti tato naṁ paṇḍitajātikaṁ manussaṁ. Orasanti ure ṭhapetvā saṁvaḍḍhitaṁ,",
  "atk-s0102a2:92_1": "yathā mātā orasaṁ puttaṁ anukampati, uppannaparissayaharaṇatthameva tassa vāyamati,",
  "atk-s0102a2:92_2": "evaṁ anukampantīti attho. Bhadrāni passatīti sundarāni passati.",
  "atk-s0102a2:93": "154.Uḷumpanti pāragamanatthāya āṇiyo koṭṭetvā kataṁ. Kullanti valliādīhi bandhitvā kataṁ.",
  "atk-s0102a2:94_0": "‘‘Ye taranti aṇṇava’’nti gāthāya aṇṇavanti sabbantimena paricchedena yojanamattaṁ",
  "atk-s0102a2:94_1": "gambhīrassa ca puthulassa ca udakaṭṭhānassetaṁ adhivacanaṁ. Saranti idha nadī adhippetā.",
  "atk-s0102a2:94_2": "Idaṁ vuttaṁ hoti, ye gambhīravitthataṁ taṇhāsaraṁ taranti, te ariyamaggasaṅkhātaṁ",
  "atk-s0102a2:94_3": "setuṁ katvāna. Visajja pallalāni anāmasitvā udakabharitāni ninnaṭṭhānāni. Ayaṁ pana",
  "atk-s0102a2:94_4": "idaṁ appamattakaṁ taritukāmopi kullañhi jano pabandhati. Buddhā ca buddhasāvakā ca",
  "atk-s0102a2:94_5": "vināyeva kullena tiṇṇā medhāvino janāti.",
  "atk-s0102a2:95": "Paṭhamabhāṇavāravaṇṇanā niṭṭhitā.",
  "atk-s0102a2:96": "Ariyasaccakathāvaṇṇanā",
  "atk-s0102a2:97_0": "155.Koṭigāmoti mahāpanādassa pāsādakoṭiyaṁ katagāmo. Ariyasaccānanti ariyabhāvakarānaṁ",
  "atk-s0102a2:97_1": "saccānaṁ. Ananubodhāti abujjhanena ajānanena. Appaṭivedhāti appaṭivijjhanena. Sandhāvitanti",
  "atk-s0102a2:97_2": "bhavato bhavaṁ gamanavasena sandhāvitaṁ. Saṁsaritanti punappunaṁ gamanāgamanavasena",
  "atk-s0102a2:97_3": "saṁsaritaṁ. Mamañcevatumhākañcāti mayā ca tumhehi ca. Atha vā sandhāvitaṁ saṁsaritanti",
  "atk-s0102a2:97_4": "sandhāvanaṁ saṁsaraṇaṁ mamañceva tumhākañca ahosīti emamettha attho veditabbo. Bhavanetti",
  "atk-s0102a2:97_5": "samūhatāti bhavato bhavaṁ nayanasamatthā taṇhārajju suṭṭhu hatā chinnā appavattikatā.",
  "atk-s0102a2:98": "Anāvattidhammasambodhiparāyaṇavaṇṇanā",
  "atk-s0102a2:99": "156.Nātikāti ekaṁ taḷākaṁ nissāya dvinnaṁ cūḷapitumahāpituputtānaṁ dve gāmā. Nātiketi ekasmiṁ ñātigāmake. Giñjakāvasatheti iṭṭhakāmaye āvasathe.",
  "atk-s0102a2:100_0": "157.Orambhāgiyānanti heṭṭhābhāgiyānaṁ, kāmabhaveyeva paṭisandhiggāhāpakānanti attho.",
  "atk-s0102a2:100_1": "Oranti laddhanāmehi vā tīhi maggehi pahātabbānītipi orambhāgiyāni. Tattha kāmacchando,",
  "atk-s0102a2:100_2": "byāpādoti imāni dve samāpattiyā vā avikkhambhitāni, maggena vā asamucchinnāni nibbattavasena",
  "atk-s0102a2:100_3": "uddhaṁ bhāgaṁ rūpabhavañca arūpabhavañca gantuṁ na denti. Sakkāyadiṭṭhiādīni tīṇi",
  "atk-s0102a2:100_4": "tattha nibbattampi ānetvā puna idheva nibbattāpentīti sabbānipi orambhāgiyāneva.",
  "atk-s0102a2:100_5": "Anāvattidhammāti paṭisandhivasena anāgamanasabhāvā.",
  "atk-s0102a2:101_0": "Rāgadosamohānaṁ tanuttāti ettha kadāci karahaci uppattiyā ca, pariyuṭṭhānamandatāya",
  "atk-s0102a2:101_1": "cāti dvedhāpi tanubhāvo veditabbo. Sakadāgāmissa hi puthujjanānaṁ viya abhiṇhaṁ rāgādayo",
  "atk-s0102a2:101_2": "nuppajjanti, kadāci karahaci uppajjanti. Uppajjamānā ca puthujjanānaṁ viya bahalabahalā",
  "atk-s0102a2:101_3": "nuppajjanti, makkhikāpattaṁ viya tanukatanukā uppajjanti. Dīghabhāṇakatipiṭakamahāsīvatthero",
  "atk-s0102a2:101_4": "panāha – ‘‘yasmā sakadāgāmissa puttadhītaro honti, orodhā ca honti, tasmā bahalā",
  "atk-s0102a2:101_5": "kilesā. Idaṁ pana bhavatanukavasena kathita’’nti. Taṁ aṭṭhakathāyaṁ – ‘‘sotāpannassa",
  "atk-s0102a2:101_6": "sattabhave ṭhapetvā aṭṭhame bhave bhavatanukaṁ natthi. Sakadāgāmissa dve bhave ṭhapetvā",
  "atk-s0102a2:101_7": "pañcasu bhavesu bhavatanukaṁ natthi. Anāgāmissa rūpārūpabhave ṭhapetvā kāmabhave",
  "atk-s0102a2:101_8": "bhavatanukaṁ natthi. Khīṇāsavassa kismiñci bhave bhavatanukaṁ natthī’’ti vuttattā paṭikkhittaṁ hoti.",
  "atk-s0102a2:102_0": "Imaṁlokanti imaṁ kāmāvacaralokaṁ sandhāya vuttaṁ. Ayañcettha adhippāyo, sace hi manussesu",
  "atk-s0102a2:102_1": "sakadāgāmiphalaṁ patto devesu nibbattitvā arahattaṁ sacchikaroti, iccetaṁ kusalaṁ.",
  "atk-s0102a2:102_2": "Asakkonto pana avassaṁ manussalokaṁ āgantvā sacchikaroti. Devesu sakadāgāmiphalaṁ",
  "atk-s0102a2:102_3": "pattopi sace manussesu nibbattitvā arahattaṁ sacchikaroti, iccetaṁ kusalaṁ. Asakkonto",
  "atk-s0102a2:102_4": "pana avassaṁ devalokaṁ gantvā sacchikarotīti.",
  "atk-s0102a2:103_0": "Avinipātadhammoti ettha vinipatanaṁ vinipāto, nāssa vinipāto dhammoti avinipātadhammo.",
  "atk-s0102a2:103_1": "Catūsu apāyesu avinipātadhammo catūsu apāyesu avinipātasabhāvoti attho. Niyatoti",
  "atk-s0102a2:103_2": "dhammaniyāmena niyato. Sambodhiparāyaṇoti uparimaggattayasaṅkhātā sambodhi paraṁ",
  "atk-s0102a2:103_3": "ayanaṁ assa gati paṭisaraṇaṁ avassaṁ pattabbāti sambodhiparāyaṇo.",
  "atk-s0102a2:104": "Dhammādāsadhammapariyāyavaṇṇanā",
  "atk-s0102a2:105_0": "158.Vihesāti tesaṁ tesaṁ ñāṇagatiṁ ñāṇūpapattiṁ ñāṇābhisamparāyaṁ olokentassa kāyakilamathova",
  "atk-s0102a2:105_1": "esa, ānanda, tathāgatassāti dīpeti, cittavihesā pana buddhānaṁ natthi. Dhammādāsanti",
  "atk-s0102a2:105_2": "dhammamayaṁ ādāsaṁ. Yenāti yena dhammādāsena samannāgato. Khīṇāpāyaduggativinipātoti",
  "atk-s0102a2:105_3": "idaṁ nirayādīnaṁyeva vevacanavasena vuttaṁ. Nirayādayo hi vaḍḍhisaṅkhātato ayato",
  "atk-s0102a2:105_4": "apetattā apāyā. Dukkhassa gati paṭisaraṇanti duggati. Ye dukkaṭakārino, te ettha",
  "atk-s0102a2:105_5": "vivasā nipatantīti vinipātā.",
  "atk-s0102a2:106": "Aveccappasādenāti buddhaguṇānaṁ yathābhūtato ñātattā acalena accutena pasādena. Upari padadvayepi eseva nayo. Itipi so bhagavātiādīnaṁ pana vitthāro visuddhimagge vutto.",
  "atk-s0102a2:107_0": "Ariyakantehīti ariyānaṁ kantehi piyehi manāpehi. Pañca sīlāni hi ariyasāvakānaṁ kantāni",
  "atk-s0102a2:107_1": "honti, bhavantarepi avijahitabbato. Tāni sandhāyetaṁ vuttaṁ. Sabbopi panettha saṁvaro labbhatiyeva.",
  "atk-s0102a2:108_0": "Sotāpannohamasmīti idaṁ desanāsīsameva. Sakadāgāmiādayopi pana sakadāgāmīhamasmītiādinā",
  "atk-s0102a2:108_1": "nayena byākaronti yevāti. Sabbesampi hi sikkhāpadāvirodhena yuttaṭṭhāne byākaraṇaṁ anuññātameva hoti.",
  "atk-s0102a2:109": "Ambapālīgaṇikāvatthuvaṇṇanā",
  "atk-s0102a2:110_0": "161.Vesāliyaṁviharatīti ettha tena kho pana samayena vesālī iddhā ceva hoti phītācātiādinā",
  "atk-s0102a2:110_1": "khandhake vuttanayena vesāliyā sampannabhāvo veditabbo. Ambapālivaneti ambapāliyā",
  "atk-s0102a2:110_2": "gaṇikāya uyyānabhūte ambavane. Sato bhikkhaveti bhagavā ambapālidassane satipaccupaṭṭhānatthaṁ",
  "atk-s0102a2:110_3": "visesato idha satipaṭṭhānadesanaṁ ārabhi. Tattha saratīti sato. Sampajānātīti sampajāno.",
  "atk-s0102a2:110_4": "Satiyā ca sampajaññena ca samannāgato hutvā vihareyyāti attho. Kāye kāyānupassītiādīsu",
  "atk-s0102a2:110_5": "yaṁ vattabbaṁ, taṁ mahāsatipaṭṭhāne vakkhāma.",
  "atk-s0102a2:111_0": "Nīlāti idaṁ sabbasaṅgāhakaṁ. Nīlavaṇṇātiādi tasseva vibhāgadassanaṁ. Tattha na tesaṁ",
  "atk-s0102a2:111_1": "pakativaṇṇo nīlo, nīlavilepanavilittattā panetaṁ vuttaṁ. Nīlavatthāti paṭadukūlakoseyyādīnipi",
  "atk-s0102a2:111_2": "tesaṁ nīlāneva honti. Nīlālaṅkārāti nīlamaṇīhi nīlapupphehi alaṅkatā, rathāpi tesaṁ",
  "atk-s0102a2:111_3": "nīlamaṇikhacitā nīlavatthaparikkhittā nīladdhajā nīlavammikehi nīlābharaṇehi nīlaassehi",
  "atk-s0102a2:111_4": "yuttā, patodalaṭṭhiyopi nīlā yevāti. Iminā nayena sabbapadesu attho veditabbo. Parivaṭṭesīti",
  "atk-s0102a2:111_5": "pahari. Kiṁ je ambapālīti jeti ālapanavacanaṁ, bhoti ambapāli, kiṁ kāraṇāti vuttaṁ",
  "atk-s0102a2:111_6": "hoti. ‘‘Kiñcā’’tipi pāṭho, ayamevettha attho. Sāhāranti sajanapadaṁ. Aṅguliṁ phoṭesunti",
  "atk-s0102a2:111_7": "aṅguliṁ cālesuṁ. Ambakāyāti itthikāya.",
  "atk-s0102a2:112_0": "Yesanti karaṇatthe sāmivacanaṁ, yehi adiṭṭhāti vuttaṁ hoti. Olokethāti passatha.",
  "atk-s0102a2:112_1": "Avalokethāti punappunaṁ passatha. Upasaṁharathāti upanetha. Imaṁ licchaviparisaṁ",
  "atk-s0102a2:112_2": "tumhākaṁ cittena tāvatiṁsasadisaṁ upasaṁharatha upanetha allīyāpetha. Yatheva tāvatiṁsā",
  "atk-s0102a2:112_3": "abhirūpā pāsādikā nīlādinānāvaṇṇā, evamime licchavirājānopīti tāvatiṁsehi samake",
  "atk-s0102a2:112_4": "katvā passathāti attho.",
  "atk-s0102a2:113_0": "Kasmā pana bhagavā anekasatehi suttehi cakkhādīnaṁ rūpādīsu nimittaggāhaṁ paṭisedhetvā",
  "atk-s0102a2:113_1": "idha mahantena ussāhena nimittaggāhe uyyojetīti? Hitakāmatāya. Tatra kira ekacce",
  "atk-s0102a2:113_2": "bhikkhū osannavīriyā, tesaṁ sampattiyā palobhento – ‘‘appamādena samaṇadhammaṁ karontānaṁ",
  "atk-s0102a2:113_3": "evarūpā issariyasampatti sulabhā’’ti samaṇadhamme ussāhajananatthaṁ āha. Aniccalakkhaṇavibhāvanatthañcāpi",
  "atk-s0102a2:113_4": "evamāha. Nacirasseva hi sabbepime ajātasattussa vasena vināsaṁ pāpuṇissanti. Atha",
  "atk-s0102a2:113_5": "nesaṁ rajjasirisampattiṁ disvā ṭhitabhikkhū – ‘‘tathārūpāyapi nāma sirisampattiyā",
  "atk-s0102a2:113_6": "vināso paññāyissatī’’ti aniccalakkhaṇaṁ bhāvetvā saha paṭisambhidāhi arahattaṁ pāpuṇissantīti",
  "atk-s0102a2:113_7": "aniccalakkhaṇavibhāvanatthaṁ āha.",
  "atk-s0102a2:114_0": "Adhivāsetūti ambapāliyā nimantitabhāvaṁ ñatvāpi kasmā nimantentīti? Asaddahanatāya",
  "atk-s0102a2:114_1": "ceva vattasīsena ca. Sā hi dhuttā itthī animantetvāpi nimantemīti vadeyyāti tesaṁ",
  "atk-s0102a2:114_2": "cittaṁ ahosi, dhammaṁ sutvā gamanakāle ca nimantetvā gamanaṁ nāma manussānaṁ vattameva.",
  "atk-s0102a2:115": "Veḷuvagāmavassūpagamanavaṇṇanā",
  "atk-s0102a2:116_0": "163.Veḷuvagāmakoti vesāliyā samīpe veḷuvagāmo. Yathāmittantiādīsu mittā mittāva.",
  "atk-s0102a2:116_1": "Sandiṭṭhāti tattha tattha saṅgamma diṭṭhamattā nātidaḷhamittā. Sambhattāti suṭṭhu",
  "atk-s0102a2:116_2": "bhattā sinehavanto daḷhamittā. Yesaṁ yesaṁ yattha yattha evarūpā bhikkhū atthi, te",
  "atk-s0102a2:116_3": "te tattha tattha vassaṁ upethāti attho. Kasmā evamāha? Tesaṁ phāsuvihāratthāya. Tesañhi",
  "atk-s0102a2:116_4": "veḷuvagāmake senāsanaṁ nappahoti, bhikkhāpi mandā. Samantā vesāliyā pana bahūni senāsanāni,",
  "atk-s0102a2:116_5": "bhikkhāpi sulabhā, tasmā evamāha. Atha kasmā – ‘‘yathāsukhaṁ gacchathā’’ti na vissajjesi?",
  "atk-s0102a2:116_6": "Tesaṁ anukampāya. Evaṁ kirassa ahosi – ‘‘ahaṁ dasamāsamattaṁ ṭhatvā parinibbāyissāmi,",
  "atk-s0102a2:116_7": "sace ime dūraṁ gacchissanti, mama parinibbānakāle daṭṭhuṁ na sakkhissanti. Atha nesaṁ",
  "atk-s0102a2:116_8": "– ‘‘satthā parinibbāyanto amhākaṁ satimattampi na adāsi, sace jāneyyāma, evaṁ na",
  "atk-s0102a2:116_9": "dūre vaseyyāmā’’ti vippaṭisāro bhaveyya. Vesāliyā samantā pana vasantā māsassa aṭṭha",
  "atk-s0102a2:116_10": "vāre āgantvā dhammaṁ suṇissanti, sugatovādaṁ labhissantī’’ti na vissajjesi.",
  "atk-s0102a2:117_0": "164.Kharoti pharuso. Ābādhoti visabhāgarogo. Bāḷhāti balavatiyo. Māraṇantikāti maraṇantaṁ",
  "atk-s0102a2:117_1": "maraṇasantikaṁ pāpanasamatthā. Sato sampajāno adhivāsesīti satiṁ sūpaṭṭhitaṁ katvā",
  "atk-s0102a2:117_2": "ñāṇena paricchinditvā adhivāsesi. Avihaññamānoti vedanānuvattanavasena aparāparaṁ",
  "atk-s0102a2:117_3": "parivattanaṁ akaronto apīḷiyamāno adukkhiyamānova adhivāsesi . Anāmantetvāti ajānāpetvā.",
  "atk-s0102a2:117_4": "Anapaloketvāti na apaloketvā ovādānusāsaniṁ adatvāti vuttaṁ hoti. Vīriyenāti pubbabhāgavīriyena",
  "atk-s0102a2:117_5": "ceva phalasamāpattivīriyena ca. Paṭipaṇāmetvāti vikkhambhetvā. Jīvitasaṅkhāranti",
  "atk-s0102a2:117_6": "ettha jīvitampi jīvitasaṅkhāro. Yena jīvitaṁ saṅkhariyati chijjamānaṁ ghaṭetvā ṭhapiyati,",
  "atk-s0102a2:117_7": "so phalasamāpattidhammopi jīvitasaṅkhāro. So idha adhippeto. Adhiṭṭhāyāti adhiṭṭhahitvā",
  "atk-s0102a2:117_8": "pavattetvā, jīvitaṭṭhapanasamatthaṁ phalasamāpattiṁ samāpajjeyyanti ayamettha saṅkhepattho.",
  "atk-s0102a2:118_0": "Kiṁ pana bhagavā ito pubbe phalasamāpattiṁ na samāpajjatīti? Samāpajjati. Sā pana",
  "atk-s0102a2:118_1": "khaṇikasamāpatti. Khaṇikasamāpatti ca antosamāpattiyaṁyeva vedanaṁ vikkhambheti,",
  "atk-s0102a2:118_2": "samāpattito vuṭṭhitamattassa kaṭṭhapātena vā kaṭhalapātena vā chinnasevālo viya udakaṁ",
  "atk-s0102a2:118_3": "puna sarīraṁ vedanā ajjhottharati. Yā pana rūpasattakaṁ arūpasattakañca niggumbaṁ",
  "atk-s0102a2:118_4": "nijjaṭaṁ katvā mahāvipassanāvasena samāpannā samāpatti, sā suṭṭhu vikkhambheti. Yathā",
  "atk-s0102a2:118_5": "nāma purisena pokkharaṇiṁ ogāhetvā hatthehi ca pādehi ca suṭṭhu apabyūḷho sevālo",
  "atk-s0102a2:118_6": "cirena udakaṁ ottharati; evameva tato vuṭṭhitassa cirena vedanā uppajjati. Iti bhagavā",
  "atk-s0102a2:118_7": "taṁ divasaṁ mahābodhipallaṅke abhinavavipassanaṁ paṭṭhapento viya rūpasattakaṁ arūpasattakaṁ",
  "atk-s0102a2:118_8": "niggumbaṁ nijjaṭaṁ katvā cuddasahākārehi sannetvā mahāvipassanāya vedanaṁ vikkhambhetvā",
  "atk-s0102a2:118_9": "– ‘‘dasamāse mā uppajjitthā’’ti samāpattiṁ samāpajji. Samāpattivikkhambhitā vedanā",
  "atk-s0102a2:118_10": "dasamāse na uppajji yeva.",
  "atk-s0102a2:119_0": "Gilānā vuṭṭhitoti gilāno hutvā puna vuṭṭhito. Madhurakajāto viyāti sañjātagarubhāvo",
  "atk-s0102a2:119_1": "sañjātathaddhabhāvo sūle uttāsitapuriso viya. Na pakkhāyantīti nappakāsanti, nānākārato",
  "atk-s0102a2:119_2": "na upaṭṭhahanti. Dhammāpi maṁ na paṭibhantīti satipaṭṭhānādidhammā mayhaṁ pākaṭā",
  "atk-s0102a2:119_3": "na hontīti dīpeti. Tantidhammā pana therassa supaguṇā. Na udāharatīti pacchimaṁ ovādaṁ",
  "atk-s0102a2:119_4": "na deti. Taṁ sandhāya vadati.",
  "atk-s0102a2:120_0": "165.Anantaraṁabāhiranti dhammavasena vā puggalavasena vā ubhayaṁ akatvā. ‘‘Ettakaṁ",
  "atk-s0102a2:120_1": "dhammaṁ parassa na desessāmī’’ti hi cintento dhammaṁ abbhantaraṁ karoti nāma. ‘‘Ettakaṁ",
  "atk-s0102a2:120_2": "parassa desessāmī’’ti cintento dhammaṁ bāhiraṁ karoti nāma. ‘‘Imassa puggalassa desessāmī’’ti",
  "atk-s0102a2:120_3": "cintento pana puggalaṁ abbhantaraṁ karoti nāma. ‘‘Imassa na desessāmī’’ti cintento",
  "atk-s0102a2:120_4": "puggalaṁ bāhiraṁ karoti nāma. Evaṁ akatvā desitoti attho. Ācariyamuṭṭhīti yathā bāhirakānaṁ",
  "atk-s0102a2:120_5": "ācariyamuṭṭhi nāma hoti. Daharakāle kassaci akathetvā pacchimakāle maraṇamañce nipannā",
  "atk-s0102a2:120_6": "piyamanāpassa antevāsikassa kathenti, evaṁ tathāgatassa – ‘‘idaṁ mahallakakāle pacchimaṭṭhāne",
  "atk-s0102a2:120_7": "kathessāmī’’ti muṭṭhiṁ katvā ‘‘pariharissāmī’’ti ṭhapitaṁ kiñci natthīti dasseti.",
  "atk-s0102a2:121_0": "Ahaṁbhikkhusaṅghanti ahameva bhikkhusaṅghaṁ pariharissāmīti vā mamuddesikoti ahaṁ",
  "atk-s0102a2:121_1": "uddisitabbaṭṭhena uddeso assāti mamuddesiko. Maṁyeva uddisitvā mama paccāsīsamāno",
  "atk-s0102a2:121_2": "bhikkhusaṅgho hotu, mama accayena vā mā ahesuṁ, yaṁ vā taṁ vā hotūti iti vā yassa",
  "atk-s0102a2:121_3": "assāti attho. Na evaṁ hotīti bodhipallaṅkeyeva issāmacchariyānaṁ vihatattā evaṁ na",
  "atk-s0102a2:121_4": "hoti. Sa kinti so kiṁ. Āsītikoti asītisaṁvacchariko. Idaṁ pacchimavayaanuppattabhāvadīpanatthaṁ",
  "atk-s0102a2:121_5": "vuttaṁ. Veṭhamissakenāti bāhabandhacakkabandhādinā paṭisaṅkharaṇena veṭhamissakena.",
  "atk-s0102a2:121_6": "Maññeti jiṇṇasakaṭaṁ viya veṭhamissakena maññe yāpeti. Arahattaphalaveṭhanena catuiriyāpathakappanaṁ",
  "atk-s0102a2:121_7": "tathāgatassa hotīti dasseti.",
  "atk-s0102a2:122_0": "Idāni tamatthaṁ pakāsento yasmiṁ, ānanda, samayetiādimāha. Tattha sabbanimittānanti",
  "atk-s0102a2:122_1": "rūpanimittādīnaṁ. Ekaccānaṁ vedanānanti lokiyānaṁ vedanānaṁ. Tasmātihānandāti yasmā",
  "atk-s0102a2:122_2": "iminā phalasamāpattivihārena phāsu hoti, tasmā tumhepi tadatthāya evaṁ viharathāti",
  "atk-s0102a2:122_3": "dasseti. Attadīpāti mahāsamuddagatadīpaṁ viya attānaṁ dīpaṁ patiṭṭhaṁ katvā viharatha.",
  "atk-s0102a2:122_4": "Attasaraṇāti attagatikāva hotha, mā aññagatikā. Dhammadīpadhammasaraṇapadesupi eseva",
  "atk-s0102a2:122_5": "nayo. Tamataggeti tamaagge. Majjhe takāro padasandhivasena vutto. Idaṁ vuttaṁ hoti",
  "atk-s0102a2:122_6": "– ‘‘ime aggatamāti tamataggā’’ti. Evaṁ sabbaṁ tamayogaṁ chinditvā ativiya agge uttamabhāve",
  "atk-s0102a2:122_7": "ete , ānanda , mama bhikkhū bhavissanti. Tesaṁ atiagge bhavissanti, ye keci sikkhākāmā,",
  "atk-s0102a2:122_8": "sabbepi te catusatipaṭṭhānagocarāva bhikkhū agge bhavissantīti arahattanikūṭena desanaṁ saṅgaṇhāti.",
  "atk-s0102a2:123": "Dutiyabhāṇavāravaṇṇanā niṭṭhitā.",
  "atk-s0102a2:124": "Nimittobhāsakathāvaṇṇanā",
  "atk-s0102a2:125_0": "166.Vesāliṁ piṇḍāya pāvisīti kadā pāvisi? Ukkacelato nikkhamitvā vesāliṁ gatakāle.",
  "atk-s0102a2:125_1": "Bhagavā kira vuṭṭhavasso veḷuvagāmakā nikkhamitvā sāvatthiṁ gamissāmīti āgatamaggeneva",
  "atk-s0102a2:125_2": "paṭinivattanto anupubbena sāvatthiṁ patvā jetavanaṁ pāvisi. Dhammasenāpati bhagavato",
  "atk-s0102a2:125_3": "vattaṁ dassetvā divāṭṭhānaṁ gato. So tattha antevāsikesu vattaṁ dassetvā paṭikkantesu",
  "atk-s0102a2:125_4": "divāṭṭhānaṁ sammajjitvā cammakkhaṇḍaṁ paññapetvā pāde pakkhāletvā pallaṅkaṁ ābhujitvā",
  "atk-s0102a2:125_5": "phalasamāpattiṁ pāvisi. Athassa yathāparicchedena tato vuṭṭhitassa ayaṁ parivitakko",
  "atk-s0102a2:125_6": "udapādi – ‘‘buddhā nu kho paṭhamaṁ parinibbāyanti, agasāvakā nu kho’’ti? Tato – ‘‘aggasāvakā",
  "atk-s0102a2:125_7": "paṭhama’’nti ñatvā attano āyusaṅkhāraṁ olokesi. So – ‘‘sattāhameva me āyusaṅkhāro",
  "atk-s0102a2:125_8": "pavattatī’’ti ñatvā – ‘‘kattha parinibbāyissāmī’’ti cintesi. Tato – ‘‘rāhulo tāvatiṁsesu",
  "atk-s0102a2:125_9": "parinibbuto, aññāsikoṇḍaññatthero chaddantadahe, ahaṁ kattha parinibbāyissāmī’’ti",
  "atk-s0102a2:125_10": "puna cintento mātaraṁ ārabbha satiṁ uppādesi – ‘‘mayhaṁ mātā sattannaṁ arahantānaṁ",
  "atk-s0102a2:125_11": "mātā hutvāpi buddhadhammasaṅghesu appasannā, atthi nu kho tassā upanissayo, natthi",
  "atk-s0102a2:125_12": "nu kho’’ti āvajjetvā sotāpattimaggassa upanissayaṁ disvā – ‘‘kassa desanāya abhisamayo",
  "atk-s0102a2:125_13": "bhavissatī’’ti olokento – ‘‘mameva dhammadesanāya bhavissati, na aññassa. Sace kho",
  "atk-s0102a2:125_14": "panāhaṁ appossukko bhaveyyaṁ, bhavissanti me vattāro – ‘sāriputtatthero avasesajanānampi",
  "atk-s0102a2:125_15": "avassayo hoti. Tathā hissa samacittasuttadesanādivase (a. ni. 1.37) koṭisatasahassadevatā",
  "atk-s0102a2:125_16": "arahattaṁ pattā . Tayo magge paṭividdhadevatānaṁ gaṇanā natthi. Aññesu ca ṭhānesu",
  "atk-s0102a2:125_17": "anekā abhisamayā dissanti. Thereva cittaṁ pasādetvā sagge nibbattāneva asītikulasahassāni.",
  "atk-s0102a2:125_18": "So dāni sakamātumicchādassanamattampi harituṁ nāsakkhī’ti. Tasmā mātaraṁ micchādassanā",
  "atk-s0102a2:125_19": "mocetvā jātovarakeyeva parinibbāyissāmī’’ti sanniṭṭhānaṁ katvā – ‘‘ajjeva bhagavantaṁ",
  "atk-s0102a2:125_20": "anujānāpetvā nikkhamissāmī’’ti cundattheraṁ āmantesi. ‘‘Āvuso, cunda, amhākaṁ pañcasatāya",
  "atk-s0102a2:125_21": "bhikkhuparisāya saññaṁ dehi – ‘gaṇhathāvuso pattacīvarāni, dhammasenāpati nāḷakagāmaṁ",
  "atk-s0102a2:125_22": "gantukāmo’ti’’. Thero tathā akāsi. Bhikkhū senāsanaṁ saṁsāmetvā pattacīvaramādāya",
  "atk-s0102a2:125_23": "therassa santikaṁ āgamaṁsu. Thero senāsanaṁ saṁsāmetvā divāṭṭhānaṁ sammajjitvā divāṭṭhānadvāre",
  "atk-s0102a2:125_24": "ṭhatvā divāṭṭhānaṁ olokento – ‘‘idaṁ dāni pacchimadassanaṁ, puna āgamanaṁ natthī’’ti",
  "atk-s0102a2:125_25": "pañcasatabhikkhuparivuto bhagavantaṁ upasaṅkamitvā vanditvā etadavoca –",
  "atk-s0102a2:126": "‘‘Chinno dāni bhavissāmi, lokanātha mahāmuni;",
  "atk-s0102a2:127": "Gamanāgamanaṁ natthi, pacchimā vandanā ayaṁ.",
  "atk-s0102a2:128": "Jīvitaṁ appakaṁ mayhaṁ, ito sattāhamaccaye;",
  "atk-s0102a2:129": "Nikkhipeyyāmahaṁ dehaṁ, bhāravoropanaṁ yathā.",
  "atk-s0102a2:130": "Anujānātu me bhante, bhagavā, anujānātu sugato;",
  "atk-s0102a2:131": "Parinibbānakālo me, ossaṭṭho āyusaṅkhāro’’ti.",
  "atk-s0102a2:132_0": "Buddhā pana yasmā ‘‘parinibbāhī’’ti vutte maraṇasaṁvaṇṇanaṁ saṁvaṇṇenti nāma, ‘‘mā",
  "atk-s0102a2:132_1": "parinibbāhī’’ti vutte vaṭṭassa guṇaṁ kathentīti micchādiṭṭhikā dosaṁ āropessanti,",
  "atk-s0102a2:132_2": "tasmā tadubhayampi na vadanti. Tena naṁ bhagavā āha – ‘‘kattha parinibbāyissasi sāriputtā’’ti?",
  "atk-s0102a2:132_3": "‘‘Atthi, bhante, magadhesu nāḷakagāme jātovarako, tatthāhaṁ parinibbāyissāmī’’ti",
  "atk-s0102a2:132_4": "vutte ‘‘yassa dāni tvaṁ, sāriputta, kālaṁ maññasi, idāni pana te jeṭṭhakaniṭṭhabhātikānaṁ",
  "atk-s0102a2:132_5": "tādisassa bhikkhuno dassanaṁ dullabhaṁ bhavissatīti desehi tesaṁ dhamma’’nti āha.",
  "atk-s0102a2:133_0": "Thero – ‘‘satthā mayhaṁ iddhivikubbanapubbaṅgamaṁ dhammadesanaṁ paccāsīsatī’’ti ñatvā",
  "atk-s0102a2:133_1": "bhagavantaṁ vanditvā tālappamāṇaṁ abbhuggantvā puna oruyha bhagavantaṁ vanditvā sattatālappamāṇe",
  "atk-s0102a2:133_2": "antalikkhe ṭhito iddhivikubbanaṁ dassetvā dhammaṁ desesi. Sakalanagaraṁ sannipati.",
  "atk-s0102a2:133_3": "Thero oruyha bhagavantaṁ vanditvā ‘‘gamanakālo me, bhante’’ti āha. Bhagavā ‘‘dhammasenāpatiṁ",
  "atk-s0102a2:133_4": "paṭipādessāmī’’ti dhammāsanā uṭṭhāya gandhakuṭiabhimukho gantvā maṇiphalake aṭṭhāsi.",
  "atk-s0102a2:133_5": "Thero tikkhattuṁ padakkhiṇaṁ katvā catūsu ṭhānesu vanditvā – ‘‘bhagavā ito kappasatasahassādhikassa",
  "atk-s0102a2:133_6": "asaṅkhyeyyassa upari anomadassisammāsambuddhassa pādamūle nipatitvā tumhākaṁ dassanaṁ",
  "atk-s0102a2:133_7": "patthesiṁ. Sā me patthanā samiddhā, diṭṭhā tumhe, taṁ paṭhamadassanaṁ, idaṁ pacchimadassanaṁ.",
  "atk-s0102a2:133_8": "Puna tumhākaṁ dassanaṁ natthī’’ti – vatvā dasanakhasamodhānasamujjalaṁ añjaliṁ paggayha",
  "atk-s0102a2:133_9": "yāva dassanavisayo, tāva abhimukhova paṭikkamitvā ‘‘ito paṭṭhāya cutipaṭisandhivasena",
  "atk-s0102a2:133_10": "kismiñci ṭhāne gamanāgamanaṁ nāma natthī’’ti vanditvā pakkāmi. Udakapariyantaṁ katvā",
  "atk-s0102a2:133_11": "mahābhūmicālo ahosi. Bhagavā parivāretvā ṭhite bhikkhū āha – ‘‘anugacchatha, bhikkhave,",
  "atk-s0102a2:133_12": "tumhākaṁ jeṭṭhabhātika’’nti. Bhikkhū yāva dvārakoṭṭhakā agamaṁsu. Thero – ‘‘tiṭṭhatha,",
  "atk-s0102a2:133_13": "tumhe āvuso, appamattā hothā’’ti nivattāpetvā attano parisāyeva saddhiṁ pakkāmi.",
  "atk-s0102a2:133_14": "Manussā – ‘‘pubbe ayyo paccāgamanacārikaṁ carati, idaṁ dāni gamanaṁ na puna paccāgamanāyā’’ti",
  "atk-s0102a2:133_15": "paridevantā anubandhiṁsu. Tepi ‘‘appamattā hotha āvuso, evaṁbhāvino nāma saṅkhārā’’ti nivattāpesi.",
  "atk-s0102a2:134_0": "Atha kho āyasmā sāriputto antarāmagge sattāhaṁ manussānaṁ anuggahaṁ karonto sāyaṁ",
  "atk-s0102a2:134_1": "nāḷakagāmaṁ patvā gāmadvāre nigrodharukkhamūle aṭṭhāsi. Atha uparevato nāma therassa",
  "atk-s0102a2:134_2": "bhāgineyyo bahigāmaṁ gacchanto theraṁ disvā upasaṅkamitvā vanditvā aṭṭhāsi. Thero",
  "atk-s0102a2:134_3": "taṁ āha – ‘‘atthi gehe te ayyikā’’ti? Āma, bhanteti. Gaccha amhākaṁ idhāgatabhāvaṁ",
  "atk-s0102a2:134_4": "ārocehi. ‘‘Kasmā āgato’’ti ca vutte ‘‘ajja kira ekadivasaṁ antogāme bhavissati, jātovarakaṁ",
  "atk-s0102a2:134_5": "paṭijaggatha, pañcannaṁ bhikkhusatānaṁ nivāsanaṭṭhānaṁ jānāthā’’ti. So gantvā ‘‘ayyike,",
  "atk-s0102a2:134_6": "mayhaṁ mātulo āgato’’ti āha. Idāni kuhinti? Gāmadvāreti. Ekakova, aññopi koci atthīti",
  "atk-s0102a2:134_7": "? Atthi pañcasatā bhikkhūti. Kiṁ kāraṇā āgatoti? So taṁ pavattiṁ ārocesi. Brāhmaṇī",
  "atk-s0102a2:134_8": "– ‘‘kiṁ nu kho ettakānaṁ vasanaṭṭhānaṁ paṭijaggāpeti , daharakāle pabbajitvā mahallakakāle",
  "atk-s0102a2:134_9": "gihī hotukāmo’’ti cintentī jātovarakaṁ paṭijaggāpetvā pañcasatānaṁ bhikkhūnaṁ vasanaṭṭhānaṁ",
  "atk-s0102a2:134_10": "kāretvā daṇḍadīpikāyo jāletvā therassa pāhesi.",
  "atk-s0102a2:135_0": "Thero bhikkhūhi saddhiṁ pāsādaṁ abhiruhi. Abhiruhitvā ca jātovarakaṁ pavisitvā nisīdi.",
  "atk-s0102a2:135_1": "Nisajjeva – ‘‘tumhākaṁ vasanaṭṭhānaṁ gacchathā’’ti bhikkhū uyyojesi. Tesu gatamattesuyeva",
  "atk-s0102a2:135_2": "therassa kharo ābādho uppajji, lohitapakkhandikā māraṇantikā vedanā vattanti, ekaṁ",
  "atk-s0102a2:135_3": "bhājanaṁ pavisati, ekaṁ nikkhamati. Brāhmaṇī – ‘‘mama puttassa pavatti mayhaṁ na",
  "atk-s0102a2:135_4": "ruccatī’’ti attano vasanagabbhadvāraṁ nissāya aṭṭhāsi. Cattāro mahārājāno ‘‘dhammasenāpati",
  "atk-s0102a2:135_5": "kuhiṁ viharatī’’ti olokentā ‘‘nāḷakagāme jātovarake parinibbānamañce nipanno, pacchimadassanaṁ",
  "atk-s0102a2:135_6": "gamissāmā’’ti āgamma vanditvā aṭṭhaṁsu. Thero – ke tumheti? Mahārājāno, bhanteti.",
  "atk-s0102a2:135_7": "Kasmā āgatatthāti? Gilānupaṭṭhākā bhavissāmāti. Hotu, atthi gilānupaṭṭhāko, gacchatha",
  "atk-s0102a2:135_8": "tumheti uyyojesi. Tesaṁ gatāvasāne teneva nayena sakko devānamindo, tasmiṁ gate suyāmādayo",
  "atk-s0102a2:135_9": "mahābrahmā ca āgamiṁsu. Tepi tatheva thero uyyojesi.",
  "atk-s0102a2:136_0": "Brāhmaṇī devatānaṁ āgamanañca gamanañca disvā – ‘‘ke nu kho ete mama puttaṁ vanditvā",
  "atk-s0102a2:136_1": "gacchantī’’ti therassa gabbhadvāraṁ gantvā – ‘‘tāta, cunda, kā pavattī’’ti pucchi.",
  "atk-s0102a2:136_2": "So taṁ pavattiṁ ācikkhitvā – ‘‘mahāupāsikā, bhante āgatā’’ti āha. Thero kasmā avelāya",
  "atk-s0102a2:136_3": "āgatatthāti pucchi. Sā tuyhaṁ tāta dassanatthāyāti vatvā ‘‘tāta ke paṭhamaṁ āgatā’’ti",
  "atk-s0102a2:136_4": "pucchi. Cattāro mahārājāno, upāsiketi. Tāta, tvaṁ catūhi mahārājehi mahantataroti?",
  "atk-s0102a2:136_5": "Ārāmikasadisā ete upāsike, amhākaṁ satthu paṭisandhiggahaṇato paṭṭhāya khaggahatthā",
  "atk-s0102a2:136_6": "hutvā ārakkhaṁ akaṁsūti. Tesaṁ tāta, gatāvasāne ko āgatoti? Sakko devānamindoti.",
  "atk-s0102a2:136_7": "Devarājatopi tvaṁ tāta, mahantataroti? Bhaṇḍagāhakasāmaṇerasadiso esa upāsike, amhākaṁ",
  "atk-s0102a2:136_8": "satthu tāvatiṁsato otaraṇakāle pattacīvaraṁ gahetvā otiṇṇoti. Tassa tāta gatāvasāne",
  "atk-s0102a2:136_9": "jotamāno viya ko āgatoti? Upāsike tuyhaṁ bhagavā ca satthā ca mahābrahmā nāma esoti.",
  "atk-s0102a2:136_10": "Mayhaṁ bhagavato mahābrahmatopi tvaṁ tāta mahantataroti? Āma upāsike, ete nāma kira",
  "atk-s0102a2:136_11": "amhākaṁ satthu jātadivase cattāro mahābrahmāno mahāpurisaṁ suvaṇṇajālena paṭiggaṇhiṁsūti.",
  "atk-s0102a2:137_0": "Atha brāhmaṇiyā – ‘‘puttassa tāva me ayaṁ ānubhāvo, kīdiso vata mayhaṁ puttassa bhagavato",
  "atk-s0102a2:137_1": "satthu ānubhāvo bhavissatī’’ti cintayantiyā sahasā pañcavaṇṇā pīti uppajjitvā sakalasarīre",
  "atk-s0102a2:137_2": "phari. Thero – ‘‘uppannaṁ me mātu pītisomanassaṁ, ayaṁ dāni kālo dhammadesanāyā’’ti",
  "atk-s0102a2:137_3": "cintetvā – ‘‘kiṁ cintesi mahāupāsike’’ti āha. Sā – ‘‘puttassa tāva me ayaṁ guṇo,",
  "atk-s0102a2:137_4": "satthu panassa kīdiso guṇo bhavissatīti idaṁ, tāta, cintemī’’ti āha. Mahāupāsike,",
  "atk-s0102a2:137_5": "mayhaṁ satthu jātakkhaṇe, mahābhinikkhamane, sambodhiyaṁ, dhammacakkappavattane ca",
  "atk-s0102a2:137_6": "dasasahassilokadhātu kampittha, sīlena samādhinā paññāya vimuttiyā vimuttiñāṇadassanena",
  "atk-s0102a2:137_7": "samo nāma natthi, itipi so bhagavāti vitthāretvā buddhaguṇappaṭisaṁyuttaṁ dhammadesanaṁ kathesi.",
  "atk-s0102a2:138_0": "Brāhmaṇī piyaputtassa dhammadesanāpariyosāne sotāpattiphale patiṭṭhāya puttaṁ āha",
  "atk-s0102a2:138_1": "– ‘‘tāta, upatissa, kasmā evamakāsi, evarūpaṁ nāma amataṁ mayhaṁ ettakaṁ kālaṁ na",
  "atk-s0102a2:138_2": "adāsī’’ti. Thero – ‘‘dinnaṁ dāni me mātu rūpasāriyā brāhmaṇiyā posāvanikamūlaṁ, ettakena",
  "atk-s0102a2:138_3": "vaṭṭissatī’’ti cintetvā ‘‘gaccha mahāupāsike’’ti brāhmaṇiṁ uyyojetvā ‘‘cunda kā velā’’ti",
  "atk-s0102a2:138_4": "āha. Balavapaccūsakālo, bhanteti. Tena hi bhikkhusaṅghaṁ sannipātehīti. Sannipatito,",
  "atk-s0102a2:138_5": "bhante, saṅghoti. Maṁ ukkhipitvā nisīdāpehi cundāti ukkhipitvā nisīdāpesi. Thero",
  "atk-s0102a2:138_6": "bhikkhū āmantesi – ‘‘āvuso catucattālīsaṁ vo vassāni mayā saddhiṁ vicarantānaṁ yaṁ",
  "atk-s0102a2:138_7": "me kāyikaṁ vā vācasikaṁ vā na rocetha, khamatha taṁ āvusoti. Ettakaṁ, bhante, amhākaṁ",
  "atk-s0102a2:138_8": "chāyā viya tumhe amuñcitvā vicarantānaṁ aruccanakaṁ nāma natthi, tumhe pana amhākaṁ",
  "atk-s0102a2:138_9": "khamathāti. Atha thero aruṇasikhāya paññāyamānāya mahāpathaviṁ unnādayanto anupādisesāya",
  "atk-s0102a2:138_10": "nibbānadhātuyā parinibbāyi. Bahū devamanussā therassa parinibbāne sakkāraṁ kariṁsu.",
  "atk-s0102a2:139_0": "Āyasmā cundo therassa pattacīvarañca dhātuparissāvanañca gahetvā jetavanaṁ gantvā",
  "atk-s0102a2:139_1": "ānandattheraṁ gahetvā bhagavantaṁ upasaṅkami. Bhagavā dhātuparissāvanaṁ gahetvā pañcahi",
  "atk-s0102a2:139_2": "gāthāsatehi therassa guṇaṁ kathetvā dhātucetiyaṁ kārāpetvā rājagahagamanatthāya ānandattherassa",
  "atk-s0102a2:139_3": "saññaṁ adāsi. Thero bhikkhūnaṁ ārocesi. Bhagavā mahābhikkhusaṅghaparivuto rājagahaṁ",
  "atk-s0102a2:139_4": "agamāsi. Tattha gatakāle mahāmoggallānatthero parinibbāyi. Bhagavā tassa dhātuyo",
  "atk-s0102a2:139_5": "gahetvā cetiyaṁ kārāpetvā rājagahato nikkhamitvā anupubbena gaṅgābhimukho gantvā",
  "atk-s0102a2:139_6": "ukkacelaṁ agamāsi. Tattha gaṅgātīre bhikkhusaṅghaparivuto nisīditvā tattha sāriputtamoggallānānaṁ",
  "atk-s0102a2:139_7": "parinibbānappaṭisaṁyuttaṁ suttaṁ desetvā ukkacelato nikkhamitvā vesāliṁ agamāsi.",
  "atk-s0102a2:139_8": "Evaṁ gate atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya",
  "atk-s0102a2:139_9": "pāvisīti ayamettha anupubbī kathā.",
  "atk-s0102a2:140_0": "Nisīdananti ettha cammakkhaṇḍaṁ adhippetaṁ. Udenacetiyanti udenayakkhassa cetiyaṭṭhāne",
  "atk-s0102a2:140_1": "katavihāro vuccati. Gotamakādīsupi eseva nayo. Bhāvitāti vaḍḍhitā. Bahulīkatāti punappunaṁ",
  "atk-s0102a2:140_2": "katā. Yānīkatāti yuttayānaṁ viya katā. Vatthukatāti patiṭṭhānaṭṭhena vatthu viya",
  "atk-s0102a2:140_3": "katā. Anuṭṭhitāti adhiṭṭhitā. Paricitāti samantato citā suvaḍḍhitā. Susamāraddhāti suṭṭhu samāraddhā.",
  "atk-s0102a2:141_0": "Iti aniyamena kathetvā puna niyametvā dassento tathāgatassa khotiādimāha. Ettha ca",
  "atk-s0102a2:141_1": "kappanti āyukappaṁ. Tasmiṁ tasmiṁ kāle yaṁ manussānaṁ āyuppamāṇaṁ hoti, taṁ paripuṇṇaṁ",
  "atk-s0102a2:141_2": "karonto tiṭṭheyya. Kappāvasesaṁ vāti – ‘‘appaṁ vā bhiyyo’’ti (dī. ni. 2.7; a. ni.",
  "atk-s0102a2:141_3": "6.74) vuttavassasatato atirekaṁ vā. Mahāsīvatthero panāha – ‘‘buddhānaṁ aṭṭhāne gajjitaṁ",
  "atk-s0102a2:141_4": "nāma natthi. Yatheva hi veḷuvagāmake uppannaṁ māraṇantikaṁ vedanaṁ dasa māse vikkhambheti,",
  "atk-s0102a2:141_5": "evaṁ punappunaṁ taṁ samāpattiṁ samāpajjitvā dasa dasa māse vikkhambhento imaṁ bhaddakappameva",
  "atk-s0102a2:141_6": "tiṭṭheyya, kasmā pana na ṭhitoti? Upādinnakasarīraṁ nāma khaṇḍiccādīhi abhibhuyyati,",
  "atk-s0102a2:141_7": "buddhā ca khaṇḍiccādibhāvaṁ apatvā pañcame āyukoṭṭhāse bahujanassa piyamanāpakāleyeva",
  "atk-s0102a2:141_8": "parinibbāyanti. Buddhānubuddhesu ca mahāsāvakesu parinibbutesu ekakeneva khāṇukena",
  "atk-s0102a2:141_9": "viya ṭhātabbaṁ hoti, daharasāmaṇeraparivāritena vā. Tato – ‘aho buddhānaṁ parisā’ti",
  "atk-s0102a2:141_10": "hīḷetabbataṁ āpajjeyya. Tasmā na ṭhito’’ti. Evaṁ vuttepi so na ruccati, ‘‘āyukappo’’ti",
  "atk-s0102a2:141_11": "idameva aṭṭhakathāyaṁ niyamitaṁ.",
  "atk-s0102a2:142_0": "167.Yathā taṁ mārena pariyuṭṭhitacittoti ettha tanti nipātamattaṁ. Yathā mārena pariyuṭṭhitacitto",
  "atk-s0102a2:142_1": "ajjhotthaṭacitto aññopi koci puthujjano paṭivijjhituṁ na sakkuṇeyya, evameva nāsakkhi",
  "atk-s0102a2:142_2": "paṭivijjhitunti attho. Kiṁ kāraṇā? Māro hi yassa sabbena sabbaṁ dvādasa vipallāsā",
  "atk-s0102a2:142_3": "appahīnā, tassa cittaṁ pariyuṭṭhāti. Therassa cattāro vipallāsā appahīnā, tenassa",
  "atk-s0102a2:142_4": "māro cittaṁ pariyuṭṭhāti. So pana cittapariyuṭṭhānaṁ karonto kiṁ karotīti? Bheravaṁ",
  "atk-s0102a2:142_5": "rūpārammaṇaṁ vā dasseti, saddārammaṇaṁ vā sāveti, tato sattā taṁ disvā vā sutvā vā",
  "atk-s0102a2:142_6": "satiṁ vissajjetvā vivaṭamukhā honti. Tesaṁ mukhena hatthaṁ pavesetvā hadayaṁ maddati.",
  "atk-s0102a2:142_7": "Tato visaññāva hutvā tiṭṭhanti. Therassa panesa mukhena hatthaṁ pavesetuṁ kiṁ sakkhissati",
  "atk-s0102a2:142_8": "? Bheravārammaṇaṁ pana dasseti. Taṁ disvā thero nimittobhāsaṁ na paṭivijjhi. Bhagavā",
  "atk-s0102a2:142_9": "jānantoyeva – ‘‘kimatthaṁ yāvatatiyaṁ āmantesī’’ti? Parato ‘‘tiṭṭhatu, bhante, bhagavā’’ti",
  "atk-s0102a2:142_10": "yācite ‘‘tuyhevetaṁ dukkaṭaṁ, tuyhevetaṁ aparaddha’’nti dosāropanena sokatanukaraṇatthaṁ.",
  "atk-s0102a2:143": "Mārayācanakathāvaṇṇanā",
  "atk-s0102a2:144_0": "168.Māro pāpimāti ettha māroti satte anatthe niyojento māretīti māro. Pāpimāti tasseva",
  "atk-s0102a2:144_1": "vevacanaṁ. So hi pāpadhammasamannāgatattā ‘‘pāpimā’’ti vuccati. Kaṇho, antako, namuci,",
  "atk-s0102a2:144_2": "pamattabandhūtipi tasseva nāmāni. Bhāsitā kho panesāti ayañhi bhagavato sambodhipattiyā",
  "atk-s0102a2:144_3": "aṭṭhame sattāhe bodhimaṇḍeyeva āgantvā – ‘‘bhagavā yadatthaṁ tumhehi pāramiyo pūritā,",
  "atk-s0102a2:144_4": "so vo attho anuppatto, paṭividdhaṁ sabbaññutaññāṇaṁ, kiṁ te lokavicāraṇenā’’ti vatvā,",
  "atk-s0102a2:144_5": "yathā ajja , evameva ‘‘parinibbātu dāni, bhante, bhagavā’’ti yāci. Bhagavā cassa",
  "atk-s0102a2:144_6": "– ‘‘na tāvāha’’ntiādīni vatvā paṭikkhipi. Taṁ sandhāya ‘‘bhāsitā kho panesā bhante’’tiādimāha.",
  "atk-s0102a2:145_0": "Tattha viyattāti maggavasena viyattā. Tatheva vinītā tathā visāradā. Bahussutāti",
  "atk-s0102a2:145_1": "tepiṭakavasena bahu sutametesanti bahussutā. Tameva dhammaṁ dhārentīti dhammadharā.",
  "atk-s0102a2:145_2": "Athavā pariyattibahussutā ceva paṭivedhabahussutā ca. Pariyattipaṭivedhadhammānaṁyeva",
  "atk-s0102a2:145_3": "dhāraṇato dhammadharāti evamettha attho daṭṭhabbo. Dhammānudhammapaṭipannāti ariyadhammassa",
  "atk-s0102a2:145_4": "anudhammabhūtaṁ vipassanādhammaṁ paṭipannā. Sāmīcippaṭipannāti anucchavikapaṭipadaṁ",
  "atk-s0102a2:145_5": "paṭipannā. Anudhammacārinoti anudhammacaraṇasīlā. Sakaṁ ācariyakanti attano ācariyavādaṁ.",
  "atk-s0102a2:145_6": "Ācikkhissantītiādīni sabbāni aññamaññassa vevacanāni. Sahadhammenāti sahetukena sakāraṇena",
  "atk-s0102a2:145_7": "vacanena. Sappāṭihāriyanti yāva na niyyānikaṁ katvā dhammaṁ desessanti.",
  "atk-s0102a2:146_0": "Brahmacariyanti sikkhattayasaṅgahitaṁ sakalaṁ sāsanabrahmacariyaṁ. Iddhanti samiddhaṁ",
  "atk-s0102a2:146_1": "jhānassādavasena. Phītanti vuddhippattaṁ sabbaphāliphullaṁ viya abhiññāya sampattivasena.",
  "atk-s0102a2:146_2": "Vitthārikanti vitthataṁ tasmiṁ tasmiṁ disābhāge patiṭṭhitavasena. Bāhujaññanti bahujanehi",
  "atk-s0102a2:146_3": "ñātaṁ paṭividdhaṁ mahājanābhisamayavasena. Puthubhūtanti sabbākāravasena puthulabhāvappattaṁ.",
  "atk-s0102a2:146_4": "Kathaṁ? Yāva devamanussehisuppakāsitanti yattakā viññujātikā devā ceva manussā ca",
  "atk-s0102a2:146_5": "atthi sabbehi suṭṭhu pakāsitanti attho.",
  "atk-s0102a2:147_0": "Appossukkoti nirālayo. Tvañhi pāpima, aṭṭhamasattāhato paṭṭhāya – ‘‘parinibbātu dāni,",
  "atk-s0102a2:147_1": "bhante, bhagavā parinibbātu, sugato’’ti viravanto āhiṇḍittha. Ajja dāni paṭṭhāya",
  "atk-s0102a2:147_2": "vigatussāho hohi; mā mayhaṁ parinibbānatthaṁ vāyāmaṁ karohīti vadati.",
  "atk-s0102a2:148": "Āyusaṅkhāraossajjanavaṇṇanā",
  "atk-s0102a2:149_0": "169.Sato sampajāno āyusaṅkhāraṁ ossajīti satiṁ sūpaṭṭhitaṁ katvā ñāṇena paricchinditvā",
  "atk-s0102a2:149_1": "āyusaṅkhāraṁ vissajji, pajahi. Tattha na bhagavā hatthena leḍḍuṁ viya āyusaṅkhāraṁ",
  "atk-s0102a2:149_2": "ossaji, temāsamattameva pana samāpattiṁ samāpajjitvā tato paraṁ na samāpajjissāmīti",
  "atk-s0102a2:149_3": "cittaṁ uppādesi. Taṁ sandhāya vuttaṁ – ‘‘ossajī’’ti. ‘‘Ussajjī’’ti pi pāṭho. Mahābhūmicāloti",
  "atk-s0102a2:149_4": "mahanto pathavīkampo. Tadā kira dasasahassī lokadhātu kampittha. Bhiṁsanakoti bhayajanako.",
  "atk-s0102a2:149_5": "Devadundubhiyo ca phaliṁsūti devabheriyo phaliṁsu, devo sukkhagajjitaṁ gajji, akālavijjulatā",
  "atk-s0102a2:149_6": "nicchariṁsu, khaṇikavassaṁ vassīti vuttaṁ hoti.",
  "atk-s0102a2:150_0": "Udānaṁ udānesīti kasmā udānesi? Koci nāma vadeyya – ‘‘bhagavā pacchato pacchato anubandhitvā",
  "atk-s0102a2:150_1": "– ‘parinibbāyatha, bhante, parinibbāyatha, bhante’ti upadduto bhayena āyusaṅkhāraṁ",
  "atk-s0102a2:150_2": "vissajjesī’’ti. ‘‘Tassokāso mā hotu, bhītassa udānaṁ nāma natthī’’ti etassa dīpanatthaṁ",
  "atk-s0102a2:150_3": "pītivegavissaṭṭhaṁ udānaṁ udānesi.",
  "atk-s0102a2:151_0": "Tattha sabbesaṁ soṇasiṅgālādīnampi paccakkhabhāvato tulitaṁ paricchinnanti tulaṁ.",
  "atk-s0102a2:151_1": "Kiṁ taṁ? Kāmāvacarakammaṁ. Na tulaṁ, na vā tulaṁ sadisamassa aññaṁ lokiyaṁ kammaṁ",
  "atk-s0102a2:151_2": "atthīti atulaṁ. Kiṁ taṁ? Mahaggatakammaṁ. Athavā kāmāvacararūpāvacaraṁ tulaṁ, arūpāvacaraṁ",
  "atk-s0102a2:151_3": "atulaṁ. Appavipākaṁ vā tulaṁ, bahuvipākaṁ atulaṁ. Sambhavanti sambhavassa hetubhūtaṁ,",
  "atk-s0102a2:151_4": "piṇḍakārakaṁ rāsikārakanti attho. Bhavasaṅkhāranti punabbhavasaṅkhāraṇakaṁ. Avassajīti",
  "atk-s0102a2:151_5": "vissajjesi. Munīti buddhamuni. Ajjhattaratoti niyakajjhattarato. Samāhitoti upacārappanāsamādhivasena",
  "atk-s0102a2:151_6": "samāhito. Abhindi kavacamivāti kavacaṁ viya abhindi. Attasambhavanti attani sañjātaṁ",
  "atk-s0102a2:151_7": "kilesaṁ. Idaṁ vuttaṁ hoti – ‘‘savipākaṭṭhena sambhavaṁ, bhavābhisaṅkhāraṇaṭṭhena",
  "atk-s0102a2:151_8": "bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji. Saṅgāmasīse",
  "atk-s0102a2:151_9": "mahāyodho kavacaṁ viya attasambhavaṁ kilesañca ajjhattarato samāhito hutvā abhindī’’ti.",
  "atk-s0102a2:152_0": "Atha vā tulanti tulento tīrento. Atulañca sambhavanti nibbānañceva sambhavañca. Bhavasaṅkhāranti",
  "atk-s0102a2:152_1": "bhavagāmikammaṁ. Avassaji munīti ‘‘pañcakkhandhā aniccā, pañcannaṁ khandhānaṁ nirodho",
  "atk-s0102a2:152_2": "nibbānaṁ nicca’’ntiādinā (paṭi. ma. 3.38) nayena tulayanto buddhamuni bhave ādīnavaṁ,",
  "atk-s0102a2:152_3": "nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhārakammaṁ – ‘‘kammakkhayāya",
  "atk-s0102a2:152_4": "saṁvattatī’’ti (ma. ni. 2.81) evaṁ vuttena kammakkhayakarena ariyamaggena avassaji.",
  "atk-s0102a2:152_5": "Kathaṁ? Ajjhattarato samāhito abhindi kavacamiva attani sambhavaṁ. So hi vipassanāvasena",
  "atk-s0102a2:152_6": "ajjhattarato samathavasena samāhitoti evaṁ pubbabhāgato paṭṭhāya samathavipassanābalena",
  "atk-s0102a2:152_7": "kavacamiva attabhāvaṁ pariyonandhitvā ṭhitaṁ, attani sambhavattā ‘‘attasambhava’’nti",
  "atk-s0102a2:152_8": "laddhanāmaṁ sabbakilesajālaṁ abhindi. Kilesābhāvena ca katakammaṁ appaṭisandhikattā",
  "atk-s0102a2:152_9": "avassaṭṭhaṁ nāma hotīti evaṁ kilesappahānena kammaṁ pajahi, pahīnakilesassa ca bhayaṁ",
  "atk-s0102a2:152_10": "nāma natthi, tasmā abhītova āyusaṅkhāraṁ ossaji, abhītabhāvañāpanatthañca udānaṁ",
  "atk-s0102a2:152_11": "udānesīti veditabbo.",
  "atk-s0102a2:153": "Mahābhūmicālavaṇṇanā",
  "atk-s0102a2:154_0": "171.Yaṁ mahāvātāti yena samayena yasmiṁ vā samaye mahāvātā vāyanti, mahāvātā vāyantāpi",
  "atk-s0102a2:154_1": "ukkhepakavātā nāma uṭṭhahanti, te vāyantā saṭṭhisahassādhikanavayojanasatasahassabahalaṁ",
  "atk-s0102a2:154_2": "udakasandhārakaṁ vātaṁ upacchindanti, tato ākāse udakaṁ bhassati, tasmiṁ bhassante",
  "atk-s0102a2:154_3": "pathavī bhassati. Puna vāto attano balena antodhamakaraṇe viya udakaṁ ābandhitvā",
  "atk-s0102a2:154_4": "gaṇhāti, tato udakaṁ uggacchati, tasmiṁ uggacchante pathavī uggacchati. Evaṁ udakaṁ",
  "atk-s0102a2:154_5": "kampitaṁ pathaviṁ kampeti. Etañca kampanaṁ yāva ajjakālāpi hotiyeva, bahalabhāvena",
  "atk-s0102a2:154_6": "pana na ogacchanuggacchanaṁ paññāyati.",
  "atk-s0102a2:155_0": "Mahiddhiko mahānubhāvoti ijjhanassa mahantatāya mahiddhiko, anubhavitabbassa mahantatāya",
  "atk-s0102a2:155_1": "mahānubhāvo. Parittāti dubbalā. Appamāṇāti balavā. So imaṁ pathaviṁ kampetīti so",
  "atk-s0102a2:155_2": "iddhiṁ nibbattetvā saṁvejento mahāmoggallāno viya, vīmaṁsanto vā mahānāgattherassa",
  "atk-s0102a2:155_3": "bhāgineyyo saṅgharakkhitasāmaṇero viya pathaviṁ kampeti. So kirāyasmā khuraggeyeva",
  "atk-s0102a2:155_4": "arahattaṁ patvā cintesi – ‘‘atthi nu kho koci bhikkhu, yena pabbajitadivaseyeva arahattaṁ",
  "atk-s0102a2:155_5": "patvā vejayanto pāsādo kampitapubbo’’ti? Tato – ‘‘natthi kocī’’ti ñatvā – ‘‘ahaṁ",
  "atk-s0102a2:155_6": "kampessāmī’’ti abhiññābalena vejayantamatthake ṭhatvā pādena paharitvā kampetuṁ nāsakkhi.",
  "atk-s0102a2:155_7": "Atha naṁ sakkassa nāṭakitthiyo āhaṁsu – ‘‘putta saṅgharakkhita, tvaṁ pūtigandheneva",
  "atk-s0102a2:155_8": "sīsena vejayantaṁ kampetuṁ icchasi, suppatiṭṭhito tāta pāsādo, kathaṁ kampetuṁ sakkhissasī’’ti?",
  "atk-s0102a2:156_0": "Sāmaṇero – ‘‘imā devatā mayā saddhiṁ keḷiṁ karonti, ahaṁ kho pana ācariyaṁ nālatthaṁ,",
  "atk-s0102a2:156_1": "kahaṁ nu kho me ācariyo sāmuddikamahānāgatthero’’ti āvajjento mahāsamudde udakaleṇaṁ",
  "atk-s0102a2:156_2": "māpetvā divāvihāraṁ nisinnoti ñatvā tattha gantvā theraṁ vanditvā aṭṭhāsi. Tato naṁ",
  "atk-s0102a2:156_3": "thero – ‘‘kiṁ, tāta saṅgharakkhita, asikkhitvāva yuddhaṁ paviṭṭhosī’’ti vatvā ‘‘nāsakkhi,",
  "atk-s0102a2:156_4": "tāta, vejayantaṁ kampetu’’nti pucchi. Ācariyaṁ, bhante, nālatthanti. Atha naṁ thero",
  "atk-s0102a2:156_5": "– ‘‘tāta tumhādise akampente ko añño kampessati. Diṭṭhapubbaṁ te, tāta, udakapiṭṭhe",
  "atk-s0102a2:156_6": "gomayakhaṇḍaṁ pilavantaṁ, tāta, kapallakapūvaṁ pacantā antantena paricchindanti,",
  "atk-s0102a2:156_7": "iminā opammena jānāhī’’ti āha. So – ‘‘vaṭṭissati, bhante, ettakenā’’ti vatvā pāsādena",
  "atk-s0102a2:156_8": "patiṭṭhitokāsaṁ udakaṁ hotūti adhiṭṭhāya vejayantābhimukho agamāsi.",
  "atk-s0102a2:157_0": "Devadhītaro taṁ disvā – ‘‘ekavāraṁ lajjitvā gato, punapi sāmaṇero eti, punapi etī’’ti",
  "atk-s0102a2:157_1": "vadiṁsu. Sakko devarājā – ‘‘mā mayhaṁ puttena saddhiṁ kathayittha, idāni tena ācariyo",
  "atk-s0102a2:157_2": "laddho, khaṇena pāsādaṁ kampessatī’’ti āha. Sāmaṇeropi pādaṅguṭṭhena pāsādathūpikaṁ",
  "atk-s0102a2:157_3": "pahari. Pāsādo catūhi disāhi oṇamati. Devatā – ‘‘patiṭṭhātuṁ dehi, tāta, pāsādassa",
  "atk-s0102a2:157_4": "patiṭṭhātuṁ dehi, tāta, pāsādassā’’ti viraviṁsu. Sāmaṇero pāsādaṁ yathāṭhāne ṭhapetvā",
  "atk-s0102a2:157_5": "pāsādamatthake ṭhatvā udānaṁ udānesi –",
  "atk-s0102a2:158": "‘‘Ajjevāhaṁ pabbajito, ajja pattāsavakkhayaṁ;",
  "atk-s0102a2:159": "Ajja kampemi pāsādaṁ, aho buddhassuḷāratā.",
  "atk-s0102a2:160": "Ajjevāhaṁ pabbajito…pe… aho dhammassuḷāratā.",
  "atk-s0102a2:161": "Ajjevāhaṁ pabbajito…pe… aho saṅghassuḷāratāti.",
  "atk-s0102a2:162": "Ito paresu chasu pathavīkampesu yaṁ vattabbaṁ, taṁ mahāpadāne vuttameva.",
  "atk-s0102a2:163_0": "Iti imesu aṭṭhasu pathavīkampesu paṭhamo dhātukopena, dutiyo iddhānubhāvena, tatiyacatutthā",
  "atk-s0102a2:163_1": "puññatejena, pañcamo ñāṇatejena, chaṭṭho sādhukāradānavasena, sattamo kāruññabhāvena,",
  "atk-s0102a2:163_2": "aṭṭhamo ārodanena. Mātukucchiṁ okkamante ca tato nikkhamante ca mahāsatte tassa puññatejena",
  "atk-s0102a2:163_3": "pathavī akampittha. Abhisambodhiyaṁ ñāṇatejena abhihatā hutvā akampittha. Dhammacakkappavattane",
  "atk-s0102a2:163_4": "sādhukārabhāvasaṇṭhitā sādhukāraṁ dadamānā akampittha. Āyusaṅkhārossajjane kāruññasabhāvasaṇṭhitā",
  "atk-s0102a2:163_5": "cittasaṅkhobhaṁ asahamānā akampittha. Parinibbāne ārodanavegatunnā hutvā akampittha.",
  "atk-s0102a2:163_6": "Ayaṁ panattho pathavīdevatāya vasena veditabbo, mahābhūtapathaviyā panetaṁ natthi acetanattāti.",
  "atk-s0102a2:164_0": "Ime kho, ānanda, aṭṭha hetūti ettha imeti niddiṭṭhanidassanaṁ. Ettāvatā ca panāyasmā",
  "atk-s0102a2:164_1": "ānando – ‘‘addhā ajja bhagavatā āyusaṅkhāro ossaṭṭho’’ti sallakkhesi. Bhagavā pana",
  "atk-s0102a2:164_2": "sallakkhitabhāvaṁ jānantopi okāsaṁ adatvāva aññānipi aṭṭhakāni sampiṇḍento – ‘‘aṭṭha kho imā’’tiādimāha.",
  "atk-s0102a2:165": "Aṭṭhaparisavaṇṇanā",
  "atk-s0102a2:166_0": "172. Tattha anekasataṁ khattiyaparisanti bimbisārasamāgamañātisamāgalicchavīsamāgamādisadisaṁ,",
  "atk-s0102a2:166_1": "sā pana aññesu cakkavāḷesupi labbhateyeva. Sallapitapubbanti ālāpasallāpo katapubbo.",
  "atk-s0102a2:166_2": "Sākacchāti dhammasākacchāpi samāpajjitapubbā. Yādisako tesaṁ vaṇṇoti te odātāpi honti",
  "atk-s0102a2:166_3": "kāḷāpi maṅguracchavīpi, satthā suvaṇṇavaṇṇova. Idaṁ pana saṇṭhānaṁ paṭicca kathitaṁ.",
  "atk-s0102a2:166_4": "Saṇṭhānampi ca kevalaṁ tesaṁ paññāyatiyeva, na pana bhagavā milakkhusadiso hoti,",
  "atk-s0102a2:166_5": "nāpi āmuttamaṇikuṇḍalo, buddhaveseneva nisīdati. Te pana attano samānasaṇṭhānameva",
  "atk-s0102a2:166_6": "passanti. Yādisako tesaṁ saroti te chinnassarāpi honti gaggarassarāpi kākassarāpi,",
  "atk-s0102a2:166_7": "satthā brahmassarova. Idaṁ pana bhāsantaraṁ sandhāya kathitaṁ. Sacepi hi satthā rājāsane",
  "atk-s0102a2:166_8": "nisinno katheti, ‘‘ajja rājā madhurena sarena kathetī’’ti tesaṁ hoti. Kathetvā pakkante",
  "atk-s0102a2:166_9": "pana bhagavati puna rājānaṁ āgataṁ disvā – ‘‘ko nu kho aya’’nti vīmaṁsā uppajjati.",
  "atk-s0102a2:166_10": "Tattha ko nu kho ayanti imasmiṁ ṭhāne idāneva māgadhabhāsāya sīhaḷabhāsāya madhurenākārena",
  "atk-s0102a2:166_11": "kathento ko nu kho ayaṁ antarahito, kiṁ devo, udāhu manussoti evaṁ vīmaṁsantāpi na",
  "atk-s0102a2:166_12": "jānantīti attho. Kimatthaṁ panevaṁ ajānantānaṁ dhammaṁ desetīti? Vāsanatthāya . Evaṁ",
  "atk-s0102a2:166_13": "sutopi hi dhammo anāgate paccayo hoti yevāti anāgataṁ paṭicca deseti. Anekasataṁ",
  "atk-s0102a2:166_14": "brāhmaṇaparisantiādīnampi soṇadaṇḍakūṭadaṇḍasamāgamādivasena ceva aññacakkavāḷavasena",
  "atk-s0102a2:166_15": "ca sambhavo veditabbo.",
  "atk-s0102a2:167_0": "Imā pana aṭṭha parisā bhagavā kimatthaṁ āhari? Abhītabhāvadassanatthameva. Imā kira",
  "atk-s0102a2:167_1": "āharitvā evamāha – ‘‘ānanda, imāpi aṭṭha parisā upasaṅkamitvā dhammaṁ desentassa",
  "atk-s0102a2:167_2": "tathāgatassa bhayaṁ vā sārajjaṁ vā natthi, māraṁ pana ekakaṁ disvā tathāgato bhāyeyyāti",
  "atk-s0102a2:167_3": "ko evaṁ saññaṁ uppādetumarahati. Abhīto, ānanda, tathāgato acchambhī, sato sampajāno",
  "atk-s0102a2:167_4": "āyusaṅkhāraṁ ossajī’’ti.",
  "atk-s0102a2:168": "Aṭṭhaabhibhāyatanavaṇṇanā",
  "atk-s0102a2:169_0": "173.Abhibhāyatanānīti abhibhavanakāraṇāni. Kiṁ abhibhavanti? Paccanīkadhammepi ārammaṇānipi.",
  "atk-s0102a2:169_1": "Tāni hi paṭipakkhabhāvena paccanīkadhamme abhibhavanti, puggalassa ñāṇuttariyatāya ārammaṇāni.",
  "atk-s0102a2:170_0": "Ajjhattaṁ rūpasaññītiādīsu pana ajjhattarūpe parikammavasena ajjhattaṁ rūpasaññī",
  "atk-s0102a2:170_1": "nāma hoti. Ajjhattañhi nīlaparikammaṁ karonto kese vā pitte vā akkhitārakāya vā karoti.",
  "atk-s0102a2:170_2": "Pītaparikammaṁ karonto mede vā chaviyā vā hatthapādapiṭṭhesu vā akkhīnaṁ pītakaṭṭhāne",
  "atk-s0102a2:170_3": "vā karoti. Lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne",
  "atk-s0102a2:170_4": "vā karoti. Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne",
  "atk-s0102a2:170_5": "vā karoti. Taṁ pana sunīlaṁ supītaṁ sulohitakaṁ suodātakaṁ na hoti, avisuddhameva hoti.",
  "atk-s0102a2:171_0": "Eko bahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ",
  "atk-s0102a2:171_1": "pana bahiddhā, so evaṁ ajjhattaṁ parikammassa bahiddhā ca appanāya vasena – ‘‘ajjhattaṁ",
  "atk-s0102a2:171_2": "rūpasaññī eko bahiddhā rūpāni passatī’’ti vuccati. Parittānīti avaḍḍhitāni. Suvaṇṇadubbaṇṇānīti",
  "atk-s0102a2:171_3": "suvaṇṇāni vā honti, dubbaṇṇāni vā. Parittavaseneva idaṁ abhibhāyatanaṁ vuttanti veditabbaṁ.",
  "atk-s0102a2:171_4": "Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā – ‘‘kiṁ",
  "atk-s0102a2:171_5": "ettha bhuñjitabbaṁ atthī’’ti saṅkaḍḍhitvā ekakabaḷameva karoti, evameva ñāṇuttariko",
  "atk-s0102a2:171_6": "puggalo visadañāṇo – ‘‘kiṁ ettha parittake ārammaṇe samāpajjitabbaṁ atthi, nāyaṁ",
  "atk-s0102a2:171_7": "mama bhāro’’ti tāni rūpāni abhibhavitvā samāpajjati, saha nimittuppādenevettha appanaṁ",
  "atk-s0102a2:171_8": "pāpetīti attho. Jānāmipassāmīti iminā panassa ābhogo kathito. So ca kho samāpattito",
  "atk-s0102a2:171_9": "vuṭṭhitassa, na antosamāpattiyaṁ. Evaṁsaññī hotīti ābhogasaññāyapi jhānasaññāyapi",
  "atk-s0102a2:171_10": "evaṁsaññī hoti. Abhibhavanasaññā hissa antosamāpattiyampi atthi, ābhogasaññā pana",
  "atk-s0102a2:171_11": "samāpattito vuṭṭhitasseva.",
  "atk-s0102a2:172_0": "Appamāṇānīti vaḍḍhitappamāṇāni, mahantānīti attho. Abhibhuyyāti ettha pana yathā",
  "atk-s0102a2:172_1": "mahagghaso puriso ekaṁ bhattavaḍḍhitakaṁ labhitvā – ‘‘aññampi hotu, kiṁ etaṁ mayhaṁ",
  "atk-s0102a2:172_2": "karissatī’’ti taṁ na mahantato passati, evameva ñāṇuttaro puggalo visadañāṇo ‘‘kiṁ",
  "atk-s0102a2:172_3": "ettha samāpajjitabbaṁ, nayidaṁ appamāṇaṁ, na mayhaṁ cittekaggatākaraṇe bhāro atthī’’ti",
  "atk-s0102a2:172_4": "tāni abhibhavitvā samāpajjati, saha nimittuppādenevettha appanaṁ pāpetīti attho.",
  "atk-s0102a2:173": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0102a2:174_0": "Eko bahiddhā rūpāni passatīti yassa parikammampi nimittampi bahiddhāva uppannaṁ,",
  "atk-s0102a2:174_1": "so evaṁ bahiddhā parikammassa ceva appanāya ca vasena – ‘‘ajjhattaṁ arūpasaññī eko",
  "atk-s0102a2:174_2": "bahiddhā rūpāni passatī’’ti vuccati. Sesamettha catutthābhibhāyatane vuttanayameva.",
  "atk-s0102a2:174_3": "Imesu pana catūsu parittaṁ vitakkacaritavasena āgataṁ, appamāṇaṁ mohacaritavasena,",
  "atk-s0102a2:174_4": "suvaṇṇaṁ dosacaritavasena, dubbaṇṇaṁ rāgacaritavasena. Etesañhi etāni sappāyāni.",
  "atk-s0102a2:174_5": "Sā ca nesaṁ sappāyatā vitthārato visuddhimagge caritaniddese vuttā.",
  "atk-s0102a2:175_0": "Pañcamaabhibhāyatanādīsu nīlānīti sabbasaṅgāhakavasena vuttaṁ. Nīlavaṇṇānīti vaṇṇavasena.",
  "atk-s0102a2:175_1": "Nīlanidassanānīti nidassanavasena, apaññāya mānavivarāni asambhinnavaṇṇāni ekanīlāneva",
  "atk-s0102a2:175_2": "hutvā dissantīti vuttaṁ hoti. Nīlanibhāsānīti idaṁ pana obhāsavasena vuttaṁ, nīlobhāsāni",
  "atk-s0102a2:175_3": "nīlappabhāyuttānīti attho. Etena nesaṁ visuddhataṁ dasseti. Visuddhavaṇṇavaseneva",
  "atk-s0102a2:175_4": "hi imāni cattāri abhibhāyatanāni vuttāni. Umāpupphanti etañhi pupphaṁ siniddhaṁ mudu,",
  "atk-s0102a2:175_5": "dissamānampi nīlameva hoti. Girikaṇṇikapupphādīni pana dissamānāni setadhātukāneva",
  "atk-s0102a2:175_6": "honti. Tasmā idameva gahitaṁ, na tāni. Bārāṇaseyyakanti bārāṇasisambhavaṁ. Tattha",
  "atk-s0102a2:175_7": "kira kappāsopi mudu, suttakantikāyopi tantavāyāpi chekā, udakampi suci siniddhaṁ.",
  "atk-s0102a2:175_8": "Tasmā taṁ vatthaṁ ubhatobhāgavimaṭṭhaṁ hoti; dvīsupi passesu maṭṭhaṁ mudu siniddhaṁ khāyati.",
  "atk-s0102a2:176_0": "Pītānītiādīsupi imināva nayena attho veditabbo. ‘‘Nīlakasiṇaṁ uggaṇhanto nīlasmiṁ",
  "atk-s0102a2:176_1": "nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā’’tiādikaṁ panettha kasiṇakaraṇañca",
  "atk-s0102a2:176_2": "parikammañca appanāvidhānañca sabbaṁ visuddhimagge vitthārato vuttameva. Imānipi",
  "atk-s0102a2:176_3": "aṭṭha abhibhāyatanāni abhītabhāvadassanatthameva ānītāni. Imāni kira vatvā evamāha",
  "atk-s0102a2:176_4": "– ‘‘ānanda, evarūpāpi samāpattiyo samāpajjantassa ca vuṭṭhahantassa ca tathāgatassa",
  "atk-s0102a2:176_5": "bhayaṁ vā sārajjaṁ vā natthi, māraṁ pana ekakaṁ disvā tathāgato bhāyeyyāti ko evaṁ",
  "atk-s0102a2:176_6": "saññaṁ uppādetumarahati. Abhīto, ānanda, tathāgato acchambhī, sato sampajāno āyusaṅkhāraṁ ossajī’’ti.",
  "atk-s0102a2:177": "Aṭṭhavimokkhavaṇṇanā",
  "atk-s0102a2:178_0": "174. Vimokkhakathā uttānatthāyeva. Imepi aṭṭha vimokkhā abhītabhāvadassanatthameva",
  "atk-s0102a2:178_1": "ānītā. Imepi kira vatvā evamāha – ‘‘ānanda, etāpi samāpattiyo samāpajjantassa ca",
  "atk-s0102a2:178_2": "vuṭṭhahantassa ca tathāgatassa bhayaṁ vā sārajjaṁ vā natthi…pe… ossajī’’ti.",
  "atk-s0102a2:179": "175. Idānipi bhagavā ānandassa okāsaṁ adatvāva ekamidāhantiādinā nayena aparampi desanaṁ ārabhi. Tattha paṭhamābhisambuddhoti abhisambuddho hutvā paṭhamameva aṭṭhame sattāhe.",
  "atk-s0102a2:180": "177.Ossaṭṭhoti vissajjito paricchinno, evaṁ kira vatvā – ‘‘tenāyaṁ dasasahassī lokadhātu kampitthā’’ti āha.",
  "atk-s0102a2:181": "Ānandayācanakathā",
  "atk-s0102a2:182_0": "178.Alanti paṭikkhepavacanametaṁ. Bodhinti catumaggañāṇapaṭiveghaṁ. Saddahasi tvanti",
  "atk-s0102a2:182_1": "evaṁ vuttabhāvaṁ tathāgatassa saddahasīti vadati. Tasmātihānandāti yasmā idaṁ vacanaṁ",
  "atk-s0102a2:182_2": "saddahasi, tasmā tuyhevetaṁ dukkaṭanti dasseti.",
  "atk-s0102a2:183_0": "179.Ekamidāhanti idaṁ bhagavā – ‘‘na kevalaṁ ahaṁ idheva taṁ āmantesiṁ, aññadāpi",
  "atk-s0102a2:183_1": "āmantetvā oḷārikaṁ nimittaṁ akāsiṁ, tampi tayā na paṭividdhaṁ, tavevāyaṁ aparādho’’ti",
  "atk-s0102a2:183_2": "evaṁ sokavinodanatthāya nānappakārato therasseva dosāropanatthaṁ ārabhi.",
  "atk-s0102a2:184_0": "183.Piyehi manāpehīti mātāpitābhātābhaginiādikehi jātiyā nānābhāvo, maraṇena vinābhāvo,",
  "atk-s0102a2:184_1": "bhavena aññathābhāvo. Taṁ kutettha labbhāti tanti tasmā, yasmā sabbeheva piyehi manāpehi",
  "atk-s0102a2:184_2": "nānābhāvo, tasmā dasa pāramiyo pūretvāpi, sambodhiṁ patvāpi, dhammacakkaṁ pavattetvāpi,",
  "atk-s0102a2:184_3": "yamakapāṭihāriyaṁ dassetvāpi, devorohaṇaṁ katvāpi, yaṁ taṁ jātaṁ bhūtaṁ saṅkhataṁ",
  "atk-s0102a2:184_4": "palokadhammaṁ, taṁ vata tathāgatassāpi sarīraṁ mā palujjīti netaṁ ṭhānaṁ vijjati,",
  "atk-s0102a2:184_5": "rodantenāpi kandantenāpi na sakkā taṁ kāraṇaṁ laddhunti. Puna paccāvamissatīti yaṁ",
  "atk-s0102a2:184_6": "cattaṁ vantaṁ, taṁ vata puna paṭikhādissatīti attho.",
  "atk-s0102a2:185_0": "184.Yathayidaṁ brahmacariyanti yathā idaṁ sikkhāttayasaṅgahaṁ sāsanabrahmacariyaṁ.",
  "atk-s0102a2:185_1": "Addhaniyanti addhānakkhamaṁ. Ciraṭṭhitikanti cirappavattivasena ciraṭṭhitikaṁ. Cattāro",
  "atk-s0102a2:185_2": "satipaṭṭhānātiādi sabbaṁ lokiyalokuttaravaseneva kathitaṁ. Etesaṁ pana bodhipakkhiyānaṁ",
  "atk-s0102a2:185_3": "dhammānaṁ vinicchayo sabbākārena visuddhimagge paṭipadāñāṇadassanavisuddhiniddese",
  "atk-s0102a2:185_4": "vutto. Sesamettha uttānamevāti.",
  "atk-s0102a2:186": "Tatiyabhāṇavāravaṇṇanā niṭṭhitā.",
  "atk-s0102a2:187": "Nāgāpalokitavaṇṇanā",
  "atk-s0102a2:188_0": "186.Nāgāpalokitanti yathā hi mahājanassa aṭṭhīni koṭiyā koṭiṁ āhacca ṭhitāni paccekabuddhānaṁ,",
  "atk-s0102a2:188_1": "aṅkusakalaggāni viya, na evaṁ buddhānaṁ. Buddhānaṁ pana saṅkhalikāni viya ekābaddhāni",
  "atk-s0102a2:188_2": "hutvā ṭhitāni, tasmā pacchato apalokanakāle na sakkā hoti gīvaṁ parivattetuṁ. Yathā",
  "atk-s0102a2:188_3": "pana hatthināgo pacchābhāgaṁ apaloketukāmo sakalasarīreneva parivattati, evaṁ parivattitabbaṁ",
  "atk-s0102a2:188_4": "hoti. Bhagavato pana nagaradvāre ṭhatvā – ‘‘vesāliṁ apalokessāmī’’ti citte uppannamatte",
  "atk-s0102a2:188_5": "– ‘‘bhagavā anekāni kappakoṭisahassāni pāramiyo pūrentehi tumhehi na gīvaṁ parivattetvā",
  "atk-s0102a2:188_6": "apalokanakammaṁ kata’’nti ayaṁ pathavī kulālacakkaṁ viya parivattetvā bhagavantaṁ",
  "atk-s0102a2:188_7": "vesālinagarābhimukhaṁ akāsi. Taṁ sandhāyetaṁ vuttaṁ.",
  "atk-s0102a2:189_0": "Nanu ca na kevalaṁ vesāliyāva, sāvatthirājagahanāḷandapāṭaligāmakoṭigāmanātikagāmakesupi",
  "atk-s0102a2:189_1": "tato tato nikkhantakāle taṁ taṁ sabbaṁ pacchimadassanameva, tattha tattha kasmā nāgāpalokitaṁ",
  "atk-s0102a2:189_2": "nāpalokesīti? Anacchariyattā. Tattha tattha hi nivattetvā apalokentassetaṁ na acchariyaṁ",
  "atk-s0102a2:189_3": "hoti, tasmā nāpalokesi. Api ca vesālirājāno āsannavināsā, tiṇṇaṁ vassānaṁ upari vinassissanti.",
  "atk-s0102a2:189_4": "Te taṁ nagaradvāre nāgāpalokitaṁ nāma cetiyaṁ katvā gandhamālādīhi pūjessanti, taṁ",
  "atk-s0102a2:189_5": "nesaṁ dīgharattaṁ hitāya sukhāya bhavissatīti tesaṁ anukampāya apalokesi.",
  "atk-s0102a2:190": "Dukkhassantakaroti vaṭṭadukkhassa antakaro. Cakkhumāti pañcahi cakkhūhi cakkhumā. Parinibbutoti kilesaparinibbānena parinibbuto.",
  "atk-s0102a2:191": "Catumahāpadesavaṇṇanā",
  "atk-s0102a2:192": "187.Mahāpadeseti mahāokāse, mahāapadese vā, buddhādayo mahante mahante apadisitvā vuttāni mahākāraṇānīti attho.",
  "atk-s0102a2:193_0": "188.Neva abhinanditabbanti haṭṭhatuṭṭhehi sādhukāraṁ datvā pubbeva na sotabbaṁ, evaṁ",
  "atk-s0102a2:193_1": "kate hi pacchā ‘‘idaṁ na sametī’’ti vuccamāno – ‘‘kiṁ pubbeva ayaṁ dhammo, idāni",
  "atk-s0102a2:193_2": "na dhammo’’ti vatvā laddhiṁ na vissajjeti. Nappaṭikkositabbanti – ‘‘kiṁ esa bālo",
  "atk-s0102a2:193_3": "vadatī’’ti evaṁ pubbeva na vattabbaṁ, evaṁ vutte hi vattuṁ yuttampi na vakkhati.",
  "atk-s0102a2:193_4": "Tenāha – ‘‘anabhinanditvā appaṭikkositvā’’ti. Padabyañjanānīti padasaṅkhātāni byañjanāni.",
  "atk-s0102a2:193_5": "Sādhukaṁ uggahetvāti imasmiṁ ṭhāne pāḷi vuttā, imasmiṁ ṭhāne attho vutto, imasmiṁ",
  "atk-s0102a2:193_6": "ṭhāne anusandhi kathito, imasmiṁ ṭhāne pubbāparaṁ kathitanti suṭṭhu gahetvā. Sutte",
  "atk-s0102a2:193_7": "osāretabbānīti sutte otāretabbāni. Vinaye sandassetabbānīti vinaye saṁsandetabbāni.",
  "atk-s0102a2:194_0": "Ettha ca suttanti vinayo. Yathāha – ‘‘kattha paṭikkhittaṁ? Sāvatthiyaṁ suttavibhaṅge’’ti",
  "atk-s0102a2:194_1": "(cuḷava. 457). Vinayoti khandhako. Yathāha – ‘‘vinayātisāre’’ti. Evaṁ vinayapiṭakampi",
  "atk-s0102a2:194_2": "na pariyādiyati. Ubhatovibhaṅgā pana suttaṁ, khandhakaparivārā vinayoti evaṁ vinayapiṭakaṁ",
  "atk-s0102a2:194_3": "pariyādiyati. Athavā suttantapiṭakaṁ suttaṁ, vinayapiṭakaṁ vinayoti evaṁ dveyeva",
  "atk-s0102a2:194_4": "piṭakāni pariyādiyanti. Suttantābhidhammapiṭakāni vā suttaṁ, vinayapiṭakaṁ vinayoti",
  "atk-s0102a2:194_5": "evampi tīṇi piṭakāni na tāva pariyādiyanti. Asuttanāmakañhi buddhavacanaṁ nāma atthi.",
  "atk-s0102a2:194_6": "Seyyathidaṁ – jātakaṁ, paṭisambhidā, niddeso, suttanipāto, dhammapadaṁ, udānaṁ, itivuttakaṁ,",
  "atk-s0102a2:194_7": "vimānavatthu, petavatthu, theragāthā, therīgāthā, apadānanti.",
  "atk-s0102a2:195_0": "Sudinnatthero pana – ‘‘asuttanāmakaṁ buddhavacanaṁ na atthī’’ti taṁ sabbaṁ paṭipakkhipitvā",
  "atk-s0102a2:195_1": "– ‘‘tīṇi piṭakāni suttaṁ, vinayo pana kāraṇa’’nti āha. Tato taṁ kāraṇaṁ dassento idaṁ suttamāhari –",
  "atk-s0102a2:196_0": "‘‘Ye kho tvaṁ, gotami, dhamme jāneyyāsi, ime dhammā sarāgāya saṁvattanti no virāgāya,",
  "atk-s0102a2:196_1": "saññogāya saṁvattanti no visaññogāya, ācayāya saṁvattanti no apacayāya, mahicchatāya",
  "atk-s0102a2:196_2": "saṁvattanti no appicchatāya, asantuṭṭhiyā saṁvattanti no santuṭṭhiyā, saṅgaṇikāya",
  "atk-s0102a2:196_3": "saṁvattanti no pavivekāya, kosajjāya saṁvattanti no vīriyārambhāya, dubbharatāya",
  "atk-s0102a2:196_4": "saṁvattanti no subharatāya. Ekaṁsena, gotami, dhāreyyāsi – ‘neso dhammo, neso vinayo,",
  "atk-s0102a2:196_5": "netaṁ satthusāsana’nti. Ye ca kho tvaṁ, gotami, dhamme jāneyyāsi, ime dhammā virāgāya",
  "atk-s0102a2:196_6": "saṁvattanti no sarāgāya, visaññogāya saṁvattanti no saññogāya, apacayāya saṁvattanti",
  "atk-s0102a2:196_7": "no ācayāya, appicchatāya saṁvattanti no mahicchatāya, santuṭṭhiyā saṁvattanti no",
  "atk-s0102a2:196_8": "asantuṭṭhiyā, pavivekāya saṁvattanti no saṅgaṇikāya , vīriyārambhāya saṁvattanti",
  "atk-s0102a2:196_9": "no kosajjāya, subharatāya saṁvattanti no dubbharatāya. Ekaṁsena, gotami, dhāreyyāsi",
  "atk-s0102a2:196_10": "– ‘eso dhammo, eso vinayo, etaṁ satthusāsana’nti’’ (a. ni. 8.53).",
  "atk-s0102a2:197_0": "Tasmā sutteti tepiṭake buddhavacane otāretabbāni. Vinayeti etasmiṁ rāgādivinayakāraṇe",
  "atk-s0102a2:197_1": "saṁsandetabbānīti ayamettha attho. Na ceva sutte osarantīti suttapaṭipāṭiyā katthaci",
  "atk-s0102a2:197_2": "anāgantvā challiṁ uṭṭhapetvā guḷhavessantara-guḷhaummagga-guḷhavinaya-vedallapiṭakānaṁ",
  "atk-s0102a2:197_3": "aññatarato āgatāni paññāyantīti attho. Evaṁ āgatāni hi rāgādivinaye ca na paññāyamānāni",
  "atk-s0102a2:197_4": "chaḍḍetabbāni honti. Tena vuttaṁ – ‘‘iti hetaṁ, bhikkhave, chaḍḍeyyāthā’’ti. Etenupāyena",
  "atk-s0102a2:197_5": "sabbattha attho veditabbo.",
  "atk-s0102a2:198": "Idaṁ, bhikkhave, catutthaṁ mahāpadesaṁ dhāreyyāthāti idaṁ catutthaṁ dhammassa patiṭṭhānokāsaṁ dhāreyyātha.",
  "atk-s0102a2:199_0": "Imasmiṁ pana ṭhāne imaṁ pakiṇṇakaṁ veditabbaṁ. Sutte cattāro mahāpadesā, khandhake",
  "atk-s0102a2:199_1": "cattāro mahāpadesā, cattāri pañhabyākaraṇāni, suttaṁ, suttānulomaṁ, ācariyavādo,",
  "atk-s0102a2:199_2": "attanomati, tisso saṅgītiyoti.",
  "atk-s0102a2:200": "Tattha – ‘‘ayaṁ dhammo, ayaṁ vinayo’’ti dhammavinicchaye patte ime cattāro mahāpadesā pamāṇaṁ. Yaṁ ettha sameti tadeva gahetabbaṁ, itaraṁ viravantassapi na gahetabbaṁ.",
  "atk-s0102a2:201_0": "‘‘Idaṁ kappati, idaṁ na kappatī’’ti kappiyākappiyavinicchaye patte – ‘‘yaṁ, bhikkhave,",
  "atk-s0102a2:201_1": "mayā idaṁ na kappatīti appaṭikkhittaṁ, taṁ ce akappiyaṁ anulometi, kappiyaṁ paṭibāhati,",
  "atk-s0102a2:201_2": "taṁ vo na kappatī’’tiādinā (mahāva. 305) nayena khandhake vuttā cattāro mahāpadesā",
  "atk-s0102a2:201_3": "pamāṇaṁ. Tesaṁ vinicchayakathā samantapāsādikāyaṁ vuttā. Tattha vuttanayena yaṁ kappiyaṁ",
  "atk-s0102a2:201_4": "anulometi, tadeva kappiyaṁ, itaraṁ akappiyanti evaṁ sanniṭṭhānaṁ kātabbaṁ.",
  "atk-s0102a2:202_0": "Ekaṁsabyākaraṇīyo pañho, vibhajjabyākaraṇīyo pañho, paṭipucchābyākaraṇīyo pañho,",
  "atk-s0102a2:202_1": "ṭhapanīyo pañhoti imāni cattāri pañhabyākaraṇāni nāma. Tattha ‘‘cakkhuṁ anicca’’nti",
  "atk-s0102a2:202_2": "puṭṭhena – ‘‘āma anicca’’nti ekaṁseneva byākātabbaṁ . Esa nayo sotādīsu. Ayaṁ ekaṁsabyākaraṇīyo",
  "atk-s0102a2:202_3": "pañho. ‘‘Aniccaṁ nāma cakkhu’’nti puṭṭhena – ‘‘na cakkhumeva, sotampi aniccaṁ ghānampi",
  "atk-s0102a2:202_4": "anicca’’nti evaṁ vibhajitvā byākātabbaṁ. Ayaṁ vibhajjabyākaraṇīyo pañho. ‘‘Yathā",
  "atk-s0102a2:202_5": "cakkhu tathā sotaṁ, yathā sotaṁ tathā cakkhu’’nti puṭṭhena ‘‘kenaṭṭhena pucchasī’’ti",
  "atk-s0102a2:202_6": "paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṁ, ‘‘aniccaṭṭhena",
  "atk-s0102a2:202_7": "pucchāmī’’ti vutte āmāti byākātabbaṁ. Ayaṁ paṭipucchābyākaraṇīyo pañho. ‘‘Taṁ jīvaṁ",
  "atk-s0102a2:202_8": "taṁ sarīra’’ntiādīni puṭṭhena pana ‘‘abyākatametaṁ bhagavatā’’ti ṭhapetabbo, esa",
  "atk-s0102a2:202_9": "pañho na byākātabbo. Ayaṁ ṭhapanīyo pañho. Iti tenākārena pañhe sampatte imāni cattāri",
  "atk-s0102a2:202_10": "pañhabyākaraṇāni pamāṇaṁ. Imesaṁ vasena so pañho byākātabbo.",
  "atk-s0102a2:203_0": "Suttādīsu pana suttaṁ nāma tisso saṅgītiyo ārūḷhāni tīṇi piṭakāni. Suttānulomaṁ nāma",
  "atk-s0102a2:203_1": "anulomakappiyaṁ. Ācariyavādo nāma aṭṭhakathā. Attanomati nāma nayaggāhena anubuddhiyā",
  "atk-s0102a2:203_2": "attano paṭibhānaṁ. Tattha suttaṁ appaṭibāhiyaṁ, taṁ paṭibāhantena buddhova paṭibāhito",
  "atk-s0102a2:203_3": "hoti. Anulomakappiyaṁ pana suttena samentameva gahetabbaṁ, na itaraṁ. Ācariyavādopi",
  "atk-s0102a2:203_4": "suttena samentoyeva gahetabbo, na itaro. Attanomati pana sabbadubbalā, sāpi suttena",
  "atk-s0102a2:203_5": "samentāyeva gahetabbā, na itarā. Pañcasatikā, sattasatikā, sahassikāti imā pana tisso",
  "atk-s0102a2:203_6": "saṅgītiyo. Suttampi tāsu āgatameva pamāṇaṁ, itaraṁ gārayhasuttaṁ na gahetabbaṁ. Tattha",
  "atk-s0102a2:203_7": "otarantānipi hi padabyañjanāni na ceva sutte otaranti, na ca vinaye sandissantīti veditabbāni.",
  "atk-s0102a2:204": "Kammāraputtacundavatthuvaṇṇanā",
  "atk-s0102a2:205_0": "189.Kammāraputtassāti suvaṇṇakāraputtassa. So kira aḍḍho mahākuṭumbiko bhagavato",
  "atk-s0102a2:205_1": "paṭhamadassaneneva sotāpanno hutvā attano ambavane vihāraṁ kārāpetvā niyyātesi. Taṁ",
  "atk-s0102a2:205_2": "sandhāya vuttaṁ – ‘‘ambavane’’ti.",
  "atk-s0102a2:206_0": "Sūkaramaddavanti nātitaruṇassa nātijiṇṇassa ekajeṭṭhakasūkarassa pavattamaṁsaṁ. Taṁ",
  "atk-s0102a2:206_1": "kira mudu ceva siniddhañca hoti, taṁ paṭiyādāpetvā sādhukaṁ pacāpetvāti attho. Eke",
  "atk-s0102a2:206_2": "bhaṇanti – ‘‘sūkaramaddavanti pana muduodanassa pañcagorasayūsapācanavidhānassa nāmetaṁ,",
  "atk-s0102a2:206_3": "yathā gavapānaṁ nāma pākanāma’’nti. Keci bhaṇanti – ‘‘sūkaramaddavaṁ nāma rasāyanavidhi,",
  "atk-s0102a2:206_4": "taṁ pana rasāyanasatthe āgacchati, taṁ cundena – ‘bhagavato parinibbānaṁ na bhaveyyā’ti",
  "atk-s0102a2:206_5": "rasāyanaṁ paṭiyatta’’nti. Tattha pana dvisahassadīpaparivāresu catūsu mahādīpesu",
  "atk-s0102a2:206_6": "devatā ojaṁ pakkhipiṁsu.",
  "atk-s0102a2:207_0": "Nāhaṁ tanti imaṁ sīhanādaṁ kimatthaṁ nadati? Parūpavādamocanatthaṁ. Attanā paribhuttāvasesaṁ",
  "atk-s0102a2:207_1": "neva bhikkhūnaṁ, na manussānaṁ dātuṁ adāsi, āvāṭe nikhaṇāpetvā vināsesīti hi vattukāmānaṁ",
  "atk-s0102a2:207_2": "idaṁ sutvā vacanokāso na bhavissatīti paresaṁ upavādamocanatthaṁ sīhanādaṁ nadatīti.",
  "atk-s0102a2:208_0": "190.Bhuttassa ca sūkaramaddavenāti bhuttassa udapādi, na pana bhuttapaccayā. Yadi",
  "atk-s0102a2:208_1": "hi abhuttassa uppajjissatha, atikharo bhavissati. Siniddhabhojanaṁ bhuttattā panassa",
  "atk-s0102a2:208_2": "tanuvedanā ahosi. Teneva padasā gantuṁ asakkhi. Virecamānoti abhiṇhaṁ pavattalohitavirecanova",
  "atk-s0102a2:208_3": "samāno . Avocāti attanā patthitaṭṭhāne parinibbānatthāya evamāha. Imā pana dhammasaṅgāhakattherehi",
  "atk-s0102a2:208_4": "ṭhapitagāthāyoti veditabbā.",
  "atk-s0102a2:209": "Pānīyāharaṇavaṇṇanā",
  "atk-s0102a2:210": "191.Iṅghāti codanatthe nipāto. Acchodakāti pasannodakā. Sātodakāti madhurodakā. Sītodakāti tanusītalasalilā. Setakāti nikkaddamā. Suppatitthāti sundaratitthā.",
  "atk-s0102a2:211": "Pukkusamallaputtavatthuvaṇṇanā",
  "atk-s0102a2:212_0": "192.Pukkusoti tassa nāmaṁ. Mallaputtoti mallarājaputto. Mallā kira vārena rajjaṁ",
  "atk-s0102a2:212_1": "kārenti. Yāva nesaṁ vāro na pāpuṇāti, tāva vaṇijjaṁ karonti. Ayampi vaṇijjameva karonto",
  "atk-s0102a2:212_2": "pañca sakaṭasatāni yojāpetvā dhuravāte vāyante purato gacchati, pacchā vāte vāyante",
  "atk-s0102a2:212_3": "satthavāhaṁ purato pesetvā sayaṁ pacchā gacchati. Tadā pana pacchā vāto vāyi, tasmā",
  "atk-s0102a2:212_4": "esa purato satthavāhaṁ pesetvā sabbaratanayāne nisīditvā kusinārato nikkhamitvā ‘‘pāvaṁ",
  "atk-s0102a2:212_5": "gamissāmī’’ti maggaṁ paṭipajji. Tena vuttaṁ – ‘‘kusinārāya pāvaṁ addhānamaggappaṭipanno hotī’’ti.",
  "atk-s0102a2:213_0": "Āḷāroti tassa nāmaṁ. Dīghapiṅgalo kireso, tenassa āḷāroti nāmaṁ ahosi. Kālāmoti gottaṁ.",
  "atk-s0102a2:213_1": "Yatra hi nāmāti yo nāma. Neva dakkhatīti na addasa. Yatrasaddayuttattā panetaṁ anāgatavasena",
  "atk-s0102a2:213_2": "vuttaṁ. Evarūpañhi īdisesu ṭhānesu saddalakkhaṇaṁ.",
  "atk-s0102a2:214_0": "193.Niccharantīsūti vicarantīsu. Asaniyā phalantiyāti navavidhāya asaniyā bhijjamānāya",
  "atk-s0102a2:214_1": "viya mahāravaṁ ravantiyā. Navavidhā hi asaniyo – asaññā, vicakkā, saterā, gaggarā,",
  "atk-s0102a2:214_2": "kapisīsā, macchavilolikā, kukkuṭakā, daṇḍamaṇikā, sukkhāsanīti. Tattha asaññā asaññaṁ",
  "atk-s0102a2:214_3": "karoti. Vicakkā ekaṁ cakkaṁ karoti. Saterā saterasadisā hutvā patati. Gaggarā gaggarāyamānā",
  "atk-s0102a2:214_4": "patati. Kapisīsā bhamukaṁ ukkhipento makkaṭo viya hoti. Macchavilolikā vilolitamaccho",
  "atk-s0102a2:214_5": "viya hoti. Kukkuṭakā kukkuṭasadisā hutvā patati. Daṇḍamaṇikā naṅgalasadisā hutvā",
  "atk-s0102a2:214_6": "patati. Sukkhāsanī patitaṭṭhānaṁ samugghāṭeti.",
  "atk-s0102a2:215_0": "Devevassanteti sukkhagajjitaṁ gajjitvā antarantarā vassante. Ātumāyanti ātumaṁ nissāya",
  "atk-s0102a2:215_1": "viharāmi. Bhusāgāreti khalasālāyaṁ. Etthesoti etasmiṁ kāraṇe eso mahājanakāyo sannipatito.",
  "atk-s0102a2:215_2": "Kva ahosīti kuhiṁ ahosi. So taṁ bhanteti so tvaṁ bhante.",
  "atk-s0102a2:216_0": "194.Siṅgīvaṇṇanti siṅgīsuvaṇṇavaṇṇaṁ. Yugamaṭṭhanti maṭṭhayugaṁ, saṇhasāṭakayugaḷanti",
  "atk-s0102a2:216_1": "attho. Dhāraṇīyanti antarantarā mayā dhāretabbaṁ, paridahitabbanti attho. Taṁ kira",
  "atk-s0102a2:216_2": "so tathārūpe chaṇadivaseyeva dhāretvā sesakāle nikkhipati. Evaṁ uttamaṁ maṅgalavatthayugaṁ",
  "atk-s0102a2:216_3": "sandhāyāha. Anukampaṁ upādāyāti mayi anukampaṁ paṭicca. Acchādehīti upacāravacanametaṁ",
  "atk-s0102a2:216_4": "– ekaṁ mayhaṁ dehi, ekaṁ ānandassāti attho. Kiṁ pana thero taṁ gaṇhīti? Āma gaṇhi.",
  "atk-s0102a2:216_5": "Kasmā? Matthakappattakiccattā. Kiñcāpi hesa evarūpaṁ lābhaṁ paṭikkhipitvā upaṭṭhākaṭṭhānaṁ",
  "atk-s0102a2:216_6": "paṭipanno. Taṁ panassa upaṭṭhākakiccaṁ matthakaṁ pattaṁ. Tasmā aggahesi. Ye cāpi",
  "atk-s0102a2:216_7": "evaṁ vadeyyuṁ – ‘‘anārādhako maññe ānando pañcavīsati vassāni upaṭṭhahantena na kiñci",
  "atk-s0102a2:216_8": "bhagavato santikā tena laddhapubba’’nti. Tesaṁ vacanokāsacchedanatthampi aggahesi.",
  "atk-s0102a2:216_9": "Api ca jānāti bhagavā – ‘‘ānando gahetvāpi attanā na dhāressati, mayhaṁyeva pūjaṁ",
  "atk-s0102a2:216_10": "karissati. Mallaputtena pana ānandaṁ pūjentena saṅghopi pūjito bhavissati, evamassa",
  "atk-s0102a2:216_11": "mahāpuññarāsi bhavissatī’’ti therassa ekaṁ dāpesi. Theropi teneva kāraṇena aggahesīti.",
  "atk-s0102a2:216_12": "Dhammiyā kathāyāti vatthānumodanakathāya.",
  "atk-s0102a2:217_0": "195.Bhagavato kāyaṁ upanāmitanti nivāsanapārupanavasena allīyāpitaṁ. Bhagavāpi tato",
  "atk-s0102a2:217_1": "ekaṁ nivāsesi, ekaṁ pārupi. Hataccikaṁ viyāti yathā hatacciko aṅgāro antanteneva",
  "atk-s0102a2:217_2": "jotati, bahi panassa pabhā natthi, evaṁ bahi paṭicchannappabhaṁ hutvā khāyatīti attho.",
  "atk-s0102a2:218_0": "Imesu kho, ānanda, dvīsupi kālesūti kasmā imesu dvīsu kālesu evaṁ hoti? Āhāravisesena",
  "atk-s0102a2:218_1": "ceva balavasomanassena ca. Etesu hi dvīsu kālesu sakalacakkavāḷe devatā āhāre ojaṁ",
  "atk-s0102a2:218_2": "pakkhipanti, taṁ paṇītabhojanaṁ kucchiṁ pavisitvā pasannarūpaṁ samuṭṭhāpeti. Āhārasamuṭṭhānarūpassa",
  "atk-s0102a2:218_3": "pasannattā manacchaṭṭhāni indriyāni ativiya virocanti. Sambodhidivase cassa – ‘‘anekakappakoṭisatasahassasañcito",
  "atk-s0102a2:218_4": "vata me kilesarāsi ajja pahīno’’ti āvajjantassa balavasomanassaṁ uppajjati, cittaṁ",
  "atk-s0102a2:218_5": "pasīdati, citte pasanne lohitaṁ pasīdati, lohite pasanne manacchaṭṭhāni indriyāni",
  "atk-s0102a2:218_6": "ativiya virocanti. Parinibbānadivasepi – ‘‘ajja, dānāhaṁ, anekehi buddhasatasahassehi",
  "atk-s0102a2:218_7": "paviṭṭhaṁ amatamahānibbānaṁ nāma nagaraṁ pavisissāmī’’ti āvajjantassa balavasomanassaṁ",
  "atk-s0102a2:218_8": "uppajjati, cittaṁ pasīdati, citte pasanne lohitaṁ pasīdati, lohite pasanne manacchaṭṭhāni",
  "atk-s0102a2:218_9": "indriyāni ativiya virocanti. Iti āhāravisesena ceva balavasomanassena ca imesu dvīsu",
  "atk-s0102a2:218_10": "kālesu evaṁ hotīti veditabbaṁ. Upavattaneti pācīnato nivattanasālavane. Antarena",
  "atk-s0102a2:218_11": "yamakasālānanti yamakasālarukkhānaṁ majjhe.",
  "atk-s0102a2:219": "Siṅgīvaṇṇanti gāthā saṅgītikāle ṭhapitā.",
  "atk-s0102a2:220_0": "196.Nhatvāca pivitvā cāti ettha tadā kira bhagavati nahāyante antonadiyaṁ macchakacchapā",
  "atk-s0102a2:220_1": "ca ubhatotīresu vanasaṇḍo ca sabbaṁ suvaṇṇavaṇṇameva hoti. Ambavananti tassāyeva",
  "atk-s0102a2:220_2": "nadiyā tīre ambavanaṁ. Āyasmantaṁ cundakanti tasmiṁ kira khaṇe ānandatthero udakasāṭakaṁ",
  "atk-s0102a2:220_3": "pīḷento ohīyi, cundatthero samīpe ahosi. Taṁ bhagavā āmantesi.",
  "atk-s0102a2:221_0": "Gantvāna buddho nadikaṁ kakudhanti imāpi gāthā saṅgītikāleyeva ṭhapitā. Tattha pavattā",
  "atk-s0102a2:221_1": "bhagavā idha dhammeti bhagavā idha sāsane dhamme pavattā, caturāsīti dhammakkhandhasahassāni",
  "atk-s0102a2:221_2": "pavattānīti attho. Pamukhe nisīdīti satthu puratova nisīdi. Ettāvatā ca thero anuppatto.",
  "atk-s0102a2:221_3": "Evaṁ anuppattaṁ atha kho bhagavā āyasmantaṁ ānandaṁ āmantesi.",
  "atk-s0102a2:222_0": "197.Alābhāti ye aññesaṁ dānānisaṁsasaṅkhātā lābhā honti, te alābhā. Dulladdhanti",
  "atk-s0102a2:222_1": "puññavisesena laddhampi manussattaṁ dulladdhaṁ. Yassa teti yassa tava. Uttaṇḍulaṁ",
  "atk-s0102a2:222_2": "vā atikilinnaṁ vā ko jānāti, kīdisampi pacchimaṁ piṇḍapātaṁ paribhuñjitvā tathāgato",
  "atk-s0102a2:222_3": "parinibbuto, addhā te yaṁ vā taṁ vā dinnaṁ bhavissatīti. Lābhāti diṭṭhadhammikasamparāyikadānānisaṁsasaṅkhātā",
  "atk-s0102a2:222_4": "lābhā. Suladdhanti tuyhaṁ manussattaṁ suladdhaṁ. Samasamaphalāti sabbākārena samānaphalā.",
  "atk-s0102a2:223_0": "Nanu ca yaṁ sujātāya dinnaṁ piṇḍapātaṁ bhuñjitvā tathāgato abhisambuddho, so sarāgasadosasamohakāle",
  "atk-s0102a2:223_1": "paribhutto, ayaṁ pana cundena dinno vītarāgavītadosavītamohakāle paribhutto, kasmā",
  "atk-s0102a2:223_2": "ete samaphalāti? Parinibbānasamatāya ca samāpattisamatāya ca anussaraṇasamatāya ca.",
  "atk-s0102a2:223_3": "Bhagavā hi sujātāya dinnaṁ piṇḍapātaṁ paribhuñjitvā saupādisesāya nibbānadhātuyā",
  "atk-s0102a2:223_4": "parinibbuto, cundena dinnaṁ paribhuñjitvā anupādisesāya nibbānadhātuyā parinibbutoti",
  "atk-s0102a2:223_5": "evaṁ parinibbānasamatāyapi samaphalā. Abhisambujjhanadivase ca catuvīsatikoṭisatasahassasaṅkhyā",
  "atk-s0102a2:223_6": "samāpattiyo samāpajji, parinibbānadivasepi sabbā tā samāpajjīti evaṁ samāpattisamatāyapi",
  "atk-s0102a2:223_7": "samaphalā. Sujātā ca aparabhāge assosi – ‘‘na kiresā rukkhadevatā, bodhisatto kiresa,",
  "atk-s0102a2:223_8": "taṁ kira piṇḍapātaṁ paribhuñjitvā anuttaraṁ sammāsambodhiṁ abhisambuddho , sattasattāhaṁ",
  "atk-s0102a2:223_9": "kirassa tena yāpanaṁ ahosī’’ti. Tassā idaṁ sutvā – ‘‘lābhā vata me’’ti anussarantiyā",
  "atk-s0102a2:223_10": "balavapītisomanassaṁ udapādi. Cundassāpi aparabhāge – ‘‘avasānapiṇḍapāto kira mayā",
  "atk-s0102a2:223_11": "dinno, dhammasīsaṁ kira me gahitaṁ, mayhaṁ kira piṇḍapātaṁ paribhuñjitvā satthā anupādisesāya",
  "atk-s0102a2:223_12": "nibbānadhātuyā parinibbuto’’ti sutvā ‘‘lābhā vata me’’ti anussarato balavasomanassaṁ",
  "atk-s0102a2:223_13": "udapādīti evaṁ anussaraṇasamatāyapi samaphalāti veditabbā.",
  "atk-s0102a2:224": "Yasasaṁvattanikanti parivārasaṁvattanikaṁ. Ādhipateyyasaṁvattanikanti jeṭṭhakabhāvasaṁvattanikaṁ.",
  "atk-s0102a2:225_0": "Saṁyamatoti sīlasaṁyamena saṁyamantassa, saṁvare ṭhitassāti attho. Veraṁ na cīyatīti",
  "atk-s0102a2:225_1": "pañcavidhaṁ veraṁ na vaḍḍhati. Kusalo ca jahāti pāpakanti kusalo pana ñāṇasampanno",
  "atk-s0102a2:225_2": "ariyamaggena anavasesaṁ pāpakaṁ lāmakaṁ akusalaṁ jahāti. Rāgadosamohakkhayā sa nibbutoti",
  "atk-s0102a2:225_3": "so imaṁ pāpakaṁ jahitvā rāgādīnaṁ khayā kilesanibbānena nibbutoti. Iti cundassa ca",
  "atk-s0102a2:225_4": "dakkhiṇaṁ, attano ca dakkhiṇeyyasampattiṁ sampassamāno udānaṁ udānesīti.",
  "atk-s0102a2:226": "Catutthabhāṇavāravaṇṇanā niṭṭhitā.",
  "atk-s0102a2:227": "Yamakasālāvaṇṇanā",
  "atk-s0102a2:228_0": "198.Mahatā bhikkhusaṅghena saddhinti idha bhikkhūnaṁ gaṇanaparicchedo natthi. Veḷuvagāme",
  "atk-s0102a2:228_1": "vedanāvikkhambhanato paṭṭhāya hi – ‘‘na cirena bhagavā parinibbāyissatī’’ti sutvā",
  "atk-s0102a2:228_2": "tato tato āgatesu bhikkhūsu ekabhikkhupi pakkanto nāma natthi. Tasmā gaṇanavītivatto",
  "atk-s0102a2:228_3": "saṅgho ahosi. Upavattanaṁ mallānaṁ sālavananti yatheva hi kalambanadītīrato rājamātuvihāradvārena",
  "atk-s0102a2:228_4": "thūpārāmaṁ gantabbaṁ hoti, evaṁ hiraññavatiyā pārimatīrato sālavanuyyānaṁ, yathā",
  "atk-s0102a2:228_5": "anurādhapurassa thūpārāmo, evaṁ taṁ kusinārāyaṁ hoti. Yathā thūpārāmato dakkhiṇadvārena",
  "atk-s0102a2:228_6": "nagaraṁ pavisanamaggo pācīnamukho gantvā uttarena nivatto, evaṁ uyyānato sālavanaṁ",
  "atk-s0102a2:228_7": "pācīnamukhaṁ gantvā uttarena nivattaṁ. Tasmā taṁ – ‘‘upavattana’’nti vuccati. Antarena",
  "atk-s0102a2:228_8": "yamakasālānaṁuttarasīsakanti tassa kira mañcakassa ekā sālapanti sīsabhāge hoti,",
  "atk-s0102a2:228_9": "ekā pādabhāge. Tatrāpi eko taruṇasālo sīsabhāgassa āsanno hoti, eko pādabhāgassa.",
  "atk-s0102a2:228_10": "Api ca yamakasālā nāma mūlakhandhaviṭapapattehi aññamaññaṁ saṁsibbitvā ṭhitasālāti",
  "atk-s0102a2:228_11": "vuttaṁ. Mañcakaṁ paññapehīti tasmiṁ kira uyyāne rājakulassa sayanamañco atthi, taṁ",
  "atk-s0102a2:228_12": "sandhāya paññapehīti āha. Theropi taṁyeva paññapetvā adāsi.",
  "atk-s0102a2:229": "Kilantosmi, ānanda, nipajjissāmīti tathāgatassa hi –",
  "atk-s0102a2:230": "‘‘Gocari kaḷāpo gaṅgeyyo, piṅgalo pabbateyyako;",
  "atk-s0102a2:231": "Hemavato ca tambo ca, mandākini uposatho;",
  "atk-s0102a2:232": "Chaddantoyeva dasamo, ete nāgānamuttamā’’ti. –",
  "atk-s0102a2:233_0": "Ettha yaṁ dasannaṁ gocarisaṅkhātānaṁ pakatihatthīnaṁ balaṁ, taṁ ekassa kaḷāpassāti.",
  "atk-s0102a2:233_1": "Evaṁ dasaguṇavaḍḍhitāya gaṇanāya pakatihatthīnaṁ koṭisahassabalappamāṇaṁ balaṁ, taṁ",
  "atk-s0102a2:233_2": "sabbampi cundassa piṇḍapātaṁ paribhuttakālato paṭṭhāya caṅgavāre pakkhittaudakaṁ",
  "atk-s0102a2:233_3": "viya parikkhayaṁ gataṁ. Pāvānagarato tīṇi gāvutāni kusinārānagaraṁ, etasmiṁ antare",
  "atk-s0102a2:233_4": "pañcavīsatiyā ṭhānesu nisīditvā mahatā ussāhena āgacchantopi sūriyassa atthaṅgamitavelāyaṁ",
  "atk-s0102a2:233_5": "sañjhāsamaye bhagavā sālavanaṁ paviṭṭho. Evaṁ rogo sabbaṁ ārogyaṁ maddanto āgacchati.",
  "atk-s0102a2:233_6": "Etamatthaṁ dassento viya sabbalokassa saṁvegakaraṁ vācaṁ bhāsanto – ‘‘kilantosmi,",
  "atk-s0102a2:233_7": "ānanda, nipajjissāmī’’ti āha.",
  "atk-s0102a2:234_0": "Kasmā pana bhagavā evaṁ mahantena ussāhena idhāgato, kiṁ aññattha na sakkā parinibbāyitunti?",
  "atk-s0102a2:234_1": "Parinibbāyituṁ nāma na katthaci na sakkā, tīhi pana kāraṇehi idhāgato, idañhi bhagavā",
  "atk-s0102a2:234_2": "evaṁ passati – ‘‘mayi aññattha parinibbāyante mahāsudassanasuttassa atthuppatti na",
  "atk-s0102a2:234_3": "bhavissati, kusinārāyaṁ pana parinibbāyante yamahaṁ devaloke anubhavitabbaṁ sampattiṁ",
  "atk-s0102a2:234_4": "manussalokeyeva anubhaviṁ, taṁ dvīhi bhāṇavārehi maṇḍetvā desessāmi, taṁ me sutvā",
  "atk-s0102a2:234_5": "bahū janā kusalaṁ kātabbaṁ maññissantī’’ti.",
  "atk-s0102a2:235_0": "Aparampi passati – ‘‘maṁ aññattha parinibbāyantaṁ subhaddo na passissati, so ca buddhaveneyyo",
  "atk-s0102a2:235_1": ", na sāvakaveneyyo; na taṁ sāvakā vinetuṁ sakkonti. Kusinārāyaṁ parinibbāyantaṁ pana",
  "atk-s0102a2:235_2": "maṁ so upasaṅkamitvā pañhaṁ pucchissati, pañhāvissajjanapariyosāne ca saraṇesu patiṭṭhāya",
  "atk-s0102a2:235_3": "mama santike pabbajjañca upasampadañca labhitvā kammaṭṭhānaṁ gahetvā mayi dharamāneyeva",
  "atk-s0102a2:235_4": "arahattaṁ patvā pacchimasāvako bhavissatī’’ti.",
  "atk-s0102a2:236_0": "Aparampi passati – ‘‘mayi aññattha parinibbāyante dhātubhājanīye mahākalaho bhavissati,",
  "atk-s0102a2:236_1": "lohitaṁ nadī viya sandissati. Kusinārāyaṁ parinibbute doṇabrāhmaṇo taṁ vivādaṁ vūpasametvā",
  "atk-s0102a2:236_2": "dhātuyo vibhajissatī’’ti. Imehi tīhi kāraṇehi bhagavā evaṁ mahantena ussāhena idhāgatoti veditabbo.",
  "atk-s0102a2:237": "Sīhaseyyanti ettha kāmabhogīseyyā, petaseyyā, sīhaseyyā, tathāgataseyyāti catasso seyyā.",
  "atk-s0102a2:238": "Tattha – ‘‘yebhuyyena, bhikkhave, kāmabhogī sattā vāmena passena sentī’’ti ayaṁ kāmabhogīseyyā. Tesu hi yebhuyyena dakkhiṇena passena sayantā nāma natthi.",
  "atk-s0102a2:239": "‘‘Yebhuyyena, bhikkhave, petā uttānā sentī’’ti ayaṁ petaseyyā. Appamaṁsalohitattā hi petā aṭṭhisaṅghāṭajaṭitā ekena passena sayituṁ na sakkonti, uttānāva senti.",
  "atk-s0102a2:240_0": "‘‘Sīho, bhikkhave, migarājā dakkhiṇena passena seyyaṁ kappeti…pe… attamano hotī’’ti",
  "atk-s0102a2:240_1": "(a. ni. 4.246) ayaṁ sīhaseyyā. Tejussadattā hi sīho migarājā dve purimapāde ekasmiṁ",
  "atk-s0102a2:240_2": "ṭhāne, pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā",
  "atk-s0102a2:240_3": "purimapādapacchimapādanaṅguṭṭhānaṁ ṭhitokāsaṁ sallakkhetvā dvinnaṁ purimapādānaṁ",
  "atk-s0102a2:240_4": "matthake sīsaṁ ṭhapetvā sayati. Divasaṁ sayitvāpi pabujjhamāno na utrasanto pabujjhati,",
  "atk-s0102a2:240_5": "sīsaṁ pana ukkhipitvā purimapādādīnaṁ ṭhitokāsaṁ sallakkheti. Sace kiñci ṭhānaṁ vijahitvā",
  "atk-s0102a2:240_6": "ṭhitaṁ hoti – ‘‘na yidaṁ tuyhaṁ jātiyā sūrabhāvassa ca anurūpa’’nti anattamano hutvā",
  "atk-s0102a2:240_7": "tattheva sayati, na gocarāya pakkamati. Avijahitvā ṭhite pana – ‘‘tuyhaṁ jātiyā ca",
  "atk-s0102a2:240_8": "sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṁ vijambhitvā",
  "atk-s0102a2:240_9": "kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-s0102a2:241": "‘‘Catutthajjhānaseyyā pana tathāgatassa seyyāti vuccati’’ (a. ni. 4.246). Tāsu idha sīhaseyyā āgatā. Ayañhi tejussadairiyāpathattā uttamaseyyā nāma.",
  "atk-s0102a2:242_0": "Pāde pādanti dakkhiṇapāde vāmapādaṁ. Accādhāyāti atiādhāya, īsakaṁ atikkamma ṭhapetvā.",
  "atk-s0102a2:242_1": "Gopphakena hi gopphake, jāṇunā vā jāṇumhi saṅghaṭṭiyamāne abhiṇhaṁ vedanā uppajjati,",
  "atk-s0102a2:242_2": "cittaṁ ekaggaṁ na hoti, seyyā aphāsukā hoti. Yathā pana na saṅghaṭṭeti, evaṁ atikkamma",
  "atk-s0102a2:242_3": "ṭhapite vedanā nuppajjati, cittaṁ ekaggaṁ hoti, seyyā phāsu hoti. Tasmā evaṁ nipajji.",
  "atk-s0102a2:242_4": "Anuṭṭhānaseyyaṁ upagatattā panettha – ‘‘uṭṭhānasaññaṁ manasi karitvā’’ti na vuttaṁ.",
  "atk-s0102a2:242_5": "Kāyavasena cettha anuṭṭhānaṁ veditabbaṁ, niddāvasena pana taṁ rattiṁ bhagavato bhavaṅgassa",
  "atk-s0102a2:242_6": "okāsoyeva nāhosi. Paṭhamayāmasmiñhi mallānaṁ dhammadesanā ahosi, majjhimayāme subhaddassa",
  "atk-s0102a2:242_7": "pacchimayāme bhikkhusaṅghaṁ ovadi, balavapaccūse parinibbāyi.",
  "atk-s0102a2:243_0": "Sabbaphāliphullāti sabbe samantato pupphitā mūlato paṭṭhāya yāva aggā ekacchannā",
  "atk-s0102a2:243_1": "ahesuṁ, na kevalañca yamakasālāyeva, sabbepi rukkhā sabbapāliphullāva ahesuṁ. Na",
  "atk-s0102a2:243_2": "kevalañhi tasmiṁyeva uyyāne, sakalañhipi dasasahassacakkavāḷe pupphūpagā pupphaṁ",
  "atk-s0102a2:243_3": "gaṇhiṁsu, phalūpagā phalaṁ gaṇhiṁsu, sabbarukkhānaṁ khandhesu khandhapadumāni, sākhāsu",
  "atk-s0102a2:243_4": "sākhāpadumāni, vallīsu vallipadumāni, ākāsesu ākāsapadumāni pathavītalaṁ bhinditvā",
  "atk-s0102a2:243_5": "daṇḍapadumāni pupphiṁsu. Sabbo mahāsamuddo pañcavaṇṇapadumasañchanno ahosi. Tiyojanasahassavitthato",
  "atk-s0102a2:243_6": "himavā ghanabaddhamorapiñchakalāpo viya, nirantaraṁ mālādāmagavacchiko viya, suṭṭhu",
  "atk-s0102a2:243_7": "pīḷetvā ābaddhapupphavaṭaṁsako viya, supūritaṁ pupphacaṅkoṭakaṁ viya ca atiramaṇīyo ahosi.",
  "atk-s0102a2:244_0": "Te tathāgatassa sarīraṁ okirantīti te yamakasālā bhummadevatāhi sañcalitakhandhasākhaviṭapā",
  "atk-s0102a2:244_1": "tathāgatassa sarīraṁ avakiranti, sarīrassa upari pupphāni vikirantīti attho. Ajjhokirantīti",
  "atk-s0102a2:244_2": "ajjhottharantā viya kiranti. Abhippakirantīti abhiṇhaṁ punappunaṁ pakirantiyeva.",
  "atk-s0102a2:244_3": "Dibbānīti devaloke nandapokkharaṇīsambhavāni, tāni honti suvaṇṇavaṇṇāni paṇṇacchattappamāṇapattāni,",
  "atk-s0102a2:244_4": "mahātumbamattaṁ reṇuṁ gaṇhanti. Na kevalañca mandāravapupphāneva, aññānipi pana dibbāni",
  "atk-s0102a2:244_5": "pāricchattakakoviḷārapupphādīni suvaṇṇacaṅkoṭakāni pūretvā cakkavāḷamukhavaṭṭiyampi",
  "atk-s0102a2:244_6": "tidasapurepi brahmalokepi ṭhitāhi devatāhi paviṭṭhāni, antalikkhā patanti. Tathāgatassa",
  "atk-s0102a2:244_7": "sarīranti antarā avikiṇṇāneva āgantvā pattakiñjakkhareṇucuṇṇehi tathāgatassa sarīrameva okiranti.",
  "atk-s0102a2:245_0": "Dibbānipicandanacuṇṇānīti devatānaṁ upakappanacandanacuṇṇāni. Na kevalañca devatānaṁyeva,",
  "atk-s0102a2:245_1": "nāgasupaṇṇamanussānampi upakappanacandanacuṇṇāni. Na kevalañca candanacuṇṇāneva,",
  "atk-s0102a2:245_2": "kāḷānusārikalohitacandanādisabbadibbagandhajālacuṇṇāni, haritālaañjanasuvaṇṇarajatacuṇṇāni",
  "atk-s0102a2:245_3": "sabbadibbagandhavāsavikatiyo suvaṇṇarajatādisamugge pūretvā cakkavāḷamukhavaṭṭiādīsu",
  "atk-s0102a2:245_4": "ṭhitāhi devatāhi paviṭṭhāni antarā avippakiritvā tathāgatasseva sarīraṁ okiranti.",
  "atk-s0102a2:246_0": "Dibbānipi tūriyānīti devatānaṁ upakappanatūriyāni. Na kevalañca tāniyeva, sabbānipi",
  "atk-s0102a2:246_1": "tantibaddhacammapariyonaddhaghanasusirabhedāni dasasahassacakkavāḷesu devanāgasupaṇṇamanussānaṁ",
  "atk-s0102a2:246_2": "tūriyāni ekacakkavāḷe sannipatitvā antalikkhe vajjantīti veditabbāni.",
  "atk-s0102a2:247_0": "Dibbānipi saṅgītānīti varuṇavāraṇadevatā kira nāmetā dīghāyukā devatā – ‘‘mahāpuriso",
  "atk-s0102a2:247_1": "manussapathe nibbattitvā buddho bhavissatī’’ti sutvā ‘‘paṭisandhiggahaṇadivase naṁ",
  "atk-s0102a2:247_2": "gahetvā gamissāmā’’ti mālaṁ ganthetumārabhiṁsu. Tā ganthamānāva – ‘‘mahāpuriso mātukucchiyaṁ",
  "atk-s0102a2:247_3": "nibbatto’’ti sutvā ‘‘tumhe kassa ganthathā’’ti vuttā ‘‘na tāva niṭṭhāti, kucchito",
  "atk-s0102a2:247_4": "nikkhamanadivase gaṇhitvā gamissāmā’’ti āhaṁsu. Punapi ‘‘nikkhanto’’ti sutvā ‘‘mahābhinikkhamanadivase",
  "atk-s0102a2:247_5": "gamissāmā’’ti. Ekūnatiṁsavassāni ghare vasitvā ‘‘ajja mahābhinikkhamanaṁ nikkhanto’’tipi",
  "atk-s0102a2:247_6": "sutvā ‘‘abhisambodhidivase gamissāmā’’ti. Chabbassāni padhānaṁ katvā ‘‘ajja abhisambuddho’’tipi",
  "atk-s0102a2:247_7": "sutvā ‘‘dhammacakkappavattanadivase gamissāmā’’ti. ‘‘Sattasattāhāni bodhimaṇḍe vītināmetvā",
  "atk-s0102a2:247_8": "isipatanaṁ gantvā dhammacakkaṁ pavattita’’ntipi sutvā ‘‘yamakapāṭihāriyadivase gamissāmā’’ti.",
  "atk-s0102a2:247_9": "‘‘Ajja yamakapāṭihāriyaṁ karī’’tipi sutvā ‘‘devorohaṇadivase gamissāmā’’ti. ‘‘Ajja",
  "atk-s0102a2:247_10": "devorohaṇaṁ karī’’tipi sutvā ‘‘āyusaṅkhārossajjane gamissāmā’’ti. ‘‘Ajja āyusaṅkhāraṁ",
  "atk-s0102a2:247_11": "ossajī’’tipi sutvā ‘‘na tāva niṭṭhāti, parinibbānadivase gamissāmā’’ti. ‘‘Ajja bhagavā",
  "atk-s0102a2:247_12": "yamakasālānamantare dakkhiṇena passena sato sampajāno sīhaseyyaṁ upagato balavapaccūsasamaye",
  "atk-s0102a2:247_13": "parinibbāyissati. Tumhe kassa ganthathā’’ti sutvā pana – ‘‘kinnāmetaṁ, ‘ajjeva mātukucchiyaṁ",
  "atk-s0102a2:247_14": "paṭisandhiṁ gaṇhi, ajjeva mātukucchito nikkhami, ajjeva mahābhinikkhamanaṁ nikkhami,",
  "atk-s0102a2:247_15": "ajjeva buddho ahosi, ajjeva dhammacakkaṁ pavattayi, ajjeva yamakapāṭihāriyaṁ akāsi,",
  "atk-s0102a2:247_16": "ajjeva devalokā otiṇṇo, ajjeva āyusaṅkhāraṁ ossaji, ajjeva kira parinibbāyissatī’ti.",
  "atk-s0102a2:247_17": "Nanu nāma dutiyadivase yāgupānakālamattampi ṭhātabbaṁ assa. Dasa pāramiyo pūretvā",
  "atk-s0102a2:247_18": "buddhattaṁ pattassa nāma ananucchavikameta’’nti apariniṭṭhitāva mālāyo gahetvā āgamma",
  "atk-s0102a2:247_19": "anto cakkavāḷe okāsaṁ alabhamānā cakkavāḷamukhavaṭṭiyaṁ lambitvā cakkavāḷamukhavaṭṭiyāva",
  "atk-s0102a2:247_20": "ādhāvantiyo hatthena hatthaṁ gīvāya gīvaṁ gahetvā tīṇi ratanāni ārabbha dvattiṁsa",
  "atk-s0102a2:247_21": "mahāpurisalakkhaṇāni chabbaṇṇarasmiyo dasa pāramiyo aḍḍhachaṭṭhāni jātakasatāni cuddasa",
  "atk-s0102a2:247_22": "buddhañāṇāni ārabbha gāyitvā tassa tassa avasāne ‘‘mahāyaso, mahāyaso’’ti vadanti.",
  "atk-s0102a2:247_23": "Idametaṁ paṭicca vuttaṁ – ‘‘dibbānipi saṅgītāni antalikkhe vattanti tathāgatassa pūjāyā’’ti.",
  "atk-s0102a2:248_0": "199. Bhagavā pana yamakasālānaṁ antarā dakkhiṇena passena nipannoyeva pathavītalato",
  "atk-s0102a2:248_1": "yāva cakkavāḷamukhavaṭṭiyā, cakkavāḷamukhavaṭṭito ca yāva brahmalokā sannipatitāya",
  "atk-s0102a2:248_2": "parisāya mahantaṁ ussāhaṁ disvā āyasmato ānandassa ārocesi. Tena vuttaṁ – ‘‘atha",
  "atk-s0102a2:248_3": "kho bhagavā āyasmantaṁ ānandaṁ…pe… tathāgatassa pūjāyā’’ti. Evaṁ mahāsakkāraṁ dassetvā",
  "atk-s0102a2:248_4": "tenāpi attano asakkatabhāvameva dassanto na kho, ānanda, ettāvatātiādimāha.",
  "atk-s0102a2:249_0": "Idaṁ vuttaṁ hoti – ‘‘ānanda, mayā dīpaṅkarapādamūle nipannena aṭṭha dhamme samodhānetvā",
  "atk-s0102a2:249_1": "abhinīhāraṁ karontena na mālāgandhatūriyasaṅgītānaṁ atthāya abhinīhāro kato, na etadatthāya",
  "atk-s0102a2:249_2": "pāramiyo pūritā. Tasmā na kho ahaṁ etāya pūjāya pūjito nāma homī’’ti.",
  "atk-s0102a2:250_0": "Kasmā pana bhagavā aññattha ekaṁ umāpupphamattampi gahetvā buddhaguṇe āvajjetvā katāya",
  "atk-s0102a2:250_1": "pūjāya buddhañāṇenāpi aparicchinnaṁ vipākaṁ vaṇṇetvā idha evaṁ mahantaṁ pūjaṁ paṭikkhipatīti?",
  "atk-s0102a2:250_2": "Parisānuggahena ceva sāsanassa ca ciraṭṭhitikāmatāya. Sace hi bhagavā evaṁ na paṭikkhipeyya,",
  "atk-s0102a2:250_3": "anāgate sīlassa āgataṭṭhāne sīlaṁ na paripūressanti, samādhissa āgataṭṭhāne samādhiṁ",
  "atk-s0102a2:250_4": "na paripūressanti, vipassanāya āgataṭṭhāne vipassanāgabbhaṁ na gāhāpessanti. Upaṭṭhāke",
  "atk-s0102a2:250_5": "samādapetvā pūjaṁyeva kārentā viharissanti. Āmisapūjā ca nāmesā sāsanaṁ ekadivasampi",
  "atk-s0102a2:250_6": "ekayāgupānakālamattampi sandhāretuṁ na sakkoti. Mahāvihārasadisañhi vihārasahassaṁ",
  "atk-s0102a2:250_7": "mahācetiyasadisañca cetiyasahassampi sāsanaṁ dhāretuṁ na sakkonti. Yena kammaṁ kataṁ,",
  "atk-s0102a2:250_8": "tasseva hoti. Sammāpaṭipatti pana tathāgatassa anucchavikā pūjā. Sā hi tena patthitā",
  "atk-s0102a2:250_9": "ceva, sakkoti sāsanañca sandhāretuṁ, tasmā taṁ dassento yo kho ānandātiādimāha.",
  "atk-s0102a2:251_0": "Tattha dhammānudhammappaṭipannoti navavidhassa lokuttaradhammassa anudhammaṁ pubbabhāgapaṭipadaṁ",
  "atk-s0102a2:251_1": "paṭipanno . Sāyeva pana paṭipadā anucchavikattā ‘‘sāmīcī’’ti vuccati. Taṁ sāmīciṁ",
  "atk-s0102a2:251_2": "paṭipannoti sāmīcippaṭipanno. Tameva pubbabhāgapaṭipadāsaṅkhātaṁ anudhammaṁ carati",
  "atk-s0102a2:251_3": "pūretīti anudhammacārī.",
  "atk-s0102a2:252_0": "Pubbabhāgapaṭipadāti ca sīlaṁ ācārapaññatti dhutaṅgasamādānaṁ yāva gotrabhuto sammāpaṭipadā",
  "atk-s0102a2:252_1": "veditabbā. Tasmā yo bhikkhu chasu agāravesu patiṭṭhāya paññattiṁ atikkamati, anesanāya",
  "atk-s0102a2:252_2": "jīvikaṁ kappeti, ayaṁ na dhammānudhammappaṭipanno. Yo pana sabbaṁ attano paññattaṁ",
  "atk-s0102a2:252_3": "sikkhāpadaṁ jinavelaṁ jinamariyādaṁ jinakāḷasuttaṁ aṇumattampi na vītikkamati, ayaṁ",
  "atk-s0102a2:252_4": "dhammānudhammappaṭipanno nāma. Bhikkhuniyāpi eseva nayo. Yo upāsako pañca verāni",
  "atk-s0102a2:252_5": "dasa akusalakammapathe samādāya vattati appeti, ayaṁ na dhammānudhammappaṭipanno.",
  "atk-s0102a2:252_6": "Yo pana tīsu saraṇesu, pañcasupi sīlesu, dasasu sīlesu paripūrakārī hoti, māsassa",
  "atk-s0102a2:252_7": "aṭṭha uposathe karoti, dānaṁ deti, gandhapūjaṁ mālāpūjaṁ karoti, mātaraṁ pitaraṁ",
  "atk-s0102a2:252_8": "upaṭṭhāti, dhammike samaṇabrāhmaṇe upaṭṭhāti, ayaṁ dhammānudhammappaṭipanno nāma.",
  "atk-s0102a2:252_9": "Upāsikāyapi eseva nayo.",
  "atk-s0102a2:253_0": "Paramāyapūjāyāti uttamāya pūjāya. Ayañhi nirāmisapūjā nāma sakkoti mama sāsanaṁ sandhāretuṁ.",
  "atk-s0102a2:253_1": "Yāva hi imā catasso parisā maṁ imāya pūjessanti, tāva mama sāsanaṁ majjhe nabhassa",
  "atk-s0102a2:253_2": "puṇṇacando viya virocissatīti dasseti.",
  "atk-s0102a2:254": "Upavāṇattheravaṇṇanā",
  "atk-s0102a2:255_0": "200.Apasāresīti apanesi. Apehīti apagaccha. Thero ekavacaneneva tālavaṇṭaṁ nikkhipitvā",
  "atk-s0102a2:255_1": "ekamantaṁ aṭṭhāsi. Upaṭṭhākotiādi paṭhamabodhiyaṁ anibaddhupaṭṭhākabhāvaṁ sandhāyāha.",
  "atk-s0102a2:255_2": "Ayaṁ, bhante, āyasmā upavāṇoti evaṁ therena vutte ānando upavāṇassa sadosabhāvaṁ",
  "atk-s0102a2:255_3": "sallakkheti, ‘handassa niddosabhāvaṁ kathessāmī’ti bhagavā yebhuyyena ānandātiādimāha.",
  "atk-s0102a2:255_4": "Tattha yebhuyyenāti idaṁ asaññasattānañceva arūpadevatānañca ohīnabhāvaṁ sandhāya",
  "atk-s0102a2:255_5": "vuttaṁ. Apphuṭoti asamphuṭṭho abharito vā. Bhagavato kira āsannapadese vālaggamatte",
  "atk-s0102a2:255_6": "okāse sukhumattabhāvaṁ māpetvā dasa dasa mahesakkhā devatā aṭṭhaṁsu. Tāsaṁ parato",
  "atk-s0102a2:255_7": "vīsati vīsati. Tāsaṁ parato tiṁsati tiṁsati. Tāsaṁ parato cattālīsaṁ cattālīsaṁ.",
  "atk-s0102a2:255_8": "Tāsaṁ parato paññāsaṁ paññāsaṁ. Tāsaṁ parato saṭṭhi saṭṭhi devatā aṭṭhaṁsu. Tā aññamaññaṁ",
  "atk-s0102a2:255_9": "hatthena vā pādena vā vatthena vā na byābādhenti. ‘‘Apehi maṁ, mā ghaṭṭehī’’ti vattabbākāraṁ",
  "atk-s0102a2:255_10": "nāma natthi. ‘‘Tā kho pana devatāyo dasapi hutvā vīsatipi hutvā tiṁsampi hutvā cattālīsampi",
  "atk-s0102a2:255_11": "hutvā paññāsampi hutvā āraggakoṭinitudanamattepi tiṭṭhanti, na ca aññamaññaṁ byābādhentī’’ti",
  "atk-s0102a2:255_12": "(a. ni. 1.37) vuttasadisāva ahesuṁ. Ovārentoti āvārento. Thero kira pakatiyāpi mahāsarīro",
  "atk-s0102a2:255_13": "hatthipotakasadiso. So paṁsukūlacīvaraṁ pārupitvā atimahā viya ahosi.",
  "atk-s0102a2:256_0": "Tathāgataṁ dassanāyāti bhagavato mukhaṁ daṭṭhuṁ alabhamānā evaṁ ujjhāyiṁsu. Kiṁ pana",
  "atk-s0102a2:256_1": "tā theraṁ vinivijjha passituṁ na sakkontīti? Āma, na sakkonti. Devatā hi puthujjane",
  "atk-s0102a2:256_2": "vinivijjha passituṁ sakkonti, na khīṇāsave. Therassa ca mahesakkhatāya tejussadatāya",
  "atk-s0102a2:256_3": "upagantumpi na sakkonti. Kasmā pana therova tejussado, na aññe arahantoti? Yasmā",
  "atk-s0102a2:256_4": "kassapabuddhassa cetiye ārakkhadevatā ahosi.",
  "atk-s0102a2:257_0": "Vipassimhi kira sammāsambuddhe parinibbute ekagghanasuvaṇṇakkhandhasadisassa dhātusarīrassa",
  "atk-s0102a2:257_1": "ekameva cetiyaṁ akaṁsu, dīghāyukabuddhānañhi ekameva cetiyaṁ hoti. Taṁ manussā ratanāyāmāhi",
  "atk-s0102a2:257_2": "vidatthivitthatāhi dvaṅgulabahalāhi suvaṇṇiṭṭhakāhi haritālena ca manosilāya ca mattikākiccaṁ",
  "atk-s0102a2:257_3": "tilateleneva udakakiccaṁ sādhetvā yojanappamāṇaṁ uṭṭhapesuṁ. Tato bhummā devatā yojanappamāṇaṁ,",
  "atk-s0102a2:257_4": "tato ākāsaṭṭhakadevatā, tato uṇhavalāhakadevatā, tato abbhavalāhakadevatā, tato cātumahārājikā",
  "atk-s0102a2:257_5": "devatā, tato tāvatiṁsā devatā yojanappamāṇaṁ uṭṭhapesunti evaṁ sattayojanikaṁ cetiyaṁ",
  "atk-s0102a2:257_6": "ahosi. Manussesu mālāgandhavatthādīni gahetvā āgatesu ārakkhadevatā gahetvā tesaṁ",
  "atk-s0102a2:257_7": "passantānaṁyeva cetiyaṁ pūjesi.",
  "atk-s0102a2:258_0": "Tadā ayaṁ thero brāhmaṇamahāsālo hutvā ekaṁ pītakaṁ vatthaṁ ādāya gato. Devatā tassa",
  "atk-s0102a2:258_1": "hatthato vatthaṁ gahetvā cetiyaṁ pūjesi. Brāhmaṇo taṁ disvā pasannacitto ‘‘ahampi",
  "atk-s0102a2:258_2": "anāgate evarūpassa buddhassa cetiye ārakkhadevatā homī’’ti patthanaṁ katvā tato cuto",
  "atk-s0102a2:258_3": "devaloke nibbatti. Tassa devaloke ca manussaloke ca saṁsarantasseva kassapo bhagavā",
  "atk-s0102a2:258_4": "loke uppajjitvā parinibbāyi. Tassāpi ekameva dhātusarīraṁ ahosi. Taṁ gahetvā yojanikaṁ",
  "atk-s0102a2:258_5": "cetiyaṁ kāresuṁ. So tattha ārakkhadevatā hutvā sāsane antarahite sagge nibbattitvā",
  "atk-s0102a2:258_6": "amhākaṁ bhagavato kāle tato cuto mahākule paṭisandhiṁ gahetvā nikkhamma pabbajitvā",
  "atk-s0102a2:258_7": "arahattaṁ patto. Iti cetiye ārakkhadevatā hutvā āgatattā thero tejussadoti veditabbo.",
  "atk-s0102a2:259": "Devatā, ānanda, ujjhāyantīti iti ānanda, devatā ujjhāyanti, na mayhaṁ puttassa añño koci doso atthīti dasseti.",
  "atk-s0102a2:260_0": "201.Kathaṁbhūtā pana, bhanteti kasmā āha? Bhagavā tumhe – ‘‘devatā ujjhāyantī’’ti",
  "atk-s0102a2:260_1": "vadatha, kathaṁ bhūtā pana tā tumhe manasi karotha , kiṁ tumhākaṁ parinibbānaṁ adhivāsentīti",
  "atk-s0102a2:260_2": "pucchati. Atha bhagavā – ‘‘nāhaṁ adhivāsanakāraṇaṁ vadāmī’’ti tāsaṁ anadhivāsanabhāvaṁ",
  "atk-s0102a2:260_3": "dassento santānandātiādimāha.",
  "atk-s0102a2:261_0": "Tattha ākāse pathavīsaññiniyoti ākāse pathaviṁ māpetvā tattha pathavīsaññiniyo. Kandantīti",
  "atk-s0102a2:261_1": "rodanti. Chinnapātaṁ papatantīti majjhe chinnā viya hutvā yato vā tato vā papatanti.",
  "atk-s0102a2:261_2": "Āvaṭṭantīti āvaṭṭantiyo patitaṭṭhānameva āgacchanti. Vivaṭṭantīti patitaṭṭhānato",
  "atk-s0102a2:261_3": "parabhāgaṁ vaṭṭamānā gacchanti. Apica dve pāde pasāretvā sakiṁ purato sakiṁ pacchato",
  "atk-s0102a2:261_4": "sakiṁ vāmato sakiṁ dakkhiṇato saṁparivattamānāpi – ‘‘āvaṭṭanti vivaṭṭantī’’ti vuccanti.",
  "atk-s0102a2:261_5": "Santānanda, devatā pathaviyaṁ pathavīsaññiniyoti pakatipathavī kira devatā dhāretuṁ",
  "atk-s0102a2:261_6": "na sakkoti. Tattha hatthako brahmā viya devatā osīdanti. Tenāha bhagavā – ‘‘oḷārikaṁ",
  "atk-s0102a2:261_7": "hatthaka, attabhāvaṁ abhinimmināhī’’ti (a. ni. 3.128). Tasmā yā devatā pathaviyaṁ",
  "atk-s0102a2:261_8": "pathaviṁ māpesuṁ, tā sandhāyetaṁ vuttaṁ – ‘‘pathaviyaṁ pathavīsaññiniyo’’ti.",
  "atk-s0102a2:262": "Vītarāgāti pahīnadomanassā silāthambhasadisā anāgāmikhīṇāsavadevatā.",
  "atk-s0102a2:263": "Catusaṁvejanīyaṭhānavaṇṇanā",
  "atk-s0102a2:264_0": "202.Vassaṁvuṭṭhāti buddhakāle kira dvīsu kālesu bhikkhū sannipatanti upakaṭṭhāya",
  "atk-s0102a2:264_1": "vassūpanāyikāya kammaṭṭhānaggahaṇatthaṁ, vuṭṭhavassā ca gahitakammaṭṭhānānuyogena",
  "atk-s0102a2:264_2": "nibbattitavisesārocanatthaṁ. Yathā ca buddhakāle, evaṁ tambapaṇṇidīpepi apāragaṅgāya",
  "atk-s0102a2:264_3": "bhikkhū lohapāsāde sannipatiṁsu, pāragaṅgāya bhikkhū tissamahāvihāre. Tesu apāragaṅgāya",
  "atk-s0102a2:264_4": "bhikkhū saṅkārachaḍḍakasammajjaniyo gahetvā āgantvā mahāvihāre sannipatitvā cetiye",
  "atk-s0102a2:264_5": "sudhākammaṁ katvā – ‘‘vuṭṭhavassā āgantvā lohapāsāde sannipatathā’’ti vattaṁ katvā",
  "atk-s0102a2:264_6": "phāsukaṭṭhānesu vasitvā vuṭṭhavassā āgantvā lohapāsāde pañcanikāyamaṇḍale, yesaṁ",
  "atk-s0102a2:264_7": "pāḷi paguṇā, te pāḷiṁ sajjhāyanti. Yesaṁ aṭṭhakathā paguṇā, te aṭṭhakathaṁ sajjhāyanti.",
  "atk-s0102a2:264_8": "Yo pāḷiṁ vā aṭṭhakathaṁ vā virādheti , taṁ – ‘‘kassa santike tayā gahita’’nti vicāretvā",
  "atk-s0102a2:264_9": "ujuṁ katvā gāhāpenti. Pāragaṅgāvāsinopi tissamahāvihāre evameva karonti. Evaṁ dvīsu",
  "atk-s0102a2:264_10": "kālesu sannipatitesu bhikkhūsu ye pure vassūpanāyikāya kammaṭṭhānaṁ gahetvā gatā",
  "atk-s0102a2:264_11": "visesārocanatthaṁ āgacchanti, evarūpe sandhāya ‘‘pubbe bhante vassaṁvuṭṭhā’’tiādimāha.",
  "atk-s0102a2:265_0": "Manobhāvanīyeti manasā bhāvite sambhāvite. Ye vā mano manaṁ bhāventi vaḍḍhenti rāgarajādīni",
  "atk-s0102a2:265_1": "pavāhenti, evarūpeti attho. Thero kira vattasampanno mahallakaṁ bhikkhuṁ disvā thaddho",
  "atk-s0102a2:265_2": "hutvā na nisīdati, paccuggamanaṁ katvā hatthato chattañca pattacīvarañca gahetvā",
  "atk-s0102a2:265_3": "pīṭhaṁ papphoṭetvā deti, tattha nisinnassa vattaṁ katvā senāsanaṁ paṭijaggitvā deti.",
  "atk-s0102a2:265_4": "Navakaṁ bhikkhuṁ disvā tuṇhībhūto na nisīdati, samīpe ṭhatvā vattaṁ karoti. So tāya",
  "atk-s0102a2:265_5": "vattapaṭipattiyā aparihāniṁ patthayamāno evamāha.",
  "atk-s0102a2:266_0": "Atha bhagavā – ‘‘ānando manobhāvanīyānaṁ dassanaṁ na labhissāmī’’ti cinteti, handassa,",
  "atk-s0102a2:266_1": "manobhāvanīyānaṁ dassanaṭṭhānaṁ ācikkhissāmi, yattha vasanto ito cito ca anāhiṇḍitvāva",
  "atk-s0102a2:266_2": "lacchati manobhāvanīye bhikkhū dassanāyāti cintetvā cattārimānītiādimāha.",
  "atk-s0102a2:267_0": "Tattha saddhassāti buddhādīsu pasannacittassa vattasampannassa, yassa pāto paṭṭhāya",
  "atk-s0102a2:267_1": "cetiyaṅgaṇavattādīni sabbavattāni katāneva paññāyanti. Dassanīyānīti dassanārahāni",
  "atk-s0102a2:267_2": "dassanatthāya gantabbāni. Saṁvejanīyānīti saṁvegajanakāni. Ṭhānānīti kāraṇāni, padesaṭhānāneva vā.",
  "atk-s0102a2:268_0": "Ye hi kecīti idaṁ cetiyacārikāya satthakabhāvadassanatthaṁ vuttaṁ. Tattha cetiyacārikaṁ",
  "atk-s0102a2:268_1": "āhiṇḍantāti ye ca tāva tattha tattha cetiyaṅgaṇaṁ sammajjantā, āsanāni dhovantā bodhimhi",
  "atk-s0102a2:268_2": "udakaṁ siñcantā āhiṇḍanti, tesu vattabbameva natthi asukavihāre ‘‘cetiyaṁ vandissāmā’’ti",
  "atk-s0102a2:268_3": "nikkhamitvā pasannacittā antarā kālaṅkarontāpi anantarāyena sagge patiṭṭhahissanti yevāti dasseti.",
  "atk-s0102a2:269": "Ānandapucchākathāvaṇṇanā",
  "atk-s0102a2:270_0": "203.Adassanaṁ, ānandāti yadetaṁ mātugāmassa adassanaṁ, ayamettha uttamā paṭipattīti",
  "atk-s0102a2:270_1": "dasseti. Dvāraṁ pidahitvā senāsane nisinno hi bhikkhu āgantvā dvāre ṭhitampi mātugāmaṁ",
  "atk-s0102a2:270_2": "yāva na passati, tāvassa ekaṁseneva na lobho uppajjati, na cittaṁ calati. Dassane",
  "atk-s0102a2:270_3": "pana satiyeva tadubhayampi assa. Tenāha – ‘‘adassanaṁ ānandā’’ti. Dassane bhagavā",
  "atk-s0102a2:270_4": "sati kathanti bhikkhaṁ gahetvā upagataṭṭhānādīsu dassane sati kathaṁ paṭipajjitabbanti",
  "atk-s0102a2:270_5": "pucchati. Atha bhagavā yasmā khaggaṁ gahetvā – ‘‘sace mayā saddhiṁ ālapasi, ettheva",
  "atk-s0102a2:270_6": "te sīsaṁ pātessāmī’’ti ṭhitapurisena vā, ‘‘sace mayā saddhiṁ ālapasi, ettheva te",
  "atk-s0102a2:270_7": "maṁsaṁ murumurāpetvā khādissāmī’’ti ṭhitayakkhiniyā vā ālapituṁ varaṁ. Ekasseva hi",
  "atk-s0102a2:270_8": "attabhāvassa tappaccayā vināso hoti, na apāyesu aparicchinnadukkhānubhavanaṁ. Mātugāmena",
  "atk-s0102a2:270_9": "pana ālāpasallāpe sati vissāso hoti, vissāse sati otāro hoti, otiṇṇacitto sīlabyasanaṁ",
  "atk-s0102a2:270_10": "patvā apāyapūrako hoti; tasmā anālāpoti āha. Vuttampi cetaṁ –",
  "atk-s0102a2:271": "‘‘Sallape asihatthena, pisācenāpi sallape;",
  "atk-s0102a2:272": "Āsīvisampi āsīde, yena daṭṭho na jīvati;",
  "atk-s0102a2:273": "Na tveva eko ekāya, mātugāmena sallape’’ti. (a. ni. 5.55);",
  "atk-s0102a2:274_0": "Ālapantena panāti sace mātugāmo divasaṁ vā pucchati, sīlaṁ vā yācati, dhammaṁ vā",
  "atk-s0102a2:274_1": "sotukāmo hoti, pañhaṁ vā pucchati, tathārūpaṁ vā panassa pabbajitehi kattabbakammaṁ",
  "atk-s0102a2:274_2": "hoti, evarūpe kāle anālapantaṁ ‘‘mūgo ayaṁ, badhiro ayaṁ, bhutvāva baddhamukho nisīdatī’’ti",
  "atk-s0102a2:274_3": "vadati, tasmā avassaṁ ālapitabbaṁ hoti. Evaṁ ālapantena pana kathaṁ paṭipajjitabbanti",
  "atk-s0102a2:274_4": "pucchati. Atha bhagavā – ‘‘etha tumhe, bhikkhave, mātumattīsu mātucittaṁ upaṭṭhapetha,",
  "atk-s0102a2:274_5": "bhaginimattīsu bhaginicittaṁ upaṭṭhapetha, dhītumattīsu dhītucittaṁ upaṭṭhapethā’’ti",
  "atk-s0102a2:274_6": "(saṁ. ni. 4.127) imaṁ ovādaṁ sandhāya sati, ānanda, upaṭṭhapetabbāti āha.",
  "atk-s0102a2:275_0": "204.Abyāvaṭāti atantibaddhā nirussukkā hotha. Sāratthe ghaṭathāti uttamatthe arahatte",
  "atk-s0102a2:275_1": "ghaṭetha. Anuyuñjathāti tadadhigamāya anuyogaṁ karotha. Appamattāti tattha avippamuṭṭhasatī.",
  "atk-s0102a2:275_2": "Vīriyātāpayogena ātāpino. Kāye ca jīvite ca nirapekkhatāya pahitattā pesitacittā viharatha.",
  "atk-s0102a2:276_0": "205.Kathaṁpana, bhanteti tehi khattiyapaṇḍitādīhi kathaṁ paṭipajjitabbaṁ. Addhā maṁ",
  "atk-s0102a2:276_1": "te paṭipucchissanti – ‘‘kathaṁ, bhante, ānanda tathāgatassa sarīre paṭipajjitabba’’nti;",
  "atk-s0102a2:276_2": "‘‘tesāhaṁ kathaṁ paṭivacanaṁ demī’’ti pucchati. Ahatena vatthenāti navena kāsikavatthena.",
  "atk-s0102a2:276_3": "Vihatena kappāsenāti supothitena kappāsena. Kāsikavatthañhi sukhumattā telaṁ na gaṇhāti,",
  "atk-s0102a2:276_4": "kappāso pana gaṇhāti. Tasmā ‘‘vihatena kappāsenā’’ti āha. Āyasāyāti sovaṇṇāya. Sovaṇṇañhi",
  "atk-s0102a2:276_5": "idha ‘‘ayasa’’nti adhippetaṁ.",
  "atk-s0102a2:277": "Thūpārahapuggalavaṇṇanā",
  "atk-s0102a2:278_0": "206.Rājā cakkavattīti ettha kasmā bhagavā agāramajjhe vasitvā kālaṅkatassa rañño",
  "atk-s0102a2:278_1": "thūpārahataṁ anujānāti, na sīlavato puthujjanassa bhikkhussāti? Anacchariyattā. Puthujjanabhikkhūnañhi",
  "atk-s0102a2:278_2": "thūpe anuññāyamāne tambapaṇṇidīpe tāva thūpānaṁ okāso na bhaveyya, tathā aññesu ṭhānesu.",
  "atk-s0102a2:278_3": "Tasmā ‘‘anacchariyā te bhavissantī’’ti nānujānāti. Rājā cakkavattī ekova nibbattati,",
  "atk-s0102a2:278_4": "tenassa thūpo acchariyo hoti. Puthujjanasīlavato pana parinibbutabhikkhuno viya mahantampi",
  "atk-s0102a2:278_5": "sakkāraṁ kātuṁ vaṭṭatiyeva.",
  "atk-s0102a2:279": "Ānandaacchariyadhammavaṇṇanā",
  "atk-s0102a2:280_0": "207.Vihāranti idha maṇḍalamālo vihāroti adhippeto, taṁ pavisitvā. Kapisīsanti dvārabāhakoṭiyaṁ",
  "atk-s0102a2:280_1": "ṭhitaṁ aggaḷarukkhaṁ. Rodamāno aṭṭhāsīti so kirāyasmā cintesi – ‘‘satthārā mama saṁvegajanakaṁ",
  "atk-s0102a2:280_2": "vasanaṭṭhānaṁ kathitaṁ, cetiyacārikāya sātthakabhāvo kathito, mātugāme paṭipajjitabbapañho",
  "atk-s0102a2:280_3": "vissajjito, attano sarīre paṭipatti akkhātā, cattāro thūpārahā kathitā, dhuvaṁ ajja",
  "atk-s0102a2:280_4": "bhagavā parinibbāyissatī’’ti, tassevaṁ cintayato balavadomanassaṁ uppajji. Athassa",
  "atk-s0102a2:280_5": "etadahosi – ‘‘bhagavato santike rodanaṁ nāma aphāsukaṁ, ekamantaṁ gantvā sokaṁ tanukaṁ",
  "atk-s0102a2:280_6": "karissāmī’’ti, so tathā akāsi. Tena vuttaṁ – ‘‘rodamāno aṭṭhāsī’’ti.",
  "atk-s0102a2:281_0": "Ahañca vatamhīti ahañca vata amhi, ahaṁ vatamhītipi pāṭho. Yo mama anukampakoti yo",
  "atk-s0102a2:281_1": "maṁ anukampati anusāsati, sve dāni paṭṭhāya kassa mukhadhovanaṁ dassāmi, kassa pāde",
  "atk-s0102a2:281_2": "dhovissāmi, kassa senāsanaṁ paṭijaggissāmi, kassa pattacīvaraṁ gahetvā vicarissāmīti",
  "atk-s0102a2:281_3": "bahuṁ vilapi. Āmantesīti bhikkhusaṅghassa antare theraṁ adisvā āmantesi.",
  "atk-s0102a2:282_0": "Mettenakāyakammenāti mettacittavasena pavattitena mukhadhovanadānādikāyakammena.",
  "atk-s0102a2:282_1": "Hitenāti hitavuddhiyā katena. Sukhenāti sukhasomanasseneva katena, na dukkhinā dummanena",
  "atk-s0102a2:282_2": "hutvāti attho. Advayenāti dve koṭṭhāse katvā akatena. Yathā hi eko sammukhāva karoti",
  "atk-s0102a2:282_3": "na parammukhā, eko parammukhāva karoti na sammukhā evaṁ vibhāgaṁ akatvā katenāti",
  "atk-s0102a2:282_4": "vuttaṁ hoti. Appamāṇenāti pamāṇavirahitena. Cakkavāḷampi hi atisambādhaṁ, bhavaggampi",
  "atk-s0102a2:282_5": "atinīcaṁ, tayā kataṁ kāyakammameva bahunti dasseti.",
  "atk-s0102a2:283_0": "Mettena vacīkammenāti mettacittavasena pavattitena mukhadhovanakālārocanādinā vacīkammena.",
  "atk-s0102a2:283_1": "Api ca ovādaṁ sutvā – ‘‘sādhu, bhante’’ti vacanampi mettaṁ vacīkammameva. Mettena",
  "atk-s0102a2:283_2": "manokammenāti kālasseva sarīrapaṭijagganaṁ katvā vivittāsane nisīditvā – ‘‘satthā",
  "atk-s0102a2:283_3": "arogo hotu, abyāpajjo sukhī’’ti evaṁ pavattitena manokammena. Katapuññosīti kappasatasahassaṁ",
  "atk-s0102a2:283_4": "abhinīhārasampannosīti dasseti. Katapuññosīti ca ettāvatā vissattho mā pamādamāpajji,",
  "atk-s0102a2:283_5": "atha kho padhānamanuyuñja. Evañhi anuyutto khippaṁ hohisi anāsavo, dhammasaṅgītikāle",
  "atk-s0102a2:283_6": "arahattaṁ pāpuṇissasi. Na hi mādisassa katapāricariyā nipphalā nāma hotīti dasseti.",
  "atk-s0102a2:284_0": "208. Evañca pana vatvā mahāpathaviṁ pattharanto viya ākāsaṁ vitthārento viya cakkavāḷagiriṁ",
  "atk-s0102a2:284_1": "osārento viya sineruṁ ukkhipento viya mahājambuṁ khandhe gahetvā cālento viya āyasmato",
  "atk-s0102a2:284_2": "ānandassa guṇakathaṁ ārabhanto atha kho bhagavā bhikkhū āmantesi. Tattha ‘‘yepi te,",
  "atk-s0102a2:284_3": "bhikkhave, etarahī’’ti kasmā na vuttaṁ? Aññassa buddhassa natthitāya. Eteneva cetaṁ",
  "atk-s0102a2:284_4": "veditabbaṁ – ‘‘yathā cakkavāḷantarepi añño buddho natthī’’ti. Paṇḍitoti byatto. Medhāvīti",
  "atk-s0102a2:284_5": "khandhadhātuāyatanādīsu kusalo.",
  "atk-s0102a2:285_0": "209.Bhikkhuparisā ānandaṁ dassanāyāti ye bhagavantaṁ passitukāmā theraṁ upasaṅkamanti,",
  "atk-s0102a2:285_1": "ye ca ‘‘āyasmā kirānando samantapāsādiko abhirūpo dassanīyo bahussuto saṅghasobhano’’ti",
  "atk-s0102a2:285_2": "therassa guṇe sutvā āgacchanti, te sandhāya ‘‘bhikkhuparisā ānandaṁ dassanāya upasaṅkamantī’’ti",
  "atk-s0102a2:285_3": "vuttaṁ. Esa nayo sabbattha. Attamanāti savanena no dassanaṁ sametīti sakamanā tuṭṭhacittā.",
  "atk-s0102a2:285_4": "Dhammanti ‘‘kacci, āvuso, khamanīyaṁ, kacci yāpanīyaṁ, kacci yoniso manasikārena",
  "atk-s0102a2:285_5": "kammaṁ karotha, ācariyupajjhāye vattaṁ pūrethā’’ti evarūpaṁ paṭisanthāradhammaṁ.",
  "atk-s0102a2:285_6": "Tattha bhikkhunīsu – ‘‘kacci, bhaginiyo, aṭṭha garudhamme samādāya vattathā’’ti idampi",
  "atk-s0102a2:285_7": "nānākaraṇaṁ hoti. Upāsakesu āgatesu ‘‘upāsaka, na te kacci sīsaṁ vā aṅgaṁ vā rujjati,",
  "atk-s0102a2:285_8": "arogā te puttabhātaro’’ti na evaṁ paṭisanthāraṁ karoti. Evaṁ pana karoti – ‘‘kathaṁ",
  "atk-s0102a2:285_9": "upāsakā tīṇi saraṇāni pañca sīlāni rakkhatha, māsassa aṭṭha uposathe karotha, mātāpitūnaṁ",
  "atk-s0102a2:285_10": "upaṭṭhānavattaṁ pūretha, dhammikasamaṇabrāhmaṇe paṭijaggathā’’ti. Upāsikāsupi eseva nayo.",
  "atk-s0102a2:286_0": "Idāni ānandattherassa cakkavattinā saddhiṁ upamaṁ karonto cattārome bhikkhavetiādimāha.",
  "atk-s0102a2:286_1": "Tattha khattiyāti abhisittā ca anabhisittā ca khattiyajātikā. Te kira – ‘‘rājā cakkavattī",
  "atk-s0102a2:286_2": "nāma abhirūpo dassanīyo pāsādiko ākāsena vicaranto rajjaṁ anusāsati dhammiko dhammarājā’’ti",
  "atk-s0102a2:286_3": "tassa guṇakathaṁ sutvā ‘‘savanena dassanampi sama’’nti attamanā honti. Bhāsatīti",
  "atk-s0102a2:286_4": "kathento – ‘‘kathaṁ, tātā, rājadhammaṁ pūretha, paveṇiṁ rakkhathā’’ti paṭisanthāraṁ",
  "atk-s0102a2:286_5": "karoti. Brāhmaṇesu pana – ‘‘kathaṁ ācariyā mante vācetha, kathaṁ antevāsikā mante",
  "atk-s0102a2:286_6": "gaṇhanti, dakkhiṇaṁ vā vatthāni vā kapilaṁ vā alatthā’’ti paṭisanthāraṁ karoti. Gahapatīsu",
  "atk-s0102a2:286_7": "– ‘‘kathaṁ tātā, na vo rājakulato daṇḍena vā balinā vā pīḷā atthi, sammā devo dhāraṁ",
  "atk-s0102a2:286_8": "anupavecchati, sassāni sampajjantī’’ti evaṁ paṭisanthāraṁ karoti. Samaṇesu – ‘‘kathaṁ,",
  "atk-s0102a2:286_9": "bhante, pabbajitaparikkhārā sulabhā, samaṇadhamme na pamajjathā’’ti evaṁ paṭisanthāraṁ karoti.",
  "atk-s0102a2:287": "Mahāsudassanasuttadesanāvaṇṇanā",
  "atk-s0102a2:288_0": "210.Khuddakanagaraketi nagarapatirūpake sambādhe khuddakanagarake. Ujjaṅgalanagaraketi",
  "atk-s0102a2:288_1": "visamanagarake. Sākhānagaraketi yathā rukkhānaṁ sākhā nāma khuddakā honti, evameva",
  "atk-s0102a2:288_2": "aññesaṁ mahānagarānaṁ sākhāsadise khuddakanagarake. Khattiyamahāsālāti khattiyamahāsārappattā",
  "atk-s0102a2:288_3": "mahākhattiyā. Esa nayo sabbattha.",
  "atk-s0102a2:289_0": "Tesu khattiyamahāsālā nāma yesaṁ koṭisatampi koṭisahassampi dhanaṁ nikhaṇitvā ṭhapitaṁ,",
  "atk-s0102a2:289_1": "divasaparibbayo ekaṁ kahāpaṇasakaṭaṁ nigacchati, sāyaṁ dve pavisanti. Brāhmaṇamahāsālā",
  "atk-s0102a2:289_2": "nāma yesaṁ asītikoṭidhanaṁ nihitaṁ hoti, divasaparibbayo eko kahāpaṇakumbho nigacchati,",
  "atk-s0102a2:289_3": "sāyaṁ ekasakaṭaṁ pavisati. Gahapatimahāsālā nāma yesaṁ cattālīsakoṭidhanaṁ nihitaṁ",
  "atk-s0102a2:289_4": "hoti, divasaparibbayo pañca kahāpaṇambaṇāni nigacchanti, sāyaṁ kumbho pavisati.",
  "atk-s0102a2:290_0": "Māhevaṁ, ānanda, avacāti ānanda, mā evaṁ avaca, na imaṁ ‘‘khuddakanagara’’nti vattabbaṁ.",
  "atk-s0102a2:290_1": "Ahañhi imasseva nagarassa sampattiṁ kathetuṁ – ‘‘anekavāraṁ tiṭṭhaṁ nisīdaṁ mahantena",
  "atk-s0102a2:290_2": "ussāhena, mahantena parakkamena idhāgato’’ti vatvā bhūtapubbantiādimāha. Subhikkhāti",
  "atk-s0102a2:290_3": "khajjabhojjasampannā. Hatthisaddenāti ekasmiṁ hatthimhi saddaṁ karonte caturāsītihatthisahassāni",
  "atk-s0102a2:290_4": "saddaṁ karonti, iti hatthisaddena avivittā, hoti, tathā assasaddena. Puññavanto panettha",
  "atk-s0102a2:290_5": "sattā catusindhavayuttehi rathehi aññamaññaṁ anubandhamānā antaravīthīsu vicaranti,",
  "atk-s0102a2:290_6": "iti rathasaddena avivittā hoti. Niccaṁ payojitāneva panettha bheriādīni tūriyāni,",
  "atk-s0102a2:290_7": "iti bherisaddādīhipi avivittā hoti. Tattha sammasaddoti kaṁsatāḷasaddo. Pāṇitāḷasaddoti",
  "atk-s0102a2:290_8": "pāṇinā caturassaambaṇatāḷasaddo. Kuṭabherisaddotipi vadanti.",
  "atk-s0102a2:291_0": "Asnāthapivatha khādathāti asnātha pivatha khādatha. Ayaṁ panettha saṅkhepo, bhuñjatha",
  "atk-s0102a2:291_1": "bhoti iminā dasamena saddena avivittā hoti anupacchinnasaddā. Yathā pana aññesu nagaresu",
  "atk-s0102a2:291_2": "‘‘kacavaraṁ chaḍḍetha, kudālaṁ gaṇhatha, pacchiṁ gaṇhatha, pavāsaṁ gamissāma, taṇḍulapuṭaṁ",
  "atk-s0102a2:291_3": "gaṇhatha, bhattapuṭaṁ gaṇhatha, phalakāvudhādīni sajjāni karothā’’ti evarūpā saddā",
  "atk-s0102a2:291_4": "honti, na yidha evaṁ ahosīti dasseti.",
  "atk-s0102a2:292_0": "‘‘Dasamena saddenā’’ti ca vatvā ‘‘kusāvatī, ānanda, rājadhānī sattahi pākārehi parikkhittā",
  "atk-s0102a2:292_1": "ahosī’’ti sabbaṁ mahāsudassanasuttaṁ niṭṭhāpetvā gaccha tvaṁ ānandātiādimāha. Tattha",
  "atk-s0102a2:292_2": "abhikkamathāti abhimukhā kamatha, āgacchathāti attho. Kiṁ pana te bhagavato āgatabhāvaṁ",
  "atk-s0102a2:292_3": "na jānantīti? Jānanti. Buddhānaṁ gatagataṭṭhānaṁ nāma mahantaṁ kolāhalaṁ hoti, kenacideva",
  "atk-s0102a2:292_4": "karaṇīyena nisinnattā na āgatā. ‘‘Te āgantvā bhikkhusaṅghassa ṭhānanisajjokāsaṁ saṁvidahitvā",
  "atk-s0102a2:292_5": "dassantī’’ti tesaṁ santike avelāyampi bhagavā pesesi.",
  "atk-s0102a2:293": "Mallānaṁ vandanāvaṇṇanā",
  "atk-s0102a2:294_0": "211.Amhākañca noti ettha no kāro nipātamattaṁ. Aghāvinoti uppannadukkhā. Dummanāti",
  "atk-s0102a2:294_1": "anattamanā. Cetodukkhasamappitāti domanassasamappitā. Kulaparivattaso kulaparivattaso",
  "atk-s0102a2:294_2": "ṭhapetvāti ekekaṁ kulaparivattaṁ kulasaṅkhepaṁ vīthisabhāgena ceva racchāsabhāgena",
  "atk-s0102a2:294_3": "ca visuṁ visuṁ ṭhapetvā.",
  "atk-s0102a2:295": "Subhaddaparibbājakavatthuvaṇṇanā",
  "atk-s0102a2:296_0": "212.Subhaddonāma paribbājakoti udiccabrāhmaṇamahāsālakulā pabbajito channaparibbājako.",
  "atk-s0102a2:296_1": "Kaṅkhādhammoti vimatidhammo. Kasmā panassa ajja evaṁ ahosīti? Tathāvidhaupanissayattā.",
  "atk-s0102a2:296_2": "Pubbe kira puññakaraṇakāle dve bhātaro ahesuṁ. Te ekatova sassaṁ akaṁsu. Tattha jeṭṭhakassa",
  "atk-s0102a2:296_3": "– ‘‘ekasmiṁ sasse navavāre aggasassadānaṁ mayā dātabba’’nti ahosi. So vappakāle bījaggaṁ",
  "atk-s0102a2:296_4": "nāma datvā gabbhakāle kaniṭṭhena saddhiṁ mantesi – ‘‘gabbhakāle gabbhaṁ phāletvā",
  "atk-s0102a2:296_5": "dassāmā’’ti kaniṭṭho – ‘‘taruṇasassaṁ nāsetukāmosī’’ti āha. Jeṭṭho kaniṭṭhassa ananuvattanabhāvaṁ",
  "atk-s0102a2:296_6": "ñatvā khettaṁ vibhajitvā attano koṭṭhāsato gabbhaṁ phāletvā khīraṁ nīharitvā sappinavanītena",
  "atk-s0102a2:296_7": "saṁyojetvā adāsi, puthukakāle puthukaṁ kāretvā adāsi, lāyanakāle lāyanaggaṁ, veṇikaraṇe",
  "atk-s0102a2:296_8": "veṇaggaṁ, kalāpādīsu kalāpaggaṁ, khalaggaṁ, khalabhaṇḍaggaṁ, koṭṭhagganti evaṁ ekasasse",
  "atk-s0102a2:296_9": "navavāre aggadānaṁ adāsi. Kaniṭṭho pana uddharitvā adāsi.",
  "atk-s0102a2:297_0": "Tesu jeṭṭhako aññāsikoṇḍaññatthero jāto. Bhagavā – ‘‘kassa nu kho ahaṁ paṭhamaṁ dhammaṁ",
  "atk-s0102a2:297_1": "deseyya’’nti olokento ‘‘aññāsikoṇḍañño ekasmiṁ sasse nava aggadānāni adāsi, imaṁ",
  "atk-s0102a2:297_2": "aggadhammaṁ tassa desessāmī’’ti sabbapaṭhamaṁ dhammaṁ desesi. So aṭṭhārasahi brahmakoṭīhi",
  "atk-s0102a2:297_3": "saddhiṁ sotāpattiphale patiṭṭhāsi. Kaniṭṭho pana ohīyitvā pacchā dānassa dinnattā",
  "atk-s0102a2:297_4": "satthu parinibbānakāle evaṁ cintetvā satthāraṁ daṭṭhukāmo ahosi.",
  "atk-s0102a2:298_0": "Mā tathāgataṁ viheṭhesīti thero kira – ‘‘ete aññatitthiyā nāma attano gahaṇameva",
  "atk-s0102a2:298_1": "gaṇhanti, tassa vissajjāpanatthāya bhagavato bahuṁ bhāsamānassa kāyavācāvihesā bhavissati,",
  "atk-s0102a2:298_2": "pakatiyāpi ca kilantoyeva bhagavā’’ti maññamāno evamāha. Paribbājako – ‘‘na me ayaṁ",
  "atk-s0102a2:298_3": "bhikkhu okāsaṁ karoti, atthikena pana anuvattitvā kāretabbo’’ti theraṁ anuvattanto",
  "atk-s0102a2:298_4": "dutiyampi tatiyampi āha.",
  "atk-s0102a2:299_0": "213.Assosikhoti sāṇidvāre ṭhitassa bhāsato pakatisoteneva assosi, sutvā ca pana subhaddasseva",
  "atk-s0102a2:299_1": "atthāya mahatā ussāhena āgatattā alaṁ ānandātiādimāha. Tattha alanti paṭikkhepatthe",
  "atk-s0102a2:299_2": "nipāto. Aññāpekkhovāti aññātukāmova hutvā. Abbhaññiṁsūti yathā tesaṁ paṭiññā, tatheva",
  "atk-s0102a2:299_3": "jāniṁsu. Idaṁ vuttaṁ hoti – sace nesaṁ sā paṭiññā niyyānikā, sabbe abbhaññaṁsu, no",
  "atk-s0102a2:299_4": "ce, na abbhaññaṁsu. Tasmā kiṁ tesaṁ paṭiññā niyyānikā, aniyyānikāti ayameva tassa",
  "atk-s0102a2:299_5": "pañhassa attho. Atha bhagavā tesaṁ aniyyānikabhāvakathanena atthābhāvato ceva okāsābhāvato",
  "atk-s0102a2:299_6": "ca ‘‘ala’’nti paṭikkhipitvā dhammameva desesi. Paṭhamayāmasmiñhi mallānaṁ dhammaṁ",
  "atk-s0102a2:299_7": "desetvā majjhimayāme subhaddassa, pacchimayāme bhikkhusaṅghaṁ ovaditvā balavapaccūsasamaye",
  "atk-s0102a2:299_8": "parinibbāyissāmicceva bhagavā āgato.",
  "atk-s0102a2:300_0": "214.Samaṇopi tattha na upalabbhatīti paṭhamo sotāpannasamaṇopi tattha natthi, dutiyo",
  "atk-s0102a2:300_1": "sakadāgāmisamaṇopi, tatiyo anāgāmisamaṇopi, catuttho arahattasamaṇopi tattha natthīti",
  "atk-s0102a2:300_2": "attho. ‘‘Imasmiṁ kho’’ti purimadesanāya aniyamato vatvā idāni attano sāsanaṁ niyamento",
  "atk-s0102a2:300_3": "āha. Suññā parappavādā samaṇebhīti catunnaṁ maggānaṁ atthāya āraddhavipassakehi catūhi,",
  "atk-s0102a2:300_4": "maggaṭṭhehi catūhi, phalaṭṭhehi catūhīti dvādasahi samaṇehi suññā parappavādā tucchā",
  "atk-s0102a2:300_5": "rittakā. Ime ca subhaddāti ime dvādasa bhikkhū. Sammā vihareyyunti ettha sotāpanno",
  "atk-s0102a2:300_6": "attano adhigataṭṭhānaṁ aññassa kathetvā taṁ sotāpannaṁ karonto sammā viharati nāma.",
  "atk-s0102a2:300_7": "Esa nayo sakadāgāmiādīsu. Sotāpattimaggaṭṭho aññampi sotāpattimaggaṭṭhaṁ karonto",
  "atk-s0102a2:300_8": "sammā viharati nāma. Esa nayo sesamaggaṭṭhesu. Sotāpattimaggatthāya āraddhavipassako",
  "atk-s0102a2:300_9": "attano paguṇaṁ kammaṭṭhānaṁ kathetvā aññampi sotāpattimaggatthāya āraddhavipassakaṁ",
  "atk-s0102a2:300_10": "karonto sammā viharati nāma. Esa nayo sesamaggatthāya āraddhavipassakesu. Idaṁ sandhāyāha",
  "atk-s0102a2:300_11": "– ‘‘sammā vihareyyu’’nti. Asuñño loko arahantehi assāti naḷavanaṁ saravanaṁ viya nirantaro assa.",
  "atk-s0102a2:301_0": "Ekūnatiṁso vayasāti vayena ekūnatiṁsavasso hutvā. Yaṁ pabbajinti ettha yanti nipātamattaṁ.",
  "atk-s0102a2:301_1": "Kiṁ kusalānuesīti ‘‘kiṁ kusala’’nti anuesanto pariyesanto. Tattha – ‘‘kiṁ kusala’’nti",
  "atk-s0102a2:301_2": "sabbaññutaññāṇaṁ adhippetaṁ, taṁ gavesantoti attho. Yato ahanti yato paṭṭhāya ahaṁ",
  "atk-s0102a2:301_3": "pabbajito, etthantare samadhikāni paññāsa vassāni hontīti dasseti. Ñāyassa dhammassāti",
  "atk-s0102a2:301_4": "ariyamaggadhammassa. Padesavattīti padese vipassanāmagge pavattanto. Ito bahiddhāti",
  "atk-s0102a2:301_5": "mama sāsanato bahiddhā. Samaṇopinatthīti padesavattivipassakopi natthi, paṭhamasamaṇo",
  "atk-s0102a2:301_6": "sotāpannopi natthīti vuttaṁ hoti.",
  "atk-s0102a2:302_0": "Ye etthāti ye tumhe ettha sāsane satthārā sammukhā antevāsikābhisekena abhisittā,",
  "atk-s0102a2:302_1": "tesaṁ vo lābhā tesaṁ vo suladdhanti. Bāhirasamaye kira yaṁ antevāsikaṁ ācariyo –",
  "atk-s0102a2:302_2": "‘‘imaṁ pabbājehi , imaṁ ovada, imaṁ anusāsā’’ti vadati, so tena attano ṭhāne ṭhapito",
  "atk-s0102a2:302_3": "hoti, tasmā tassa – ‘‘imaṁ pabbajehi, imaṁ ovada, imaṁ anusāsā’’ti ime lābhā honti.",
  "atk-s0102a2:302_4": "Therampi subhaddo tameva bāhirasamayaṁ gahetvā evamāha.",
  "atk-s0102a2:303_0": "Alattha khoti kathaṁ alattha? Thero kira naṁ ekamantaṁ netvā udakatumbato pānīyena",
  "atk-s0102a2:303_1": "sīsaṁ temetvā tacapañcakakammaṭṭhānaṁ kathetvā kesamassuṁ ohāretvā kāsāyāni vatthāni",
  "atk-s0102a2:303_2": "acchādāpetvā saraṇāni datvā bhagavato santikaṁ ānesi. Bhagavā upasampādetvā kammaṭṭhānaṁ",
  "atk-s0102a2:303_3": "ācikkhi. So taṁ gahetvā uyyānassa ekamante caṅkamaṁ adhiṭṭhāya ghaṭento vāyamanto",
  "atk-s0102a2:303_4": "vipassanaṁ vaḍḍhento saha paṭisambhidāhi arahattaṁ patvā āgamma bhagavantaṁ vanditvā",
  "atk-s0102a2:303_5": "nisīdi. Taṁ sandhāya – ‘‘acirūpasampanno kho panā’’tiādi vuttaṁ.",
  "atk-s0102a2:304_0": "So ca bhagavato pacchimo sakkhisāvako ahosīti saṅgītikārakānaṁ vacanaṁ. Tattha yo",
  "atk-s0102a2:304_1": "bhagavati dharamāne pabbajitvā aparabhāge upasampadaṁ labhitvā kammaṭṭhānaṁ gahetvā",
  "atk-s0102a2:304_2": "arahattaṁ pāpuṇāti, upasampadampi vā dharamāneyeva labhitvā aparabhāge kammaṭṭhānaṁ",
  "atk-s0102a2:304_3": "gahetvā arahattaṁ pāpuṇāti, kammaṭṭhānampi vā dharamāneyeva gahetvā aparabhāge arahattameva",
  "atk-s0102a2:304_4": "pāpuṇāti, sabbopi so pacchimo sakkhisāvako. Ayaṁ pana dharamāneyeva bhagavati pabbajito",
  "atk-s0102a2:304_5": "ca upasampanno ca kammaṭṭhānañca gahetvā arahattaṁ pattoti.",
  "atk-s0102a2:305": "Pañcamabhāṇavāravaṇṇanā niṭṭhitā.",
  "atk-s0102a2:306": "Tathāgatapacchimavācāvaṇṇanā",
  "atk-s0102a2:307_0": "216. Idāni bhikkhusaṅghassa ovādaṁ ārabhi, taṁ dassetuṁ atha kho bhagavātiādi vuttaṁ.",
  "atk-s0102a2:307_1": "Tattha desito paññattoti dhammopi desito ceva paññatto ca, vinayopi desito ceva paññatto",
  "atk-s0102a2:307_2": "ca. Paññatto ca nāma ṭhapito paṭṭhapitoti attho. So vo mamaccayenāti so dhammavinayo",
  "atk-s0102a2:307_3": "tumhākaṁ mamaccayena satthā. Mayā hi vo ṭhiteneva – ‘‘idaṁ lahukaṁ, idaṁ garukaṁ,",
  "atk-s0102a2:307_4": "idaṁ satekicchaṁ, idaṁ atekicchaṁ, idaṁ lokavajjaṁ, idaṁ paṇṇattivajjaṁ, ayaṁ āpatti",
  "atk-s0102a2:307_5": "puggalassa santike vuṭṭhāti, ayaṁ āpatti gaṇassa santike vuṭṭhāti, ayaṁ saṅghassa",
  "atk-s0102a2:307_6": "santike vuṭṭhātī’’ti sattāpattikkhandhavasena otiṇṇe vatthusmiṁ sakhandhakaparivāro",
  "atk-s0102a2:307_7": "ubhatovibhaṅgo vinayo nāma desito, taṁ sakalampi vinayapiṭakaṁ mayi parinibbute tumhākaṁ",
  "atk-s0102a2:307_8": "satthukiccaṁ sādhessati.",
  "atk-s0102a2:308_0": "Ṭhiteneva ca mayā – ‘‘ime cattāro satipaṭṭhānā, cattāro sammappadhānā, cattāro iddhipādā,",
  "atk-s0102a2:308_1": "pañca indriyāni, pañca balāni, satta bojjhaṅgā, ariyo aṭṭhaṅgiko maggo’’ti tena tenākārena",
  "atk-s0102a2:308_2": "ime dhamme vibhajitvā vibhajitvā suttantapiṭakaṁ desitaṁ, taṁ sakalampi suttantapiṭakaṁ",
  "atk-s0102a2:308_3": "mayi parinibbute tumhākaṁ satthukiccaṁ sādhessati. Ṭhiteneva ca mayā – ‘‘ime pañcakkhandhā,",
  "atk-s0102a2:308_4": "dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū,",
  "atk-s0102a2:308_5": "cattāro āhārā, satta phassā, satta vedanā, satta saññā, satta sañcetanā, satta cittāni.",
  "atk-s0102a2:308_6": "Tatrāpi ‘ettakā dhammā kāmāvacarā, ettakā rūpāvacarā, ettakā arūpāvacarā, ettakā",
  "atk-s0102a2:308_7": "pariyāpannā, ettakā apariyāpannā, ettakā lokiyā, ettakā lokuttarā’ti’’ ime dhamme",
  "atk-s0102a2:308_8": "vibhajitvā vibhajitvā catuvīsatisamantapaṭṭhānaanantanayamahāpaṭṭhānapaṭimaṇḍitaṁ",
  "atk-s0102a2:308_9": "abhidhammapiṭakaṁ desitaṁ, taṁ sakalampi abhidhammapiṭakaṁ mayi parinibbute tumhākaṁ",
  "atk-s0102a2:308_10": "satthukiccaṁ sādhessati.",
  "atk-s0102a2:309_0": "Iti sabbampetaṁ abhisambodhito yāva parinibbānā pañcacattālīsavassāni bhāsitaṁ lapitaṁ",
  "atk-s0102a2:309_1": "– ‘‘tīṇi piṭakāni, pañca nikāyā, navaṅgāni, caturāsīti dhammakkhandhasahassānī’’ti",
  "atk-s0102a2:309_2": "evaṁ mahāpabhedaṁ hoti. Iti imāni caturāsīti dhammakkhandhasahassāni tiṭṭhanti, ahaṁ",
  "atk-s0102a2:309_3": "ekova parinibbāyāmi. Ahañca kho pana dāni ekakova ovadāmi anusāsāmi, mayi parinibbute",
  "atk-s0102a2:309_4": "imāni caturāsīti dhammakkhandhasahassāni tumhe ovadissanti anusāsissantīti evaṁ bhagavā",
  "atk-s0102a2:309_5": "bahūni kāraṇāni dassento – ‘‘so vo mamaccayena satthā’’ti ovaditvā puna anāgate cārittaṁ",
  "atk-s0102a2:309_6": "dassento yathā kho panātiādimāha.",
  "atk-s0102a2:310_0": "Tattha samudācarantīti kathenti voharanti. Nāmena vā gottena vāti navakāti avatvā",
  "atk-s0102a2:310_1": "‘‘tissa, nāgā’’ti evaṁ nāmena vā, ‘‘kassapa, gotamā’’ti evaṁ gottena vā, ‘‘āvuso",
  "atk-s0102a2:310_2": "tissa, āvuso kassapā’’ti evaṁ āvusovādena vā samudācaritabbo. Bhanteti vā āyasmāti",
  "atk-s0102a2:310_3": "vāti bhante tissa, āyasmā tissāti evaṁ samudācaritabbo. Samūhanatūti ākaṅkhamāno",
  "atk-s0102a2:310_4": "samūhanatu, yadi icchati samūhaneyyāti attho. Kasmā pana samūhanathāti ekaṁseneva",
  "atk-s0102a2:310_5": "avatvā vikappavacaneneva ṭhapesīti? Mahākassapassa balaṁ diṭṭhattā. Passati hi bhagavā",
  "atk-s0102a2:310_6": "– ‘‘samūhanathāti vuttepi saṅgītikāle kassapo na samūhanissatī’’ti. Tasmā vikappeneva ṭhapesi.",
  "atk-s0102a2:311_0": "Tattha – ‘‘ekacce therā evamāhaṁsu – cattāri pārājikāni ṭhapetvā avasesāni khuddānukhuddakānī’’tiādinā",
  "atk-s0102a2:311_1": "nayena pañcasatikasaṅgītiyaṁ khuddānukhuddakakathā āgatāva vinicchayo pettha samantapāsādikāyaṁ",
  "atk-s0102a2:311_2": "vutto. Keci panāhu – ‘‘bhante, nāgasena, katamaṁ khuddakaṁ, katamaṁ anukhuddaka’’nti",
  "atk-s0102a2:311_3": "milindena raññā pucchito. ‘‘Dukkaṭaṁ, mahārāja, khuddakaṁ, dubbhāsitaṁ anukhuddaka’’nti",
  "atk-s0102a2:311_4": "vuttattā nāgasenatthero khuddānukhuddakaṁ jānāti. Mahākassapo pana taṁ ajānanto –",
  "atk-s0102a2:312_0": "‘‘Suṇātu me, āvuso, saṅgho santamhākaṁ sikkhāpadāni gihigatāni, gihinopi jānanti",
  "atk-s0102a2:312_1": "– ‘‘idaṁ vo samaṇānaṁ sakyaputtiyānaṁ kappati, idaṁ vo na kappatī’’ti. Sace mayaṁ",
  "atk-s0102a2:312_2": "khuddānukhuddakāni sikkhāpadāni samūhanissāma, bhavissanti vattāro – ‘‘dhūmakālikaṁ",
  "atk-s0102a2:312_3": "samaṇena gotamena sāvakānaṁ sikkhāpadaṁ paññattaṁ, yāva nesaṁ satthā aṭṭhāsi, tāvime",
  "atk-s0102a2:312_4": "sikkhāpadesu sikkhiṁsu, yato imesaṁ satthā parinibbuto, na dānime sikkhāpadesu sikkhantī’’ti.",
  "atk-s0102a2:312_5": "Yadi saṅghassa pattakallaṁ, saṅgho apaññattaṁ na paññapeyya, paññattaṁ na samucchindeyya,",
  "atk-s0102a2:312_6": "yathāpaññattesu sikkhāpadesu samādāya vatteyya. Esā ñattīti –",
  "atk-s0102a2:313_0": "Kammavācaṁ sāvesīti. Na taṁ evaṁ gahetabbaṁ. Nāgasenatthero hi – ‘‘paravādino okāso",
  "atk-s0102a2:313_1": "mā ahosī’’ti evamāha. Mahākassapatthero ‘‘khuddānukhuddakāpattiṁ na samūhanissāmī’’ti kammavācaṁ sāvesi.",
  "atk-s0102a2:314": "Brahmadaṇḍakathāpi saṅgītiyaṁ āgatattāsamantapāsādikāyaṁ vinicchitā.",
  "atk-s0102a2:315_0": "Kaṅkhāti dveḷhakaṁ. Vimatīti vinicchituṁ asamatthatā, buddho nu kho, na buddho nu",
  "atk-s0102a2:315_1": "kho, dhammo nu kho, na dhammo nu kho, saṅgho nu kho, na saṅgho nu kho, maggo nu kho,",
  "atk-s0102a2:315_2": "na maggo nu kho, paṭipadā nu kho, na paṭipadā nu khoti yassa saṁsayo uppajjeyya,",
  "atk-s0102a2:315_3": "taṁ vo vadāmi ‘‘pucchatha bhikkhave’’ti ayamettha saṅkhepattho. Satthugāravenāpi",
  "atk-s0102a2:315_4": "na puccheyyāthāti mayaṁ satthusantike pabbajimha, cattāro paccayāpi no satthu santakāva,",
  "atk-s0102a2:315_5": "te mayaṁ ettakaṁ kālaṁ kaṅkhaṁ akatvā na arahāma ajja pacchimakāle kaṅkhaṁ kātunti",
  "atk-s0102a2:315_6": "sace evaṁ satthari gāravena na pucchatha. Sahāyakopi bhikkhave sahāyakassa ārocetūti",
  "atk-s0102a2:315_7": "tumhākaṁ yo yassa bhikkhuno sandiṭṭho sambhatto, so tassa ārocetu, ahaṁ etassa bhikkhussa",
  "atk-s0102a2:315_8": "kathessāmi, tassa kathaṁ sutvā sabbe nikkaṅkhā bhavissathāti dasseti.",
  "atk-s0102a2:316_0": "Evaṁ pasannoti evaṁ saddahāmi ahanti attho. Ñāṇamevāti nikkaṅkhabhāvapaccakkhakaraṇañāṇaṁyeva,",
  "atk-s0102a2:316_1": "ettha tathāgatassa na saddhāmattanti attho. Imesañhi, ānandāti imesaṁ antosāṇiyaṁ",
  "atk-s0102a2:316_2": "nisinnānaṁ pañcannaṁ bhikkhusatānaṁ. Yo pacchimakoti yo guṇavasena pacchimako. Ānandattheraṁyeva sandhāyāha.",
  "atk-s0102a2:317_0": "218.Appamādena sampādethāti satiavippavāsena sabbakiccāni sampādeyyātha. Iti bhagavā",
  "atk-s0102a2:317_1": "parinibbānamañce nipanno pañcacattālīsa vassāni dinnaṁ ovādaṁ sabbaṁ ekasmiṁ appamādapadeyeva",
  "atk-s0102a2:317_2": "pakkhipitvā adāsi. Ayaṁ tathāgatassa pacchimā vācāti idaṁ pana saṅgītikārakānaṁ vacanaṁ.",
  "atk-s0102a2:318": "Parinibbutakathāvaṇṇanā",
  "atk-s0102a2:319_0": "219. Ito paraṁ yaṁ parinibbānaparikammaṁ katvā bhagavā parinibbuto, taṁ dassetuṁ",
  "atk-s0102a2:319_1": "atha kho bhagavā paṭhamaṁ jhānantiādi vuttaṁ. Tattha parinibbuto bhanteti nirodhaṁ",
  "atk-s0102a2:319_2": "samāpannassa bhagavato assāsapassāsānaṁ abhāvaṁ disvā pucchati. Na āvusoti thero",
  "atk-s0102a2:319_3": "kathaṁ jānāti? Thero kira satthārā saddhiṁyeva taṁ taṁ samāpattiṁ samāpajjanto yāva",
  "atk-s0102a2:319_4": "nevasaññānāsaññāyatanā vuṭṭhānaṁ, tāva gantvā idāni bhagavā nirodhaṁ samāpanno, antonirodhe",
  "atk-s0102a2:319_5": "ca kālaṅkiriyā nāma natthīti jānāti.",
  "atk-s0102a2:320_0": "Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṁ",
  "atk-s0102a2:320_1": "samāpajji…pe… tatiyajjhānā vuṭṭhahitvā catutthajjhānaṁ samāpajjīti ettha bhagavā",
  "atk-s0102a2:320_2": "catuvīsatiyā ṭhānesu paṭhamajjhānaṁ samāpajji, terasasu ṭhānesu dutiyajjhānaṁ, tathā",
  "atk-s0102a2:320_3": "tatiyajjhānaṁ, pannarasasu ṭhānesu catutthajjhānaṁ samāpajji. Kathaṁ? Dasasu asubhesu,",
  "atk-s0102a2:320_4": "dvattiṁsākāre aṭṭhasu kasiṇesu, mettākaruṇāmuditāsu, ānāpāne, paricchedākāseti imesu",
  "atk-s0102a2:320_5": "tāva catuvīsatiyā ṭhānesu paṭhamajjhānaṁ samāpajji. Ṭhapetvā pana dvattiṁsākārañca",
  "atk-s0102a2:320_6": "dasa asubhāni ca sesesu terasasu dutiyajjhānaṁ , tesuyeva ca tatiyajjhānaṁ samāpajji.",
  "atk-s0102a2:320_7": "Aṭṭhasu pana kasiṇesu, upekkhābrahmavihāre, ānāpāne, paricchedākāse, catūsu arūpesūti",
  "atk-s0102a2:320_8": "imesu pannarasasu ṭhānesu catutthajjhānaṁ samāpajji. Ayampi ca saṅkhepakathāva. Nibbānapuraṁ",
  "atk-s0102a2:320_9": "pavisanto pana bhagavā dhammassāmī sabbāpi catuvīsatikoṭisatasahassasaṅkhyā samāpattiyo",
  "atk-s0102a2:320_10": "pavisitvā videsaṁ gacchanto ñātijanaṁ āliṅgetvā viya sabbasamāpattisukhaṁ anubhavitvā paviṭṭho.",
  "atk-s0102a2:321_0": "Catutthajjhānā vuṭṭhahitvā samanantarā bhagavā parinibbāyīti ettha jhānasamanantaraṁ,",
  "atk-s0102a2:321_1": "paccavekkhaṇāsamanantaranti dve samanantarāni. Tattha jhānā vuṭṭhāya bhavaṅgaṁ otiṇṇassa",
  "atk-s0102a2:321_2": "tattheva parinibbānaṁ jhānasamanantaraṁ nāma. Jhānā vuṭṭhahitvā puna jhānaṅgāni paccavekkhitvā",
  "atk-s0102a2:321_3": "bhavaṅgaṁ otiṇṇassa tattheva parinibbānaṁ paccavekkhaṇāsamanantaraṁ nāma. Imānipi",
  "atk-s0102a2:321_4": "dve samanantarāneva. Bhagavā pana jhānaṁ samāpajjitvā jhānā vuṭṭhāya jhānaṅgāni paccavekkhitvā",
  "atk-s0102a2:321_5": "bhavaṅgacittena abyākatena dukkhasaccena parinibbāyi. Ye hi keci buddhā vā paccekabuddhā",
  "atk-s0102a2:321_6": "vā ariyasāvakā vā antamaso kunthakipillikaṁ upādāya sabbe bhavaṅgacitteneva abyākatena",
  "atk-s0102a2:321_7": "dukkhasaccena kālaṅkarontīti. Mahābhūmicālādīni vuttanayānevāti.",
  "atk-s0102a2:322": "220.Bhūtāti sattā. Appaṭipuggaloti paṭibhāgapuggalavirahito. Balappattoti dasavidhañāṇabalaṁ patto.",
  "atk-s0102a2:323": "221.Uppādavayadhamminoti uppādavayasabhāvā. Tesaṁ vūpasamoti tesaṁ saṅkhārānaṁ vūpasamo, asaṅkhataṁ nibbānameva sukhanti attho.",
  "atk-s0102a2:324_0": "222.Nāhu assāsapassāsoti na jāto assāsapassāso. Anejoti taṇhāsaṅkhātāya ejāya abhāvena",
  "atk-s0102a2:324_1": "anejo. Santimārabbhāti anupādisesaṁ nibbānaṁ ārabbha paṭicca sandhāya. Yaṁ kālamakarīti",
  "atk-s0102a2:324_2": "yo kālaṁ akari. Idaṁ vuttaṁ hoti – ‘‘āvuso, yo mama satthā buddhamuni santiṁ gamissāmīti,",
  "atk-s0102a2:324_3": "santiṁ ārabbha kālamakari, tassa ṭhitacittassa tādino idāni assāsapassāso na jāto,",
  "atk-s0102a2:324_4": "natthi, nappavattatī’’ti.",
  "atk-s0102a2:325_0": "Asallīnenāti alīnena asaṅkuṭitena suvikasiteneva cittena. Vedanaṁ ajjhavāsayīti vedanaṁ",
  "atk-s0102a2:325_1": "adhivāsesi, na vedanānuvattī hutvā ito cito ca samparivatti. Vimokkhoti kenaci dhammena",
  "atk-s0102a2:325_2": "anāvaraṇavimokkho sabbaso apaññattibhāvūpagamo pajjotanibbānasadiso jāto.",
  "atk-s0102a2:326": "223.Tadāsīti ‘‘saha parinibbānā mahābhūmicālo’’ti evaṁ heṭṭhā vuttaṁ bhūmicālameva sandhāyāha. Tañhi lomahaṁsanañca bhiṁsanakañca āsi. Sabbākāravarūpeteti sabbavarakāraṇūpete.",
  "atk-s0102a2:327_0": "224.Avītarāgāti puthujjanā ceva sotāpannasakadāgāmino ca. Tesañhi domanassaṁ appahīnaṁ.",
  "atk-s0102a2:327_1": "Tasmā tepi bāhā paggayha kandanti. Ubhopi hatthe sīse ṭhapetvā rodantīti sabbaṁ purimanayeneva veditabbaṁ.",
  "atk-s0102a2:328_0": "225.Ujjhāyantīti ‘‘ayyā attanāpi adhivāsetuṁ na sakkonti, sesajanaṁ kathaṁ samassāsessantī’’ti",
  "atk-s0102a2:328_1": "vadantiyo ujjhāyanti. Kathaṁbhūtā pana bhante āyasmā anuruddho devatā manasikarotīti",
  "atk-s0102a2:328_2": "devatā, bhante, kathaṁbhūtā āyasmā anuruddho sallakkheti, kiṁ tā satthu parinibbānaṁ adhivāsentīti?",
  "atk-s0102a2:329_0": "Atha tāsaṁ pavattidassanatthaṁ thero santāvusotiādimāha. Taṁ vuttatthameva. Rattāvasesanti",
  "atk-s0102a2:329_1": "balavapaccūse parinibbutattā rattiyā avasesaṁ cullakaddhānaṁ. Dhammiyā kathāyāti",
  "atk-s0102a2:329_2": "aññā pāṭiyekkā dhammakathā nāma natthi, ‘‘āvuso sadevake nāma loke appaṭipuggalassa",
  "atk-s0102a2:329_3": "satthuno ayaṁ maccurājā na lajjati, kimaṅgaṁ pana lokiyamahājanassa lajjissatī’’ti",
  "atk-s0102a2:329_4": "evarūpāya pana maraṇapaṭisaṁyuttāya kathāya vītināmesuṁ. Tesañhi taṁ kathaṁ kathentānaṁ",
  "atk-s0102a2:329_5": "muhutteneva aruṇaṁ uggacchi.",
  "atk-s0102a2:330_0": "226.Atha khoti aruṇuggaṁ disvāva thero theraṁ etadavoca. Teneva karaṇīyenāti kīdisena",
  "atk-s0102a2:330_1": "nu kho parinibbānaṭṭhāne mālāgandhādisakkārena bhavitabbaṁ, kīdisena bhikkhusaṅghassa",
  "atk-s0102a2:330_2": "nisajjaṭṭhānena bhavitabbaṁ, kīdisena khādanīyabhojanīyena bhavitabbanti, evaṁ yaṁ",
  "atk-s0102a2:330_3": "bhagavato parinibbutabhāvaṁ sutvā kattabbaṁ teneva karaṇīyena.",
  "atk-s0102a2:331": "Buddhasarīrapūjāvaṇṇanā",
  "atk-s0102a2:332": "227.Sabbañca tāḷāvacaranti sabbaṁ tūriyabhaṇḍaṁ. Sannipātethāti bheriṁ carāpetvā samāharatha. Te tatheva akaṁsu. Maṇḍalamāḷeti dussamaṇḍalamāḷe. Paṭiyādentāti sajjentā.",
  "atk-s0102a2:333_0": "Dakkhiṇena dakkhiṇanti nagarassa dakkhiṇadisābhāgeneva dakkhiṇadisābhāgaṁ. Bāhirena",
  "atk-s0102a2:333_1": "bāhiranti antonagaraṁ appavesetvā bāhireneva nagarassa bāhirapassaṁ haritvā. Dakkhiṇato",
  "atk-s0102a2:333_2": "nagarassāti anurādhapurassa dakkhiṇadvārasadise ṭhāne ṭhapetvā sakkārasammānaṁ katvā",
  "atk-s0102a2:333_3": "jetavanasadise ṭhāne jhāpessāmāti attho.",
  "atk-s0102a2:334_0": "228.Aṭṭha mallapāmokkhāti majjhimavayā thāmasampannā aṭṭhamallarājāno. Sīsaṁ nhātāti",
  "atk-s0102a2:334_1": "sīsaṁ dhovitvā nahātā. Āyasmantaṁ anuruddhanti therova dibbacakkhukoti pākaṭo, tasmā",
  "atk-s0102a2:334_2": "te santesupi aññesu mahātheresu – ‘‘ayaṁ no pākaṭaṁ katvā kathessatī’’ti theraṁ pucchiṁsu.",
  "atk-s0102a2:334_3": "Kathaṁ pana, bhante, devatānaṁ adhippāyoti bhante, amhākaṁ tāva adhippāyaṁ jānāma.",
  "atk-s0102a2:334_4": "Devatānaṁ kathaṁ adhippāyoti pucchanti. Thero paṭhamaṁ tesaṁ adhippāyaṁ dassento",
  "atk-s0102a2:334_5": "tumhākaṁ khotiādimāha. Makuṭabandhanaṁ nāma mallānaṁ cetiyanti mallarājūnaṁ pasādhanamaṅgalasālāya",
  "atk-s0102a2:334_6": "etaṁ nāmaṁ. Cittīkataṭṭhena panesā ‘‘cetiya’’nti vuccati.",
  "atk-s0102a2:335_0": "229.Yāvasandhisamalasaṅkaṭīrāti ettha sandhi nāma gharasandhi. Samalaṁ nāma gūtharāsiniddhamanapanāḷi.",
  "atk-s0102a2:335_1": "Saṅkaṭīraṁ nāma saṅkāraṭṭhānaṁ. Dibbehi ca mānusakehi ca naccehīti upari devatānaṁ",
  "atk-s0102a2:335_2": "naccāni honti, heṭṭhā manussānaṁ. Esa nayo gītādīsu. Apica devatānaṁ antare manussā,",
  "atk-s0102a2:335_3": "manussānaṁ antare devatāti evampi sakkarontā pūjentā agamaṁsu. Majjhena majjhaṁ nagarassa",
  "atk-s0102a2:335_4": "haritvāti evaṁ hariyamāne bhagavato sarīre bandhulamallasenāpatibhariyā mallikā nāma",
  "atk-s0102a2:335_5": "– ‘‘bhagavato sarīraṁ āharantī’’ti sutvā attano sāmikassa kālaṁ kiriyato paṭṭhāya",
  "atk-s0102a2:335_6": "aparibhuñjitvā ṭhapitaṁ visākhāya pasādhanasadisaṁ mahālatāpasādhanaṁ nīharāpetvā",
  "atk-s0102a2:335_7": "– ‘‘iminā satthāraṁ pūjessāmī’’ti taṁ majjāpetvā gandhodakena dhovitvā dvāre ṭhitā.",
  "atk-s0102a2:336_0": "Taṁ kira pasādhanaṁ tāsañca dvinnaṁ itthīnaṁ, devadāniyacorassa geheti tīsuyeva ṭhānesu",
  "atk-s0102a2:336_1": "ahosi. Sā ca satthu sarīre dvāraṁ sampatte – ‘‘otāretha, tātā, satthusarīra’’nti",
  "atk-s0102a2:336_2": "vatvā taṁ pasādhanaṁ satthusarīre paṭimuñci. Taṁ sīsato paṭṭhāya paṭimukkaṁ yāvapādatalāgataṁ.",
  "atk-s0102a2:336_3": "Suvaṇṇavaṇṇaṁ bhagavato sarīraṁ sattaratanamayena mahāpasādhanena pasādhitaṁ ativiya",
  "atk-s0102a2:336_4": "virocittha. Taṁ sā disvā pasannacittā patthanaṁ akāsi – ‘‘bhagavā yāva vaṭṭe saṁsarissāmi,",
  "atk-s0102a2:336_5": "tāva me pāṭiyekkaṁ pasādhanakiccaṁ mā hotu, niccaṁ paṭimukkapasādhanasadisameva sarīraṁ hotū’’ti.",
  "atk-s0102a2:337_0": "Atha bhagavantaṁ sattaratanamayena mahāpasādhanena ukkhipitvā puratthimena dvārena",
  "atk-s0102a2:337_1": "nīharitvā puratthimena nagarassa makuṭabandhanaṁ mallānaṁ cetiyaṁ, ettha bhagavato",
  "atk-s0102a2:337_2": "sarīraṁ nikkhipiṁsu.",
  "atk-s0102a2:338": "Mahākassapattheravatthuvaṇṇanā",
  "atk-s0102a2:339_0": "231.Pāvāyakusināranti pāvānagare piṇḍāya caritvā ‘‘kusināraṁ gamissāmī’’ti addhānamaggappaṭipanno",
  "atk-s0102a2:339_1": "hoti. Rukkhamūle nisīdīti ettha kasmā divāvihāranti na vuttaṁ? Divāvihāratthāya anisinnattā.",
  "atk-s0102a2:339_2": "Therassa hi parivārā bhikkhū sabbe sukhasaṁvaddhitā mahāpuññā. Te majjhanhikasamaye",
  "atk-s0102a2:339_3": "tattapāsāṇasadisāya bhūmiyā padasā gacchantā kilamiṁsu. Thero te disvā – ‘‘bhikkhū",
  "atk-s0102a2:339_4": "kilamanti, gantabbaṭṭhānañca na dūraṁ, thokaṁ vissamitvā darathaṁ paṭippassambhetvā",
  "atk-s0102a2:339_5": "sāyanhasamaye kusināraṁ gantvā dasabalaṁ passissāmī’’ti maggā okkamma aññatarasmiṁ",
  "atk-s0102a2:339_6": "rukkhamūle saṅghāṭiṁ paññapetvā udakatumbato udakena hatthapāde sītale katvā nisīdi.",
  "atk-s0102a2:339_7": "Parivārabhikkhūpissa rukkhamūle nisīditvā yoniso manasikāre kammaṁ kurumānā tiṇṇaṁ",
  "atk-s0102a2:339_8": "ratanānaṁ vaṇṇaṁ bhaṇamānā nisīdiṁsu. Iti darathavinodanatthāya nisinnattā ‘‘divāvihāra’’nti na vuttaṁ.",
  "atk-s0102a2:340": "Mandāravapupphaṁ gahetvāti mahāpātippamāṇaṁ pupphaṁ āgantukadaṇḍake ṭhapetvā chattaṁ viya gahetvā. Addasa khoti āgacchantaṁ dūrato addasa. Disvā ca pana cintesi –",
  "atk-s0102a2:341_0": "‘‘Etaṁ ājīvakassa hatthe mandāravapupphaṁ paññāyati, etañca na sabbadā manussapathe",
  "atk-s0102a2:341_1": "paññāyati, yadā pana koci iddhimā iddhiṁ vikubbati, tadā sabbaññubodhisattassa ca",
  "atk-s0102a2:341_2": "mātukucchiokkamanādīsu hoti. Na kho pana ajja kenaci iddhivikubbanaṁ kataṁ, na me",
  "atk-s0102a2:341_3": "satthā mātukucchiṁ okkanto, na kucchito nikkhamanto, nāpissa ajja abhisambodhi, na",
  "atk-s0102a2:341_4": "dhammacakkappavattanaṁ, na yamakapāṭihāriyaṁ, na devorohaṇaṁ, na āyusaṅkhārossajjanaṁ.",
  "atk-s0102a2:341_5": "Mahallako pana me satthā dhuvaṁ parinibbuto bhavissatī’’ti.",
  "atk-s0102a2:342_0": "Tato – ‘‘pucchāmi na’’nti cittaṁ uppādetvā – ‘‘sace kho pana nisinnakova pucchāmi,",
  "atk-s0102a2:342_1": "satthari agāravo kato bhavissatī’’ti uṭṭhahitvā ṭhitaṭṭhānato apakkamma chaddanto",
  "atk-s0102a2:342_2": "nāgarājā maṇicammaṁ viya dasabaladattiyaṁ meghavaṇṇaṁ paṁsukūlacīvaraṁ pārupitvā",
  "atk-s0102a2:342_3": "dasanakhasamodhānasamujjalaṁ añjaliṁ sirasmiṁ patiṭṭhapetvā satthari katena gāravena",
  "atk-s0102a2:342_4": "ājīvakassa abhimukho hutvā – ‘‘āvuso, amhākaṁ satthāraṁ jānāsī’’ti āha. Kiṁ pana",
  "atk-s0102a2:342_5": "satthu parinibbānaṁ jānanto pucchi ajānantoti? Āvajjanapaṭibaddhaṁ khīṇāsavānaṁ jānanaṁ,",
  "atk-s0102a2:342_6": "anāvajjitattā panesa ajānanto pucchīti eke. Thero samāpattibahulo, rattiṭṭhānadivāṭṭhānaleṇamaṇḍapādīsu",
  "atk-s0102a2:342_7": "niccaṁ samāpattibaleneva yāpeti, kulasantakampi gāmaṁ pavisitvā dvāre samāpattiṁ",
  "atk-s0102a2:342_8": "samāpajjitvā samāpattito vuṭṭhitova bhikkhaṁ gaṇhāti. Thero kira iminā pacchimena",
  "atk-s0102a2:342_9": "attabhāvena mahājanānuggahaṁ karissāmi – ‘‘ye mayhaṁ bhikkhaṁ vā denti gandhamālādīhi",
  "atk-s0102a2:342_10": "vā sakkāraṁ karonti, tesaṁ taṁ mahapphalaṁ hotū’’ti evaṁ karoti. Tasmā samāpattibahulatāya",
  "atk-s0102a2:342_11": "na jānāti. Iti ajānantova pucchatīti vadanti, taṁ na gahetabbaṁ.",
  "atk-s0102a2:343_0": "Na hettha ajānanakāraṇaṁ atthi. Abhilakkhitaṁ satthu parinibbānaṁ ahosi, dasasahassilokadhātukampanādīhi",
  "atk-s0102a2:343_1": "nimittehi. Therassa pana parisāya kehici bhikkhūhi bhagavā diṭṭhapubbo, kehici na",
  "atk-s0102a2:343_2": "diṭṭhapubbo, tattha yehipi diṭṭhapubbo, tepi passitukāmāva, yehipi adiṭṭhapubbo,",
  "atk-s0102a2:343_3": "tepi passitukāmāva. Tattha yehi na diṭṭhapubbo, te atidassanakāmatāya gantvā ‘‘kuhiṁ",
  "atk-s0102a2:343_4": "bhagavā’’ti pucchantā ‘‘parinibbuto’’ti sutvā sandhāretuṁ nāsakkhissanti. Cīvarañca",
  "atk-s0102a2:343_5": "pattañca chaḍḍetvā ekavatthā vā dunnivatthā vā duppārutā vā urāni paṭipisantā parodissanti.",
  "atk-s0102a2:343_6": "Tattha manussā – ‘‘mahākassapattherena saddhiṁ āgatā paṁsukūlikā sayampi itthiyo",
  "atk-s0102a2:343_7": "viya parodanti, te kiṁ amhe samassāsessantī’’ti mayhaṁ dosaṁ dassanti. Idaṁ pana",
  "atk-s0102a2:343_8": "suññaṁ mahāaraññaṁ, idha yathā tathā rodantesu doso natthi. Purimataraṁ sutvā nāma",
  "atk-s0102a2:343_9": "sokopi tanuko hotīti bhikkhūnaṁ satuppādanatthāya jānantova pucchi.",
  "atk-s0102a2:344": "Ajja sattāhaparinibbuto samaṇo gotamoti ajja samaṇo gotamo sattāhaparinibbuto. Tato me idanti tato samaṇassa gotamassa parinibbutaṭṭhānato.",
  "atk-s0102a2:345_0": "232.Subhaddo nāma vuḍḍhapabbajitoti ‘‘subhaddo’’ti tassa nāmaṁ. Vuḍḍhakāle pana pabbajitattā",
  "atk-s0102a2:345_1": "‘‘vuḍḍhapabbajito’’ti vuccati. Kasmā pana so evamāha? Bhagavati āghātena. Ayaṁ kireso",
  "atk-s0102a2:345_2": "khandhake āgate ātumāvatthusmiṁ nahāpitapubbako vuḍḍhapabbajito bhagavati kusinārato",
  "atk-s0102a2:345_3": "nikkhamitvā aḍḍhateḷasehi bhikkhusatehi saddhiṁ ātumaṁ āgacchante bhagavā āgacchatīti",
  "atk-s0102a2:345_4": "sutvā – ‘‘āgatakāle yāgupānaṁ karissāmī’’ti sāmaṇerabhūmiyaṁ ṭhite dve putte etadavoca",
  "atk-s0102a2:345_5": "– ‘‘bhagavā kira, tātā, ātumaṁ āgacchati mahatā bhikkhusaṅghena saddhiṁ aḍḍhateḷasehi",
  "atk-s0102a2:345_6": "bhikkhusatehi; gacchatha tumhe, tātā, khurabhaṇḍaṁ ādāya nāḷiyāvāpakena anugharakaṁ",
  "atk-s0102a2:345_7": "anugharakaṁ āhiṇḍatha loṇampi telampi taṇḍulampi khādanīyampi saṁharatha bhagavato",
  "atk-s0102a2:345_8": "āgatassa yāgupānaṁ karissāmā’’ti (mahāva. 303). Te tathā akaṁsu.",
  "atk-s0102a2:346_0": "Manussā te dārake mañjuke paṭibhāneyyake disvā kāretukāmāpi akāretukāmāpi kārentiyeva.",
  "atk-s0102a2:346_1": "Katakāle – ‘‘kiṁ gaṇhissatha tātā’’ti pucchanti. Te vadanti – ‘‘na amhākaṁ aññena",
  "atk-s0102a2:346_2": "kenaci attho, pitā pana no bhagavato, āgatakāle yāgudānaṁ dātukāmo’’ti. Taṁ sutvā",
  "atk-s0102a2:346_3": "manussā aparigaṇetvāva yaṁ te sakkonti āharituṁ, sabbaṁ denti. Yampi na sakkonti,",
  "atk-s0102a2:346_4": "manussehi pesenti. Atha bhagavati ātumaṁ āgantvā bhusāgāraṁ paviṭṭhe subhaddo sāyanhasamayaṁ",
  "atk-s0102a2:346_5": "gāmadvāraṁ gantvā manusse āmantesi – ‘‘upāsakā, nāhaṁ tumhākaṁ santikā aññaṁ kiñci",
  "atk-s0102a2:346_6": "paccāsīsāmi, mayhaṁ dārakehi ābhatāni taṇḍulādīniyeva saṅghassa pahonti. Yaṁ hatthakammaṁ,",
  "atk-s0102a2:346_7": "taṁ me dethā’’ti. ‘‘Idañcidañca gaṇhathā’’ti sabbūpakaraṇāni gāhetvā vihāre uddhanāni",
  "atk-s0102a2:346_8": "kāretvā ekaṁ kāḷakaṁ kāsāvaṁ nivāsetvā tādisameva pārupitvā – ‘‘idaṁ karotha, idaṁ",
  "atk-s0102a2:346_9": "karothā’’ti sabbarattiṁ vicārento satasahassaṁ vissajjetvā bhojjayāguñca madhugoḷakañca",
  "atk-s0102a2:346_10": "paṭiyādāpesi. Bhojjayāgu nāma bhuñjitvā pātabbayāgu, tattha sappimadhuphāṇitamacchamaṁsapupphaphalarasādi",
  "atk-s0102a2:346_11": "yaṁ kiñci khādanīyaṁ nāma sabbaṁ pakkhipati kīḷitukāmānaṁ sīsamakkhanayoggā hoti sugandhagandhā.",
  "atk-s0102a2:347_0": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ",
  "atk-s0102a2:347_1": "ātumanagarābhimukho pāyāsi. Manussā tassa ārocesuṁ – ‘‘bhagavā piṇḍāya gāmaṁ pavisati,",
  "atk-s0102a2:347_2": "tayā kassa yāgu paṭiyāditā’’ti. So yathānivatthapāruteheva tehi kāḷakakāsāvehi ekena",
  "atk-s0102a2:347_3": "hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṁ bhūmiyaṁ patiṭṭhapetvā",
  "atk-s0102a2:347_4": "vanditvā – ‘‘paṭiggaṇhātu me, bhante, bhagavā yāgu’’nti āha.",
  "atk-s0102a2:348_0": "Tato ‘‘jānantāpi tathāgatā pucchantī’’ti khandhake āgatanayena bhagavā pucchitvā",
  "atk-s0102a2:348_1": "ca sutvā ca taṁ vuḍḍhapabbajitaṁ vigarahitvā tasmiṁ vatthusmiṁ akappiyasamādānasikkhāpadañca,",
  "atk-s0102a2:348_2": "khurabhaṇḍapariharaṇasikkhāpadañcāti dve sikkhāpadāni paññapetvā – ‘‘bhikkhave, anekakappakoṭiyo",
  "atk-s0102a2:348_3": "bhojanaṁ pariyesanteheva vītināmitā, idaṁ pana tumhākaṁ akappiyaṁ adhammena uppannaṁ",
  "atk-s0102a2:348_4": "bhojanaṁ, imaṁ paribhuttānaṁ anekāni attabhāvasahassāni apāyesveva nibbattissanti,",
  "atk-s0102a2:348_5": "apetha mā gaṇhathā’’ti bhikkhācārābhimukho agamāsi. Ekabhikkhunāpi na kiñci gahitaṁ.",
  "atk-s0102a2:349_0": "Subhaddo anattamano hutvā ayaṁ ‘‘sabbaṁ jānāmī’’ti āhiṇḍati. Sace na gahitukāmo,",
  "atk-s0102a2:349_1": "pesetvā ārocetabbaṁ. Ayaṁ pakkāhāro nāma sabbaciraṁ tiṭṭhanto sattāhamattaṁ tiṭṭheyya.",
  "atk-s0102a2:349_2": "Idañhi mama yāvajīvaṁ pariyattaṁ assa. Sabbaṁ tena nāsitaṁ, ahitakāmo ayaṁ mayhanti",
  "atk-s0102a2:349_3": "bhagavati āghātaṁ bandhitvā dasabale dharante kiñci vattuṁ nāsakkhi. Evaṁ kirassa",
  "atk-s0102a2:349_4": "ahosi – ‘‘ayaṁ uccā kulā pabbajito mahāpuriso, sace kiñci vakkhāmi, maṁyeva santajjessatī’’ti.",
  "atk-s0102a2:349_5": "Svāyaṁ ajja ‘‘parinibbuto bhagavā’’ti sutvā laddhassāso viya haṭṭhatuṭṭho evamāha.",
  "atk-s0102a2:350_0": "Thero taṁ sutvā hadaye pahāradānaṁ viya matthake patitasukkhāsani viya maññi, dhammasaṁvego",
  "atk-s0102a2:350_1": "cassa uppajji – ‘‘sattāhamattaparinibbuto bhagavā, ajjāpissa suvaṇṇavaṇṇaṁ sarīraṁ",
  "atk-s0102a2:350_2": "dharatiyeva, dukkhena bhagavatā ārādhitasāsane nāma evaṁ lahu mahantaṁ pāpakasaṭaṁ",
  "atk-s0102a2:350_3": "kaṇṭako uppanno, alaṁ kho panesa pāpo vaḍḍhamāno aññepi evarūpe sahāye labhitvā sakkā",
  "atk-s0102a2:350_4": "sāsanaṁ osakkāpetu’’nti. Tato thero cintesi –",
  "atk-s0102a2:351_0": "‘‘Sace kho panāhaṁ imaṁ mahallakaṁ idheva pilotikaṁ nivāsāpetvā chārikāya okirāpetvā",
  "atk-s0102a2:351_1": "nīharāpessāmi, manussā ‘samaṇassa gotamassa sarīre dharamāneyeva sāvakā vivadantī’ti",
  "atk-s0102a2:351_2": "amhākaṁ dosaṁ dassessanti adhivāsemi tāva.",
  "atk-s0102a2:352_0": "Bhagavatā hi desito dhammo asaṅgahitapuppharāsisadiso. Tattha yathā vātena pahaṭapupphāni",
  "atk-s0102a2:352_1": "yato vā tato vā gacchanti, evameva evarūpānaṁ pāpapuggalānaṁ vasena gacchante gacchante",
  "atk-s0102a2:352_2": "kāle vinaye ekaṁ dve sikkhāpadāni nassissanti, sutte eko dve pañhāvārā nassissanti,",
  "atk-s0102a2:352_3": "abhidhamme ekaṁ dve bhūmantarāni nassissanti, evaṁ anukkamena mūle naṭṭhe pisācasadisā",
  "atk-s0102a2:352_4": "bhavissāma; tasmā dhammavinayasaṅgahaṁ karissāma. Evañhi sati daḷhaṁ suttena saṅgahitāni",
  "atk-s0102a2:352_5": "pupphāni viya ayaṁ dhammavinayo niccalo bhavissati.",
  "atk-s0102a2:353_0": "Etadatthañhi bhagavā mayhaṁ tīṇi gāvutāni paccuggamanaṁ akāsi, tīhi ovādehi upasampadaṁ",
  "atk-s0102a2:353_1": "adāsi, kāyato apanetvā kāye cīvaraparivattanaṁ akāsi, ākāse pāṇiṁ cāletvā candūpamaṁ",
  "atk-s0102a2:353_2": "paṭipadaṁ kathento maṁ kāyasakkhiṁ katvā kathesi, tikkhattuṁ sakalasāsanadāyajjaṁ",
  "atk-s0102a2:353_3": "paṭicchāpesi. Mādise bhikkhumhi tiṭṭhamāne ayaṁ pāpo sāsane vuḍḍhiṁ mā alattha. Yāva",
  "atk-s0102a2:353_4": "adhammo na dippati, dhammo na paṭibāhiyati. Avinayo na dippati vinayo na paṭibāhiyati.",
  "atk-s0102a2:353_5": "Adhammavādino na balavanto honti, dhammavādino na dubbalā honti; avinayavādino na",
  "atk-s0102a2:353_6": "balavanto honti, vinayavādino na dubbalā honti. Tāva dhammañca vinayañca saṅgāyissāmi.",
  "atk-s0102a2:353_7": "Tato bhikkhū attano attano pahonakaṁ gahetvā kappiyākappiyaṁ kathessanti. Athāyaṁ",
  "atk-s0102a2:353_8": "pāpo sayameva niggahaṁ pāpuṇissati, puna sīsaṁ ukkhipituṁ na sakkhissati, sāsanaṁ",
  "atk-s0102a2:353_9": "iddhañceva phītañca bhavissatī’’ti.",
  "atk-s0102a2:354": "So evaṁ nāma mayhaṁ cittaṁ uppannanti kassaci anārocetvā bhikkhusaṅghaṁ samassāsesi. Tena vuttaṁ – ‘‘atha kho āyasmā mahākassapo…pe… netaṁ ṭhānaṁ vijjatī’’ti.",
  "atk-s0102a2:355_0": "233.Citakanti vīsaratanasatikaṁ candanacitakaṁ. Āḷimpessāmāti aggiṁ gāhāpessāma.",
  "atk-s0102a2:355_1": "Na sakkonti āḷimpetunti aṭṭhapi soḷasapi dvattiṁsapi janā jālanatthāya yamakayamakaukkāyo",
  "atk-s0102a2:355_2": "gahetvā tālavaṇṭehi bījantā bhastāhi dhamantā tāni tāni kāraṇāni karontāpi na sakkontiyeva",
  "atk-s0102a2:355_3": "aggiṁ gāhāpetuṁ. Devatānaṁ adhippāyoti ettha tā kira devatā therassa upaṭṭhākadevatāva.",
  "atk-s0102a2:355_4": "Asītimahāsāvakesu hi cittāni pasādetvā tesaṁ upaṭṭhākāni asītikulasahassāni sagge",
  "atk-s0102a2:355_5": "nibbattāni. Tattha there cittaṁ pasādetvā sagge nibbattā devatā tasmiṁ samāgame theraṁ",
  "atk-s0102a2:355_6": "adisvā – ‘‘kuhiṁ nu kho amhākaṁ kulūpakatthero’’ti antarāmagge paṭipannaṁ disvā ‘‘amhākaṁ",
  "atk-s0102a2:355_7": "kulūpakattherena avandite citako mā pajjalitthā’’ti adhiṭṭhahiṁsu.",
  "atk-s0102a2:356_0": "Manussā taṁ sutvā – ‘‘mahākassapo kira nāma bho bhikkhu pañcahi bhikkhusatehi saddhiṁ",
  "atk-s0102a2:356_1": "‘dasabalassa pāde vandissāmī’ti āgacchati. Tasmiṁ kira anāgate citako na pajjalissati.",
  "atk-s0102a2:356_2": "Kīdiso bho so bhikkhu kāḷo odāto dīgho rasso, evarūpe nāma bho bhikkhumhi ṭhite kiṁ",
  "atk-s0102a2:356_3": "dasabalassa parinibbānaṁ nāmā’’ti keci gandhamālādihatthā paṭipathaṁ gacchiṁsu. Keci",
  "atk-s0102a2:356_4": "vīthiyo vicittā katvā āgamanamaggaṁ olokayamānā aṭṭhaṁsu.",
  "atk-s0102a2:357_0": "234.Atha kho āyasmā mahākassapo yena kusinārā…pe… sirasā vandīti thero kira citakaṁ",
  "atk-s0102a2:357_1": "padakkhiṇaṁ katvā āvajjantova sallakkhesi – ‘‘imasmiṁ ṭhāne sīsaṁ, imasmiṁ ṭhāne",
  "atk-s0102a2:357_2": "pādā’’ti. Tato pādānaṁ samīpe ṭhatvā abhiññāpādakaṁ catutthajjhānaṁ samāpajjitvā",
  "atk-s0102a2:357_3": "vuṭṭhāya – ‘‘arāsahassapaṭimaṇḍitacakkalakkhaṇapatiṭṭhitā dasabalassa pādā saddhiṁ",
  "atk-s0102a2:357_4": "kappāsapaṭalehi pañca dussayugasatāni suvaṇṇadoṇiṁ candanacitakañca dvedhā katvā",
  "atk-s0102a2:357_5": "mayhaṁ uttamaṅge sirasmiṁ patiṭṭhahantū’’ti adhiṭṭhāsi. Saha adhiṭṭhānacittena tāni",
  "atk-s0102a2:357_6": "pañca dussayugasatāni dvedhā katvā valāhakantarā puṇṇacando viya pādā nikkhamiṁsu.",
  "atk-s0102a2:357_7": "Thero vikasitarattapadumasadise hatthe pasāretvā suvaṇṇavaṇṇe satthupāde yāva gopphakā",
  "atk-s0102a2:357_8": "daḷhaṁ gahetvā attano siravare patiṭṭhapesi. Tena vuttaṁ – ‘‘bhagavato pāde sirasā vandī’’ti.",
  "atk-s0102a2:358_0": "Mahājano taṁ acchariyaṁ disvā ekappahāreneva mahānādaṁ nadi, gandhamālādīhi pūjetvā",
  "atk-s0102a2:358_1": "yathāruci vandi. Evaṁ pana therena ca mahājanena ca tehi ca pañcahi bhikkhusatehi",
  "atk-s0102a2:358_2": "vanditamatte puna adhiṭṭhānakiccaṁ natthi. Pakatiadhiṭṭhānavaseneva therassa hatthato",
  "atk-s0102a2:358_3": "muccitvā alattakavaṇṇāni bhagavato pādatalāni candanadāruādīsu kiñci acāletvāva yathāṭhāne",
  "atk-s0102a2:358_4": "patiṭṭhahiṁsu, yathāṭhāne ṭhitāneva ahesuṁ. Bhagavato hi pādesu nikkhamantesu vā",
  "atk-s0102a2:358_5": "pavisantesu vā kappāsaaṁsu vā dasikatantaṁ vā telabindu vā dārukkhandhaṁ vā ṭhānā",
  "atk-s0102a2:358_6": "calitaṁ nāma nāhosi. Sabbaṁ yathāṭhāne ṭhitameva ahosi. Uṭṭhahitvā pana atthaṅgate",
  "atk-s0102a2:358_7": "cande viya sūriye viya ca tathāgatassa pādesu antarahitesu mahājano mahākanditaṁ",
  "atk-s0102a2:358_8": "kandi. Parinibbānakālato adhikataraṁ kāruññaṁ ahosi.",
  "atk-s0102a2:359": "Sayamevabhagavato citako pajjalīti idaṁ pana kassaci pajjalāpetuṁ vāyamantassa adassanavasena vuttaṁ. Devatānubhāvena panesa samantato ekappahāreneva pajjali.",
  "atk-s0102a2:360_0": "235.Sarīrāneva avasissiṁsūti pubbe ekagghanena ṭhitattā sarīraṁ nāma ahosi. Idāni",
  "atk-s0102a2:360_1": "vippakiṇṇattā sarīrānīti vuttaṁ sumanamakuḷasadisā ca dhotamuttasadisā ca suvaṇṇasadisā",
  "atk-s0102a2:360_2": "ca dhātuyo avasissiṁsūti attho. Dīghāyukabuddhānañhi sarīraṁ suvaṇṇakkhandhasadisaṁ",
  "atk-s0102a2:360_3": "ekameva hoti. Bhagavā pana – ‘‘ahaṁ na ciraṁ ṭhatvā parinibbāyāmi, mayhaṁ sāsanaṁ",
  "atk-s0102a2:360_4": "tāva sabbattha na vitthāritaṁ, tasmā parinibbutassāpi me sāsapamattampi dhātuṁ gahetvā",
  "atk-s0102a2:360_5": "attano attano vasanaṭṭhāne cetiyaṁ katvā paricaranto mahājano saggaparāyaṇo hotū’’ti",
  "atk-s0102a2:360_6": "dhātūnaṁ vikiraṇaṁ adhiṭṭhāsi. Kati, panassa dhātuyo vippakiṇṇā, kati na vippakiṇṇāti.",
  "atk-s0102a2:360_7": "Catasso dāṭhā, dve akkhakā, uṇhīsanti imā satta dhātuyo na vippakiriṁsu, sesā vippakiriṁsūti.",
  "atk-s0102a2:360_8": "Tattha sabbakhuddakā dhātu sāsapabījamattā ahosi, mahādhātu majjhe bhinnataṇḍulamattā,",
  "atk-s0102a2:360_9": "atimahatī majjhe bhinnamuggamattāti.",
  "atk-s0102a2:361_0": "Udakadhārāti aggabāhumattāpi jaṅghamattāpi tālakkhandhamattāpi udakadhārā ākāsato",
  "atk-s0102a2:361_1": "patitvā nibbāpesi. Udakasālatoti parivāretvā ṭhitasālarukkhe sandhāyetaṁ vuttaṁ,",
  "atk-s0102a2:361_2": "tesampi hi khandhantaraviṭapantarehi udakadhārā nikkhamitvā nibbāpesuṁ. Bhagavato",
  "atk-s0102a2:361_3": "citako mahanto. Samantā pathaviṁ bhinditvāpi naṅgalasīsamattā udakavaṭṭi phalikavaṭaṁsakasadisā",
  "atk-s0102a2:361_4": "uggantvā citakameva gaṇhanti. Gandhodakenāti suvaṇṇaghaṭe rajataghaṭe ca pūretvā",
  "atk-s0102a2:361_5": "ābhatanānāgandhodakena. Nibbāpesunti suvaṇṇamayarajatamayehi aṭṭhadaṇḍakehi vikiritvā",
  "atk-s0102a2:361_6": "candanacitakaṁ nibbāpesuṁ.",
  "atk-s0102a2:362_0": "Ettha ca citake jhāyamāne parivāretvā ṭhitasālarukkhānaṁ sākhantarehi viṭapantarehi",
  "atk-s0102a2:362_1": "pattantarehi jālā uggacchanti, pattaṁ vā sākhā vā pupphaṁ vā daḍḍhā nāma natthi,",
  "atk-s0102a2:362_2": "kipillikāpi makkaṭakāpi jālānaṁ antareneva vicaranti . Ākāsato patitaudakadhārāsupi",
  "atk-s0102a2:362_3": "sālarukkhehi nikkhantaudakadhārāsupi pathaviṁ bhinditvā nikkhantaudakadhārāsupi dhammakathāva",
  "atk-s0102a2:362_4": "pamāṇaṁ. Evaṁ citakaṁ nibbāpetvā pana mallarājāno santhāgāre catujjātiyagandhaparibhaṇḍaṁ",
  "atk-s0102a2:362_5": "kāretvā lājapañcamāni pupphāni vikiritvā upari celavitānaṁ bandhitvā suvaṇṇatārakādīhi",
  "atk-s0102a2:362_6": "khacitvā tattha gandhadāmamālādāmaratanadāmāni olambetvā santhāgārato yāva makuṭabandhanasaṅkhātā",
  "atk-s0102a2:362_7": "sīsapasādhanamaṅgalasālā, tāva ubhohi passehi sāṇikilañjaparikkhepaṁ kāretvā upari",
  "atk-s0102a2:362_8": "celavitānaṁ bandhāpetvā suvaṇṇatārakādīhi khacitvā tatthapi gandhadāmamālādāmaratanadāmāni",
  "atk-s0102a2:362_9": "olambetvā maṇidaṇḍavaṇṇehi veṇūhi ca pañcavaṇṇaddhaje ussāpetvā samantā vātapaṭākā",
  "atk-s0102a2:362_10": "parikkhipitvā susammaṭṭhāsu vīthīsu kadaliyo ca puṇṇaghaṭe ca ṭhapetvā daṇḍakadīpikā",
  "atk-s0102a2:362_11": "jāletvā alaṅkatahatthikkhandhe saha dhātūhi suvaṇṇadoṇiṁ ṭhapetvā mālāgandhādīhi",
  "atk-s0102a2:362_12": "pūjentā sādhukīḷitaṁ kīḷantā antonagaraṁ pavesetvā santhāgāre sarabhamayapallaṅke",
  "atk-s0102a2:362_13": "ṭhapetvā upari setacchattaṁ dhāresuṁ. Evaṁ katvā – ‘‘atha kho kosinārakā mallā bhagavato",
  "atk-s0102a2:362_14": "sarīrāni sattāhaṁ santhāgāre sattipañjaraṁ karitvā’’ti sabbaṁ veditabbaṁ.",
  "atk-s0102a2:363_0": "Tattha sattipañjaraṁ karitvāti sattihatthehi purisehi parikkhipāpetvā. Dhanupākāranti",
  "atk-s0102a2:363_1": "paṭhamaṁ tāva hatthikumbhena kumbhaṁ paharante parikkhipāpesuṁ, tato asse gīvāya",
  "atk-s0102a2:363_2": "gīvaṁ paharante, tato rathe āṇikoṭiyā āṇikoṭiṁ paharante, tato yodhe bāhunā bāhuṁ",
  "atk-s0102a2:363_3": "paharante. Tesaṁ pariyante koṭiyā koṭiṁ paharamānāni dhanūni parikkhipāpesuṁ. Iti",
  "atk-s0102a2:363_4": "samantā yojanappamāṇaṁ ṭhānaṁ sattāhaṁ sannāhagavacchikaṁ viya katvā ārakkhaṁ saṁvidahiṁsu.",
  "atk-s0102a2:363_5": "Taṁ sandhāya vuttaṁ – ‘‘dhanupākāraṁ parikkhipāpetvā’’ti.",
  "atk-s0102a2:364_0": "Kasmā panete evamakaṁsūti? Ito purimesu hi dvīsu sattāhesu te bhikkhusaṅghassa ṭhānanisajjokāsaṁ",
  "atk-s0102a2:364_1": "karontā khādanīyaṁ bhojanīyaṁ saṁvidahantā sādhukīḷikāya okāsaṁ na labhiṁsu. Tato",
  "atk-s0102a2:364_2": "nesaṁ ahosi – ‘‘imaṁ sattāhaṁ sādhukīḷitaṁ kīḷissāma, ṭhānaṁ kho panetaṁ vijjati",
  "atk-s0102a2:364_3": "yaṁ amhākaṁ pamattabhāvaṁ ñatvā kocideva āgantvā dhātuyo gaṇheyya, tasmā ārakkhaṁ",
  "atk-s0102a2:364_4": "ṭhapetvā kīḷissāmā’’ti. Te tathā evamakaṁsu.",
  "atk-s0102a2:365": "Sarīradhātuvibhajanavaṇṇanā",
  "atk-s0102a2:366_0": "236.Assosikho rājāti kathaṁ assosi? Paṭhamameva kirassa amaccā sutvā cintayiṁsu –",
  "atk-s0102a2:366_1": "‘‘satthā nāma parinibbuto, na so sakkā puna āharituṁ. Pothujjanikasaddhāya pana amhākaṁ",
  "atk-s0102a2:366_2": "raññā sadiso natthi, sace esa imināva niyāmena suṇissati, hadayamassa phalissati.",
  "atk-s0102a2:366_3": "Rājā kho pana amhehi anurakkhitabbo’’ti te tisso suvaṇṇadoṇiyo āharitvā catumadhurassa",
  "atk-s0102a2:366_4": "pūretvā rañño santikaṁ gantvā etadavocuṁ – ‘‘deva , amhehi supinako diṭṭho, tassa",
  "atk-s0102a2:366_5": "paṭighātatthaṁ tumhehi dukūladupaṭṭaṁ nivāsetvā yathā nāsāpuṭamattaṁ paññāyati, evaṁ",
  "atk-s0102a2:366_6": "catumadhuradoṇiyā nipajjituṁ vaṭṭatī’’ti. Rājā atthacarānaṁ amaccānaṁ vacanaṁ sutvā",
  "atk-s0102a2:366_7": "‘‘evaṁ hotu tātā’’ti sampaṭicchitvā tathā akāsi.",
  "atk-s0102a2:367_0": "Atheko amacco alaṅkāraṁ omuñcitvā kese pakiriya yāya disāya satthā parinibbuto, tadabhimukho",
  "atk-s0102a2:367_1": "hutvā añjaliṁ paggayha rājānaṁ āha – ‘‘deva, maraṇato muccanakasatto nāma natthi,",
  "atk-s0102a2:367_2": "amhākaṁ āyuvaḍḍhano cetiyaṭṭhānaṁ puññakkhettaṁ abhisekasiñcako so bhagavā satthā",
  "atk-s0102a2:367_3": "kusinārāya parinibbuto’’ti. Rājā sutvāva visaññījāto catumadhuradoṇiyaṁ usumaṁ muñci.",
  "atk-s0102a2:367_4": "Atha naṁ ukkhipitvā dutiyāya doṇiyā nipajjāpesuṁ. So puna saññaṁ labhitvā – ‘‘tātā,",
  "atk-s0102a2:367_5": "kiṁ vadethā’’ti pucchi. ‘‘Satthā, mahārāja, parinibbuto’’ti. Rājā punapi visaññījāto",
  "atk-s0102a2:367_6": "catumadhuradoṇiyā usumaṁ muñci. Atha naṁ tatopi ukkhipitvā tatiyāya doṇiyā nipajjāpesuṁ.",
  "atk-s0102a2:367_7": "So puna saññaṁ labhitvā ‘‘tātā, kiṁ vadethā’’ti pucchi. ‘‘Satthā, mahārāja, parinibbuto’’ti.",
  "atk-s0102a2:367_8": "Rājā punapi visaññījāto, atha naṁ ukkhipitvā nahāpetvā matthake ghaṭehi udakaṁ āsiñciṁsu.",
  "atk-s0102a2:368_0": "Rājā saññaṁ labhitvā āsanā vuṭṭhāya gandhaparibhāvite maṇivaṇṇe kese vikiritvā suvaṇṇaphalakavaṇṇāya",
  "atk-s0102a2:368_1": "piṭṭhiyaṁ pakiritvā pāṇinā uraṁ paharitvā pavāḷaṅkuravaṇṇāhi suvaṭṭitaṅgulīhi suvaṇṇabimbisakavaṇṇaṁ",
  "atk-s0102a2:368_2": "uraṁ sibbanto viya gahetvā paridevamāno ummattakavesena antaravīthiṁ otiṇṇo, so alaṅkatanāṭakaparivuto",
  "atk-s0102a2:368_3": "nagarato nikkhamma jīvakambavanaṁ gantvā yasmiṁ ṭhāne nisinnena bhagavatā dhammo",
  "atk-s0102a2:368_4": "desito taṁ oloketvā – ‘‘bhagavā sabbaññu, nanu imasmiṁ ṭhāne nisīditvā dhammaṁ desayittha,",
  "atk-s0102a2:368_5": "sokasallaṁ me vinodayittha, tumhe mayhaṁ sokasallaṁ nīharittha, ahaṁ tumhākaṁ saraṇaṁ",
  "atk-s0102a2:368_6": "gato, idāni pana me paṭivacanampi na detha, bhagavā’’ti punappunaṁ paridevitvā ‘‘nanu",
  "atk-s0102a2:368_7": "bhagavā ahaṁ aññadā evarūpe kāle ‘tumhe mahābhikkhusaṅghaparivārā jambudīpatale cārikaṁ",
  "atk-s0102a2:368_8": "carathā’ti suṇomi, idāni panāhaṁ tumhākaṁ ananurūpaṁ ayuttaṁ pavattiṁ suṇomī’’ti",
  "atk-s0102a2:368_9": "evamādīni ca vatvā saṭṭhimattāhi gāthāhi bhagavato guṇaṁ anussaritvā cintesi – ‘‘mama",
  "atk-s0102a2:368_10": "parideviteneva na sijjhati, dasabalassa dhātuyo āharāpessāmī’’ti evaṁ assosi. Sutvā",
  "atk-s0102a2:368_11": "ca imissā visaññibhāvādipavattiyā avasāne dūtaṁ pāhesi. Taṁ sandhāya atha kho rājātiādi vuttaṁ.",
  "atk-s0102a2:369_0": "Tattha dūtaṁ pāhesīti dūtañca paṇṇañca pesesi. Pesetvā ca pana – ‘‘sace dassanti,",
  "atk-s0102a2:369_1": "sundaraṁ. No ce dassanti, āharaṇupāyena āharissāmī’’ti caturaṅginiṁ senaṁ sannayhitvā",
  "atk-s0102a2:369_2": "sayampi nikkhantoyeva. Yathā ca ajātasattu, evaṁ licchavīādayopi dūtaṁ pesetvā sayampi",
  "atk-s0102a2:369_3": "caturaṅginiyā senāya nikkhamiṁsuyeva. Tattha pāveyyakā sabbehi āsannatarā kusinārato",
  "atk-s0102a2:369_4": "tigāvutantare nagare vasanti, bhagavāpi pāvaṁ pavisitvāva kusināraṁ gato. Atha kasmā",
  "atk-s0102a2:369_5": "paṭhamataraṁ na āgatāti ce? Mahāparivārā panete rājāno mahāparivāraṁ karontāva pacchato jātā.",
  "atk-s0102a2:370_0": "Te saṅghe gaṇe etadavocunti sabbepi te sattanagaravāsino āgantvā – ‘‘amhākaṁ dhātuyo",
  "atk-s0102a2:370_1": "vā dentu, yuddhaṁ vā’’ti kusinārānagaraṁ parivāretvā ṭhite – ‘‘etaṁ bhagavā amhākaṁ",
  "atk-s0102a2:370_2": "gāmakkhette’’ti paṭivacanaṁ avocuṁ. Te kira evamāhaṁsu – ‘‘na mayaṁ satthu sāsanaṁ",
  "atk-s0102a2:370_3": "pahiṇimha, nāpi gantvā ānayimha. Satthā pana sayameva āgantvā sāsanaṁ pesetvā amhe",
  "atk-s0102a2:370_4": "pakkosāpesi. Tumhepi kho pana yaṁ tumhākaṁ gāmakkhette ratanaṁ uppajjati, na taṁ",
  "atk-s0102a2:370_5": "amhākaṁ detha. Sadevake ca loke buddharatanasamaṁ ratanaṁ nāma natthi, evarūpaṁ uttamaratanaṁ",
  "atk-s0102a2:370_6": "labhitvā mayaṁ na dassāma. Na kho pana tumhehiyeva mātuthanato khīraṁ pītaṁ, amhehipi",
  "atk-s0102a2:370_7": "mātuthanato khīraṁ pītaṁ. Na tumheyeva purisā, amhepi purisā hotū’’ti aññamaññaṁ",
  "atk-s0102a2:370_8": "ahaṁkāraṁ katvā sāsanapaṭisāsanaṁ pesenti, aññamaññaṁ mānagajjitaṁ gajjanti. Yuddhe",
  "atk-s0102a2:370_9": "pana sati kosinārakānaṁyeva jayo abhavissa. Kasmā? Yasmā dhātupāsanatthaṁ āgatā devatā",
  "atk-s0102a2:370_10": "nesaṁ pakkhā ahesuṁ. Pāḷiyaṁ pana – ‘‘bhagavā amhākaṁ gāmakkhette parinibbuto, na",
  "atk-s0102a2:370_11": "mayaṁ dassāma bhagavato sarīrānaṁ bhāga’’nti ettakameva āgataṁ.",
  "atk-s0102a2:371_0": "237.Evaṁ vutte doṇo brāhmaṇoti doṇabrāhmaṇo imaṁ tesaṁ vivādaṁ sutvā – ‘‘ete rājāno",
  "atk-s0102a2:371_1": "bhagavato parinibbutaṭṭhāne vivādaṁ karonti, na kho panetaṁ patirūpaṁ, alaṁ iminā",
  "atk-s0102a2:371_2": "kalahena, vūpasamessāmi na’’nti so gantvā te saṅghe gaṇe etadavoca. Kimavoca? Unnatappadese",
  "atk-s0102a2:371_3": "ṭhatvā dvibhāṇavāraparimāṇaṁ doṇagajjitaṁ nāma avoca. Tattha paṭhamabhāṇavāre tāva",
  "atk-s0102a2:371_4": "ekapadampi te na jāniṁsu. Dutiyabhāṇavārapariyosāne – ‘‘ācariyassa viya bho saddo,",
  "atk-s0102a2:371_5": "ācariyassa viya bho saddo’’ti sabbe niravā ahesuṁ. Jambudīpatale kira kulaghare jātā",
  "atk-s0102a2:371_6": "yebhuyyena tassa na antevāsiko nāma natthi. Atha so te attano vacanaṁ sutvā nirave",
  "atk-s0102a2:371_7": "tuṇhībhūte viditvā puna etadavoca – ‘‘suṇantu bhonto’’ti etaṁ gāthādvayaṁ avoca.",
  "atk-s0102a2:372_0": "Tattha amhākaṁ buddhoti amhākaṁ buddho. Ahu khantivādoti buddhabhūmiṁ appatvāpi pāramiyo",
  "atk-s0102a2:372_1": "pūrento khantivāditāpasakāle dhammapālakumārakāle chaddantahatthikāle bhūridattanāgarājakāle",
  "atk-s0102a2:372_2": "campeyyanāgarājakāle saṅkhapālanāgarājakāle mahākapikāle aññesu ca bahūsu jātakesu",
  "atk-s0102a2:372_3": "paresu kopaṁ akatvā khantimeva akāsi. Khantimeva vaṇṇayi. Kimaṅgaṁ pana etarahi iṭṭhāniṭṭhesu",
  "atk-s0102a2:372_4": "tādilakkhaṇaṁ patto, sabbathāpi amhākaṁ buddho khantivādo ahosi, tassa evaṁvidhassa.",
  "atk-s0102a2:372_5": "Na hi sādhu yaṁ uttamapuggalassa, sarīrabhāge siyā sampahāroti na hi sādhuyanti na",
  "atk-s0102a2:372_6": "hi sādhu ayaṁ. Sarīrabhāgeti sarīravibhāganimittaṁ, dhātukoṭṭhāsahetūti attho. Siyā",
  "atk-s0102a2:372_7": "sampahāroti āvudhasampahāro sādhu na siyāti vuttaṁ hoti.",
  "atk-s0102a2:373_0": "Sabbeva bhonto sahitāti sabbeva bhonto sahitā hotha, mā bhijjatha. Samaggāti kāyena",
  "atk-s0102a2:373_1": "ca vācāya ca ekasannipātā ekavacanā samaggā hotha. Sammodamānāti cittenāpi aññamaññaṁ",
  "atk-s0102a2:373_2": "sammodamānā hotha. Karomaṭṭhabhāgeti bhagavato sarīrāni aṭṭha bhāge karoma . Cakkhumatoti",
  "atk-s0102a2:373_3": "pañcahi cakkhūhi cakkhumato buddhassa. Na kevalaṁ tumheyeva, bahujanopi pasanno,",
  "atk-s0102a2:373_4": "tesu ekopi laddhuṁ ayutto nāma natthīti bahuṁ kāraṇaṁ vatvā saññāpesi.",
  "atk-s0102a2:374_0": "238.Tesaṁ saṅghānaṁ gaṇānaṁ paṭissutvāti tesaṁ tesaṁ tato tato samāgatasaṅghānaṁ",
  "atk-s0102a2:374_1": "samāgatagaṇānaṁ paṭissuṇitvā. Bhagavatosarīrāni aṭṭhadhā samaṁ suvibhattaṁ vibhajitvāti",
  "atk-s0102a2:374_2": "ettha ayamanukkamo – doṇo kira tesaṁ paṭissuṇitvā suvaṇṇadoṇiṁ vivarāpesi. Rājāno",
  "atk-s0102a2:374_3": "āgantvā doṇiyaṁyeva ṭhitā suvaṇṇavaṇṇā dhātuyo disvā – ‘‘bhagavā sabbaññu pubbe mayaṁ",
  "atk-s0102a2:374_4": "tumhākaṁ dvattiṁsamahāpurisalakkhaṇapaṭimaṇḍitaṁ chabbaṇṇabuddharasmikhacitaṁ asītianubyañjanasamujjalitasobhaṁ",
  "atk-s0102a2:374_5": "suvaṇṇavaṇṇaṁ sarīraṁ addasāma, idāni pana suvaṇṇavaṇṇāva dhātuyo avasiṭṭhā jātā,",
  "atk-s0102a2:374_6": "na yuttamidaṁ bhagavā tumhāka’’nti parideviṁsu.",
  "atk-s0102a2:375_0": "Brāhmaṇopi tasmiṁ samaye tesaṁ pamattabhāvaṁ ñatvā dakkhiṇadāṭhaṁ gahetvā veṭhantare",
  "atk-s0102a2:375_1": "ṭhapesi, atha pacchā aṭṭhadhā samaṁ suvibhattaṁ vibhaji, sabbāpi dhātuyo pākatikanāḷiyā",
  "atk-s0102a2:375_2": "soḷasa nāḷiyo ahesuṁ, ekekanagaravāsino dve dve nāḷiyo labhiṁsu. Brāhmaṇassa pana",
  "atk-s0102a2:375_3": "dhātuyo vibhajantasseva sakko devānamindo – ‘‘kena nu kho sadevakassa lokassa kaṅkhacchedanatthāya",
  "atk-s0102a2:375_4": "catusaccakathāya paccayabhūtā bhagavato dakkhiṇadāṭhā gahitā’’ti olokento ‘‘brāhmaṇena",
  "atk-s0102a2:375_5": "gahitā’’ti disvā – ‘‘brāhmaṇopi dāṭhāya anucchavikaṁ sakkāraṁ kātuṁ na sakkhissati,",
  "atk-s0102a2:375_6": "gaṇhāmi na’’nti veṭhantarato gahetvā suvaṇṇacaṅkoṭake ṭhapetvā devalokaṁ netvā cūḷāmaṇicetiye patiṭṭhapesi.",
  "atk-s0102a2:376_0": "Brāhmaṇopi dhātuyo vibhajitvā dāṭhaṁ apassanto corikāya gahitattā – ‘‘kena me dāṭhā",
  "atk-s0102a2:376_1": "gahitā’’ti pucchitumpi nāsakkhi. ‘‘Nanu tayāva dhātuyo bhājitā, kiṁ tvaṁ paṭhamaṁyeva",
  "atk-s0102a2:376_2": "attano dhātuyā atthibhāvaṁ na aññāsī’’ti attani dosāropanaṁ sampassanto – ‘‘mayhampi",
  "atk-s0102a2:376_3": "koṭṭhāsaṁ dethā’’ti vattumpi nāsakkhi. Tato – ‘‘ayampi suvaṇṇatumbo dhātugatikova,",
  "atk-s0102a2:376_4": "yena tathāgatassa dhātuyo mitā, imassāhaṁ thūpaṁ karissāmī’’ti cintetvā imaṁ me bhonto",
  "atk-s0102a2:376_5": "tumbaṁ dadantūti āha.",
  "atk-s0102a2:377": "Pippalivaniyāmoriyāpi ajātasattuādayo viya dūtaṁ pesetvā yuddhasajjāva nikkhamiṁsu.",
  "atk-s0102a2:378": "Dhātuthūpapūjāvaṇṇanā",
  "atk-s0102a2:379_0": "239.Rājagahe bhagavato sarīrānaṁ thūpañca mahañca akāsīti kathaṁ akāsi? Kusinārato",
  "atk-s0102a2:379_1": "yāva rājagahaṁ pañcavīsati yojanāni, etthantare aṭṭhausabhavitthataṁ samatalaṁ maggaṁ",
  "atk-s0102a2:379_2": "kāretvā yādisaṁ mallarājāno makuṭabandhanassa ca santhāgārassa ca antare pūjaṁ kāresuṁ.",
  "atk-s0102a2:379_3": "Tādisaṁ pañcavīsatiyojanepi magge pūjaṁ kāretvā lokassa anukkaṇṭhanatthaṁ sabbattha",
  "atk-s0102a2:379_4": "antarāpaṇe pasāretvā suvaṇṇadoṇiyaṁ pakkhittadhātuyo sattipañjarena parikkhipāpetvā",
  "atk-s0102a2:379_5": "attano vijite pañcayojanasataparimaṇḍale manusse sannipātāpesi. Te dhātuyo gahetvā",
  "atk-s0102a2:379_6": "kusinārato sādhukīḷitaṁ kīḷantā nikkhamitvā yattha yattha suvaṇṇavaṇṇāni pupphāni",
  "atk-s0102a2:379_7": "passanti, tattha tattha dhātuyo sattiantare ṭhapetvā pūjaṁ akaṁsu. Tesaṁ pupphānaṁ",
  "atk-s0102a2:379_8": "khīṇakāle gacchanti, rathassa dhuraṭṭhānaṁ pacchimaṭṭhāne sampatte satta divase sādhukīḷitaṁ",
  "atk-s0102a2:379_9": "kīḷanti. Evaṁ dhātuyo gahetvā āgacchantānaṁ satta vassāni satta māsāni satta divasāni vītivattāni.",
  "atk-s0102a2:380_0": "Micchādiṭṭhikā – ‘‘samaṇassa gotamassa parinibbutakālato paṭṭhāya balakkārena sādhukīḷitāya",
  "atk-s0102a2:380_1": "upaddutamha sabbe no kammantā naṭṭhā’’ti ujjhāyantā manaṁ padosetvā chaḷāsītisahassamattā",
  "atk-s0102a2:380_2": "apāye nibbattā. Khīṇāsavā āvajjitvā ‘‘mahājano manaṁ padosetvā apāye nibbattī’’ti",
  "atk-s0102a2:380_3": "disvā – ‘‘sakkaṁ devarājānaṁ dhātuāharaṇūpāyaṁ kāressāmā’’ti tassa santikaṁ gantvā",
  "atk-s0102a2:380_4": "tamatthaṁ ārocetvā – ‘‘dhātuāharaṇūpāyaṁ karohi mahārājā’’ti āhaṁsu. Sakko āha –",
  "atk-s0102a2:380_5": "‘‘bhante, puthujjano nāma ajātasattunā samo saddho natthi, na so mama vacanaṁ karissati,",
  "atk-s0102a2:380_6": "apica kho māravibhiṁsakasadisaṁ vibhiṁsakaṁ dassessāmi, mahāsaddaṁ sāvessāmi, yakkhagāhakakhipitakaarocake",
  "atk-s0102a2:380_7": "karissāmi, tumhe ‘amanussā mahārāja kupitā dhātuyo āharāpethā’ti vadeyyātha, evaṁ",
  "atk-s0102a2:380_8": "so āharāpessatī’’ti. Atha kho sakko taṁ sabbaṁ akāsi.",
  "atk-s0102a2:381_0": "Therāpi rājānaṁ upasaṅkamitvā – ‘‘mahārāja, amanussā kupitā, dhātuyo āharāpehī’’ti",
  "atk-s0102a2:381_1": "bhaṇiṁsu. Rājā – ‘‘na tāva, bhante, mayhaṁ cittaṁ tussati, evaṁ santepi āharantū’’ti",
  "atk-s0102a2:381_2": "āha. Sattamadivase dhātuyo āhariṁsu. Evaṁ āhatā dhātuyo gahetvā rājagahe thūpañca",
  "atk-s0102a2:381_3": "mahañca akāsi. Itarepi attano attano balānurūpena āharitvā sakasakaṭṭhānesu thūpañca mahañca akaṁsu.",
  "atk-s0102a2:382_0": "240.Evametaṁ bhūtapubbanti evaṁ etaṁ dhātubhājanañceva dasathūpakaraṇañca jambudīpe",
  "atk-s0102a2:382_1": "bhūtapubbanti pacchā saṅgītikārakā āhaṁsu. Evaṁ patiṭṭhitesu pana thūpesu mahākassapatthero",
  "atk-s0102a2:382_2": "dhātūnaṁ antarāyaṁ disvā rājānaṁ ajātasattuṁ upasaṅkamitvā ‘‘mahārāja, ekaṁ dhātunidhānaṁ",
  "atk-s0102a2:382_3": "kātuṁ vaṭṭatī’’ti āha. Sādhu, bhante, nidhānakammaṁ tāva mama hotu, sesadhātuyo pana",
  "atk-s0102a2:382_4": "kathaṁ āharāmīti? Na, mahārāja, dhātuāharaṇaṁ tuyhaṁ bhāro, amhākaṁ bhāroti. Sādhu,",
  "atk-s0102a2:382_5": "bhante, tumhe dhātuyo āharatha, ahaṁ dhātunidhānaṁ karissāmīti. Thero tesaṁ tesaṁ",
  "atk-s0102a2:382_6": "rājakulānaṁ paricaraṇamattameva ṭhapetvā sesadhātuyo āhari. Rāmagāme pana dhātuyo",
  "atk-s0102a2:382_7": "nāgā pariggaṇhiṁsu, tāsaṁ antarāyo natthi. ‘‘Anāgate laṅkādīpe mahāvihāre mahācetiyamhi",
  "atk-s0102a2:382_8": "nidahissantī’’ti tā na āharitvā sesehi sattahi nagarehi āharitvā rājagahassa pācīnadakkhiṇadisābhāge",
  "atk-s0102a2:382_9": "ṭhatvā – ‘‘imasmiṁ ṭhāne yo pāsāṇo atthi, so antaradhāyatu, paṁsu suvisuddhā hotu,",
  "atk-s0102a2:382_10": "udakaṁ mā uṭṭhahatū’’ti adhiṭṭhāsi.",
  "atk-s0102a2:383_0": "Rājā taṁ ṭhānaṁ khaṇāpetvā tato uddhatapaṁsunā iṭṭhakā kāretvā asītimahāsāvakānaṁ",
  "atk-s0102a2:383_1": "cetiyāni kāreti. ‘‘Idha rājā kiṁ kāretī’’ti pucchantānampi ‘‘mahāsāvakānaṁ cetiyānī’’ti",
  "atk-s0102a2:383_2": "vadanti, na koci dhātunidhānabhāvaṁ jānāti. Asītihatthagambhīre pana tasmiṁ padese",
  "atk-s0102a2:383_3": "jāte heṭṭhā lohasanthāraṁ santharāpetvā tattha thūpārāme cetiyagharappamāṇaṁ tambalohamayaṁ",
  "atk-s0102a2:383_4": "gehaṁ kārāpetvā aṭṭha aṭṭha haricandanādimaye karaṇḍe ca thūpe ca kārāpesi. Atha",
  "atk-s0102a2:383_5": "bhagavato dhātuyo haricandanakaraṇḍe pakkhipitvā taṁ haricandanakaraṇḍakampi aññasmiṁ",
  "atk-s0102a2:383_6": "haricandanakaraṇḍake, tampi aññasminti evaṁ aṭṭha haricandanakaraṇḍe ekato katvā",
  "atk-s0102a2:383_7": "eteneva upāyena te aṭṭha karaṇḍe aṭṭhasu haricandanathūpesu, aṭṭha haricandanathūpe",
  "atk-s0102a2:383_8": "aṭṭhasu lohitacandanakaraṇḍesu, aṭṭha lohitacandanakaraṇḍe aṭṭhasu lohitacandanathūpesu,",
  "atk-s0102a2:383_9": "aṭṭha lohitacandanathūpe aṭṭhasu dantakaraṇḍesu , aṭṭha dantakaraṇḍe aṭṭhasu dantathūpesu,",
  "atk-s0102a2:383_10": "aṭṭha dantathūpe aṭṭhasu sabbaratanakaraṇḍesu, aṭṭha sabbaratanakaraṇḍe aṭṭhasu sabbaratanathūpesu,",
  "atk-s0102a2:383_11": "aṭṭha sabbaratanathūpe aṭṭhasu suvaṇṇakaraṇḍesu, aṭṭha suvaṇṇakaraṇḍe, aṭṭhasu suvaṇṇathūpesu,",
  "atk-s0102a2:383_12": "aṭṭha suvaṇṇathūpe aṭṭhasu rajatakaraṇḍesu, aṭṭha rajatakaraṇḍe aṭṭhasu rajatathūpesu,",
  "atk-s0102a2:383_13": "aṭṭha rajatathūpe, aṭṭhasu maṇikaraṇḍesu, aṭṭha maṇikaraṇḍe aṭṭhasu maṇithūpesu,",
  "atk-s0102a2:383_14": "aṭṭha maṇithūpe aṭṭhasu lohitaṅkakaraṇḍesu, aṭṭha lohitaṅkakaraṇḍe aṭṭhasu lohitaṅkathūpesu,",
  "atk-s0102a2:383_15": "aṭṭha lohitaṅkathūpe aṭṭhasu masāragallakaraṇḍesu, aṭṭha masāragallakaraṇḍe aṭṭhasu",
  "atk-s0102a2:383_16": "masāragallathūpesu, aṭṭha masāragallathūpe aṭṭhasu phalikakaraṇḍesu, aṭṭha phalikakaraṇḍe",
  "atk-s0102a2:383_17": "aṭṭhasu phalikamayathūpesu pakkhipi.",
  "atk-s0102a2:384_0": "Sabbesaṁ uparimaṁ phalikacetiyaṁ thūpārāmacetiyappamāṇaṁ ahosi, tassa upari sabbaratanamayaṁ",
  "atk-s0102a2:384_1": "gehaṁ kāresi, tassa upari suvaṇṇamayaṁ, tassa upari rajatamayaṁ, tassa upari tambalohamayaṁ",
  "atk-s0102a2:384_2": "gehaṁ. Tattha sabbaratanamayaṁ vālikaṁ okiritvā jalajathalajapupphānaṁ sahassāni",
  "atk-s0102a2:384_3": "vippakiritvā aḍḍhachaṭṭhāni jātakasatāni asītimahāthere suddhodanamahārājānaṁ mahāmāyādeviṁ",
  "atk-s0102a2:384_4": "satta sahajāteti sabbānetāni suvaṇṇamayāneva kāresi. Pañcapañcasate suvaṇṇarajatamaye",
  "atk-s0102a2:384_5": "puṇṇaghaṭe ṭhapāpesi, pañca suvaṇṇaddhajasate ussāpesi. Pañcasate suvaṇṇadīpe, pañcasate",
  "atk-s0102a2:384_6": "rajatadīpe kārāpetvā sugandhatelassa pūretvā tesu dukūlavaṭṭiyo ṭhapesi.",
  "atk-s0102a2:385": "Athāyasmā mahākassapo – ‘‘mālā mā milāyantu, gandhā mā vinassantu, dīpā mā vijjhāyantū’’ti adhiṭṭhahitvā suvaṇṇapaṭṭe akkharāni chindāpesi –",
  "atk-s0102a2:386": "‘‘Anāgate piyadāso nāma kumāro chattaṁ ussāpetvā asoko dhammarājā bhavissati. So imā dhātuyo vitthārikā karissatī’’ti.",
  "atk-s0102a2:387_0": "Rājā sabbapasādhanehi pūjetvā ādito paṭṭhāya dvāraṁ pidahanto nikkhami, so tambalohadvāraṁ",
  "atk-s0102a2:387_1": "pidahitvā āviñchanarajjuyaṁ kuñcikamuddikaṁ bandhitvā tattheva mahantaṁ maṇikkhandhaṁ",
  "atk-s0102a2:387_2": "ṭhapetvā – ‘‘anāgate daliddarājā imaṁ maṇiṁ gahetvā dhātūnaṁ sakkāraṁ karotū’’ti",
  "atk-s0102a2:387_3": "akkharaṁ chindāpesi.",
  "atk-s0102a2:388_0": "Sakko devarājā vissakammaṁ āmantetvā – ‘‘tāta, ajātasattunā dhātunidhānaṁ kataṁ,",
  "atk-s0102a2:388_1": "ettha ārakkhaṁ paṭṭhapehī’’ti pahiṇi. So āgantvā vāḷasaṅghāṭayantaṁ yojesi, kaṭṭharūpakāni",
  "atk-s0102a2:388_2": "tasmiṁ dhātugabbhe phalikavaṇṇakhagge gāhetvā vātasadisena vegena anupariyāyantaṁ",
  "atk-s0102a2:388_3": "yantaṁ yojetvā ekāya eva āṇiyā bandhitvā samantato giñjakāvasathākārena silāparikkhepaṁ",
  "atk-s0102a2:388_4": "katvā upari ekāya pidahitvā paṁsuṁ pakkhipitvā bhūmiṁ samaṁ katvā tassa upari pāsāṇathūpaṁ",
  "atk-s0102a2:388_5": "patiṭṭhapesi. Evaṁ niṭṭhite dhātunidhāne yāvatāyukaṁ ṭhatvā theropi parinibbuto,",
  "atk-s0102a2:388_6": "rājāpi yathākammaṁ gato, tepi manussā kālaṅkatā.",
  "atk-s0102a2:389_0": "Aparabhāge piyadāso nāma kumāro chattaṁ ussāpetvā asoko nāma dhammarājā hutvā tā",
  "atk-s0102a2:389_1": "dhātuyo gahetvā jambudīpe vitthārikā akāsi. Kathaṁ? So nigrodhasāmaṇeraṁ nissāya",
  "atk-s0102a2:389_2": "sāsane laddhappasādo caturāsīti vihārasahassāni kāretvā bhikkhusaṅghaṁ pucchi – ‘‘bhante,",
  "atk-s0102a2:389_3": "mayā caturāsīti vihārasahassāni kāritāni, dhātuyo kuto labhissāmī’’ti? Mahārāja,",
  "atk-s0102a2:389_4": "– ‘‘dhātunidhānaṁ nāma atthī’’ti suṇoma, na pana paññāyati – ‘‘asukasmiṁ ṭhāne’’ti.",
  "atk-s0102a2:389_5": "Rājā rājagahe cetiyaṁ bhindāpetvā dhātuṁ apassanto paṭipākatikaṁ kāretvā bhikkhubhikkhuniyo",
  "atk-s0102a2:389_6": "upāsakaupāsikāyoti catasso parisā gahetvā vesāliṁ gato. Tatrāpi alabhitvā kapilavatthuṁ.",
  "atk-s0102a2:389_7": "Tatrāpi alabhitvā rāmagāmaṁ gato. Rāmagāme nāgā cetiyaṁ bhindituṁ na adaṁsu, cetiye",
  "atk-s0102a2:389_8": "nipatitakudālo khaṇḍākhaṇḍaṁ hoti. Evaṁ tatrāpi alabhitvā allakappaṁ veṭhadīpaṁ pāvaṁ",
  "atk-s0102a2:389_9": "kusināranti sabbattha cetiyāni bhinditvā dhātuṁ alabhitvāva paṭipākatikāni katvā",
  "atk-s0102a2:389_10": "puna rājagahaṁ gantvā catasso parisā sannipātāpetvā – ‘‘atthi kenaci sutapubbaṁ ‘asukaṭṭhāne",
  "atk-s0102a2:389_11": "nāma dhātunidhāna’nti’’ pucchi.",
  "atk-s0102a2:390_0": "Tatreko vīsavassasatiko thero – ‘‘asukaṭṭhāne dhātunidhāna’’nti na jānāmi, mayhaṁ",
  "atk-s0102a2:390_1": "pana pitā mahāthero maṁ sattavassakāle mālācaṅkoṭakaṁ gāhāpetvā – ‘‘ehi sāmaṇera,",
  "atk-s0102a2:390_2": "asukagacchantare pāsāṇathūpo atthi, tattha gacchāmā’’ti gantvā pūjetvā – ‘‘imaṁ ṭhānaṁ",
  "atk-s0102a2:390_3": "upadhāretuṁ vaṭṭati sāmaṇerā’’ti āha. Ahaṁ ettakaṁ jānāmi mahārājāti āha. Rājā ‘‘etadeva",
  "atk-s0102a2:390_4": "ṭhāna’’nti vatvā gacche hāretvā pāsāṇathūpañca paṁsuñca apanetvā heṭṭhā sudhābhūmiṁ",
  "atk-s0102a2:390_5": "addasa. Tato sudhañca iṭṭhakāyo ca hāretvā anupubbena pariveṇaṁ oruyha sattaratanavālukaṁ",
  "atk-s0102a2:390_6": "asihatthāni ca kaṭṭharūpakāni samparivattakāni addasa. So yakkhadāsake pakkosāpetvā",
  "atk-s0102a2:390_7": "balikammaṁ kāretvāpi neva antaṁ na koṭiṁ passanto devatānaṁ namassamāno – ‘‘ahaṁ",
  "atk-s0102a2:390_8": "imā dhātuyo gahetvā caturāsītiyā vihārasahassesu nidahitvā sakkāraṁ karomi, mā me",
  "atk-s0102a2:390_9": "devatā antarāyaṁ karontū’’ti āha.",
  "atk-s0102a2:391_0": "Sakko devarājā cārikaṁ caranto taṁ disvā vissakammaṁ āmantesi – ‘‘tāta, asoko dhammarājā",
  "atk-s0102a2:391_1": "‘dhātuyo nīharissāmī’ti pariveṇaṁ otiṇṇo, gantvā kaṭṭharūpakāni hārehī’’ti. So pañcacūḷagāmadārakavesena",
  "atk-s0102a2:391_2": "gantvā rañño purato dhanuhattho ṭhatvā – ‘‘harāmi mahārājā’’ti āha. ‘‘Hara, tātā’’ti",
  "atk-s0102a2:391_3": "saraṁ gahetvā sandhimhiyeva vijjhi, sabbaṁ vippakiriyittha. Atha rājā āviñchane bandhaṁ",
  "atk-s0102a2:391_4": "kuñcikamuddikaṁ gaṇhi, maṇikkhandhaṁ passi. ‘‘Anāgate daliddarājā imaṁ maṇiṁ gahetvā",
  "atk-s0102a2:391_5": "dhātūnaṁ sakkāraṁ karotū’’ti puna akkharāni disvā kujjhitvā – ‘‘mādisaṁ nāma rājānaṁ",
  "atk-s0102a2:391_6": "daliddarājāti vattuṁ ayutta’’nti punappunaṁ ghaṭetvā dvāraṁ vivarāpetvā antogehaṁ paviṭṭho.",
  "atk-s0102a2:392_0": "Aṭṭhārasavassādhikānaṁ dvinnaṁ vassasatānaṁ upari āropitadīpā tatheva pajjalanti.",
  "atk-s0102a2:392_1": "Nīluppalapupphāni taṅkhaṇaṁ āharitvā āropitāni viya, pupphasanthāro taṅkhaṇaṁ santhato",
  "atk-s0102a2:392_2": "viya, gandhā taṁ muhuttaṁ pisitvā ṭhapitā viya rājā suvaṇṇapaṭṭaṁ gahetvā – ‘‘anāgate",
  "atk-s0102a2:392_3": "piyadāso nāma kumāro chattaṁ ussāpetvā asoko nāma dhammarājā bhavissati so imā dhātuyo",
  "atk-s0102a2:392_4": "vitthārikā karissatī’’ti vācetvā – ‘‘diṭṭho bho, ahaṁ ayyena mahākassapattherenā’’ti",
  "atk-s0102a2:392_5": "vatvā vāmahatthaṁ ābhujitvā dakkhiṇena hatthena apphoṭesi. So tasmiṁ ṭhāne paricaraṇadhātumattameva",
  "atk-s0102a2:392_6": "ṭhapetvā sesā dhātuyo gahetvā dhātugehaṁ pubbe pihitanayeneva pidahitvā sabbaṁ yathāpakatiyāva",
  "atk-s0102a2:392_7": "katvā upari pāsāṇacetiyaṁ patiṭṭhāpetvā caturāsītiyā vihārasahassesu dhātuyo patiṭṭhāpetvā",
  "atk-s0102a2:392_8": "mahāthere vanditvā pucchi – ‘‘dāyādomhi, bhante, buddhasāsane’’ti. Kissa dāyādo tvaṁ,",
  "atk-s0102a2:392_9": "mahārāja, bāhirako tvaṁ sāsanassāti. Bhante, channavutikoṭidhanaṁ vissajjetvā caturāsīti",
  "atk-s0102a2:392_10": "vihārasahassāni kāretvā ahaṁ na dāyādo, añño ko dāyādoti? Paccayadāyako nāma tvaṁ",
  "atk-s0102a2:392_11": "mahārāja, yo pana attano puttañca dhītarañca pabbājeti, ayaṁ sāsane dāyādo nāmāti.",
  "atk-s0102a2:392_12": "So puttañca dhītarañca pabbājesi. Atha naṁ therā āhaṁsu – ‘‘idāni, mahārāja, sāsane dāyādosī’’ti.",
  "atk-s0102a2:393": "Evametaṁbhūtapubbanti evaṁ etaṁ atīte dhātunidhānampi jambudīpatale bhūtapubbanti. Tatiyasaṅgītikārāpi imaṁ padaṁ ṭhapayiṁsu.",
  "atk-s0102a2:394": "Aṭṭhadoṇaṁ cakkhumato sarīrantiādigāthāyo pana tambapaṇṇidīpe therehi vuttāti.",
  "atk-s0102a2:395": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a2:396": "Mahāparinibbānasuttavaṇṇanā niṭṭhitā."
}