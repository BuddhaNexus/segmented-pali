{
  "anya-e1001n0:0": "Namo tassa bhagavato arahato sammāsambuddhassa",
  "anya-e1001n0:1": "Kavidappaṇanīti",
  "anya-e1001n0:2": "Mātikā",
  "anya-e1001n0:3": "Yathādhammikarājūnaṁ, amaccā ca purohitā;",
  "anya-e1001n0:4": "Nītisatthaṁ sunissāya, nicchayanti vinicchayaṁ.",
  "anya-e1001n0:5": "Aṅgāni vedā cattāro, mīmaṁsānyāya vitthāro;",
  "anya-e1001n0:6": "Dhammasatthaṁ purāṇañca, vijjā hetā catuddasa.",
  "anya-e1001n0:7": "Āyubbedo manubbedo, gandhabbo ceti te tayo;",
  "anya-e1001n0:8": "Atthasatthaṁ catutthañca, vijjāhyāṭṭharasa matā.",
  "anya-e1001n0:9": "Sutisamutisaṅkhyā ca, rogānīti visesakā;",
  "anya-e1001n0:10": "Gandhabbā gaṇikā ceva, dhanubbedā ca pūraṇā.",
  "anya-e1001n0:11": "Tikicchā itihāso ca, jotimāyā ca chandati;",
  "anya-e1001n0:12": "Ketumantā ca saddā ca, sippāṭṭhārasakā ime.",
  "anya-e1001n0:13": "Damo daṇḍo itikhyāto, taṭṭhādaṇḍo mahīpati;",
  "anya-e1001n0:14": "Tassa nīti daṇḍanīti, nayanānīti vuccati.",
  "anya-e1001n0:15": "Daṇḍena nīyate cedaṁ, daṇḍaṁ nayati vā puna;",
  "anya-e1001n0:16": "Daṇḍanīti itikhyāto, tilokā nati vattate.",
  "anya-e1001n0:17": "Nānāsatthoddhataṁ vakkhe, rājanīti samuccayaṁ;",
  "anya-e1001n0:18": "Sabbabījamiduṁ satthaṁ, cāṇakya sārasaṅgahaṁ.",
  "anya-e1001n0:19": "Mūlasuttaṁ pavakkhāmi, cāṇakyena yathoditaṁ;",
  "anya-e1001n0:20": "Yassaṁ viññātamattena, mūḷho bhavati paṇḍito.",
  "anya-e1001n0:21": "Mittalābho suhadabhedo, viggaho sandhireva ca;",
  "anya-e1001n0:22": "Pañcatandrā tathāññasmā, ganthā kassiyalikhyate.",
  "anya-e1001n0:23": "Lokanītimhā –",
  "anya-e1001n0:24": "(1) Paṇḍitakaṇḍa. (2) Sujanakaṇḍa. (3) Bāladujjana kaṇḍa. (4) Mittakaṇḍa. (5) Itthikaṇḍa. (6) Rājakaṇḍa. (7) Pakiṇṇaka kaṇḍa-",
  "anya-e1001n0:25": "Lokanīti –",
  "anya-e1001n0:26": "Paṇḍito sujano kaṇḍo, dujjano mittaitthī ca;",
  "anya-e1001n0:27": "Rājapakiṇṇako cāti, sattakaṇḍe vibhūsino.",
  "anya-e1001n0:28": "Cakkindābhisirināyaṁ, sodhito kāsike sāke;",
  "anya-e1001n0:29": "Chanotyaṁ dutiyāsaḷhe, kāḷasattama ādihe.",
  "anya-e1001n0:30": "Lokanītiṁ pavakkhāmi, nānāsatthasamuddhaṭaṁ;",
  "anya-e1001n0:31": "Māgadheneva saṅkhepaṁ, vanditvā ratanattayaṁ.",
  "anya-e1001n0:32": "Nīti loke purisassa sāro,",
  "anya-e1001n0:33": "Mātā pitā ācariyo mitto;",
  "anya-e1001n0:34": "Tasmā hi nītiṁ puriso vijaññā,",
  "anya-e1001n0:35": "Ñāṇīmahā hoti bahussuto.",
  "anya-e1001n0:36": "Mahārahanīti –",
  "anya-e1001n0:37": "(1) Paṇḍitakathā. (2) Sambhedakathā. (3) Mittakathā. (4) Nāyaka kathā. (5) Itthikathā",
  "anya-e1001n0:38": "Mahāraha rahaṁsakya-muniṁ nīvaraṇā taṇhā;",
  "anya-e1001n0:39": "Muttaṁ muttaṁ sudassanaṁ, vande bodhivaraṁ varaṁ.",
  "anya-e1001n0:40": "Nītidha jantūnaṁ sāro, mittācariyā ca pitaro;",
  "anya-e1001n0:41": "Nītimā subuddhibyatto, sutavā atthadassimā.",
  "anya-e1001n0:42": "Dhammanīti –",
  "anya-e1001n0:43_0": "(1) Ācariyakathā (2) sippakathā (3) paññākathā (4) sutakathā (5) kathānakathā (6)",
  "anya-e1001n0:43_1": "dhanakathā (7) desakathā (8) nissayakathā (9) mittakathā (10) dujjanakathā (11) sujanakathā",
  "anya-e1001n0:43_2": "(12) balakathā (13) itthikathā (14) yuttakathā (15) dāsakathā (16) gharāvāsakathā",
  "anya-e1001n0:43_3": "(17) kātabbakathā (18) akātabbakathā (19) ñātabbakathā (20) alaṅkārakathā (21) rājadhammakathā",
  "anya-e1001n0:43_4": "(22) upasevakakathā (23) dukkhādimissakakathā (24) pakiṇṇakakathā",
  "anya-e1001n0:44": "Cakkāticakkacakkindo, devātidevādevindo,",
  "anya-e1001n0:45": "Brahmāti brahmabrahmindo, jino pūretu me bhāvaṁ.",
  "anya-e1001n0:46": "Ciraṁ tiṭṭhatu lokamhi, dhaṁsakaṁ sabbapāṇinaṁ;",
  "anya-e1001n0:47": "Mahāmohatamaṁ jayaṁ, jotantaṁ jinasāsanaṁ.",
  "anya-e1001n0:48": "Vanditvā ratanaṁ seṭṭhaṁ, nissāya pubbake garu;",
  "anya-e1001n0:49": "Nītidhammaṁ pavakkhāmi, sabbaloka sukhāvahaṁ.",
  "anya-e1001n0:50": "Ācariyo ca sippañca, paññāsutakathādhanaṁ;",
  "anya-e1001n0:51": "Desañca nissayo mittaṁ, dujjano sujano balaṁ.",
  "anya-e1001n0:52": "Itthī putto ca dāso ca, gharāvāso katākato;",
  "anya-e1001n0:53": "Ñātabbo ca alaṅkāro, rājadhammā pasevako;",
  "anya-e1001n0:54": "Dukkhādimissako ceva, pakiṇṇakāti mātikā.",
  "anya-e1001n0:55": "Rājanīti –",
  "anya-e1001n0:56": "Sīhā ekaṁ bakā ekaṁ, sikkhe cattāri kukkuṭā;",
  "anya-e1001n0:57": "Pañca kākā rājā nāma, cha sunakkhā tīṇi gadrabhā.",
  "anya-e1001n0:58": "1.",
  "anya-e1001n0:59": "Mahākammaṁ khuddakaṁ vā, yaṁ kammaṁ kātumicchati;",
  "anya-e1001n0:60": "Sabbārambhena kātabbaṁ, sīhā ekaṁ tadā bhave.",
  "anya-e1001n0:61": "2.",
  "anya-e1001n0:62": "Indriyāni susaṁyama, bakova paṇḍito bhave;",
  "anya-e1001n0:63": "Desaka lomapannāni, sabbakammāni sādhaye.",
  "anya-e1001n0:64": "3.",
  "anya-e1001n0:65": "Pubbaṭṭhānañca yuddhañca, saṁvibhāgañca bandhu hi;",
  "anya-e1001n0:66": "Thiyā akkamma bhuttañca, sikkhe cattāri kukkuṭo.",
  "anya-e1001n0:67": "4.",
  "anya-e1001n0:68": "Guyhe methunaṁ pekkhitvā, bhojanaṁ ñātisaṅgaho;",
  "anya-e1001n0:69": "Vilokā pekkhanālasyaṁ, pañca sikkheyya vāyasā.",
  "anya-e1001n0:70": "5.",
  "anya-e1001n0:71": "Anālassaṁtisavantāso, suniddhā suppabodhanā;",
  "anya-e1001n0:72": "Daḷhabhatti ca sūrañca, cha etesvānato guṇo.",
  "anya-e1001n0:73": "6.",
  "anya-e1001n0:74": "Khinnova vahate bhāraṁ, sītuṇhañca na cintayī;",
  "anya-e1001n0:75": "Santuṭṭho ca bhave niccaṁ, tīṇi sikkheyya gadrabhā.",
  "anya-e1001n0:76": "7.",
  "anya-e1001n0:77": "Vīsati tāni guṇāni, careyya iha paṇḍito;",
  "anya-e1001n0:78": "Vijeyya ripū sabbepi, tejassī so bhavissati.",
  "anya-e1001n0:79_0": "(1) Paṇḍitakaṇḍa (2) sujanakaṇḍa (3) bāladujjanakaṇḍa (4) mittakaṇḍa (5) rājakaṇḍa",
  "anya-e1001n0:79_1": "(6) nāyakakaṇḍa (7) puttakaṇḍa (8) vejjācariyakaṇḍa (9) dāsakakaṇḍa (10) itthikaṇḍa (11) pakiṇṇakakaṇḍa",
  "anya-e1001n0:80": "Kavidappaṇanītiṁyo, vācuggataṁ karoti ce;",
  "anya-e1001n0:81": "Bhuvanamajjhe eso hi, viññū paṇḍitajātiko.",
  "anya-e1001n0:82": "Kavidappaṇanīti",
  "anya-e1001n0:83": "Namo tassa bhagavato arahato sammāsambuddhassa"
}