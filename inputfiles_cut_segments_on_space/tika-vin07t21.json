{
  "tika-vin07t21:0": "6. Bhesajjakkhandhako",
  "tika-vin07t21:1": "Pañcabhesajjādikathāvaṇṇanā",
  "tika-vin07t21:2": "260. Bhesajjakkhandhake pittaṁ koṭṭhabbhantaragataṁ hotīti bahisarīre byāpetvā ṭhitaṁ abaddhapittaṁ koṭṭhabbhantaragataṁ hoti, tena pittaṁ kupitaṁ hotīti adhippāyo.",
  "tika-vin07t21:3": "261-2. Pāḷiyaṁ nacchādentīti ruciṁ na uppādenti. Susukāti samudde ekā macchajāti, kumbhilātipi vadanti. Saṁsaṭṭhanti parissāvitaṁ.",
  "tika-vin07t21:4": "263.Piṭṭhehīti pisitehi. Kasāvehīti tacādīni udake tāpetvā gahitaūsarehi. Ubbhidanti ūsarapaṁsumayaṁ. Loṇabilanti loṇaviseso.",
  "tika-vin07t21:5_0": "264-5.Chakaṇanti gomayaṁ. Pākatikacuṇṇanti apakkakasāvacuṇṇaṁ, gandhacuṇṇaṁ pana",
  "tika-vin07t21:5_1": "na vaṭṭati. Pāḷiyaṁ cuṇṇacālininti udukkhale koṭṭitacuṇṇaparissāvaniṁ. Suvaṇṇagerukoti",
  "tika-vin07t21:5_2": "suvaṇṇatutthādi. Pāḷiyaṁ añjanūpapisananti añjane upanetuṁ pisitabbabhesajjaṁ.",
  "tika-vin07t21:6_0": "267-9.Kabaḷikāti upanāhabhesajjaṁ. Gharadinnakābādho nāma gharaṇiyā dinnavasīkaraṇabhesajjasamuṭṭhitaābādho.",
  "tika-vin07t21:6_1": "Tāya chārikāya paggharitaṁ khārodakanti parissāvane tacchārikaṁ pakkhipitvā udake",
  "tika-vin07t21:6_2": "abhisiñcite tato chārikato heṭṭhā paggharitaṁ khārodakaṁ. Pāḷiyaṁ akaṭayūsenāti anabhisaṅkhatena",
  "tika-vin07t21:6_3": "muggayūsena. Kaṭākaṭenāti mugge pacitvā acāletvā parissāvitena muggayūsenāti vadanti.",
  "tika-vin07t21:7": "Pañcabhesajjādikathāvaṇṇanā niṭṭhitā.",
  "tika-vin07t21:8": "Guḷādianujānanakathāvaṇṇanā",
  "tika-vin07t21:9": "272-4.Guḷakaraṇanti ucchusālaṁ. Avissatthāti sāsaṅkā.",
  "tika-vin07t21:10": "276.Appamattakepi vārentīti appamattake dinne dāyakānaṁ pīḷāti paṭikkhipanti. Paṭisaṅkhāpīti ettakenapi yāpetuṁ sakkā, “avasesaṁ aññesaṁ hotū”ti sallakkhetvāpi paṭikkhipanti.",
  "tika-vin07t21:11": "279.Vatthipīḷananti yathā vatthigatatelādi antosarīre ārohanti, evaṁ hatthena vatthimaddanaṁ. Sambādhe satthakammavatthikammānameva paṭikkhittattā dahanakammaṁ vaṭṭati eva.",
  "tika-vin07t21:12": "Guḷādianujānanakathāvaṇṇanā niṭṭhitā.",
  "tika-vin07t21:13": "Yāgumadhugoḷakādikathāvaṇṇanā",
  "tika-vin07t21:14_0": "282-3. Pāḷiyaṁ dasassa ṭhānānīti assa paṭiggāhakassa dasa ṭhānāni kāraṇāni dhammenāti",
  "tika-vin07t21:14_1": "attho. Anuppavecchatīti deti. Vātañca byapanetīti sambandho, vātañca anulometīti",
  "tika-vin07t21:14_2": "attho. Saggā te āraddhāti tayā devalokā ārādhitā.",
  "tika-vin07t21:15": "Yāgumadhugoḷakādikathāvaṇṇanā niṭṭhitā.",
  "tika-vin07t21:16": "Pāṭaligāmavatthukathāvaṇṇanā",
  "tika-vin07t21:17_0": "286.Pāṭaligāme nagaraṁ māpentīti pāṭaligāmassa samīpe tasseva gāmakhettabhūte mahante",
  "tika-vin07t21:17_1": "araññappadese pāṭaliputtaṁ nāma nagaraṁ māpenti. Yāvatā ariyaṁ āyatananti yattakaṁ",
  "tika-vin07t21:17_2": "ariyamanussānaṁ osaraṇaṭṭhānaṁ. Yāvatā vaṇippathoti yattakaṁ vāṇijānaṁ bhaṇḍavikkīṇanaṭṭhānaṁ,",
  "tika-vin07t21:17_3": "vasanaṭṭhānaṁ vā, idaṁ tesaṁ sabbesaṁ agganagaraṁ bhavissatīti attho. Puṭabhedananti",
  "tika-vin07t21:17_4": "sakaṭādīhi nānādesato āhaṭānaṁ bhaṇḍapuṭānaṁ vikkīṇanatthāya mocanaṭṭhānaṁ. Saranti",
  "tika-vin07t21:17_5": "taḷākādīsupi vattati, tannivattanatthaṁ “saranti idha nadī adhippetā”ti vuttaṁ sarati",
  "tika-vin07t21:17_6": "sandatīti katvā. Vinā eva kullena tiṇṇāti idaṁ appamattakaudakampi aphusitvā vinā kullena pārappattā.",
  "tika-vin07t21:18": "Pāṭaligāmavatthukathāvaṇṇanā niṭṭhitā.",
  "tika-vin07t21:19": "Koṭigāmesaccakathāvaṇṇanā",
  "tika-vin07t21:20_0": "287. Pāḷiyaṁ sandhāvitanti bhavato bhavaṁ paṭisandhiggahaṇavasena sandhāvanaṁ kataṁ.",
  "tika-vin07t21:20_1": "Saṁsaritanti tasseva vevacanaṁ. Mamañceva tumhākañcāti mayā ca tumhehi ca, sāmivaseneva",
  "tika-vin07t21:20_2": "vā mama ca tumhākañca sandhāvanaṁ ahosīti attho gahetabbo. Saṁsaritanti saṁsari.",
  "tika-vin07t21:20_3": "Bhavataṇhā eva bhavato bhavaṁ netīti bhavanettīti vuttā.",
  "tika-vin07t21:21_0": "289. “Nīlā hontī”ti vuttamevatthaṁ vivarituṁ “nīlavaṇṇā”tiādi vuttaṁ. Nīlavaṇṇāti",
  "tika-vin07t21:21_1": "nīlavilepanā. Esa nayo sabbattha. Paṭivaṭṭesīti pahari. Ambakāyāti ambāya. Upacāravacanañhetaṁ,",
  "tika-vin07t21:21_2": "mātugāmenāti attho. Upasaṁharathāti upanetha, “īdisā tāvatiṁsā”ti parikappethāti",
  "tika-vin07t21:21_3": "attho. Idañca bhikkhūnaṁ saṁvegajananatthaṁ vuttaṁ, na nimittaggāhatthaṁ. Licchavirājāno",
  "tika-vin07t21:21_4": "hi sabbe na cirasseva ajātasattunā vināsaṁ pāpuṇissanti.",
  "tika-vin07t21:22": "Koṭigāmesaccakathāvaṇṇanā niṭṭhitā.",
  "tika-vin07t21:23": "Sīhasenāpativatthuādikathāvaṇṇanā",
  "tika-vin07t21:24_0": "290.Sandhāgāreti rājakiccassa sandhāraṇatthāya nicchiddaṁ katvā vicāraṇatthāya katamahāsabhāya.",
  "tika-vin07t21:24_1": "Gamikābhisaṅkhāroti gamane vāyāmo. Dhammassa ca anudhammanti tumhehi vuttassa kāraṇassa",
  "tika-vin07t21:24_2": "anukāraṇaṁ, tumhehi vuttassa atthassa anurūpamevāti adhippāyo. Sahadhammiko vādānuvādoti",
  "tika-vin07t21:24_3": "parehi vuttakāraṇena sakāraṇo hutvā tumhākaṁ vādo vā ito paraṁ tassa anuvādo vā.",
  "tika-vin07t21:24_4": "Koci appamattakopi gārayhaṁ ṭhānaṁ na āgacchatīti kiṁ tava vāde gārayhakāraṇaṁ natthīti vuttaṁ hoti.",
  "tika-vin07t21:25_0": "293.Anuviccakāranti anuviditākāraṁ. Ratanattayassa saraṇagamanādikiriyaṁ karoti.",
  "tika-vin07t21:25_1": "Sahasā katvā mā pacchā vippaṭisārī ahosīti attho. Paṭākaṁ parihareyyunti dhajapaṭākaṁ",
  "tika-vin07t21:25_2": "ukkhipitvā “īdiso amhākaṁ saraṇaṁ gato sāvako jāto”ti nagare ghosentā āhiṇḍanti.",
  "tika-vin07t21:26": "294.Nimittakammassāti maṁsakhādananimittena uppannapāṇātipātakammassa.",
  "tika-vin07t21:27": "Sīhasenāpativatthuādikathāvaṇṇanā niṭṭhitā.",
  "tika-vin07t21:28": "Kappiyabhūmianujānanakathāvaṇṇanā",
  "tika-vin07t21:29_0": "295.Anuppage evāti pātova. Oravasaddanti mahāsaddaṁ. Taṁ pana avatvāpīti pi-saddena",
  "tika-vin07t21:29_1": "tathāvacanampi anujānāti. Aṭṭhakathāsūti andhakaṭṭhakathāvirahitāsu sesaṭṭhakathāsu.",
  "tika-vin07t21:29_2": "Sādhāraṇalakkhaṇanti andhakaṭṭhakathāya saha sabbaṭṭhakathānaṁ samānaṁ.",
  "tika-vin07t21:30_0": "Cayanti adhiṭṭhānauccavatthuṁ. Yato paṭṭhāyāti yato iṭṭhakādito paṭṭhāya, yaṁ ādiṁ",
  "tika-vin07t21:30_1": "katvā bhittiṁ uṭṭhāpetukāmāti attho. “Thambhā pana upari uggacchanti, tasmā vaṭṭantī”ti",
  "tika-vin07t21:30_2": "etena iṭṭhakapāsāṇā heṭṭhā patiṭṭhāpitāpi yadi cayato, bhūmito vā ekaṅgulamattampi",
  "tika-vin07t21:30_3": "uggatā tiṭṭhanti, vaṭṭantīti siddhaṁ hoti.",
  "tika-vin07t21:31_0": "Ārāmoti upacārasīmāparicchinno sakalo vihāro. Senāsanānīti vihārassa anto tiṇakuṭiādikāni",
  "tika-vin07t21:31_1": "saṅghassa nivāsagehāni. Vihāragonisādikā nāmāti senāsanagonisādikā. Senāsanāni hi",
  "tika-vin07t21:31_2": "sayaṁ parikkhittānipi ārāmaparikkhepābhāvena “gonisādikānī”ti vuttāni. “Upaḍḍhaparikkhittopī”ti",
  "tika-vin07t21:31_3": "iminā tato ūnaparikkhitto yebhuyyena aparikkhitto nāma, tasmā aparikkhittasaṅkhyameva",
  "tika-vin07t21:31_4": "gacchatīti dasseti. Etthāti upaḍḍhādiparikkhitte. Kappiyakuṭiṁ laddhuṁ vaṭṭatīti",
  "tika-vin07t21:31_5": "gonisādiyā abhāvena sesakappiyakuṭīsu tīsu yā kāci kappiyakuṭi kātabbāti attho.",
  "tika-vin07t21:32_0": "Tesaṁ gehānīti ettha bhikkhūnaṁ vāsatthāya katampi yāva na denti, tāva tesaṁ santakaṁyeva",
  "tika-vin07t21:32_1": "bhavissatīti daṭṭhabbaṁ. Vihāraṁ ṭhapetvāti upasampannānaṁ vāsatthāya katagehaṁ ṭhapetvāti",
  "tika-vin07t21:32_2": "attho. Gehanti nivāsagehaṁ, tadaññaṁ pana uposathāgārādi sabbaṁ anivāsagehaṁ catukappiyabhūmivimuttā",
  "tika-vin07t21:32_3": "pañcamī kappiyabhūmi. Saṅghasantakepi hi etādise gehe suṭṭhu parikkhittārāmattepi",
  "tika-vin07t21:32_4": "abbhokāse viya antovutthādidoso natthi. Yena kenaci channe, paricchanne ca sahaseyyappahonake",
  "tika-vin07t21:32_5": "bhikkhusaṅghassa nivāsagehe antovutthādidoso, na aññattha. Tenāha “yaṁ panā”tiādi.",
  "tika-vin07t21:32_6": "Tattha “saṅghikaṁ vā puggalikaṁ vā”ti idaṁ kiñcāpi bhikkhunīnaṁ sāmaññato vuttaṁ,",
  "tika-vin07t21:32_7": "bhikkhūnaṁ pana saṅghikaṁ puggalikañca bhikkhunīnaṁ, tāsaṁ saṅghikaṁ puggalikañca",
  "tika-vin07t21:32_8": "bhikkhūnaṁ gihisantakaṭṭhāne tiṭṭhatīti veditabbaṁ.",
  "tika-vin07t21:33": "Mukhasannidhīti antosannihitadoso hi mukhappavesananimittaṁ āpattiṁ karoti, nāññathā. Tasmā “mukhasannidhī”ti vutto.",
  "tika-vin07t21:34_0": "Tattha tattha khaṇḍā hontīti upaḍḍhato adhikaṁ khaṇḍā honti. Sabbasmiṁ chadane vinaṭṭheti",
  "tika-vin07t21:34_1": "tiṇapaṇṇādivassaparittāyake chadane vinaṭṭhe. Gopānasīnaṁ pana upari vallīhi baddhadaṇḍesu",
  "tika-vin07t21:34_2": "ṭhitesupi jahitavatthukā honti eva. Pakkhapāsakamaṇḍalanti ekasmiṁ passe tiṇṇaṁ gopānasīnaṁ",
  "tika-vin07t21:34_3": "upari ṭhitatiṇapaṇṇādicchadanaṁ vuccati.",
  "tika-vin07t21:35": "Anupasampannassa dātabbo assātiādinā akappiyakuṭiyaṁ vutthampi anupasampannassa dinne kappiyaṁ hoti, sāpekkhadānañcettha vaṭṭati, paṭiggahaṇaṁ viya na hotīti dasseti.",
  "tika-vin07t21:36": "299. Pāḷiyaṁ kantāre sambhāvesīti appabhakkhakantāre sampāpuṇi.",
  "tika-vin07t21:37": "Kappiyabhūmianujānanakathāvaṇṇanā niṭṭhitā.",
  "tika-vin07t21:38": "Keṇiyajaṭilavatthukathāvaṇṇanā",
  "tika-vin07t21:39_0": "300.Jaṭiloti āharimajaṭādharo tāpasavesadhārako yaññayutto lokapūjito brāhmaṇo. Pavattāro",
  "tika-vin07t21:39_1": "pāvacanavasena vattāro. Yesaṁ santakamidaṁ, yehi vā idaṁ gītanti attho. Gītaṁ pavuttaṁ",
  "tika-vin07t21:39_2": "samihitanti aññamaññassa pariyāyavacanaṁ vuttanti attho. Tadanugāyantīti taṁ tehi",
  "tika-vin07t21:39_3": "pubbe gītaṁ anugāyanti. Evaṁ sesesu ca.",
  "tika-vin07t21:40_0": "Yāvakālikapakkānanti pakke sandhāya vuttaṁ, āmāni pana anupasampannehi sītudake madditvā",
  "tika-vin07t21:40_1": "parissāvetvā dinnapānaṁ pacchābhattampi kappati eva. Ayañca attho mahāaṭṭhakathāyaṁ",
  "tika-vin07t21:40_2": "sarūpato avuttoti āha “kurundiyaṁ panā”tiādi. “Ucchuraso nikasaṭo”ti idaṁ pātabbasāmaññena",
  "tika-vin07t21:40_3": "yāmakālikakathāyaṁ vuttaṁ, taṁ pana sattāhakālikamevāti gahetabbaṁ. Ime cattāro rasāti",
  "tika-vin07t21:40_4": "phalapattapupphaucchurasā cattāro.",
  "tika-vin07t21:41": "Pāḷiyaṁ aggihuttamukhāti aggijuhanapubbakā. Chandasoti vedassa. Sāvittī mukhaṁ paṭhamaṁ sajjhāyitabbāti attho. Tapatanti vijotantānaṁ.",
  "tika-vin07t21:42": "Keṇiyajaṭilavatthukathāvaṇṇanā niṭṭhitā.",
  "tika-vin07t21:43": "Rojamallādivatthukathāvaṇṇanā",
  "tika-vin07t21:44_0": "301.Bahukato buddhe vāti buddhe katabahumānoti attho. So kho ahaṁ, bhante ānanda,",
  "tika-vin07t21:44_1": "ñātīnaṁ daṇḍabhayatajjito ahosinti seso. Evañhi sati “evāha”nti puna ahaṁ-gahaṇaṁ",
  "tika-vin07t21:44_2": "yujjati. Vivarīti “vivaratū”ti cintāmattena vivari, na uṭṭhāya hatthena.",
  "tika-vin07t21:45_0": "303.Aññataroti subhaddo vuḍḍhapabbajito. Dve dārakāti sāmaṇerabhūmiyaṁ ṭhitā dve",
  "tika-vin07t21:45_1": "puttā. Nāḷiyāvāpakenāti nāḷiyā ceva thavikāya ca. Saṁharatha imehi bhājanehi taṇḍulādīni",
  "tika-vin07t21:45_2": "saṅkaḍḍhathāti attho. Bhusāgāreti palālamaye agāre, palālapuñjaṁ abbhantarato palālaṁ",
  "tika-vin07t21:45_3": "saṅkaḍḍhitvā agāraṁ kataṁ hoti, tatthāti attho.",
  "tika-vin07t21:46": "Rojamallādivatthukathāvaṇṇanā niṭṭhitā.",
  "tika-vin07t21:47": "Catumahāpadesakathāvaṇṇanā",
  "tika-vin07t21:48": "305.Parimaddantāti upaparikkhantā. Dve paṭā desanāmeneva vuttāti tesaṁ sarūpadassanapadametaṁ. Nāññanivattanapadaṁ pattuṇṇapaṭassāpi desanāmena vuttattā.",
  "tika-vin07t21:49": "Tumbāti bhājanāni. Phalatumbo nāma lābuādi. Udakatumbo udakaghaṭo. Kilañjacchattanti veḷuvilīvehi vāyitvā katachattaṁ. Sambhinnarasanti missībhūtarasaṁ.",
  "tika-vin07t21:50": "Catumahāpadesakathāvaṇṇanā niṭṭhitā.",
  "tika-vin07t21:51": "Bhesajjakkhandhakavaṇṇanānayo niṭṭhito."
}