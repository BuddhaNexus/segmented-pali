{
  "atk-s0513a33:0": "7. Sattakanipāto",
  "atk-s0513a33:1": "1. Kukkuvaggo",
  "atk-s0513a33:3": " [396] 1. Kukkujātakavaṇṇanā",
  "atk-s0513a33:4": "Diyaḍḍhakukkūti idaṁ satthā jetavane viharanto rājovādaṁ ārabbha kathesi. Paccuppannavatthu tesakuṇajātake (jā. 2.17.1 ādayo) āvi bhavissati.",
  "atk-s0513a33:5_0": "Atīte bārāṇasiyaṁ brahmadatte rajjaṁ kārente bodhisatto tassa atthadhammānusāsako",
  "atk-s0513a33:5_1": "amacco ahosi. Rājā agatigamane patiṭṭhāya adhammena rajjaṁ kāresi, janapadaṁ pīḷetvā",
  "atk-s0513a33:5_2": "dhanameva saṁhari. Bodhisatto rājānaṁ ovaditukāmo ekaṁ upamaṁ upadhārento vicarati,",
  "atk-s0513a33:5_3": "rañño uyyāne vāsāgāraṁ vippakataṁ hoti aniṭṭhitacchadanaṁ, dārukaṇṇikaṁ āropetvā",
  "atk-s0513a33:5_4": "gopānasiyo pavesitamattā honti. Rājā kīḷanatthāya uyyānaṁ gantvā tattha vicaritvā",
  "atk-s0513a33:5_5": "taṁ gehaṁ pavisitvā ullokento kaṇṇikamaṇḍalaṁ disvā attano uparipatanabhayena nikkhamitvā",
  "atk-s0513a33:5_6": "bahi ṭhito puna oloketvā ‘‘kiṁ nu kho nissāya kaṇṇikā ṭhitā, kiṁ nissāya gopānasiyo’’ti",
  "atk-s0513a33:5_7": "cintetvā bodhisattaṁ pucchanto paṭhamaṁ gāthamāha –",
  "atk-s0513a33:6": "1.",
  "atk-s0513a33:7": " ‘‘Diyaḍḍhakukkū udayena kaṇṇikā, vidatthiyo aṭṭha parikkhipanti naṁ;",
  "atk-s0513a33:8": "Sā siṁsapā, sāramayā apheggukā, kuhiṁ ṭhitā upparito na dhaṁsatī’’ti.",
  "atk-s0513a33:9_0": "Tattha diyaḍḍhakukkūti diyaḍḍharatanā. Udayenāti uccattena. Parikkhipanti nanti taṁ",
  "atk-s0513a33:9_1": "panetaṁ aṭṭha vidatthiyo parikkhipanti, parikkhepato aṭṭhavidatthipamāṇāti vuttaṁ",
  "atk-s0513a33:9_2": "hoti. Kuhiṁ ṭhitāti kattha patiṭṭhitā hutvā. Na dhaṁsatīti na patati.",
  "atk-s0513a33:10": "Taṁ sutvā bodhisatto ‘‘laddhā dāni me rañño ovādatthāya upamā’’ti cintetvā imā gāthā āha –",
  "atk-s0513a33:11": "2.",
  "atk-s0513a33:12": " ‘‘Yā tiṁsati sāramayā anujjukā, parikiriya gopānasiyo samaṁ ṭhitā;",
  "atk-s0513a33:13": "Tāhi susaṅgahitā balasā pīḷitā, samaṁ ṭhitā upparito na dhaṁsati.",
  "atk-s0513a33:14": "3.",
  "atk-s0513a33:15": " ‘‘Evampi mittehi daḷhehi paṇḍito, abhejjarūpehi sucīhi mantibhi;",
  "atk-s0513a33:16": "Susaṅgahīto siriyā na dhaṁsati, gopānasībhāravahāva kaṇṇikā’’ti.",
  "atk-s0513a33:17_0": "Tattha yā tiṁsati sāramayāti yā etā sārarukkhamayā tiṁsati gopānasiyo. Parikiriyāti",
  "atk-s0513a33:17_1": "parivāretvā. Samaṁ ṭhitāti samabhāgena ṭhitā. Balasā pīḷitāti tāhi tāhi gopānasīhi",
  "atk-s0513a33:17_2": "balena pīḷitā suṭṭhu saṅgahitā ekābaddhā hutvā. Paṇḍitoti ñāṇasampanno rājā. Sucīhīti",
  "atk-s0513a33:17_3": "sucisamācārehi kalyāṇamittehi. Mantibhīti mantakusalehi. Gopānasībhāravahāva kaṇṇikāti",
  "atk-s0513a33:17_4": "yathā gopānasīnaṁ bhāraṁ vahamānā kaṇṇikā na dhaṁsati na patati, evaṁ rājāpi vuttappakārehi",
  "atk-s0513a33:17_5": "mantīhi abhijjahadayehi susaṅgahito sirito na dhaṁsati na patati na parihāyati.",
  "atk-s0513a33:18_0": "Rājā bodhisatte kathenteyeva attano kiriyaṁ sallakkhetvā kaṇṇikāya asati gopānasiyo",
  "atk-s0513a33:18_1": "na tiṭṭhanti, gopānasīhi asaṅgahitā kaṇṇikā na tiṭṭhati, gopānasīsu bhijjantīsu kaṇṇikā",
  "atk-s0513a33:18_2": "patati, evameva adhammiko rājā attano mittāmacce ca balakāye ca brāhmaṇagahapatike",
  "atk-s0513a33:18_3": "ca asaṅgaṇhanto tesu bhijjantesu tehi asaṅgahito issariyā dhaṁsati, raññā nāma dhammikena",
  "atk-s0513a33:18_4": "bhavitabbanti. Athassa tasmiṁ khaṇe paṇṇākāratthāya mātuluṅgaṁ āhariṁsu. Rājā ‘‘sahāya,",
  "atk-s0513a33:18_5": "imaṁ mātuluṅgaṁ khādā’’ti bodhisattaṁ āha. Bodhisatto taṁ gahetvā ‘‘mahārāja, imaṁ",
  "atk-s0513a33:18_6": "khādituṁ ajānantā tittakaṁ vā karonti ambilaṁ vā, jānantā pana paṇḍitā tittakaṁ hāretvā",
  "atk-s0513a33:18_7": "ambilaṁ anīharitvā mātuluṅgarasaṁ anāsetvāva khādantī’’ti rañño imāya upamāya dhanasaṅgharaṇūpāyaṁ",
  "atk-s0513a33:18_8": "dassento dve gāthā abhāsi –",
  "atk-s0513a33:19": "4.",
  "atk-s0513a33:20": " ‘‘Kharattacaṁ bellaṁ yathāpi satthavā, anāmasantopi karoti tittakaṁ;",
  "atk-s0513a33:21": "Samāharaṁ sāduṁ karoti patthiva, asāduṁ kayirā tanubandhamuddharaṁ.",
  "atk-s0513a33:22": "5.",
  "atk-s0513a33:23": " ‘‘Evampi gāmanigamesu paṇḍito, asāhasaṁ rājadhanāni saṅgharaṁ;",
  "atk-s0513a33:24": "Dhammānuvattī paṭipajjamāno, sa phāti kayirā aviheṭhayaṁ para’’nti.",
  "atk-s0513a33:25_0": "Tattha kharattacanti thaddhatacaṁ. Bellanti mātuluṅgaṁ. ‘Bela’’ntipi pāṭho, ayamevattho.",
  "atk-s0513a33:25_1": "Satthavāti satthakahattho. Anāmasantoti bahitacaṁ tanukampi atacchanto idaṁ phalaṁ",
  "atk-s0513a33:25_2": "tittakaṁ karoti. Samāharanti samāharanto bahitacaṁ tacchanto anto ca ambilaṁ anīharanto",
  "atk-s0513a33:25_3": "taṁ sāduṁ karoti. Patthivāti rājānaṁ ālapati. Tanubandhamuddharanti tanukaṁ pana",
  "atk-s0513a33:25_4": "tacaṁ uddharanto sabbaso tittakassa anapanītattā taṁ asādumeva kayirā. Evanti evaṁ",
  "atk-s0513a33:25_5": "paṇḍito rājāpi asāhasaṁ sāhasiyā taṇhāya vasaṁ agacchanto agatigamanaṁ pahāya raṭṭhaṁ",
  "atk-s0513a33:25_6": "apīḷetvā upacikānaṁ vammikavaḍḍhananiyāmena madhukarānaṁ reṇuṁ gahetvā madhukaraṇaniyāmena",
  "atk-s0513a33:25_7": "ca dhanaṁ saṅgharanto –",
  "atk-s0513a33:26": "‘‘Dānaṁ sīlaṁ pariccāgaṁ, ajjavaṁ maddavaṁ tapaṁ;",
  "atk-s0513a33:27": "Akkodhaṁ avihiṁsañca, khantiñca avirodhana’’nti. –",
  "atk-s0513a33:28": "Iti imesaṁ dasannaṁ rājadhammānaṁ anuvattanena dhammānuvattī hutvā paṭipajjamāno so attano ca paresañca phātiṁ vaḍḍhiṁ kareyya paraṁ aviheṭhentoyevāti.",
  "atk-s0513a33:29_0": "Rājā bodhisattena saddhiṁ mantento pokkharaṇītīraṁ gantvā supupphitaṁ bālasūriyavaṇṇaṁ",
  "atk-s0513a33:29_1": "udakena anupalittaṁ padumaṁ disvā āha – ‘‘sahāya, imaṁ padumaṁ udake sañjātameva",
  "atk-s0513a33:29_2": "udakena alimpamānaṁ ṭhita’’nti. Atha naṁ bodhisatto ‘‘mahārāja, raññā nāma evarūpena",
  "atk-s0513a33:29_3": "bhavitabba’’nti ovadanto imā gāthā āha –",
  "atk-s0513a33:30": "6.",
  "atk-s0513a33:31": " ‘‘Odātamūlaṁ sucivārisambhavaṁ, jātaṁ yathā pokkharaṇīsu ambujaṁ;",
  "atk-s0513a33:32": "Padumaṁ yathā agginikāsiphālimaṁ, na kaddamo na rajo na vāri limpati.",
  "atk-s0513a33:33": "7.",
  "atk-s0513a33:34": " ‘‘Evampi vohārasuciṁ asāhasaṁ, visuddhakammantamapetapāpakaṁ;",
  "atk-s0513a33:35": "Na limpati kammakilesa tādiso, jātaṁ yathā pokkharaṇīsu ambuja’’nti.",
  "atk-s0513a33:36_0": "Tattha odātamūlanti paṇḍaramūlaṁ. Ambujanti padumasseva vevacanaṁ. Agginikāsiphālimanti",
  "atk-s0513a33:36_1": "agginikāsinā sūriyena phālitaṁ vikasitanti attho. Na kaddamo narajo na vāri limpatīti",
  "atk-s0513a33:36_2": "neva kaddamo na rajo na udakaṁ limpati, na makkhetīti attho. ‘‘Lippati’’cceva vā",
  "atk-s0513a33:36_3": "pāṭho, bhummatthe vā etāni paccattavacanāni, etesu kaddamādīsu na lippati, na allīyatīti",
  "atk-s0513a33:36_4": "attho. Vohārasucinti porāṇakehi dhammikarājūhi likhāpetvā ṭhapitavinicchayavohāre",
  "atk-s0513a33:36_5": "suciṁ, agatigamanaṁ pahāya dhammena vinicchayakārakanti attho. Asāhasanti dhammikavinicchaye",
  "atk-s0513a33:36_6": "ṭhitattāyeva sāhasikakiriyāya virahitaṁ. Visuddhakammantanti teneva asāhasikaṭṭhena",
  "atk-s0513a33:36_7": "visuddhakammantaṁ saccavādiṁ nikkodhaṁ majjhattaṁ tulābhūtaṁ lokassa. Apetapāpakanti",
  "atk-s0513a33:36_8": "apagatapāpakammaṁ. Na limpati kammakilesa tādisoti taṁ rājānaṁ pāṇātipāto adinnādānaṁ",
  "atk-s0513a33:36_9": "kāmesumicchācāro musāvādoti ayaṁ kammakileso na allīyati. Kiṁkāraṇā? Tādiso jātaṁ",
  "atk-s0513a33:36_10": "yathā pokkharaṇīsu ambujaṁ. Tādiso hi rājā yathā pokkharaṇīsu jātaṁ padumaṁ anupalittaṁ,",
  "atk-s0513a33:36_11": "evaṁ anupalitto nāma hoti.",
  "atk-s0513a33:37": "Rājā bodhisattassa ovādaṁ sutvā tato paṭṭhāya dhammena rajjaṁ kārento dānādīni puññāni katvā saggaparāyaṇo ahosi.",
  "atk-s0513a33:38": "Satthā imaṁ dhammadesanaṁ āharitvā jātakaṁ samodhānesi – ‘‘tadā rājā ānando ahosi, paṇḍitāmacco pana ahameva ahosi’’nti.",
  "atk-s0513a33:39": "Kukkujātakavaṇṇanā paṭhamā.",
  "atk-s0513a33:41": " [397] 2. Manojajātakavaṇṇanā",
  "atk-s0513a33:42_0": "Yathā cāpo ninnamatīti idaṁ satthā veḷuvane viharanto vipakkhasevakaṁ bhikkhuṁ ārabbha",
  "atk-s0513a33:42_1": "kathesi. Vatthu pana heṭṭhā mahiḷāmukhajātake (jā. 1.1.26) vitthāritameva. Tadā pana",
  "atk-s0513a33:42_2": "satthā ‘‘na, bhikkhave, idāneva, pubbepesa vipakkhasevakoyevā’’ti vatvā atītaṁ āhari.",
  "atk-s0513a33:43_0": "Atīte bārāṇasiyaṁ brahmadatte rajjaṁ kārente bodhisatto sīho hutvā sīhiyā saddhiṁ",
  "atk-s0513a33:43_1": "saṁvasanto dve potake labhi – puttañca dhītarañca. Puttassa manojoti nāmaṁ ahosi,",
  "atk-s0513a33:43_2": "so vayappatto ekaṁ sīhapotikaṁ gaṇhi. Iti te pañca janā ahesuṁ. Manojo vanamahiṁsādayo",
  "atk-s0513a33:43_3": "vadhitvā maṁsaṁ āharitvā mātāpitaro ca bhaginiñca pajāpatiñca poseti. So ekadivasaṁ",
  "atk-s0513a33:43_4": "gocarabhūmiyaṁ giriyaṁ nāma siṅgālaṁ palāyituṁ appahontaṁ urena nipannaṁ disvā ‘‘kiṁ,",
  "atk-s0513a33:43_5": "sammā’’ti pucchitvā ‘‘upaṭṭhātukāmomhi, sāmī’’ti vutte ‘‘sādhu, upaṭṭhahassū’’ti",
  "atk-s0513a33:43_6": "taṁ gahetvā attano vasanaguhaṁ ānesi. Bodhisatto taṁ disvā ‘‘tāta manoja, siṅgālā",
  "atk-s0513a33:43_7": "nāma dussīlā pāpadhammā akicce niyojenti, mā etaṁ attano santike karī’’ti vāretuṁ nāsakkhi.",
  "atk-s0513a33:44_0": "Athekadivasaṁ siṅgālo assamaṁsaṁ khāditukāmo manojaṁ āha – ‘‘sāmi, amhehi ṭhapetvā",
  "atk-s0513a33:44_1": "assamaṁsaṁ aññaṁ akhāditapubbaṁ nāma natthi, assaṁ gaṇhissāmā’’ti. ‘‘Kahaṁ pana,",
  "atk-s0513a33:44_2": "samma, assā hontī’’ti? ‘‘Bārāṇasiyaṁ nadītīre’’ti. So tassa vacanaṁ gahetvā tena",
  "atk-s0513a33:44_3": "saddhiṁ assānaṁ nadiyā nhānavelāyaṁ gantvā ekaṁ assaṁ gahetvā piṭṭhiyaṁ āropetvā",
  "atk-s0513a33:44_4": "vegena attano guhādvārameva āgato. Athassa pitā assamaṁsaṁ khāditvā ‘‘tāta, assā",
  "atk-s0513a33:44_5": "nāma rājabhogā, rājāno ca nāma anekamāyā kusalehi dhanuggahehi vijjhāpenti, assamaṁsakhādanasīhā",
  "atk-s0513a33:44_6": "nāma dīghāyukā na honti, ito paṭṭhāya mā assaṁ gaṇhī’’ti āha. So pitu vacanaṁ akatvā",
  "atk-s0513a33:44_7": "gaṇhateva. ‘‘Sīho asse gaṇhātī’’ti sutvā rājā antonagareyeva assānaṁ pokkharaṇiṁ",
  "atk-s0513a33:44_8": "kārāpesi. Tatopi āgantvā gaṇhiyeva. Rājā assasālaṁ kāretvā antosālāyameva tiṇodakaṁ",
  "atk-s0513a33:44_9": "dāpesi. Sīho pākāramatthakena gantvā antosālātopi gaṇhiyeva.",
  "atk-s0513a33:45_0": "Rājā ekaṁ akkhaṇavedhiṁ dhanuggahaṁ pakkosāpetvā ‘‘sakkhissasi tāta, sīhaṁ vijjhitu’’nti",
  "atk-s0513a33:45_1": "āha. So ‘‘sakkomī’’ti vatvā pākāraṁ nissāya sīhassa āgamanamagge aṭṭakaṁ kāretvā",
  "atk-s0513a33:45_2": "aṭṭhāsi. Sīho āgantvā bahisusāne siṅgālaṁ ṭhapetvā assagahaṇatthāya nagaraṁ pakkhandi.",
  "atk-s0513a33:45_3": "Dhanuggaho āgamanakāle ‘‘atitikhiṇo vego’’ti sīhaṁ avijjhitvā assaṁ gahetvā gamanakāle",
  "atk-s0513a33:45_4": "garubhāratāya olīnavegaṁ sīhaṁ tikhiṇena nārācena pacchābhāge vijjhi. Nārāco purimakāyena",
  "atk-s0513a33:45_5": "nikkhamitvā ākāsaṁ pakkhandi. Sīho ‘‘viddhosmī’’ti viravi. Dhanuggaho taṁ vijjhitvā",
  "atk-s0513a33:45_6": "asani viya jiyaṁ pothesi. Siṅgālo sīhassa ca jiyāya ca saddaṁ sutvā ‘‘sahāyo me dhanuggahena",
  "atk-s0513a33:45_7": "vijjhitvā mārito bhavissati, matakena hi saddhiṁ vissāso nāma natthi, idāni mama",
  "atk-s0513a33:45_8": "pakatiyā vasanavanameva gamissāmī’’ti attanāva saddhiṁ sallapanto dve gāthā abhāsi –",
  "atk-s0513a33:46": "8.",
  "atk-s0513a33:47": " ‘‘Yathā cāpo ninnamati, jiyā cāpi nikūjati;",
  "atk-s0513a33:48": "Haññate nūna manojo, migarājā sakhā mama.",
  "atk-s0513a33:49": "9.",
  "atk-s0513a33:50": " ‘‘Handa dāni vanantāni, pakkamāmi yathāsukhaṁ;",
  "atk-s0513a33:51": "Netādisā sakhā honti, labbhā me jīvato sakhā’’ti.",
  "atk-s0513a33:52": "Tattha yathāti yenākāreneva cāpo ninnamati. Haññate nūnāti nūna haññati. Netādisāti evarūpā matakā sahāyā nāma na honti. Labbhā meti jīvato mama sahāyo nāma sakkā laddhuṁ.",
  "atk-s0513a33:53_0": "Sīhopi ekavegena gantvā assaṁ guhādvāre pātetvā sayampi maritvā pati. Athassa ñātakā",
  "atk-s0513a33:53_1": "nikkhamitvā taṁ lohitamakkhitaṁ pahāramukhehi paggharitalohitaṁ pāpajanasevitāya",
  "atk-s0513a33:53_2": "jīvitakkhayaṁ pattaṁ addasaṁsu, disvā cassa mātā pitā bhaginī pajāpatīti paṭipāṭiyā",
  "atk-s0513a33:53_3": "catasso gāthā bhāsiṁsu –",
  "atk-s0513a33:54": "10.",
  "atk-s0513a33:55": " ‘‘Na pāpajanasaṁsevī, accantaṁ sukhamedhati;",
  "atk-s0513a33:56": "Manojaṁ passa semānaṁ, giriyassānusāsanī.",
  "atk-s0513a33:57": "11.",
  "atk-s0513a33:58": " ‘‘Na pāpasampavaṅkena, mātā puttena nandati;",
  "atk-s0513a33:59": "Manojaṁ passa semānaṁ, acchannaṁ samhi lohite.",
  "atk-s0513a33:60": "12.",
  "atk-s0513a33:61": " ‘‘Evamāpajjate poso, pāpiyo ca nigacchati;",
  "atk-s0513a33:62": "Yo ve hitānaṁ vacanaṁ, na karoti atthadassinaṁ.",
  "atk-s0513a33:63": "13.",
  "atk-s0513a33:64": " ‘‘Evañca so hoti tato ca pāpiyo, yo uttamo adhamajanūpasevī;",
  "atk-s0513a33:65": "Passuttamaṁ adhamajanūpasevitaṁ, migādhipaṁ saravaraveganiddhuta’’nti.",
  "atk-s0513a33:66_0": "Tattha accantaṁ sukhamedhatīti na ciraṁ sukhaṁ labhati. Giriyassānusāsanīti ayaṁ",
  "atk-s0513a33:66_1": "evarūpā giriyassānusāsanīti garahanto āha. Pāpasampavaṅkenāti pāpesu sampavaṅkena",
  "atk-s0513a33:66_2": "pāpasahāyena. Acchannanti nimuggaṁ. Pāpiyo ca nigacchatīti pāpañca vindati. Hitānanti",
  "atk-s0513a33:66_3": "atthakāmānaṁ. Atthadassinanti anāgataatthaṁ passantānaṁ. Pāpiyoti pāpataro. Adhamajanūpasevīti",
  "atk-s0513a33:66_4": "adhamajanaṁ upasevī. Uttamanti sarīrabalena jeṭṭhakaṁ.",
  "atk-s0513a33:67": "Pacchimā abhisambuddhagāthā –",
  "atk-s0513a33:68": "14.",
  "atk-s0513a33:69": " ‘‘Nihīyati puriso nihīnasevī, na ca hāyetha kadāci tulyasevī;",
  "atk-s0513a33:70": "Seṭṭhamupagamaṁ udeti khippaṁ, tasmāttanā uttaritaraṁ bhajethā’’ti.",
  "atk-s0513a33:71_0": "Tattha nihīyatīti bhikkhave, nihīnasevī nāma manojo sīho viya nihīyati parihāyati",
  "atk-s0513a33:71_1": "vināsaṁ pāpuṇāti. Tulyasevīti sīlādīhi attanā sadisaṁ sevamāno na hāyati, vaḍḍhiyeva",
  "atk-s0513a33:71_2": "panassa hoti. Seṭṭhamupagamanti sīlādīhi uttaritaraṁyeva upagacchanto. Udeti khippanti",
  "atk-s0513a33:71_3": "sīghameva sīlādīhi guṇehi udeti, vuddhiṁ upagacchatīti.",
  "atk-s0513a33:72": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne vipakkhasevako sotāpattiphale patiṭṭhahi.",
  "atk-s0513a33:73": "Tadā siṅgālo devadatto ahosi, manojo vipakkhasevako, bhaginī uppalavaṇṇā, bhariyā khemā bhikkhunī, mātā rāhulamātā, pitā sīharājā pana ahameva ahosinti.",
  "atk-s0513a33:74": "Manojajātakavaṇṇanā dutiyā.",
  "atk-s0513a33:76": " [398] 3. Sutanujātakavaṇṇanā",
  "atk-s0513a33:77": "Rājā te bhattanti idaṁ satthā jetavane viharanto mātuposakabhikkhuṁ ārabbha kathesi. Vatthu sāmajātake (jā. 2.22.296 ādayo) āvi bhavissati.",
  "atk-s0513a33:78_0": "Atīte bārāṇasiyaṁ brahmadatte rajjaṁ kārente bodhisatto duggatagahapatikule nibbatti,",
  "atk-s0513a33:78_1": "sutanūtissa nāmaṁ akaṁsu. So vayappatto bhatiṁ katvā mātāpitaro posetvā pitari kālakate",
  "atk-s0513a33:78_2": "mātaraṁ poseti. Tasmiṁ pana kāle bārāṇasirājā migavittako ahosi. So ekadivasaṁ mahantena",
  "atk-s0513a33:78_3": "parivārena yojanadviyojanamattaṁ araññaṁ pavisitvā ‘‘yassa ṭhitaṭṭhānena migo palāyati,",
  "atk-s0513a33:78_4": "so imaṁ nāma jito’’ti sabbesaṁ ārocāpesi. Amaccā rañño dhuvamaggaṭṭhāne koṭṭhakaṁ",
  "atk-s0513a33:78_5": "chādetvā adaṁsu. Manussehi migānaṁ vasanaṭṭhānāni parivāretvā unnādentehi uṭṭhāpitesu",
  "atk-s0513a33:78_6": "migesu eko eṇimigo rañño ṭhitaṭṭhānaṁ paṭipajji. Rājā ‘‘taṁ vijjhissāmī’’ti saraṁ",
  "atk-s0513a33:78_7": "khipi . Uggahitamāyo migo saraṁ mahāphāsukābhimukhaṁ āgacchantaṁ ñatvā parivattitvā",
  "atk-s0513a33:78_8": "sarena viddho viya hutvā pati. Rājā ‘‘migo me viddho’’ti gahaṇatthāya dhāvi. Migo",
  "atk-s0513a33:78_9": "uṭṭhāya vātavegena palāyi, amaccādayo rājānaṁ avahasiṁsu. So migaṁ anubandhitvā kilantakāle",
  "atk-s0513a33:78_10": "khaggena dvidhā chinditvā ekasmiṁ daṇḍake laggitvā kājaṁ vahanto viya āgacchanto",
  "atk-s0513a33:78_11": "‘‘thokaṁ vissamissāmī’’ti maggasamīpe ṭhitaṁ vaṭarukkhaṁ upagantvā nipajjitvā niddaṁ okkami.",
  "atk-s0513a33:79_0": "Tasmiṁ pana vaṭarukkhe nibbatto maghadevo nāma yakkho tattha paviṭṭhe vessavaṇassa",
  "atk-s0513a33:79_1": "santikā khādituṁ labhi. So rājānaṁ uṭṭhāya gacchantaṁ ‘‘tiṭṭha bhakkhosi me’’ti hatthe",
  "atk-s0513a33:79_2": "gaṇhi. ‘‘Tvaṁ konāmosī’’ti? ‘‘Ahaṁ idha nibbattayakkho, imaṁ ṭhānaṁ paviṭṭhake khādituṁ",
  "atk-s0513a33:79_3": "labhāmī’’ti. Rājā satiṁ upaṭṭhapetvā ‘‘kiṁ ajjeva maṁ khādissasi, udāhu nibaddhaṁ",
  "atk-s0513a33:79_4": "khādissasī’’ti pucchi. ‘‘Labhanto nibaddhaṁ khādissāmī’’ti. Rājā ‘‘imaṁ ajja migaṁ",
  "atk-s0513a33:79_5": "khāditvā maṁ vissajjehi, ahaṁ te sve paṭṭhāya ekāya bhattapātiyā saddhiṁ ekaṁ manussaṁ",
  "atk-s0513a33:79_6": "pesessāmī’’ti. ‘‘Tena hi appamatto hohi, apesitadivase taññeva khādissāmī’’ti. ‘‘Ahaṁ",
  "atk-s0513a33:79_7": "bārāṇasirājā, mayhaṁ avijjamānaṁ nāma natthī’’ti. Yakkho paṭiññaṁ gahetvā taṁ vissajjesi.",
  "atk-s0513a33:79_8": "So nagaraṁ pavisitvā tamatthaṁ ekassa atthacarakassa amaccassa kathetvā ‘‘idāni kiṁ",
  "atk-s0513a33:79_9": "kātabba’’nti pucchi. ‘‘Divasaparicchedo kato, devā’’ti? ‘‘Na kato’’ti. ‘‘Ayuttaṁ",
  "atk-s0513a33:79_10": "vo kataṁ, evaṁ santepi mā cintayittha, bahū bandhanāgāre manussā’’ti. ‘‘Tena hi tvaṁ",
  "atk-s0513a33:79_11": "etaṁ kammaṁ kara, mayhaṁ jīvitaṁ dehī’’ti.",
  "atk-s0513a33:80_0": "Amacco ‘‘sādhū’’ti sampaṭicchitvā devasikaṁ bandhanāgārato manussaṁ nīharitvā bhattapātiṁ",
  "atk-s0513a33:80_1": "gahetvā kañci ajānāpetvāva yakkhassa pesesi. Yakkho bhattaṁ bhuñjitvā manussaṁ khādati.",
  "atk-s0513a33:80_2": "Aparabhāge bandhanāgārāni nimmanussāni jātāni. Rājā bhattahārakaṁ alabhanto maraṇabhayena",
  "atk-s0513a33:80_3": "kampi. Atha naṁ amacco assāsetvā ‘‘deva, jīvitāsāto dhanāsāva balavatarā, hatthikkhandhe",
  "atk-s0513a33:80_4": "sahassabhaṇḍikaṁ ṭhapetvā ‘ko imaṁ dhanaṁ gahetvā yakkhassa bhattaṁ ādāya gamissatī’ti",
  "atk-s0513a33:80_5": "bheriṁ carāpemā’’ti vatvā tathā kāresi. Atha taṁ sutvā bodhisatto cintesi ‘‘ahaṁ",
  "atk-s0513a33:80_6": "bhatiyā māsakaḍḍhamāsakaṁ saṅgharitvā kicchena mātaraṁ posemi, imaṁ dhanaṁ gahetvā",
  "atk-s0513a33:80_7": "mātu datvā yakkhassa santikaṁ gamissāmi, sace yakkhaṁ dametuṁ sakkhissāmi, iccetaṁ",
  "atk-s0513a33:80_8": "kusalaṁ, no ce sakkhissāmi, mātā me sukhaṁ jīvissatī’’ti. So tamatthaṁ mātu ārocetvā",
  "atk-s0513a33:80_9": "‘‘alaṁ tāta, na mama attho dhanenā’’ti dve vāre paṭikkhipitvā tatiyavāre taṁ anāpucchitvāva",
  "atk-s0513a33:80_10": "‘‘āharatha, ayya, sahassaṁ, ahaṁ bhattaṁ harissāmī’’ti sahassaṁ gahetvā mātu datvā",
  "atk-s0513a33:80_11": "‘‘amma , mā cintayi , ahaṁ yakkhaṁ dametvā mahājanassa sotthiṁ karissāmi, ajjeva",
  "atk-s0513a33:80_12": "tava assukilinnamukhaṁ hāsāpentova āgacchissāmī’’ti mātaraṁ vanditvā rājapurisehi",
  "atk-s0513a33:80_13": "saddhiṁ rañño santikaṁ gantvā vanditvā aṭṭhāsi.",
  "atk-s0513a33:81_0": "Tato raññā ‘‘tāta, tvaṁ bhattaṁ harissasī’’ti vutte ‘‘āma, devā’’ti āha. ‘‘Kiṁ te",
  "atk-s0513a33:81_1": "laddhuṁ vaṭṭatī’’ti? ‘‘Tumhākaṁ suvaṇṇapādukā, devā’’ti. ‘‘Kiṁkāraṇā’’ti? ‘‘Deva,",
  "atk-s0513a33:81_2": "so yakkho attano rukkhamūle bhūmiyaṁ ṭhitake khādituṁ labhati, ahaṁ etassa santakabhūmiyaṁ",
  "atk-s0513a33:81_3": "aṭṭhatvā pādukāsu ṭhassāmī’’ti. ‘‘Aññaṁ kiṁ laddhuṁ vaṭṭatī’’ti? ‘‘Tumhākaṁ chattaṁ,",
  "atk-s0513a33:81_4": "devā’’ti. ‘‘Idaṁ kimatthāyā’’ti? ‘‘Deva, yakkho attano rukkhacchāyāya ṭhitake khādituṁ",
  "atk-s0513a33:81_5": "labhati, ahaṁ tassa rukkhacchāyāya aṭṭhatvā chattacchāyāya ṭhassāmī’’ti. ‘‘Aññaṁ",
  "atk-s0513a33:81_6": "kiṁ laddhuṁ vaṭṭatī’’ti. ‘‘Tumhākaṁ khaggaṁ, devā’’ti. ‘‘Iminā ko attho’’ti? ‘‘Deva,",
  "atk-s0513a33:81_7": "amanussāpi āvudhahatthānaṁ bhāyantiyevā’’ti. ‘‘Aññaṁ kiṁ laddhuṁ vaṭṭatī’’ti? ‘‘Suvaṇṇapātiṁ",
  "atk-s0513a33:81_8": "pūretvā tumhākaṁ bhuñjanakabhattaṁ detha, devā’’ti. ‘‘Kiṁkāraṇā, tātā’’ti? ‘‘Deva,",
  "atk-s0513a33:81_9": "mādisassa nāma paṇḍitassa purisassa mattikapātiyā lūkhabhojanaṁ harituṁ ananucchavika’’nti.",
  "atk-s0513a33:81_10": "‘‘Sādhu, tātā’’ti rājā sabbaṁ dāpetvā tassa veyyāvaccakare paṭipādesi.",
  "atk-s0513a33:82_0": "Bodhisatto ‘‘mahārāja, mā bhāyittha, ajjāhaṁ yakkhaṁ dametvā tumhākaṁ sotthiṁ katvā",
  "atk-s0513a33:82_1": "āgamissāmī’’ti rājānaṁ vanditvā upakaraṇāni gāhāpetvā tattha gantvā manusse rukkhassāvidūre",
  "atk-s0513a33:82_2": "ṭhapetvā suvaṇṇapādukaṁ āruyha khaggaṁ sannayhitvā setacchattaṁ matthake katvā kañcanapātiyā",
  "atk-s0513a33:82_3": "bhattaṁ gahetvā yakkhassa santikaṁ pāyāsi. Yakkho maggaṁ olokento taṁ disvā ‘‘ayaṁ",
  "atk-s0513a33:82_4": "puriso na aññesu divasesu āgamananiyāmena eti, kiṁ nu kho kāraṇa’’nti cintesi. Bodhisattopi",
  "atk-s0513a33:82_5": "rukkhasamīpaṁ gantvā asituṇḍena bhattapātiṁ antochāyāya karitvā chāyāya pariyante",
  "atk-s0513a33:82_6": "ṭhito paṭhamaṁ gāthamāha.",
  "atk-s0513a33:83": "15.",
  "atk-s0513a33:84": " ‘‘Rājā te bhattaṁ pāhesi, suciṁ maṁsūpasecanaṁ;",
  "atk-s0513a33:85": "Maghadevasmiṁ adhivatthe, ehi nikkhamma bhuñjasū’’ti.",
  "atk-s0513a33:86": "Tattha pāhesīti pahiṇi. Maghadevasmiṁ adhivattheti maghadevoti vaṭarukkho vuccati, tasmiṁ adhivattheti devataṁ ālapati.",
  "atk-s0513a33:87": "Taṁ sutvā yakkho ‘‘imaṁ purisaṁ vañcetvā antochāyāya paviṭṭhaṁ khādissāmī’’ti cintetvā dutiyaṁ gāthamāha –",
  "atk-s0513a33:88": "16.",
  "atk-s0513a33:89": " ‘‘Ehi māṇava orena, bhikkhamādāya sūpitaṁ;",
  "atk-s0513a33:90": "Tvañca māṇava bhikkhā ca, ubho bhakkhā bhavissathā’’ti.",
  "atk-s0513a33:91": "Tattha bhikkhanti mama nibaddhabhikkhaṁ. Sūpitanti sūpasampannaṁ.",
  "atk-s0513a33:92": "Tato bodhisatto dve gāthā abhāsi –",
  "atk-s0513a33:93": "17.",
  "atk-s0513a33:94": " ‘‘Appakena tuvaṁ yakkha, thullamatthaṁ jahissasi;",
  "atk-s0513a33:95": "Bhikkhaṁ te nāharissanti, janā maraṇasaññino.",
  "atk-s0513a33:96": "18.",
  "atk-s0513a33:97": " ‘‘Laddhāya yakkhā tava niccabhikkhaṁ, suciṁ paṇītaṁ rasasā upetaṁ;",
  "atk-s0513a33:98": "Bhikkhañca te āhariyo naro idha, sudullabho hehiti bhakkhite mayī’’ti.",
  "atk-s0513a33:99_0": "Tattha thullamatthanti appakena kāraṇena mahantaṁ atthaṁ jahissasīti dasseti. Nāharissantīti",
  "atk-s0513a33:99_1": "ito paṭṭhāya maraṇasaññino hutvā na āharissanti, atha tvaṁ milātasākho viya rukkho",
  "atk-s0513a33:99_2": "nirāhāro dubbalo bhavissasīti. Laddhāyanti laddhaayaṁ laddhāgamanaṁ. Idaṁ vuttaṁ",
  "atk-s0513a33:99_3": "hoti – samma yakkha, yaṁ ahaṁ ajja āhariṁ, idaṁ tava niccabhikkhaṁ suciṁ paṇītaṁ",
  "atk-s0513a33:99_4": "uttamaṁ rasena upetaṁ laddhāgamanaṁ devasikaṁ te āgacchissati. Āhariyoti āharaṇako.",
  "atk-s0513a33:99_5": "Idaṁ vuttaṁ hoti – ‘‘sace tvaṁ imaṁ bhikkhaṁ gahetvā āgataṁ maṁ bhakkhasi, athevaṁ",
  "atk-s0513a33:99_6": "mayi bhakkhite bhikkhañca te āharaṇako añño naro idha sudullabho bhavissati. Kiṁkāraṇā?",
  "atk-s0513a33:99_7": "Mādiso hi bārāṇasiyaṁ añño paṇḍitamanusso nāma natthi, mayi pana khādite sutanupi",
  "atk-s0513a33:99_8": "nāma yakkhena khādito, aññassa kassa so lajjissatī’’ti bhattāharaṇakaṁ na labhissasi,",
  "atk-s0513a33:99_9": "atha te ito paṭṭhāya bhojanaṁ dullabhaṁ bhavissati, amhākampi rājānaṁ gaṇhituṁ na",
  "atk-s0513a33:99_10": "labhissasi. Kasmā? Rukkhato bahibhāvena. Sace panidaṁ bhattaṁ bhuñjitvā maṁ pahiṇissasi,",
  "atk-s0513a33:99_11": "ahaṁ te rañño kathetvā nibaddhaṁ bhattaṁ pesessāmi, attānampi ca te khādituṁ na dassāmi,",
  "atk-s0513a33:99_12": "ahampi tava santike ṭhāne na ṭhassāmi, pādukāsu ṭhassāmi, rukkhacchāyāyampi te na",
  "atk-s0513a33:99_13": "ṭhassāmi, attano chattacchāyāyameva ṭhassāmi, sace pana mayā saddhiṁ virujjhissasi,",
  "atk-s0513a33:99_14": "khaggena taṁ dvidhā bhindissāmi , ahañhi ajja etadatthameva sajjo hutvā āgatoti.",
  "atk-s0513a33:99_15": "Evaṁ kira naṁ mahāsatto tajjesi.",
  "atk-s0513a33:100": "Yakkho ‘‘yuttarūpaṁ māṇavo vadatī’’ti sallakkhetvā pasannacitto dve gāthā abhāsi –",
  "atk-s0513a33:101": "19.",
  "atk-s0513a33:102": " ‘‘Mameva sutano attho, yathā bhāsasi māṇava;",
  "atk-s0513a33:103": "Mayā tvaṁ samanuññāto, sotthiṁ passāhi mātaraṁ.",
  "atk-s0513a33:104": "20.",
  "atk-s0513a33:105": " ‘‘Khaggaṁ chattañca pātiñca, gacchamādāya māṇava;",
  "atk-s0513a33:106": "Sotthiṁ passatu te mātā, tvañca passāhi mātara’’nti.",
  "atk-s0513a33:107": "Tattha sutanoti bodhisattaṁ ālapati. Yathā bhāsasīti yathā tvaṁ bhāsasi, tathā yo esa tayā bhāsito attho, eso mamevattho, mayhameva vaḍḍhīti.",
  "atk-s0513a33:108_0": "Yakkhassa kathaṁ sutvā bodhisatto ‘‘mama kammaṁ nipphannaṁ, damito me yakkho, bahuñca",
  "atk-s0513a33:108_1": "dhanaṁ laddhaṁ, rañño ca vacanaṁ kata’’nti tuṭṭhacitto yakkhassa anumodanaṁ karonto osānagāthamāha –",
  "atk-s0513a33:109": "21.",
  "atk-s0513a33:110": " ‘‘Evaṁ yakkha sukhī hohi, saha sabbehi ñātibhi;",
  "atk-s0513a33:111": "Dhanañca me adhigataṁ, rañño ca vacanaṁ kata’’nti. –",
  "atk-s0513a33:112_0": "Vatvā ca pana yakkhaṁ āmantetvā ‘‘samma, tvaṁ pubbe akusalakammaṁ katvā kakkhaḷo",
  "atk-s0513a33:112_1": "pharuso paresaṁ lohitamaṁsabhakkho yakkho hutvā nibbatto, ito paṭṭhāya pāṇātipātādīni",
  "atk-s0513a33:112_2": "mā karī’’ti sīle ca ānisaṁsaṁ, dussīlye ca ādīnavaṁ kathetvā yakkhaṁ pañcasu sīlesu",
  "atk-s0513a33:112_3": "patiṭṭhāpetvā ‘‘kiṁ te araññavāsena, ehi nagaradvāre taṁ nisīdāpetvā aggabhattalābhiṁ",
  "atk-s0513a33:112_4": "karomī’’ti yakkhena saddhiṁ nikkhamitvā khaggādīni yakkhaṁ gāhāpetvā bārāṇasiṁ agamāsi.",
  "atk-s0513a33:112_5": "‘‘Sutanu māṇavo yakkhaṁ gahetvā etī’’ti rañño ārocesuṁ. Rājā amaccaparivuto bodhisattassa",
  "atk-s0513a33:112_6": "paccuggamanaṁ katvā yakkhaṁ nagaradvāre nisīdāpetvā aggabhattalābhinaṁ katvā nagaraṁ",
  "atk-s0513a33:112_7": "pavisitvā bheriṁ carāpetvā nāgare sannipātāpetvā bodhisattassa guṇaṁ kathetvā senāpatiṭṭhānaṁ",
  "atk-s0513a33:112_8": "adāsi. Ayañca bodhisattassa ovāde ṭhatvā dānādīni puññāni katvā saggaparāyaṇo ahosi.",
  "atk-s0513a33:113_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a33:113_1": "mātuposakabhikkhu sotāpattiphale patiṭṭhahi. Tadā yakkho aṅgulimālo ahosi, rājā ānando,",
  "atk-s0513a33:113_2": "māṇavo pana ahameva ahosinti.",
  "atk-s0513a33:114": "Sutanujātakavaṇṇanā tatiyā.",
  "atk-s0513a33:116": " [399] 4. Mātuposakagijjhajātakavaṇṇanā",
  "atk-s0513a33:117": "Te kathaṁ nu karissantīti idaṁ satthā jetavane viharanto ekaṁ mātuposakabhikkhuṁ ārabbha kathesi. Vatthu sāmajātake (jā. 2.22.296 ādayo) āvi bhavissati.",
  "atk-s0513a33:118_0": "Atīte bārāṇasiyaṁ brahmadatte rajjaṁ kārente bodhisatto gijjhayoniyaṁ nibbattitvā",
  "atk-s0513a33:118_1": "vayappatto vuddhe parihīnacakkhuke mātāpitaro gijjhaguhāyaṁ ṭhapetvā gomaṁsādīni",
  "atk-s0513a33:118_2": "āharitvā posesi. Tasmiṁ kāle bārāṇasiyaṁ susāne eko nesādo aniyametvā gijjhānaṁ pāse",
  "atk-s0513a33:118_3": "oḍḍesi. Athekadivasaṁ bodhisatto gomaṁsādiṁ pariyesanto susānaṁ paviṭṭho pādena pāse",
  "atk-s0513a33:118_4": "bajjhitvā attano na cintesi, vuddhe parihīnacakkhuke mātāpitaro anussaritvā ‘‘kathaṁ",
  "atk-s0513a33:118_5": "nu kho me mātāpitaro yāpessanti, mama baddhabhāvampi ajānantā anāthā nippaccayā pabbataguhāyameva",
  "atk-s0513a33:118_6": "sussitvā marissanti maññe’’ti vilapanto paṭhamaṁ gāthamāha –",
  "atk-s0513a33:119": "22.",
  "atk-s0513a33:120": " ‘‘Te kathaṁ nu karissanti, vuddhā giridarīsayā;",
  "atk-s0513a33:121": "Ahaṁ baddhosmi pāsena, nilīyassa vasaṁ gato’’ti.",
  "atk-s0513a33:122": "Tattha nilīyassāti evaṁnāmakassa nesādaputtassa.",
  "atk-s0513a33:123": "Atha nesādaputto gijjharājassa paridevitasaddaṁ sutvā dutiyaṁ gāthamāha –",
  "atk-s0513a33:124": "23.",
  "atk-s0513a33:125": " ‘‘Kiṁ gijjha paridevasi, kā nu te paridevanā;",
  "atk-s0513a33:126": "Na me suto vā diṭṭho vā, bhāsanto mānusiṁ dijo’’ti.",
  "atk-s0513a33:127": "Gijjho āha –",
  "atk-s0513a33:128": "24.",
  "atk-s0513a33:129": " ‘‘Bharāmi mātāpitaro, vuddhe giridarīsaye;",
  "atk-s0513a33:130": "Te kathaṁ nu karissanti, ahaṁ vasaṁ gato tavā’’ti.",
  "atk-s0513a33:131": "Nesādo āha –",
  "atk-s0513a33:132": "25.",
  "atk-s0513a33:133": " ‘‘Yaṁ nu gijjho yojanasataṁ, kuṇapāni avekkhati;",
  "atk-s0513a33:134": "Kasmā jālañca pāsañca, āsajjāpi na bujjhasī’’ti.",
  "atk-s0513a33:135": "Gijjharājā āha –",
  "atk-s0513a33:136": "26.",
  "atk-s0513a33:137": " ‘‘Yadā parābhavo hoti, poso jīvitasaṅkhaye;",
  "atk-s0513a33:138": "Atha jālañca pāsañca, āsajjāpi na bujjhatī’’ti.",
  "atk-s0513a33:139": "27.",
  "atk-s0513a33:140": " ‘‘Bharassu mātāpitaro, vuddhe giridarīsaye;",
  "atk-s0513a33:141": "Mayā tvaṁ samanuññāto, sotthiṁ passāhi ñātake.",
  "atk-s0513a33:142": "28.",
  "atk-s0513a33:143": " ‘‘Evaṁ luddaka nandassu, saha sabbehi ñātibhi;",
  "atk-s0513a33:144": "Bharissaṁ mātāpitaro, vuddhe giridarīsaye’’ti. –",
  "atk-s0513a33:145": "Nesādaputtena dutiyā, gijjhena tatiyāti imā gāthā paṭipāṭiyā vuttā.",
  "atk-s0513a33:146_0": "Tattha yaṁ nūti yaṁ nu etaṁ loke kathīyati. Gijjho yojanasataṁ, kuṇapāni avekkhatīti",
  "atk-s0513a33:146_1": "yojanasataṁ atikkamma ṭhitānipi kuṇapāni passati, taṁ yadi tathaṁ, atha kasmā tvaṁ",
  "atk-s0513a33:146_2": "imaṁ jālañca pāsañca āsajjāpi na bujjhasi, santikaṁ āgantvāpi na jānāsīti.",
  "atk-s0513a33:147_0": "Parābhavoti vināso. Bharassūti idaṁ so bodhisattassa dhammakathaṁ sutvā ‘‘paṇḍito",
  "atk-s0513a33:147_1": "gijjharājā paridevanto na attano paridevati, mātāpitūnaṁ paridevati, nāyaṁ māretuṁ",
  "atk-s0513a33:147_2": "yutto’’ti tussitvā āha, vatvā ca pana piyacittena muducittena pāsaṁ mocesi.",
  "atk-s0513a33:148": "Athassa bodhisatto maraṇamukhā pamutto sukhito anumodanaṁ karonto osānagāthaṁ vatvā mukhapūraṁ maṁsaṁ ādāya mātāpitūnaṁ adāsi.",
  "atk-s0513a33:149": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne mātuposakabhikkhu sotāpattiphale patiṭṭhahi .",
  "atk-s0513a33:150": "Tadā nesādaputto channo ahosi, mātāpitaro mahārājakulāni, gijjharājā pana ahameva ahosinti.",
  "atk-s0513a33:151": "Mātuposakagijjhajātakavaṇṇanā catutthā.",
  "atk-s0513a33:153": " [400] 5. Dabbhapupphajātakavaṇṇanā",
  "atk-s0513a33:154_0": "Anutīracārī bhaddanteti idaṁ satthā jetavane viharanto upanandaṁ sakyaputtaṁ ārabbha",
  "atk-s0513a33:154_1": "kathesi. So hi sāsane pabbajitvā appicchatādiguṇe pahāya mahātaṇho ahosi. Vassūpanāyikāya",
  "atk-s0513a33:154_2": "dve tayo vihāre pariggahetvā ekasmiṁ chattaṁ vā upāhanaṁ vā ekasmiṁ kattarayaṭṭhiṁ",
  "atk-s0513a33:154_3": "vā udakatumbaṁ vā ṭhapetvā ekasmiṁ sayaṁ vasati. So ekasmiṁ janapadavihāre vassaṁ",
  "atk-s0513a33:154_4": "upagantvā ‘‘bhikkhūhi nāma appicchehi bhavitabba’’nti ākāse candaṁ uṭṭhāpento viya",
  "atk-s0513a33:154_5": "bhikkhūnaṁ paccayasantosadīpakaṁ ariyavaṁsapaṭipadaṁ kathesi. Taṁ sutvā bhikkhū manāpāni",
  "atk-s0513a33:154_6": "pattacīvarāni chaḍḍetvā mattikāpattāni ceva paṁsukūlacīvarāni ca gaṇhiṁsu. So tāni",
  "atk-s0513a33:154_7": "attano vasanaṭṭhāne ṭhapetvā vutthavasso pavāretvā yānakaṁ pūretvā jetavanaṁ gacchanto",
  "atk-s0513a33:154_8": "antarāmagge ekassa araññavihārassa piṭṭhibhāge pāde valliyā palibuddho ‘‘addhā ettha",
  "atk-s0513a33:154_9": "kiñci laddhabbaṁ bhavissatī’’ti taṁ vihāraṁ pāvisi. Tattha pana dve mahallakā bhikkhū",
  "atk-s0513a33:154_10": "vassaṁ upagacchiṁsu. Te dve ca thūlasāṭake ekañca sukhumakambalaṁ labhitvā bhājetuṁ",
  "atk-s0513a33:154_11": "asakkontā taṁ disvā ‘‘thero no bhājetvā dassatī’’ti tuṭṭhacittā ‘‘mayaṁ, bhante,",
  "atk-s0513a33:154_12": "imaṁ vassāvāsikaṁ bhājetuṁ na sakkoma, imaṁ no nissāya vivādo hoti, idaṁ amhākaṁ",
  "atk-s0513a33:154_13": "bhājetvā dethā’’ti āhaṁsu. So ‘‘sādhu bhājessāmī’’ti dve thūlasāṭake dvinnampi bhājetvā",
  "atk-s0513a33:154_14": "‘‘ayaṁ amhākaṁ vinayadharānaṁ pāpuṇātī’’ti kambalaṁ gahetvā pakkāmi.",
  "atk-s0513a33:155_0": "Tepi therā kambale sālayā teneva saddhiṁ jetavanaṁ gantvā vinayadharānaṁ bhikkhūnaṁ",
  "atk-s0513a33:155_1": "tamatthaṁ ārocetvā ‘‘labbhati nu kho, bhante, vinayadharānaṁ evaṁ vilopaṁ khāditu’’nti",
  "atk-s0513a33:155_2": "āhaṁsu. Bhikkhū upanandattherena ābhataṁ pattacīvararāsiṁ disvā ‘‘mahāpuññosi tvaṁ",
  "atk-s0513a33:155_3": "āvuso, bahuṁ te pattacīvaraṁ laddha’’nti vadiṁsu. So ‘‘kuto me āvuso, puññaṁ, iminā",
  "atk-s0513a33:155_4": "me upāyena idaṁ laddha’’nti sabbaṁ kathesi. Bhikkhū dhammasabhāyaṁ kathaṁ samuṭṭhāpesuṁ",
  "atk-s0513a33:155_5": "‘‘āvuso, upanando sakyaputto mahātaṇho mahālobho’’ti. Satthā āgantvā ‘‘kāya nuttha,",
  "atk-s0513a33:155_6": "bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0513a33:155_7": "bhikkhave, upanandena paṭipadāya anucchavikaṁ kataṁ, parassa paṭipadaṁ kathentena",
  "atk-s0513a33:155_8": "nāma bhikkhunā paṭhamaṁ attano anucchavikaṁ katvā pacchā paro ovaditabbo’’ti.",
  "atk-s0513a33:156": "‘‘Attānameva paṭhamaṁ, patirūpe nivesaye;",
  "atk-s0513a33:157": "Athaññamanusāseyya, na kilisseyya paṇḍito’’ti. (dha. pa. 158) –",
  "atk-s0513a33:158_0": "Imāya dhammapade gāthāya dhammaṁ desetvā ‘‘na, bhikkhave, upanando idāneva, pubbepesa",
  "atk-s0513a33:158_1": "mahātaṇho mahālobhova, na ca pana idāneva, pubbepesa imesaṁ santakaṁ vilumpiyevā’’ti vatvā atītaṁ āhari.",
  "atk-s0513a33:159_0": "Atīte bārāṇasiyaṁ brahmadatte rajjaṁ kārente bodhisatto nadītīre rukkhadevatā ahosi.",
  "atk-s0513a33:159_1": "Tadā eko siṅgālo māyāviṁ nāma bhariyaṁ gahetvā nadītīre ekasmiṁ ṭhāne vasi. Athekadivasaṁ",
  "atk-s0513a33:159_2": "siṅgālī siṅgālaṁ āha ‘‘dohaḷo me sāmi, uppanno, allarohitamacchaṁ khādituṁ icchāmī’’ti.",
  "atk-s0513a33:159_3": "Siṅgālo ‘‘appossukkā hohi, āharissāmi te’’ti nadītīre caranto valliyā pāde palibujjhitvā",
  "atk-s0513a33:159_4": "anutīrameva agamāsi. Tasmiṁ khaṇe gambhīracārī ca anutīracārī cāti dve uddā macche",
  "atk-s0513a33:159_5": "pariyesantā tīre aṭṭhaṁsu. Tesu gambhīracārī mahantaṁ rohitamacchaṁ disvā vegena",
  "atk-s0513a33:159_6": "udake pavisitvā taṁ naṅguṭṭhe gaṇhi. Balavā maccho parikaḍḍhanto yāsi. So gambhīracārī",
  "atk-s0513a33:159_7": "uddo ‘‘mahāmaccho ubhinnampi no pahossati, ehi me sahāyo hohī’’ti itarena saddhiṁ",
  "atk-s0513a33:159_8": "sallapanto paṭhamaṁ gāthamāha –",
  "atk-s0513a33:160": "29.",
  "atk-s0513a33:161": " ‘‘Anutīracārī bhaddante, sahāyamanudhāva maṁ;",
  "atk-s0513a33:162": "Mahā me gahito maccho, so maṁ harati vegasā’’ti.",
  "atk-s0513a33:163_0": "Tattha sahāyamanudhāva manti sahāya anudhāva maṁ, sandhivasena ma-kāro vutto. Idaṁ",
  "atk-s0513a33:163_1": "vuttaṁ hoti – yathāhaṁ iminā macchena na saṁhīrāmi, evaṁ maṁ naṅguṭṭhakhaṇḍe gahetvā tvaṁ anudhāvāti.",
  "atk-s0513a33:164": "Taṁ sutvā itaro dutiyaṁ gāthamāha –",
  "atk-s0513a33:165": "30.",
  "atk-s0513a33:166": " ‘‘Gambhīracārī bhaddante, daḷhaṁ gaṇhāhi thāmasā;",
  "atk-s0513a33:167": "Ahaṁ taṁ uddharissāmi, supaṇṇo uragāmivā’’ti.",
  "atk-s0513a33:168": "Tattha thāmasāti thāmena. Uddharissāmīti nīharissāmi. Supaṇṇo uragāmivāti garuḷo sappaṁ viya.",
  "atk-s0513a33:169_0": "Atha dvepi te ekato hutvā rohitamacchaṁ nīharitvā thale ṭhapetvā māretvā ‘‘tvaṁ bhājehi,",
  "atk-s0513a33:169_1": "tvaṁ bhājehī’’ti kalahaṁ katvā bhājetuṁ asakkontā ṭhapetvā nisīdiṁsu. Tasmiṁ kāle",
  "atk-s0513a33:169_2": "siṅgālo taṁ ṭhānaṁ anuppatto. Te taṁ disvā ubhopi paccuggamanaṁ katvā ‘‘ayaṁ, samma,",
  "atk-s0513a33:169_3": "dabbhapupphamaccho amhehi ekato hutvā gahito, taṁ no bhājetuṁ asakkontānaṁ vivādo",
  "atk-s0513a33:169_4": "uppanno, samabhāgaṁ no bhājetvā dehī’’ti tatiyaṁ gāthamāhaṁsu –",
  "atk-s0513a33:170": "31.",
  "atk-s0513a33:171": " ‘‘Vivādo no samuppanno, dabbhapuppha suṇohi me;",
  "atk-s0513a33:172": "Samehi medhagaṁ sammā, vivādo vūpasammata’’nti.",
  "atk-s0513a33:173": "Tattha dabbhapupphāti dabbhapupphasamānavaṇṇatāya taṁ ālapanti. Medhaganti kalahaṁ.",
  "atk-s0513a33:174": "Tesaṁ vacanaṁ sutvā siṅgālo attano balaṁ dīpento –",
  "atk-s0513a33:175": "32.",
  "atk-s0513a33:176": " ‘‘Dhammaṭṭhohaṁ pure āsiṁ, bahū aḍḍā me tīritā;",
  "atk-s0513a33:177": "Samemi medhagaṁ sammā, vivādo vūpasammata’’nti. –",
  "atk-s0513a33:178": "Idaṁ gāthaṁ vatvā bhājento –",
  "atk-s0513a33:179": "33.",
  "atk-s0513a33:180": " ‘‘Anutīracāri naṅguṭṭhaṁ, sīsaṁ gambhīracārino;",
  "atk-s0513a33:181": "Accāyaṁ majjhimo khaṇḍo, dhammaṭṭhassa bhavissatī’’ti. –",
  "atk-s0513a33:182": "Imaṁ gāthamāha –",
  "atk-s0513a33:183_0": "Tattha paṭhamagāthāya ayamattho – ahaṁ pubbe rājūnaṁ vinicchayāmacco āsiṁ, tena mayā",
  "atk-s0513a33:183_1": "vinicchaye nisīditvā bahū aḍḍā tīritā, tesaṁ tesaṁ brāhmaṇagahapatikādīnaṁ bahū aḍḍā",
  "atk-s0513a33:183_2": "tīritā vinicchitā, svāhaṁ tumhādisānaṁ samajātikānaṁ catuppadānaṁ aḍḍaṁ tīretuṁ kiṁ",
  "atk-s0513a33:183_3": "na sakkhissāmi, ahaṁ vo samemi medhagaṁ, sammā maṁ nissāya tumhākaṁ vivādo vūpasammatūti .",
  "atk-s0513a33:184_0": "Evañca pana vatvā macchaṁ tayo koṭṭhāse katvā anutīracāri tvaṁ naṅguṭṭhaṁ gaṇha,",
  "atk-s0513a33:184_1": "sīsaṁ gambhīracārino hotu. Accāyaṁ majjhimo khaṇḍoti apica ayaṁ majjhimo koṭṭhāso.",
  "atk-s0513a33:184_2": "Atha vā accāti aticca, ime dve koṭṭhāse atikkamitvā ṭhito ayaṁ majjhimo khaṇḍo dhammaṭṭhassa",
  "atk-s0513a33:184_3": "vinicchayasāmikassa mayhaṁ bhavissatīti.",
  "atk-s0513a33:185_0": "Evaṁ taṁ macchaṁ vibhajitvā ‘‘tumhe kalahaṁ akatvā naṅguṭṭhañca sīsañca khādathā’’ti",
  "atk-s0513a33:185_1": "vatvā majjhimakhaṇḍaṁ mukhena ḍaṁsitvā tesaṁ passantānaṁyeva palāyi. Te sahassaṁ",
  "atk-s0513a33:185_2": "parājitā viya dummukhā nisīditvā gāthamāhaṁsu –",
  "atk-s0513a33:186": "34.",
  "atk-s0513a33:187": " ‘‘Cirampi bhakkho abhavissa, sace na vivademase;",
  "atk-s0513a33:188": "Asīsakaṁ anaṅguṭṭhaṁ, siṅgālo harati rohita’’nti.",
  "atk-s0513a33:189": "Tattha cirampīti dve tayo divase sandhāya vuttaṁ.",
  "atk-s0513a33:190": "Siṅgālopi ‘‘ajja bhariyaṁ rohitamacchaṁ khādāpessāmī’’ti tuṭṭhacitto tassā santikaṁ agamāsi. Sā taṁ āgacchantaṁ disvā abhinandamānā –",
  "atk-s0513a33:191": "35.",
  "atk-s0513a33:192": " ‘‘Yathāpi rājā nandeyya, rajjaṁ laddhāna khattiyo;",
  "atk-s0513a33:193": "Evāhamajja nandāmi, disvā puṇṇamukhaṁ pati’’nti. –",
  "atk-s0513a33:194": "Imaṁ gāthaṁ vatvā adhigamūpāyaṁ pucchantī –",
  "atk-s0513a33:195": "36.",
  "atk-s0513a33:196": " ‘‘Kathaṁ nu thalajo santo, udake macchaṁ parāmasi;",
  "atk-s0513a33:197": "Puṭṭho me samma akkhāhi, kathaṁ adhigataṁ tayā’’ti. –",
  "atk-s0513a33:198": "Imaṁ gāthamāha –",
  "atk-s0513a33:199": "Tattha kathaṁ nūti ‘‘khāda, bhadde’’ti macchakhaṇḍe purato ṭhapite ‘‘kathaṁ nu tvaṁ thalajo samāno udake macchaṁ gaṇhī’’ti pucchi.",
  "atk-s0513a33:200": "Siṅgālo tassā adhigamūpāyaṁ ācikkhanto anantaragāthamāha –",
  "atk-s0513a33:201": "37.",
  "atk-s0513a33:202": " ‘‘Vivādena kisā honti, vivādena dhanakkhayā;",
  "atk-s0513a33:203": "Jīnā uddā vivādena, bhuñja māyāvi rohita’’nti.",
  "atk-s0513a33:204_0": "Tattha vivādena kisā hontīti bhadde, ime sattā vivādaṁ karontā vivādaṁ nissāya kisā",
  "atk-s0513a33:204_1": "appamaṁsalohitā honti. Vivādena dhanakkhayāti hiraññasuvaṇṇādīnaṁ dhanānaṁ khayā",
  "atk-s0513a33:204_2": "vivādeneva honti. Dvīsupi vivadantesu eko parājito parājitattā dhanakkhayaṁ pāpuṇāti,",
  "atk-s0513a33:204_3": "itaro jayabhāgadānena. Jīnā uddāti dve uddāpi vivādeneva imaṁ macchaṁ jīnā, tasmā",
  "atk-s0513a33:204_4": "tvaṁ mayā ābhatassa uppattiṁ mā puccha, kevalaṁ imaṁ bhuñja māyāvi rohitanti.",
  "atk-s0513a33:205": "Itarā abhisambuddhagāthā –",
  "atk-s0513a33:206": "38.",
  "atk-s0513a33:207": " ‘‘Evameva manussesu, vivādo yattha jāyati;",
  "atk-s0513a33:208": "Dhammaṭṭhaṁ paṭidhāvati, so hi nesaṁ vināyako;",
  "atk-s0513a33:209": "Dhanāpi tattha jīyanti, rājakoso pavaḍḍhatī’’ti.",
  "atk-s0513a33:210_0": "Tattha evamevāti bhikkhave, yathā ete uddā jīnā, evameva manussesupi yasmiṁ ṭhāne",
  "atk-s0513a33:210_1": "vivādo jāyati, tattha te manussā dhammaṭṭhaṁ patidhāvanti, vinicchayasāmikaṁ upasaṅkamanti.",
  "atk-s0513a33:210_2": "Kiṁkāraṇā? So hi nesaṁ vināyako, so tesaṁ vivādāpannānaṁ vivādavūpasamakoti attho.",
  "atk-s0513a33:210_3": "Dhanāpitatthāti tattha te vivādāpannā dhanatopi jīyanti, attano santakā parihāyanti,",
  "atk-s0513a33:210_4": "daṇḍena ceva jayabhāgaggahaṇena ca rājakoso pavaḍḍhatīti.",
  "atk-s0513a33:211": "Satthā imaṁ dhammadesanaṁ āharitvā jātakaṁ samodhānesi – ‘‘tadā siṅgālo upanando ahosi, uddā dve mahallakā, tassa kāraṇassa paccakkhakārikā rukkhadevatā pana ahameva ahosi’’nti.",
  "atk-s0513a33:212": "Dabbhapupphajātakavaṇṇanā pañcamā.",
  "atk-s0513a33:214": " [401] 6. Paṇṇakajātakavaṇṇanā",
  "atk-s0513a33:215_0": "Paṇṇakaṁtikhiṇadhāranti idaṁ satthā jetavane viharanto purāṇadutiyikāpalobhanaṁ ārabbha",
  "atk-s0513a33:215_1": "kathesi. Tañhi bhikkhuṁ satthā ‘‘saccaṁ kira tvaṁ bhikkhu ukkaṇṭhito’’ti pucchitvā",
  "atk-s0513a33:215_2": "‘‘saccaṁ, bhante’’ti vutte ‘‘kena ukkaṇṭhāpito’’ti vatvā ‘‘purāṇadutiyikāyā’’ti vutte",
  "atk-s0513a33:215_3": "‘‘bhikkhu ayaṁ itthī tuyhaṁ anatthakārikā, pubbepi tvaṁ imaṁ nissāya cetasikarogena",
  "atk-s0513a33:215_4": "maranto paṇḍite nissāya jīvitaṁ alatthā’’ti vatvā atītaṁ āhari.",
  "atk-s0513a33:216_0": "Atīte bārāṇasiyaṁ maddavamahārāje rajjaṁ kārente bodhisatto brāhmaṇakule nibbatti,",
  "atk-s0513a33:216_1": "senakakumārotissa nāmaṁ akaṁsu. So vayappatto takkasilāyaṁ sabbasippāni uggaṇhitvā",
  "atk-s0513a33:216_2": "bārāṇasiṁ paccāgantvā maddavarañño atthadhammānusāsako amacco ahosi, ‘‘senakapaṇḍito’’ti",
  "atk-s0513a33:216_3": "vutte sakalanagare cando viya sūriyo viya ca paññāyi. Tadā rañño purohitaputto rājupaṭṭhānaṁ",
  "atk-s0513a33:216_4": "āgato sabbālaṅkārapaṭimaṇḍitaṁ uttamarūpadharaṁ rañño aggamahesiṁ disvā paṭibaddhacitto",
  "atk-s0513a33:216_5": "hutvā gehaṁ gantvā nirāhāro nipajjitvā sahāyakehi puṭṭho tamatthaṁ ārocesi. Rājāpi",
  "atk-s0513a33:216_6": "‘‘purohitaputto na dissati, kahaṁ nu kho’’ti pucchitvā tamatthaṁ sutvā taṁ pakkosāpetvā",
  "atk-s0513a33:216_7": "‘‘ahaṁ te imaṁ satta divasāni dammi, sattāhaṁ ghare katvā aṭṭhame divase āneyyāsī’’ti",
  "atk-s0513a33:216_8": "āha. So ‘‘sādhū’’ti sampaṭicchitvā taṁ gehaṁ netvā tāya saddhiṁ abhirami. Te aññamaññaṁ",
  "atk-s0513a33:216_9": "paṭibaddhacittā hutvā kañci ajānāpetvā aggadvārena palāyitvā aññassa rañño vijitaṁ",
  "atk-s0513a33:216_10": "agamasuṁ, koci gataṭṭhānaṁ na jāni, nāvāya gatamaggo viya ahosi. Rājā nagare bheriṁ",
  "atk-s0513a33:216_11": "carāpetvā nānappakārena vicinantopi tassa gataṭṭhānaṁ na aññāsi. Athassa taṁ nissāya",
  "atk-s0513a33:216_12": "balavasoko uppajji, hadayaṁ uṇhaṁ hutvā lohitaṁ pagghari. Tato paṭṭhāya cassa kucchito",
  "atk-s0513a33:216_13": "lohitaṁ nikkhami, byādhi mahanto ahosi. Mahantāpi rājavejjā tikicchituṁ nāsakkhiṁsu.",
  "atk-s0513a33:217_0": "Bodhisatto ‘‘imassa rañño byādhi natthi, bhariyaṁ pana apassanto cetasikarogena phuṭṭho,",
  "atk-s0513a33:217_1": "upāyena taṁ tikicchissāmī’’ti āyurañca pukkusañcāti dve rañño paṇḍitāmacce āmantetvā",
  "atk-s0513a33:217_2": "‘‘rañño deviyā adassanena cetasikaṁ rogaṁ ṭhapetvā añño rogo natthi, bahūpakāro ca",
  "atk-s0513a33:217_3": "kho pana amhākaṁ rājā, tasmā upāyena naṁ tikicchāma, rājaṅgaṇe samajjaṁ kāretvā asiṁ",
  "atk-s0513a33:217_4": "gilituṁ jānantena asiṁ gilāpetvā rājānaṁ sīhapañjare katvā samajjaṁ olokāpessāma,",
  "atk-s0513a33:217_5": "rājā asiṁ gilantaṁ disvā ‘atthi nu kho ito aññaṁ dukkaratara’nti pañhaṁ pucchissati.",
  "atk-s0513a33:217_6": "Taṁ samma āyura, tvaṁ ‘asukaṁ nāma dadāmīti vacanaṁ ito dukkaratara’nti byākareyyāsi,",
  "atk-s0513a33:217_7": "tato samma pukkusa, taṁ pucchissati, athassa tvaṁ ‘mahārāja, dadāmīti vatvā adadato",
  "atk-s0513a33:217_8": "sā vācā aphalā hoti, tathārūpaṁ vācaṁ na keci upajīvanti na khādanti na pivanti,",
  "atk-s0513a33:217_9": "ye pana tassa vacanassānucchavikaṁ karonti, yathāpaṭiññātamatthaṁ dentiyeva, idaṁ",
  "atk-s0513a33:217_10": "tato dukkaratara’nti evaṁ byākareyyāsi, ito paraṁ kattabbaṁ ahaṁ jānissāmī’’ti vatvā samajjaṁ kāresi.",
  "atk-s0513a33:218_0": "Atha te tayopi paṇḍitā rañño santikaṁ gantvā ‘‘mahārāja, rājaṅgaṇe samajjo vattati,",
  "atk-s0513a33:218_1": "taṁ olokentānaṁ dukkhampi na dukkhaṁ hoti, ehi gacchāmā’’ti rājānaṁ netvā sīhapañjaraṁ",
  "atk-s0513a33:218_2": "vivaritvā samajjaṁ olokāpesuṁ. Bahū janā attano attano jānanakasippaṁ dassesuṁ. Eko",
  "atk-s0513a33:218_3": "pana puriso tettiṁsaṅgulaṁ tikhiṇadhāraṁ asiratanaṁ gilati. Rājā taṁ disvā ‘‘ayaṁ",
  "atk-s0513a33:218_4": "puriso etaṁ asiṁ gilati, ‘atthi nu kho ito aññaṁ dukkaratara’nti ime paṇḍite pucchissāmī’’ti",
  "atk-s0513a33:218_5": "cintetvā āyuraṁ pucchanto paṭhamaṁ gāthamāha –",
  "atk-s0513a33:219": "39.",
  "atk-s0513a33:220": " ‘‘Paṇṇakaṁ tikhiṇadhāraṁ, asiṁ sampannapāyinaṁ;",
  "atk-s0513a33:221": "Parisāyaṁ puriso gilati, kiṁ dukkarataraṁ tato;",
  "atk-s0513a33:222": "Yadaññaṁ dukkaraṁ ṭhānaṁ, taṁ me akkhāhi pucchito’’ti.",
  "atk-s0513a33:223_0": "Tattha paṇṇakanti paṇṇakaraṭṭhe uppannaṁ. Sampannapāyinanti sampannaṁ paralohitapāyinaṁ.",
  "atk-s0513a33:223_1": "Parisāyanti parisamajjhe dhanalobhena ayaṁ puriso gilati. Yadaññanti ito asigilanato",
  "atk-s0513a33:223_2": "yaṁ aññaṁ dukkarataraṁ kāraṇaṁ, taṁ mayā pucchito kathehīti.",
  "atk-s0513a33:224": "Athassa so taṁ kathento dutiyaṁ gāthamāha –",
  "atk-s0513a33:225": "40.",
  "atk-s0513a33:226": " ‘‘Gileyya puriso lobhā, asiṁ sampannapāyinaṁ;",
  "atk-s0513a33:227": "Yo ca vajjā dadāmīti, taṁ dukkarataraṁ tato;",
  "atk-s0513a33:228": "Sabbaññaṁ sukaraṁ ṭhānaṁ, evaṁ jānāhi maddavā’’ti.",
  "atk-s0513a33:229_0": "Tattha vajjāti vadeyya. Taṁ dukkarataranti ‘‘dadāmī’’ti vacanaṁ tato asigilanato",
  "atk-s0513a33:229_1": "dukkarataraṁ. Sabbaññanti ‘‘asukaṁ nāma tava dassāmī’’ti vacanaṁ ṭhapetvā aññaṁ sabbampi",
  "atk-s0513a33:229_2": "kāraṇaṁ sukaraṁ. Maddavāti rājānaṁ gottena ālapati.",
  "atk-s0513a33:230_0": "Rañño āyurapaṇḍitassa vacanaṁ sutvā ‘‘asigilanato kira ‘idaṁ nāma dammī’ti vacanaṁ",
  "atk-s0513a33:230_1": "dukkaraṁ, ahañca ‘purohitaputtassa deviṁ dammī’ti avacaṁ, atidukkaraṁ vata me kata’’nti",
  "atk-s0513a33:230_2": "vīmaṁsantasseva hadayasoko thokaṁ tanuttaṁ gato. So tato ‘‘parassa imaṁ dammīti vacanato",
  "atk-s0513a33:230_3": "pana aññaṁ dukkarataraṁ atthi nu kho’’ti cintetvā pukkusapaṇḍitena saddhiṁ sallapanto tatiyaṁ gāthamāha –",
  "atk-s0513a33:231": "41.",
  "atk-s0513a33:232": " ‘‘Byākāsi āyuro pañhaṁ, atthaṁ dhammassa kovido;",
  "atk-s0513a33:233": "Pukkusaṁ dāni pucchāmi, kiṁ dukkarataraṁ tato;",
  "atk-s0513a33:234": "Yadaññaṁ dukkaraṁ ṭhānaṁ, taṁ me akkhāhi pucchito’’ti.",
  "atk-s0513a33:235": "Tattha pañhaṁ atthanti pañhassa atthaṁ byākāsīti vuttaṁ hoti. Dhammassa kovidoti tadatthajotake ganthe kusalo. Tatoti tato vacanato kiṁ dukkarataranti.",
  "atk-s0513a33:236": "Athassa byākaronto pukkusapaṇḍito catutthaṁ gāthamāha –",
  "atk-s0513a33:237": "42.",
  "atk-s0513a33:238": " ‘‘Na vācamupajīvanti, aphalaṁ giramudīritaṁ;",
  "atk-s0513a33:239": "Yo ca datvā avākayirā, taṁ dukkarataraṁ tato;",
  "atk-s0513a33:240": "Sabbaññaṁ sukaraṁ ṭhānaṁ, evaṁ jānāhi maddavā’’ti.",
  "atk-s0513a33:241_0": "Tattha datvāti ‘‘asukaṁ nāma dammī’’ti paṭiññaṁ datvā. Avākayirāti taṁ paṭiññātamatthaṁ",
  "atk-s0513a33:241_1": "dadanto tasmiṁ lobhaṁ avākareyya chindeyya, taṁ bhaṇḍaṁ dadeyyāti vuttaṁ hoti. Tatoti",
  "atk-s0513a33:241_2": "tato asigilanato ‘‘asukaṁ nāma te dammī’’ti vacanato ca tadeva dukkarataraṁ.",
  "atk-s0513a33:242_0": "Rañño taṁ vacanaṁ sutvā ‘‘ahaṁ ‘purohitaputtassa deviṁ dammī’ti paṭhamaṁ vatvā vācāya",
  "atk-s0513a33:242_1": "anucchavikaṁ katvā taṁ adāsiṁ, dukkaraṁ vata me kata’’nti parivitakkentassa soko",
  "atk-s0513a33:242_2": "tanukataro jāto. Athassa etadahosi ‘‘senakapaṇḍitato añño paṇḍitataro nāma natthi,",
  "atk-s0513a33:242_3": "imaṁ pañhaṁ etaṁ pucchissāmī’’ti. Tato taṁ pucchanto pañcamaṁ gāthamāha –",
  "atk-s0513a33:243": "43.",
  "atk-s0513a33:244": " ‘‘Byākāsi pukkuso pañhaṁ, atthaṁ dhammassa kovido;",
  "atk-s0513a33:245": "Senakaṁ dāni pucchāmi, kiṁ dukkarataraṁ tato;",
  "atk-s0513a33:246": "Yadaññaṁ dukkaraṁ ṭhānaṁ, taṁ me akkhāhi pucchito’’ti.",
  "atk-s0513a33:247": "Athassa byākaronto senako chaṭṭhaṁ gāthamāha –",
  "atk-s0513a33:248": "44.",
  "atk-s0513a33:249": " ‘‘Dadeyya puriso dānaṁ, appaṁ vā yadi vā bahuṁ;",
  "atk-s0513a33:250": "Yo ca datvā nānutappe, taṁ dukkarataraṁ tato;",
  "atk-s0513a33:251": "Sabbaññaṁ sukaraṁ ṭhānaṁ, evaṁ jānāhi maddavā’’ti.",
  "atk-s0513a33:252_0": "Tattha nānutappeti attano atikantaṁ atimanāpaṁ piyabhaṇḍaṁ parassa datvā ‘‘kimatthaṁ",
  "atk-s0513a33:252_1": "mayā idaṁ dinna’’nti evaṁ taṁ piyabhaṇḍaṁ ārabbha yo pacchā na tappati na socati,",
  "atk-s0513a33:252_2": "taṁ asigilanato ca ‘‘asukaṁ nāma te dammī’’ti vacanato ca tassa dānato ca dukkarataraṁ.",
  "atk-s0513a33:253": "Iti mahāsatto rājānaṁ saññāpentā kathesi. Dānañhi datvā aparacetanāva dussandhāriyā, tassā sandhāraṇadukkaratā vessantarajātakena dīpitā. Vuttañhetaṁ –",
  "atk-s0513a33:254": "‘‘Adu cāpaṁ gahetvāna, khaggaṁ bandhiya vāmato;",
  "atk-s0513a33:255": "Ānessāmi sake putte, puttānañhi vadho dukho.",
  "atk-s0513a33:256": "‘‘Aṭṭhānametaṁ dukkharūpaṁ, yaṁ kumārā vihaññare;",
  "atk-s0513a33:257": "Satañca dhammamaññāya, ko datvā anutappatī’’ti. (jā. 2.22.2158-2159);",
  "atk-s0513a33:258_0": "Rājāpi bodhisattassa vacanaṁ sutvā sallakkhesi ‘‘ahaṁ attano maneneva purohitaputtassa",
  "atk-s0513a33:258_1": "deviṁ datvā sakamanaṁ sandhāretuṁ na sakkomi, socāmi kilamāmi, na me idaṁ anucchavikaṁ,",
  "atk-s0513a33:258_2": "sace sā mayi sasinehā bhaveyya , imaṁ issariyaṁ chaḍḍetvā na palāyeyya, mayi pana",
  "atk-s0513a33:258_3": "sinehaṁ akatvā palātāya kiṁ tāya mayha’’nti. Tassevaṁ cintentassa padumapatte udakabindu",
  "atk-s0513a33:258_4": "viya sabbasoko nivattitvā gato, taṅkhaṇaññevassa kucchi parisaṇṭhāsi. So nirogo sukhito",
  "atk-s0513a33:258_5": "hutvā bodhisattassa thutiṁ karonto osānagāthamāha –",
  "atk-s0513a33:259": "45.",
  "atk-s0513a33:260": " ‘‘Byākāsi āyuro pañhaṁ, atho pukkusaporiso;",
  "atk-s0513a33:261": "Sabbe pañhe atibhoti, yathā bhāsati senako’’ti.",
  "atk-s0513a33:262": "Tattha yathā bhāsatīti yathā paṇḍito bhāsati, tathevetaṁ dānaṁ nāma datvā neva anutappitabbanti. Imaṁ panassa thutiṁ katvā tuṭṭho bahuṁ dhanamadāsi.",
  "atk-s0513a33:263_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a33:263_1": "ukkaṇṭhitabhikkhu sotāpattiphale patiṭṭhahi. Tadā rājamahesī purāṇadutiyikā ahosi,",
  "atk-s0513a33:263_2": "rājā ukkaṇṭhitabhikkhu, āyurapaṇḍito moggallāno, pukkusapaṇḍito sāriputto, senakapaṇḍito ahameva ahosinti.",
  "atk-s0513a33:264": "Paṇṇakajātakavaṇṇanā chaṭṭhā.",
  "atk-s0513a33:266": " [402] 7. Sattubhastajātakavaṇṇanā",
  "atk-s0513a33:267": "Vibbhantacittoti idaṁ satthā jetavane viharanto attano paññāpāramiṁ ārabbha kathesi. Paccuppannavatthu umaṅgajātake (jā. 2.22.590 ādayo) āvi bhavissati.",
  "atk-s0513a33:268_0": "Atīte bārāṇasiyaṁ janako nāma rājā rajjaṁ kāresi. Tadā bodhisatto brāhmaṇakule nibbatti",
  "atk-s0513a33:268_1": ", senakakumārotissa nāmaṁ kariṁsu. So vayappatto takkasilāyaṁ sabbasippāni uggaṇhitvā",
  "atk-s0513a33:268_2": "bārāṇasiṁ paccāgantvā rājānaṁ passi, rājā taṁ amaccaṭṭhāne ṭhapesi, mahantañcassa",
  "atk-s0513a33:268_3": "yasaṁ anuppadāsi . So rañño atthañca dhammañca anusāsi, madhurakatho dhammakathiko",
  "atk-s0513a33:268_4": "hutvā rājānaṁ pañcasu sīlesu patiṭṭhāpetvā dāne uposathakamme dasasu kusalakammapathesūti",
  "atk-s0513a33:268_5": "imāya kalyāṇapaṭipadāya patiṭṭhāpesi , sakalaraṭṭhe buddhānaṁ uppannakālo viya ahosi.",
  "atk-s0513a33:268_6": "Pakkhadivasesu rājā ca uparājādayo ca sabbe sannipatitvā dhammasabhaṁ sajjenti. Mahāsatto",
  "atk-s0513a33:268_7": "sajjitadhammasabhāyaṁ ratanapallaṅkavaragato buddhalīḷāya dhammaṁ deseti, buddhānaṁ",
  "atk-s0513a33:268_8": "dhammakathāsadisāvassa kathā hoti.",
  "atk-s0513a33:269_0": "Atha aññataro mahallakabrāhmaṇo dhanabhikkhaṁ caritvā kahāpaṇasahassaṁ labhitvā ekasmiṁ",
  "atk-s0513a33:269_1": "brāhmaṇakule nikkhipitvā puna ‘‘bhikkhaṁ carissāmī’’ti gato. Tassa gatakāle taṁ kulaṁ",
  "atk-s0513a33:269_2": "kahāpaṇe vaḷañjesi. So āgantvā kahāpaṇe āharāpesi. Brāhmaṇo kahāpaṇe dātuṁ asakkonto",
  "atk-s0513a33:269_3": "attano dhītaraṁ tassa pādaparicārikaṁ katvā adāsi. Brāhmaṇo taṁ gahetvā bārāṇasito",
  "atk-s0513a33:269_4": "avidūre ekasmiṁ brāhmaṇagāme vāsaṁ kappesi. Athassa bhariyā daharatāya kāmesu atittā",
  "atk-s0513a33:269_5": "aññena taruṇabrāhmaṇena saddhiṁ micchācāraṁ cari. Soḷasa hi atappanīyavatthūni nāma.",
  "atk-s0513a33:269_6": "Katamāni soḷasa? Sāgaro sabbasavantīhi na tappati, aggi upādānena na tappati, rājā",
  "atk-s0513a33:269_7": "raṭṭhena na tappati, bālo pāpehi na tappati, itthī methunadhammena alaṅkārena vijāyanenāti",
  "atk-s0513a33:269_8": "imehi tīhi na tappati, brāhmaṇo mantehi na tappati, jhāyī vihārasamāpattiyā na tappati,",
  "atk-s0513a33:269_9": "sekkho apacayena na tappati, appiccho dhutaṅgaguṇena na tappati, āraddhavīriyo vīriyārambhena",
  "atk-s0513a33:269_10": "na tappati, dhammakathiko sākacchāya na tappati, visārado parisāya na tappati, saddho",
  "atk-s0513a33:269_11": "saṅghupaṭṭhānena na tappati, dāyako pariccāgena na tappati, paṇḍito dhammassavanena",
  "atk-s0513a33:269_12": "na tappati, catasso parisā tathāgatadassanena na tappantīti.",
  "atk-s0513a33:270_0": "Sāpi brāhmaṇī methunadhammena, atittā taṁ brāhmaṇaṁ nīharitvā vissatthā pāpakammaṁ",
  "atk-s0513a33:270_1": "kātukāmā hutvā ekadivasaṁ dummanā nipajjitvā ‘‘kiṁ bhotī’’ti vuttā ‘‘brāhmaṇa, ahaṁ",
  "atk-s0513a33:270_2": "tava gehe kammaṁ kātuṁ na sakkomi, dāsidāsaṁ ānehī’’ti āha. ‘‘Bhoti dhanaṁ me natthi,",
  "atk-s0513a33:270_3": "kiṁ datvā ānemī’’ti. ‘‘Bhikkhaṁ caritvā dhanaṁ pariyesitvā ānehī’’ti. ‘‘Tena hi bhoti",
  "atk-s0513a33:270_4": "pātheyyaṁ me sajjehī’’ti. ‘‘Sā tassa baddhasattūnañca abaddhasattūnañca cammapasibbakaṁ",
  "atk-s0513a33:270_5": "pūretvā adāsi’’. Brāhmaṇo gāmanigamarājadhānīsu caranto satta kahāpaṇasatāni labhitvā",
  "atk-s0513a33:270_6": "‘‘alaṁ me ettakaṁ dhanaṁ dāsidāsamūlāyā’’ti nivattitvā attano gāmaṁ āgacchanto ekasmiṁ",
  "atk-s0513a33:270_7": "udakaphāsukaṭṭhāne pasibbakaṁ muñcitvā sattuṁ khāditvā pasibbakamukhaṁ abandhitvāva",
  "atk-s0513a33:270_8": "pānīyaṁ pivituṁ otiṇṇo. Athekasmiṁ rukkhasusire eko kaṇhasappo sattugandhaṁ ghāyitvā",
  "atk-s0513a33:270_9": "pasibbakaṁ pavisitvā bhogaṁ ābhujitvā sattuṁ khādanto nipajji. Brāhmaṇo āgantvā pasibbakassa",
  "atk-s0513a33:270_10": "abbhantaraṁ anoloketvā pasibbakaṁ bandhitvā aṁse katvā pāyāsi. Antarāmagge ekasmiṁ",
  "atk-s0513a33:270_11": "rukkhe nibbattadevatā khandhaviṭape ṭhatvā ‘‘brāhmaṇa, sace antarāmagge vasissasi,",
  "atk-s0513a33:270_12": "sayaṁ marissasi, sace ajja gharaṁ gamissasi, bhariyā te marissatī’’ti vatvā antaradhāyi.",
  "atk-s0513a33:270_13": "So olokento devataṁ adisvā bhīto maraṇabhayatajjito rodanto paridevanto bārāṇasinagaradvāraṁ sampāpuṇi.",
  "atk-s0513a33:271_0": "Tadā ca pannarasuposatho hoti alaṅkatadhammāsane nisīditvā bodhisattassa dhammakathanadivaso.",
  "atk-s0513a33:271_1": "Mahājano nānāgandhapupphādihattho vaggavaggo hutvā dhammiṁ kathaṁ sotuṁ gacchati.",
  "atk-s0513a33:271_2": "Brāhmaṇo taṁ disvā ‘‘kahaṁ gacchathā’’ti pucchitvā ‘‘brāhmaṇa, ajja senakapaṇḍito",
  "atk-s0513a33:271_3": "madhurassarena buddhalīḷāya dhammaṁ deseti, kiṁ tvampi na jānāsī’’ti vutte cintesi",
  "atk-s0513a33:271_4": "‘‘paṇḍito kira dhammakathiko, ahañcamhi maraṇabhayatajjito, paṇḍitā kho pana mahantampi",
  "atk-s0513a33:271_5": "sokaṁ harituṁ sakkonti, mayāpi tattha gantvā dhammaṁ sotuṁ vaṭṭatī’’ti. So tehi saddhiṁ",
  "atk-s0513a33:271_6": "tattha gantvā mahāsattaṁ parivāretvā nisinnāya sarājikāya parisāya pariyante sattupasibbakena",
  "atk-s0513a33:271_7": "khandhagatena dhammāsanato avidūre maraṇabhayatajjito rodamāno aṭṭhāsi. Mahāsatto",
  "atk-s0513a33:271_8": "ākāsagaṅgaṁ otaranto viya amatavassaṁ vassento viya ca dhammaṁ desesi. Mahājano sañjātasomanasso",
  "atk-s0513a33:271_9": "sādhukāraṁ datvā dhammaṁ assosi.",
  "atk-s0513a33:272_0": "Paṇḍitā ca nāma disācakkhukā honti. Tasmiṁ khaṇe mahāsatto pasannapañcapasādāni akkhīni",
  "atk-s0513a33:272_1": "ummīletvā samantato parisaṁ olokento taṁ brāhmaṇaṁ disvā cintesi ‘‘ettakā parisā",
  "atk-s0513a33:272_2": "somanassajātā sādhukāraṁ datvā dhammaṁ suṇanti, ayaṁ paneko brāhmaṇo domanassappatto",
  "atk-s0513a33:272_3": "rodati, etassa abbhantare assujananasamatthena sokena bhavitabbaṁ, tamassa ambilena",
  "atk-s0513a33:272_4": "paharitvā tambamalaṁ viya padumapalāsato udakabinduṁ viya vinivattetvā ettheva naṁ",
  "atk-s0513a33:272_5": "nissokaṁ tuṭṭhamānasaṁ katvā dhammaṁ desessāmī’’ti. So taṁ āmantetvā ‘‘brāhmaṇa,",
  "atk-s0513a33:272_6": "senakapaṇḍito nāmāhaṁ, idāneva taṁ nissokaṁ karissāmi, vissattho kathehī’’ti tena",
  "atk-s0513a33:272_7": "saddhiṁ sallapanto paṭhamaṁ gāthamāha –",
  "atk-s0513a33:273": "46.",
  "atk-s0513a33:274": " ‘‘Vibbhantacitto kupitindriyosi, nettehi te vārigaṇā savanti;",
  "atk-s0513a33:275": "Kiṁ te naṭṭhaṁ kiṁ pana patthayāno, idhāgamā brahme tadiṅgha brūhī’’ti.",
  "atk-s0513a33:276_0": "Tattha kupitindriyosīti cakkhundriyameva sandhāya ‘‘kupitindriyosī’’ti āha. Vārigaṇāti",
  "atk-s0513a33:276_1": "assubindūni. Iṅghāti codanatthe nipāto. Tañhi mahāsatto codento evamāha ‘‘brāhmaṇa,",
  "atk-s0513a33:276_2": "sattā nāma dvīhi kāraṇehi socanti paridevanti sattasaṅkhāresu kismiñcideva piyajātike",
  "atk-s0513a33:276_3": "naṭṭhe vā, kiñcideva piyajātikaṁ patthetvā alabhantā vā. Tattha kiṁ te naṭṭhaṁ, kiṁ",
  "atk-s0513a33:276_4": "vā pana patthayanto tvaṁ idha āgato, idaṁ me khippaṁ brūhī’’ti.",
  "atk-s0513a33:277": "Athassa attano sokakāraṇaṁ kathento brāhmaṇo dutiyaṁ gāthamāha –",
  "atk-s0513a33:278": "47.",
  "atk-s0513a33:279": " ‘‘Miyyetha bhariyā vajato mamajja, agacchato maraṇamāha yakkho;",
  "atk-s0513a33:280": "Etena dukkhena pavedhitosmi, akkhāhi me senaka etamattha’’nti.",
  "atk-s0513a33:281_0": "Tattha vajatoti gehaṁ gacchantassa. Agacchatoti agacchantassa. Yakkhoti antarāmagge",
  "atk-s0513a33:281_1": "ekā rukkhadevatā evamāhāti vadati. Sā kira devatā ‘‘pasibbake te brāhmaṇa, kaṇhasappo’’ti",
  "atk-s0513a33:281_2": "anācikkhantī bodhisattassa ñāṇānubhāvappakāsanatthaṁ nācikkhi. Etena dukkhenāti gacchato",
  "atk-s0513a33:281_3": "bhariyāya maraṇadukkhena, agacchato attano maraṇadukkhena, tenasmi pavedhito ghaṭṭito",
  "atk-s0513a33:281_4": "kampito. Etamatthanti etaṁ kāraṇaṁ. Yena me kāraṇena gacchato bhariyāya maraṇaṁ,",
  "atk-s0513a33:281_5": "agacchato attano maraṇaṁ hoti, etaṁ me kāraṇaṁ ācikkhāhīti attho.",
  "atk-s0513a33:282_0": "Mahāsatto brāhmaṇassa vacanaṁ sutvā samuddamatthake jālaṁ khipanto viya ñāṇajālaṁ",
  "atk-s0513a33:282_1": "pattharitvā ‘‘imesaṁ sattānaṁ bahūni maraṇakāraṇāni. Samudde nimuggāpi maranti, tattha",
  "atk-s0513a33:282_2": "vāḷamacchehi gahitāpi, gaṅgāya patitāpi, tattha susumārehi gahitāpi, rukkhato patitāpi,",
  "atk-s0513a33:282_3": "kaṇṭakena viddhāpi, nānappakārehi āvudhehi pahaṭāpi, visaṁ khāditvāpi, ubbandhitvāpi,",
  "atk-s0513a33:282_4": "papāte patitāpi, atisītādīhi vā nānappakārehi vā rogehi upaddutāpi marantiyeva, evaṁ",
  "atk-s0513a33:282_5": "bahūsu maraṇakāraṇesu katarena nu kho kāraṇena ajjesa brāhmaṇo antarāmagge vasanto",
  "atk-s0513a33:282_6": "sayaṁ marissati, gehamassa vajato bhariyā marissatī’’ti cintesi. Cintento eva brāhmaṇassa",
  "atk-s0513a33:282_7": "khandhe pasibbakaṁ disvā ‘‘imasmiṁ pasibbake ekena sappena paviṭṭhena bhavitabbaṁ,",
  "atk-s0513a33:282_8": "pavisanto ca paneso imasmiṁ brāhmaṇe pātarāsasamaye sattuṁ khāditvā pasibbakamukhaṁ",
  "atk-s0513a33:282_9": "abandhitvā pānīyaṁ pātuṁ gate sattugandhena sappo paviṭṭho bhavissati. Brāhmaṇopi",
  "atk-s0513a33:282_10": "pānīyaṁ pivitvā āgato sappassa paviṭṭhabhāvaṁ ajānitvā pasibbakaṁ bandhitvā ādāya",
  "atk-s0513a33:282_11": "pakkanto bhavissati, sacāyaṁ antarāmagge vasanto sāyaṁ vasanaṭṭhāne ‘‘sattuṁ khādissāmī’’ti",
  "atk-s0513a33:282_12": "pasibbakaṁ muñcitvā hatthaṁ pavesessati , atha naṁ sappo hatthe ḍaṁsitvā jīvitakkhayaṁ",
  "atk-s0513a33:282_13": "pāpessati, idamassa antarāmagge vasantassa maraṇakāraṇaṁ. Sace pana gehaṁ gaccheyya,",
  "atk-s0513a33:282_14": "pasibbako bhariyāya hatthagato bhavissati, sā ‘antobhaṇḍaṁ olokessāmī’’ti pasibbakaṁ",
  "atk-s0513a33:282_15": "muñcitvā hatthaṁ pavesessati, atha naṁ sappo ḍaṁsitvā jīvitakkhayaṁ pāpessati, idamassa",
  "atk-s0513a33:282_16": "ajja gehaṁ gatassa bhariyāya maraṇakāraṇa’’nti upāyakosallañāṇeneva aññāsi.",
  "atk-s0513a33:283_0": "Athassa etadahosi ‘‘iminā kaṇhasappena sūrena nibbhayena bhavitabbaṁ. Ayañhi brāhmaṇassa",
  "atk-s0513a33:283_1": "mahāphāsukaṁ paharantopi pasibbake attano calanaṁ vā phandanaṁ vā na dasseti, evarūpāya",
  "atk-s0513a33:283_2": "parisāya majjhepi attano atthibhāvaṁ na dasseti, tasmā iminā kaṇhasappena sūrena",
  "atk-s0513a33:283_3": "nibbhayena bhavitabba’’nti. Idampi so upāyakosallañāṇeneva dibbacakkhunā passanto",
  "atk-s0513a33:283_4": "viya aññāsi. Evaṁ sarājikāya parisāya majjhe sappaṁ pasibbakaṁ pavisantaṁ disvā ṭhitapuriso",
  "atk-s0513a33:283_5": "viya mahāsatto upāyakosallañāṇeneva paricchinditvā brāhmaṇassa pañhaṁ kathento tatiyaṁ gāthamāha –",
  "atk-s0513a33:284": "48.",
  "atk-s0513a33:285": " ‘‘Bahūni ṭhānāni vicintayitvā, yamettha vakkhāmi tadeva saccaṁ;",
  "atk-s0513a33:286": "Maññāmi te brāhmaṇa sattubhastaṁ, ajānato kaṇhasappo paviṭṭho’’ti.",
  "atk-s0513a33:287_0": "Tattha bahūni ṭhānānīti bahūni kāraṇāni. Vicintayitvāti paṭivijjhitvā cintāvasena",
  "atk-s0513a33:287_1": "pavattapaṭivedho hutvā. Yamettha vakkhāmīti yaṁ te ahaṁ etesu kāraṇesu etaṁ kāraṇaṁ",
  "atk-s0513a33:287_2": "vakkhāmi. Tadeva saccanti tadeva tathaṁ dibbacakkhunā disvā kathitasadisaṁ bhavissatīti",
  "atk-s0513a33:287_3": "dīpeti. Maññāmīti sallakkhemi. Sattubhastanti sattupasibbakaṁ. Ajānatoti ajānantasseva",
  "atk-s0513a33:287_4": "eko kaṇhasappo paviṭṭhoti maññāmīti.",
  "atk-s0513a33:288_0": "Evañca pana vatvā ‘‘atthi te brāhmaṇa, etasmiṁ pasibbake sattū’’ti pucchi. ‘‘Atthi,",
  "atk-s0513a33:288_1": "paṇḍitā’’ti. ‘‘Ajja pātarāsavelāya sattuṁ khādī’’ti? ‘‘Āma, paṇḍitā’’ti. ‘‘Kattha",
  "atk-s0513a33:288_2": "nisīditvā’’ti? ‘‘Araññe rukkhamūlasmiṁ, paṇḍitā’’ti. ‘‘Sattuṁ khāditvā pānīyaṁ pātuṁ",
  "atk-s0513a33:288_3": "gacchanto pasibbakamukhaṁ bandhi, na bandhī’’ti? ‘‘Na bandhiṁ, paṇḍitā’’ti. ‘‘Pānīyaṁ",
  "atk-s0513a33:288_4": "pivitvā āgato pasibbakaṁ oloketvā bandhī’’ti. ‘‘Anoloketvāva bandhiṁ, paṇḍitā’’ti.",
  "atk-s0513a33:288_5": "‘‘Brāhmaṇa, tava pānīyaṁ pātuṁ gatakāle ajānantasseva te sattugandhena pasibbakaṁ",
  "atk-s0513a33:288_6": "sappo paviṭṭhoti maññāmi, evamettha āgato tvaṁ, tasmā pasibbakaṁ otāretvā parisamajjhe",
  "atk-s0513a33:288_7": "ṭhapetvā pasibbakamukhaṁ mocetvā paṭikkamma ṭhito ekaṁ daṇḍakaṁ gahetvā pasibbakaṁ",
  "atk-s0513a33:288_8": "tāva pahara, tato patthaṭaphaṇaṁ susūtisaddaṁ katvā nikkhamantaṁ kaṇhasappaṁ disvā",
  "atk-s0513a33:288_9": "nikkaṅkho bhavissatī’’ti catutthaṁ gāthamāha –",
  "atk-s0513a33:289": "49.",
  "atk-s0513a33:290": " ‘‘Ādāya daṇḍaṁ parisumbha bhastaṁ, passeḷamūgaṁ uragaṁ dujivhaṁ;",
  "atk-s0513a33:291": "Chindajja kaṅkhaṁ vicikicchitāni, bhujaṅgamaṁ passa pamuñca bhasta’’nti.",
  "atk-s0513a33:292_0": "Tattha parisumbhāti pahara. Passeḷamūganti eḷaṁ paggharantena mukhena eḷamūgaṁ pasibbakato",
  "atk-s0513a33:292_1": "nikkhamantaṁ dujivhaṁ uragaṁ passa. Chandajja kaṅkhaṁ vicikicchitānīti ‘‘atthi nu",
  "atk-s0513a33:292_2": "kho me pasibbake sappo, udāhu natthī’’ti kaṅkhameva punappunaṁ uppajjamānāni vicikicchitāni",
  "atk-s0513a33:292_3": "ca ajja chinda, mayhaṁ saddaha, avitathañhi me veyyākaraṇaṁ, idāneva nikkhamantaṁ",
  "atk-s0513a33:292_4": "bhujaṅgamaṁ passa pamuñca bhastanti.",
  "atk-s0513a33:293_0": "Brāhmaṇo mahāsattassa kathaṁ sutvā saṁviggo bhayappatto tathā akāsi. Sappopi sattubhaste",
  "atk-s0513a33:293_1": "daṇḍena pahaṭe pasibbakamukhā nikkhamitvā mahājanaṁ olokento aṭṭhāsi. Tamatthaṁ pakāsento",
  "atk-s0513a33:293_2": "satthā pañcamaṁ gāthamāha –",
  "atk-s0513a33:294": "50.",
  "atk-s0513a33:295": " ‘‘Saṁviggarūpo parisāya majjhe, so brāhmaṇo sattubhastaṁ pamuñci;",
  "atk-s0513a33:296": "Atha nikkhami urago uggatejo, āsīviso sappo phaṇaṁ karitvā’’ti.",
  "atk-s0513a33:297_0": "Sappassa phaṇaṁ katvā nikkhantakāle ‘‘mahāsattassa sabbaññubuddhasseva byākaraṇaṁ",
  "atk-s0513a33:297_1": "ahosī’’ti mahājano celukkhepasahassāni pavattesi, aṅguliphoṭanasahassāni paribbhamiṁsu,",
  "atk-s0513a33:297_2": "ghanameghavassaṁ viya sattaratanavassaṁ vassi, sādhukārasahassāni pavattiṁsu, mahāpathavībhijjanasaddo",
  "atk-s0513a33:297_3": "viya ahosi. Idaṁ pana buddhalīḷāya evarūpassa pañhassa kathanaṁ nāma neva jātiyā",
  "atk-s0513a33:297_4": "balaṁ, na gottakulappadesānaṁ balaṁ, kassa panetaṁ balanti? Paññāya balaṁ. Paññavā",
  "atk-s0513a33:297_5": "hi puggalo vipassanaṁ vaḍḍhetvā ariyamaggadvāraṁ vivaritvā amatamahānibbānaṁ pavisati,",
  "atk-s0513a33:297_6": "sāvakapāramimpi paccekabodhimpi sammāsambodhimpi paṭivijjhati. Amatamahānibbānasampāpakesu",
  "atk-s0513a33:297_7": "hi dhammesu paññāva seṭṭhā, avasesā tassā parivārā honti. Tenetaṁ vuttaṁ –",
  "atk-s0513a33:298": "‘‘Paññā hi seṭṭhā kusalā vadanti, nakkhattarājāriva tārakānaṁ;",
  "atk-s0513a33:299": "Sīlaṁ sirī cāpi satañca dhammo, anvāyikā paññavato bhavantī’’ti. (jā. 2.17.81);",
  "atk-s0513a33:300_0": "Evaṁ kathite ca pana mahāsattena pañhe eko ahituṇḍiko sappassa mukhabandhanaṁ katvā",
  "atk-s0513a33:300_1": "sappaṁ gahetvā araññe vissajjesi. Brāhmaṇo rājānaṁ upasaṅkamitvā jayāpetvā añjaliṁ",
  "atk-s0513a33:300_2": "paggayha rañño thutiṁ karonto upaḍḍhagāthamāha –",
  "atk-s0513a33:301": "51.",
  "atk-s0513a33:302": " ‘‘Suladdhalābhā janakassa rañño;",
  "atk-s0513a33:303": "Yo passatī senakaṁ sādhupañña’’nti.",
  "atk-s0513a33:304_0": "Tassattho – yo sādhupaññaṁ uttamapaññaṁ senakapaṇḍitaṁ akkhīni ummīletvā icchiticchitakkhaṇe",
  "atk-s0513a33:304_1": "piyacakkhūhi passituṁ labhati, tassa rañño janakassa ete icchiticchitakkhaṇe dassanalābhā",
  "atk-s0513a33:304_2": "suladdhalābhā vata, etena laddhesu sabbalābhesu eteva lābhā suladdhalābhā nāmāti.",
  "atk-s0513a33:305": "Brāhmaṇopi rañño thutiṁ katvā puna pasibbakato satta kahāpaṇasatāni gahetvā mahāsattassa thutiṁ katvā tuṭṭhidāyaṁ dātukāmo diyaḍḍhagāthamāha –",
  "atk-s0513a33:306": "‘‘Vivaṭṭachaddo nusi sabbadassī, ñāṇaṁ nu te brāhmaṇa bhiṁsarūpaṁ.",
  "atk-s0513a33:307": "52.",
  "atk-s0513a33:308": " ‘‘Imāni me sattasatāni atthi, gaṇhāhi sabbāni dadāmi tuyhaṁ;",
  "atk-s0513a33:309": "Tayā hi me jīvitamajja laddhaṁ, athopi bhariyāya makāsi sotthi’’nti.",
  "atk-s0513a33:310_0": "Tattha vivaṭṭachaddo nusi sabbadassīti kiṁ nu kho tvaṁ sabbesu dhammākāresu vivaṭṭachadano",
  "atk-s0513a33:310_1": "vivaṭṭaneyyadhammo sabbaññubuddhoti thutivasena pucchati. Ñāṇaṁ nu te brāhmaṇa bhiṁsarūpanti",
  "atk-s0513a33:310_2": "udāhu asabbaññussapi sato tava ñāṇaṁ ativiya bhiṁsarūpaṁ sabbaññutaññāṇaṁ viya balavanti.",
  "atk-s0513a33:310_3": "Tayā hi meti tayā hi dinnattā ajja mayā jīvitaṁ laddhaṁ. Athopi bhariyāya makāsi",
  "atk-s0513a33:310_4": "sotthinti athopi me bhariyāya tvameva sotthiṁ akāsi.",
  "atk-s0513a33:311_0": "Iti so vatvā ‘‘sacepi satasahassaṁ bhaveyya, dadeyyamevāhaṁ, ettakameva me dhanaṁ,",
  "atk-s0513a33:311_1": "imāni me satta satāni gaṇhā’’ti punappunaṁ bodhisattaṁ yāci. Taṁ sutvā bodhisatto",
  "atk-s0513a33:311_2": "aṭṭhamaṁ gāthamāha –",
  "atk-s0513a33:312": "53.",
  "atk-s0513a33:313": " ‘‘Na paṇḍitā vetanamādiyanti, citrāhi gāthāhi subhāsitāhi;",
  "atk-s0513a33:314": "Itopi te brahme dadantu vittaṁ, ādāya tvaṁ gaccha sakaṁ niketa’’nti.",
  "atk-s0513a33:315_0": "Tattha vetananti vettanaṁ, ayameva vā pāṭho. Itopi te brahmeti brāhmaṇa, ito mama",
  "atk-s0513a33:315_1": "pādamūlatopi tuyhaṁ dhanaṁ dadantu. Vittaṁ ādāya tvaṁ gacchāti ito aññāni tīṇi satāni",
  "atk-s0513a33:315_2": "gahetvā sahassabhaṇḍikaṁ ādāya sakanivesanaṁ gaccha.",
  "atk-s0513a33:316_0": "Evañca pana vatvā mahāsatto brāhmaṇassa sahassaṁ pūrāpento kahāpaṇe dāpetvā ‘‘brāhmaṇa,",
  "atk-s0513a33:316_1": "kena tvaṁ dhanabhikkhāya pesito’’ti pucchi. ‘‘Bhariyāya me paṇḍitā’’ti. ‘‘Bhariyā",
  "atk-s0513a33:316_2": "pana te mahallikā, daharā’’ti. ‘‘Daharā, paṇḍitā’’ti. ‘‘Tena hi sā aññena saddhiṁ",
  "atk-s0513a33:316_3": "anācāraṁ karontī ‘nibbhayā hutvā karissāmī’ti taṁ pesesi, sace ime kahāpaṇe gharaṁ",
  "atk-s0513a33:316_4": "nessasi, sā te dukkhena laddhakahāpaṇe attano jārassa dassati, tasmā tvaṁ ujukameva",
  "atk-s0513a33:316_5": "gehaṁ agantvā bahigāme rukkhamūle vā yattha katthaci vā kahāpaṇe ṭhapetvā paviseyyāsī’’ti",
  "atk-s0513a33:316_6": "vatvā taṁ uyyojesi. So gāmasamīpaṁ gantvā ekasmiṁ rukkhamūle kahāpaṇe ṭhapetvā sāyaṁ",
  "atk-s0513a33:316_7": "gehaṁ agamāsi. Bhariyāpissa tasmiṁ khaṇe jārena saddhiṁ nisinnā ahosi. Brāhmaṇo dvāre",
  "atk-s0513a33:316_8": "ṭhatvā ‘‘bhotī’’ti āha. Sā tassa saddaṁ sallakkhetvā dīpaṁ nibbāpetvā dvāraṁ vivaritvā",
  "atk-s0513a33:316_9": "brāhmaṇe anto paviṭṭhe itaraṁ nīharitvā dvāramūle ṭhapetvā gehaṁ pavisitvā pasibbake",
  "atk-s0513a33:316_10": "kiñci adisvā ‘‘brāhmaṇa, kiṁ te bhikkhaṁ caritvā laddha’’nti pucchi. ‘‘Sahassaṁ me",
  "atk-s0513a33:316_11": "laddha’’nti. ‘‘Kahaṁ pana ta’’nti. ‘‘Asukaṭṭhāne nāma ṭhapitaṁ, pātova āharissāmi,",
  "atk-s0513a33:316_12": "mā cintayī’’ti. Sā gantvā jārassa ācikkhi. So nikkhamitvā attanā ṭhapitaṁ viya gaṇhi.",
  "atk-s0513a33:317_0": "Brāhmaṇo punadivase gantvā kahāpaṇe apassanto bodhisattassa santikaṁ gantvā ‘‘kiṁ,",
  "atk-s0513a33:317_1": "brāhmaṇā’’ti vutte ‘‘kahāpaṇe na passāmi, paṇḍitā’’ti āha. ‘‘Bhariyāya te ācikkhī’’ti?",
  "atk-s0513a33:317_2": "‘‘Āma, paṇḍitā’’ti. Mahāsatto tāya jārassa ācikkhitabhāvaṁ ñatvā ‘‘atthi pana te",
  "atk-s0513a33:317_3": "brāhmaṇa, bhariyāya kulūpakabrāhmaṇo’’ti pucchi. ‘‘Atthi, paṇḍitā’’ti. ‘‘Tuyhampi",
  "atk-s0513a33:317_4": "atthī’’ti? ‘‘Āma, paṇḍitā’’ti. Athassa mahāsatto sattannaṁ divasānaṁ paribbayaṁ dāpetvā",
  "atk-s0513a33:317_5": "‘‘gaccha paṭhamadivase tava satta, bhariyāya te sattāti cuddasa brāhmaṇe nimantetvā",
  "atk-s0513a33:317_6": "bhojetha, punadivasato paṭṭhāya ekekaṁ hāpetvā sattame divase tava ekaṁ, bhariyāya",
  "atk-s0513a33:317_7": "te ekanti dve brāhmaṇe nimantetvā bhariyāya te satta divase nimantitabrāhmaṇassa",
  "atk-s0513a33:317_8": "nibaddhaṁ āgamanabhāvaṁ ñatvā mayhaṁ ārocehī’’ti āha. Brāhmaṇo tathā katvā ‘‘sallakkhito",
  "atk-s0513a33:317_9": "me paṇḍita, nibaddhaṁ bhuñjanakabrāhmaṇo’’ti mahāsattassa ārocesi.",
  "atk-s0513a33:318_0": "Bodhisatto tena saddhiṁ purise pesetvā taṁ brāhmaṇaṁ āharāpetvā ‘‘asukarukkhamūlato",
  "atk-s0513a33:318_1": "te imassa brāhmaṇassa santakaṁ kahāpaṇasahassaṁ gahita’’nti pucchi. ‘‘Na gaṇhāmi,",
  "atk-s0513a33:318_2": "paṇḍitā’’ti. ‘‘Tvaṁ mama senakapaṇḍitabhāvaṁ na jānāsi, āharāpessāmi te kahāpaṇe’’ti.",
  "atk-s0513a33:318_3": "So bhīto ‘‘gahitā me’’ti sampaṭicchi. ‘‘Kuhiṁ te ṭhapitā’’ti? ‘‘Tattheva, paṇḍita,",
  "atk-s0513a33:318_4": "ṭhapitā’’ti. Bodhisatto brāhmaṇaṁ pucchi ‘‘brāhmaṇa, kiṁ te sāyeva bhariyā hotu,",
  "atk-s0513a33:318_5": "udāhu aññaṁ gaṇhissasī’’ti. ‘‘Sāyeva me hotu, paṇḍitā’’ti. Bodhisatto manusse pesetvā",
  "atk-s0513a33:318_6": "brāhmaṇassa kahāpaṇe ca brāhmaṇiñca āharāpetvā corabrāhmaṇassa hatthato kahāpaṇe",
  "atk-s0513a33:318_7": "brāhmaṇassa dāpetvā itarassa rājāṇaṁ kāretvā nagarā nīharāpetvā brāhmaṇiyāpi rājāṇaṁ",
  "atk-s0513a33:318_8": "kāretvā brāhmaṇassa mahantaṁ yasaṁ datvā attanoyeva santike vasāpesi.",
  "atk-s0513a33:319_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a33:319_1": "bahū sotāpattiphalādīni sacchikariṁsu. Tadā brāhmaṇo ānando ahosi, rukkhadevatā sāriputto,",
  "atk-s0513a33:319_2": "parisā buddhaparisā, senakapaṇḍito pana ahameva ahosinti.",
  "atk-s0513a33:320": "Sattubhastajātakavaṇṇanā sattamā.",
  "atk-s0513a33:322": " [403] 8. Aṭṭhisenajātakavaṇṇanā",
  "atk-s0513a33:323_0": "Yeme ahaṁ na jānāmīti idaṁ satthā āḷaviṁ nissāya aggāḷave cetiye viharanto kuṭikārasikkhāpadaṁ",
  "atk-s0513a33:323_1": "ārabbha kathesi. Paccuppannavatthu heṭṭhā maṇikaṇṭhajātake (jā. 1.3.7 ādayo) kathitameva.",
  "atk-s0513a33:323_2": "Satthā pana te bhikkhū āmantetvā ‘‘bhikkhave, porāṇakapaṇḍitā pubbe anuppanne buddhe",
  "atk-s0513a33:323_3": "bāhirakapabbajjāya pabbajitvā rājūhi pavāritāpi ‘yācanā nāma paresaṁ appiyā amanāpā’ti",
  "atk-s0513a33:323_4": "na yāciṁsū’’ti vatvā atītaṁ āhari.",
  "atk-s0513a33:324_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ nigame brāhmaṇakule",
  "atk-s0513a33:324_1": "nibbatti, aṭṭhisenakumārotissa nāmaṁ kariṁsu. So vayappatto takkasilāyaṁ sabbasippāni",
  "atk-s0513a33:324_2": "uggaṇhitvā aparabhāge kāmesu ādīnavaṁ disvā gharāvāsato nikkhamitvā isipabbajjaṁ",
  "atk-s0513a33:324_3": "pabbajitvā jhānābhiññāsamāpattiyo nibbattetvā himavantapadese ciraṁ vasitvā loṇambilasevanatthāya",
  "atk-s0513a33:324_4": "manussapathaṁ otaritvā anupubbena bārāṇasiṁ patvā rājuyyāne vasitvā punadivase bhikkhāya",
  "atk-s0513a33:324_5": "caranto rājaṅgaṇaṁ agamāsi. Rājā tassācāravihāre pasīditvā taṁ nimantāpetvā pāsādatale",
  "atk-s0513a33:324_6": "pallaṅke nisīdāpetvā subhojanaṁ bhojetvā bhojanāvasāne anumodanaṁ sutvā pasanno paṭiññaṁ",
  "atk-s0513a33:324_7": "gahetvā mahāsattaṁ rājuyyāne vasāpesi, divasassa ca dve tayo vāre upaṭṭhānaṁ agamāsi.",
  "atk-s0513a33:324_8": "So ekadivasaṁ dhammakathāya pasanno rajjaṁ ādiṁ katvā ‘‘yena vo attho, taṁ vadeyyāthā’’ti",
  "atk-s0513a33:324_9": "pavāresi. Bodhisatto ‘‘idaṁ nāma me dehī’’ti na vadati. Aññe yācakā ‘‘idaṁ dehi,",
  "atk-s0513a33:324_10": "idaṁ dehī’’ti icchiticchitaṁ yācanti, rājā asajjamāno detiyeva. So ekadivasaṁ cintesi",
  "atk-s0513a33:324_11": "‘‘aññe yācanakavanibbakā ‘idañcidañca amhākaṁ dehī’ti maṁ yācanti, ayyo pana aṭṭhiseno",
  "atk-s0513a33:324_12": "pavāritakālato paṭṭhāya na kiñci yācati, paññavā kho panesa upāyakusalo, pucchissāmi",
  "atk-s0513a33:324_13": "na’’nti. So ekadivasaṁ bhuttapātarāso gantvā vanditvā ekamantaṁ nisinno aññesaṁ yācanakāraṇaṁ",
  "atk-s0513a33:324_14": "tassa ca ayācanakāraṇaṁ pucchanto paṭhamaṁ gāthamāha –",
  "atk-s0513a33:325": "54.",
  "atk-s0513a33:326": " ‘‘Yeme ahaṁ na jānāmi, aṭṭhisena vanibbake;",
  "atk-s0513a33:327": "Te maṁ saṅgamma yācanti, kasmā maṁ tvaṁ na yācasī’’ti.",
  "atk-s0513a33:328_0": "Tattha vanibbaketi yācanake. Saṅgammāti samāgantvā. Idaṁ vuttaṁ hoti – ayya, aṭṭhisena,",
  "atk-s0513a33:328_1": "yeme vanibbake ahaṁ nāmagottajātikulappadesena ‘‘ime nāmete’’tipi na jānāmi, te maṁ",
  "atk-s0513a33:328_2": "samāgantvā icchiticchitaṁ yācanti, tvaṁ pana kasmā maṁ kiñci na yācasīti.",
  "atk-s0513a33:329": "Taṁ sutvā bodhisatto dutiyaṁ gāthamāha –",
  "atk-s0513a33:330": "55.",
  "atk-s0513a33:331": " ‘‘Yācako appiyo hoti, yācaṁ adadamappiyo;",
  "atk-s0513a33:332": "Tasmāhaṁ taṁ na yācāmi, mā me videssanā ahū’’ti.",
  "atk-s0513a33:333_0": "Tattha yācako appiyo hotīti yo hi, mahārāja, puggalo ‘‘idaṁ me dehī’’ti yācako, so",
  "atk-s0513a33:333_1": "mātāpitūnampi mittāmaccādīnampi appiyo hoti amanāpo. Tassa appiyabhāvo maṇikaṇṭhajātakena",
  "atk-s0513a33:333_2": "dīpetabbo. Yācanti yācitabhaṇḍaṁ. Adadanti adadamāno. Idaṁ vuttaṁ hoti – yopi yācitaṁ",
  "atk-s0513a33:333_3": "na deti, so mātāpitaro ādiṁ katvā adadamāno puggalo yācakassa appiyo hotīti. Tasmāti",
  "atk-s0513a33:333_4": "yasmā yācakopi dāyakassa, yācitaṁ bhaṇḍaṁ adadantopi yācakassa appiyo hoti, tasmā",
  "atk-s0513a33:333_5": "ahaṁ taṁ na yācāmi. Mā me videssanā ahūti sace hi ahaṁ yāceyyameva, tava videsso",
  "atk-s0513a33:333_6": "bhaveyya, sā me tava santikā uppannā videssanā, sace pana tvaṁ na dadeyyāsi, mama",
  "atk-s0513a33:333_7": "videsso bhaveyyāsi, sā ca mama tayi videssanā, evaṁ sabbathāpi mā me videssanā ahu,",
  "atk-s0513a33:333_8": "mā no ubhinnampi mettā bhijjīti etamatthaṁ sampassanto ahaṁ taṁ na kiñci yācāmīti.",
  "atk-s0513a33:334": "Athassa vacanaṁ sutvā rājā tisso gāthā abhāsi –",
  "atk-s0513a33:335": "56.",
  "atk-s0513a33:336": " ‘‘Yo ve yācanajīvāno, kāle yācaṁ na yācati;",
  "atk-s0513a33:337": "Parañca puññā dhaṁseti, attanāpi na jīvati.",
  "atk-s0513a33:338": "57.",
  "atk-s0513a33:339": " ‘‘Yo ca yācanajīvāno, kāle yācañhi yācati;",
  "atk-s0513a33:340": "Parañca puññaṁ labbheti, attanāpi ca jīvati.",
  "atk-s0513a33:341": "58.",
  "atk-s0513a33:342": " ‘‘Na vedessanti sappaññā, disvā yācakamāgate;",
  "atk-s0513a33:343": "Brahmacāri piyo mesi, vada tvaṁ bhaññamicchasī’’ti.",
  "atk-s0513a33:344_0": "Tattha yācanajīvānoti yācanajīvamāno, ayameva vā pāṭho. Idaṁ vuttaṁ hoti – ayya,",
  "atk-s0513a33:344_1": "aṭṭhisena yo yācanena jīvamāno dhammiko samaṇo vā brāhmaṇo vā yācitabbayuttapattakāle",
  "atk-s0513a33:344_2": "kiñcideva yācitabbaṁ na yācati, so parañca dāyakaṁ puññā dhaṁseti parihāpeti, attanāpi",
  "atk-s0513a33:344_3": "ca sukhaṁ na jīvati. Puññaṁ labbhetīti kāle pana yācitabbaṁ yācanto parañca puññaṁ",
  "atk-s0513a33:344_4": "adhigameti, attanāpi ca sukhaṁ jīvati. Na vedessantīti yaṁ tvaṁ vadesi ‘‘mā me videssanā",
  "atk-s0513a33:344_5": "ahū’’ti, taṁ kasmā vadasi. Sappaññā hi dānañca dānaphalañca jānantā paṇḍitā yācake",
  "atk-s0513a33:344_6": "āgate disvā na dessanti na kujjhanti, aññadatthu pana pamuditāva hontīti dīpeti.",
  "atk-s0513a33:344_7": "Yācakamāgateti ma-kāro byañjanasandhivasena vutto, yācake āgateti attho. Brahmacāri",
  "atk-s0513a33:344_8": "piyo mesīti ayya aṭṭhisena, parisuddhacāri mahāpuñña, tvaṁ mayhaṁ ativiya piyo, tasmā",
  "atk-s0513a33:344_9": "varaṁ tvaṁ maṁ vadehi yācāhiyeva. Bhaññamicchasīti yaṁkiñci vattabbaṁ icchasi, sabbaṁ",
  "atk-s0513a33:344_10": "vada, rajjampi te dassāmiyevāti.",
  "atk-s0513a33:345_0": "Evaṁ bodhisatto raññā rajjenāpi pavārito neva kiñci yāci. Rañño pana evaṁ attano",
  "atk-s0513a33:345_1": "ajjhāsaye kathite mahāsattopi pabbajitapaṭipattiṁ dassetuṁ ‘‘mahārāja, yācanā hi",
  "atk-s0513a33:345_2": "nāmesā kāmabhogīnaṁ gihīnaṁ āciṇṇā, na pabbajitānaṁ, pabbajitena pana pabbajitakālato",
  "atk-s0513a33:345_3": "paṭṭhāya gihīhi asamānaparisuddhājīvena bhavitabba’’nti pabbajitapaṭipadaṁ dassento",
  "atk-s0513a33:345_4": "chaṭṭhaṁ gāthamāha –",
  "atk-s0513a33:346": "59.",
  "atk-s0513a33:347": " ‘‘Na ve yācanti sappaññā, dhīro ca veditumarahati;",
  "atk-s0513a33:348": "Uddissa ariyā tiṭṭhanti, esā ariyāna yācanā’’ti.",
  "atk-s0513a33:349_0": "Tattha sappaññāti buddhā ca buddasāvakā ca bodhiyā paṭipannā isipabbajjaṁ pabbajitā",
  "atk-s0513a33:349_1": "bodhisattā ca sabbepi sappaññā ca susīlā ca, ete evarūpā sappaññā ‘‘amhākaṁ idañcidañca",
  "atk-s0513a33:349_2": "dethā’’ti na yācanti. Dhīro ca veditumarahatīti upaṭṭhāko pana dhīro paṇḍito gilānakāle",
  "atk-s0513a33:349_3": "ca agilānakāle ca yena yenattho, taṁ sabbaṁ sayameva vedituṁ jānituṁ arahati. Uddissa",
  "atk-s0513a33:349_4": "ariyā tiṭṭhantīti ariyā pana vācaṁ abhinditvā yenatthikā honti, taṁ uddissa kevalaṁ",
  "atk-s0513a33:349_5": "bhikkhācāravattena tiṭṭhanti, neva kāyaṅgaṁ vā vācaṅgaṁ vā kopenti. Kāyavikāraṁ dassetvā",
  "atk-s0513a33:349_6": "nimittaṁ karonto hi kāyaṅgaṁ kopeti nāma, vacībhedaṁ karonto vācaṅgaṁ kopeti nāma,",
  "atk-s0513a33:349_7": "tadubhayaṁ akatvā buddhādayo ariyā tiṭṭhanti. Esā ariyāna yācanāti esā kāyaṅgavācaṅgaṁ",
  "atk-s0513a33:349_8": "akopetvā bhikkhāya tiṭṭhamānā ariyānaṁ yācanā nāma.",
  "atk-s0513a33:350": "Rājā bodhisattassa vacanaṁ sutvā ‘‘bhante, yadi sappañño upaṭṭhāko attanāva ñatvā kulūpakassa dātabbaṁ deti, ahampi tumhākaṁ idañcidañca dammī’’ti vadanto sattamaṁ gāthamāha –",
  "atk-s0513a33:351": "60.",
  "atk-s0513a33:352": " ‘‘Dadāmi te brāhmaṇa rohiṇīnaṁ, gavaṁ sahassaṁ saha puṅgavena;",
  "atk-s0513a33:353": "Ariyo hi ariyassa kathaṁ na dajjā, sutvāna gāthā tava dhammayuttā’’ti.",
  "atk-s0513a33:354_0": "Tattha rohiṇīnanti rattavaṇṇānaṁ. Gavaṁ sahassanti khīradadhiādimadhurarasaparibhogatthāya",
  "atk-s0513a33:354_1": "evarūpānaṁ gunnaṁ sahassaṁ tuyhaṁ dammi, taṁ me paṭiggaṇha. Ariyoti ācāraariyo. Ariyassāti",
  "atk-s0513a33:354_2": "ācāraariyassa. Kathaṁ na dajjāti kena kāraṇena na dadeyya.",
  "atk-s0513a33:355_0": "Evaṁ vutte bodhisatto ‘‘ahaṁ mahārāja, akiñcano pabbajito, na me gāvīhi attho’’ti",
  "atk-s0513a33:355_1": "paṭikkhipi. Rājā tassovāde ṭhatvā dānādīni puññāni katvā saggaparāyaṇo ahosi. Sopi",
  "atk-s0513a33:355_2": "aparihīnajjhāno brahmaloke uppajji.",
  "atk-s0513a33:356_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a33:356_1": "bahū sotāpattiphalādīsu patiṭṭhitā. Tadā rājā ānando ahosi, aṭṭhiseno pana ahameva ahosinti.",
  "atk-s0513a33:357": "Aṭṭhisenajātakavaṇṇanā aṭṭhamā.",
  "atk-s0513a33:359": " [404] 9. Kapijātakavaṇṇanā",
  "atk-s0513a33:360_0": "Yattha verī nivasatīti idaṁ satthā jetavane viharanto devadattassa pathavipavesanaṁ",
  "atk-s0513a33:360_1": "ārabbha kathesi. Tasmiñhi pathaviṁ paviṭṭhe dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0513a33:360_2": "devadatto saha parisāya naṭṭho’’ti. Satthā āgantvā ‘‘kāya nuttha, bhikkhave, etarahi",
  "atk-s0513a33:360_3": "kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva",
  "atk-s0513a33:360_4": "devadatto saha parisāya naṭṭho, pubbepi nassiyevā’’ti vatvā atītaṁ āhari.",
  "atk-s0513a33:361_0": "Atīte bārāṇasiyaṁ brahmadatte rajjaṁ kārente bodhisatto kapiyoniyaṁ nibbattitvā pañcasatakapiparivāro",
  "atk-s0513a33:361_1": "rājuyyāne vasi. Devadattopi kapiyoniyaṁ nibbattitvā pañcasatakapiparivāro tattheva",
  "atk-s0513a33:361_2": "vasi. Athekadivasaṁ purohite uyyānaṁ gantvā nhatvā alaṅkaritvā nikkhamante eko lolakapi",
  "atk-s0513a33:361_3": "puretaraṁ gantvā rājuyyānadvāre toraṇamatthake nisīditvā tassa matthake vaccapiṇḍaṁ",
  "atk-s0513a33:361_4": "pātetvā puna uddhaṁ olokentassa mukhe pātesi. So nivattitvā ‘‘hotu, jānissāmi tumhākaṁ",
  "atk-s0513a33:361_5": "kattabba’’nti makkaṭe santajjetvā puna nhatvā pakkāmi. Tena veraṁ gahetvā makkaṭānaṁ",
  "atk-s0513a33:361_6": "santajjitabhāvaṁ bodhisattassa ārocesuṁ. So ‘‘verīnaṁ nivasanaṭṭhāne nāma vasituṁ",
  "atk-s0513a33:361_7": "na vaṭṭati, sabbopi kapigaṇo palāyitvā aññattha gacchatū’’ti kapisahassassapi ārocāpesi.",
  "atk-s0513a33:361_8": "Dubbacakapi attano parivāramakkaṭe gahetvā ‘‘pacchā jānissāmī’’ti tattheva nisīdi.",
  "atk-s0513a33:361_9": "Bodhisatto attano parivāraṁ gahetvā araññaṁ pāvisi. Athekadivasaṁ ekissā vīhikoṭṭikāya",
  "atk-s0513a33:361_10": "dāsiyā ātape pasāritavīhiṁ khādanto eko eḷako ummukkena pahāraṁ labhitvā ādittasarīro",
  "atk-s0513a33:361_11": "palāyanto ekissā hatthisālaṁ nissāya tiṇakuṭiyā kuṭṭe sarīraṁ ghaṁsi . So aggi tiṇakuṭikaṁ",
  "atk-s0513a33:361_12": "gaṇhi, tato uṭṭhāya hatthisālaṁ gaṇhi, hatthisālāya hatthīnaṁ piṭṭhi jhāyi, hatthivejjā",
  "atk-s0513a33:361_13": "hatthīnaṁ paṭijagganti.",
  "atk-s0513a33:362_0": "Purohitopi makkaṭānaṁ gahaṇūpāyaṁ upadhārento vicarati. Atha naṁ rājupaṭṭhānaṁ āgantvā",
  "atk-s0513a33:362_1": "nisinnaṁ rājā āha ‘‘ācariya, bahū no hatthī vaṇitā jātā, hatthivejjā paṭijaggituṁ",
  "atk-s0513a33:362_2": "na jānanti, jānāsi nu kho kiñci bhesajja’’nti? ‘‘Jānāmi, mahārājā’’ti. ‘‘Kiṁ nāmā’’ti?",
  "atk-s0513a33:362_3": "‘‘Makkaṭavasā, mahārājā’’ti. ‘‘Kahaṁ labhissāmā’’ti? ‘‘Nanu uyyāne bahū makkaṭā’’ti?",
  "atk-s0513a33:362_4": "Rājā ‘‘uyyāne makkaṭe māretvā vasaṁ ānethā’’ti āha. Dhanuggahā gantvā pañcasatepi",
  "atk-s0513a33:362_5": "makkaṭe vijjhitvā māresuṁ. Eko pana jeṭṭhakamakkaṭo palāyanto sarapahāraṁ labhitvāpi",
  "atk-s0513a33:362_6": "tattheva apatitvā bodhisattassa vasanaṭṭhānaṁ patvā pati. Vānarā ‘‘amhākaṁ vasanaṭṭhānaṁ",
  "atk-s0513a33:362_7": "patvā mato’’ti tassa pahāraṁ laddhā matabhāvaṁ bodhisattassa ārocesuṁ. So gantvā",
  "atk-s0513a33:362_8": "kapigaṇamajjhe nisinno ‘‘paṇḍitānaṁ ovādaṁ akatvā veriṭṭhāne vasantā nāma evaṁ vinassantī’’ti",
  "atk-s0513a33:362_9": "kapigaṇassa ovādavasena imā gāthā abhāsi –",
  "atk-s0513a33:363": "61.",
  "atk-s0513a33:364": " ‘‘Yattha verī nivasati, na vase tattha paṇḍito;",
  "atk-s0513a33:365": "Ekarattaṁ dvirattaṁ vā, dukkhaṁ vasati verisu.",
  "atk-s0513a33:366": "62.",
  "atk-s0513a33:367": " ‘‘Diso ve lahucittassa, posassānuvidhīyato;",
  "atk-s0513a33:368": "Ekassa kapino hetu, yūthassa anayo kato.",
  "atk-s0513a33:369": "63.",
  "atk-s0513a33:370": " ‘‘Bālova paṇḍitamānī, yūthassa parihārako;",
  "atk-s0513a33:371": "Sacittassa vasaṁ gantvā, sayethāyaṁ yathā kapi.",
  "atk-s0513a33:372": "64.",
  "atk-s0513a33:373": " ‘‘Na sādhu balavā bālo, yūthassa parihārako;",
  "atk-s0513a33:374": "Ahito bhavati ñātīnaṁ, sakuṇānaṁva cetako.",
  "atk-s0513a33:375": "65.",
  "atk-s0513a33:376": " ‘‘Dhīrova balavā sādhu, yūthassa parihārako;",
  "atk-s0513a33:377": "Hito bhavati ñātīnaṁ, tidasānaṁva vāsavo.",
  "atk-s0513a33:378": "66.",
  "atk-s0513a33:379": " ‘‘Yo ca sīlañca paññañca, sutañcattani passati;",
  "atk-s0513a33:380": "Ubhinnamatthaṁ carati, attano ca parassa ca.",
  "atk-s0513a33:381": "67.",
  "atk-s0513a33:382": " ‘‘Tasmā tuleyya mattānaṁ, sīlapaññāsutāmiva;",
  "atk-s0513a33:383": "Gaṇaṁ vā parihare dhīro, eko vāpi paribbaje’’ti.",
  "atk-s0513a33:384_0": "Tattha lahucittassāti lahucitto assa. Idaṁ vuttaṁ hoti – yo poso lahucittassa mittassa",
  "atk-s0513a33:384_1": "vā ñātino vā anuvidhīyati anuvattati, tassa posassa anuvidhīyato so lahucitto diso",
  "atk-s0513a33:384_2": "hoti, verikiccaṁ karoti. Ekassa kapinoti passatha ekassa lahucittassa andhabālassa",
  "atk-s0513a33:384_3": "kapino hetu ayaṁ sakalassa yūthassa anayo avuḍḍhi mahāvināso katoti. Paṇḍitamānīti",
  "atk-s0513a33:384_4": "yo sayaṁ bālo hutvā ‘‘ahaṁ paṇḍito’’ti attānaṁ maññamāno paṇḍitānaṁ ovādaṁ akatvā",
  "atk-s0513a33:384_5": "sakassa cittassa vasaṁ gacchati, so sacittassa vasaṁ gantvā yathāyaṁ dubbacakapi",
  "atk-s0513a33:384_6": "matasayanaṁ sayito, evaṁ sayethāti attho.",
  "atk-s0513a33:385_0": "Na sādhūti bālo nāma balasampanno yūthassa parihārako na sādhu na laddhako. Kiṁkāraṇā?",
  "atk-s0513a33:385_1": "So hi ahito bhavati ñātīnaṁ, vināsameva vahati. Sakuṇānaṁva cetakoti yathā hi tittirasakuṇānaṁ",
  "atk-s0513a33:385_2": "dīpakatittiro divasampi vassanto aññe sakuṇe na māreti, ñātakeva māreti, tesaññeva",
  "atk-s0513a33:385_3": "ahito hoti, evanti attho. Hito bhavatīti kāyenapi vācāyapi manasāpi hitakārakoyeva.",
  "atk-s0513a33:385_4": "Ubhinnamatthaṁ caratīti yo idha puggalo ete sīlādayo guṇe attani passati, so ‘‘mayhaṁ",
  "atk-s0513a33:385_5": "ācārasīlampi atthi, paññāpi sutapariyattipi atthī’’ti tathato jānitvā gaṇaṁ pariharanto",
  "atk-s0513a33:385_6": "attano ca paresañca attānaṁ parivāretvā carantānanti ubhinnampi atthameva carati.",
  "atk-s0513a33:386_0": "Tuleyya mattānanti tuleyya attānaṁ. Tuleyyāti tuletvā. Sīlapaññāsutāmivāti etāni",
  "atk-s0513a33:386_1": "sīlādīni viya. Idaṁ vuttaṁ hoti – yasmā sīlādīni attani samanupassanto ubhinnamatthaṁ",
  "atk-s0513a33:386_2": "carati, tasmā paṇḍito etāni sīlādīni viya attānampi tesu tuletvā ‘‘patiṭṭhito nu",
  "atk-s0513a33:386_3": "khomhi sīle paññāya sute’’ti tīretvā patiṭṭhitabhāvaṁ paccakkhaṁ katvā dhīro gaṇaṁ",
  "atk-s0513a33:386_4": "vā parihareyya, catūsu iriyāpathesu eko vā hutvā paribbajeyya vatteyya, parisupaṭṭhākenapi",
  "atk-s0513a33:386_5": "vivekacārināpi imehi tīhi dhammehi samannāgateneva bhavitabbanti. Evaṁ mahāsatto",
  "atk-s0513a33:386_6": "kapirājā hutvāpi vinayapariyattikiccaṁ kathesi.",
  "atk-s0513a33:387": "Satthā imaṁ dhammadesanaṁ āharitvā jātakaṁ samodhānesi – ‘‘tadā dubbacakapi devadatto ahosi, parisāpissa devadattaparisā, paṇḍitakapirājā pana ahameva ahosi’’nti.",
  "atk-s0513a33:388": "Kapijātakavaṇṇanā navamā.",
  "atk-s0513a33:390": " [405] 10. Bakajātakavaṇṇanā",
  "atk-s0513a33:391_0": "Dvāsattatīti idaṁ satthā jetavane viharanto bakabrahmānaṁ ārabbha kathesi. Tassa",
  "atk-s0513a33:391_1": "hi ‘‘idaṁ niccaṁ dhuvaṁ sassataṁ acavanadhammaṁ, ito aññaṁ lokanissaraṇaṁ nibbānaṁ",
  "atk-s0513a33:391_2": "nāma natthī’’ti evaṁ diṭṭhi uppajji. Heṭṭhūpapattiko kiresa brahmā pubbe jhānaṁ bhāvetvā",
  "atk-s0513a33:391_3": "vehapphalesu nibbatto, tattha pañcakappasataparimāṇaṁ āyuṁ khepetvā subhakiṇhesu",
  "atk-s0513a33:391_4": "nibbattitvā catusaṭṭhikappaṁ khepetvā tato cuto aṭṭhakappāyukesu ābhassaresu nibbatti,",
  "atk-s0513a33:391_5": "tatrassa esā diṭṭhi uppajji. So hi neva uparibrahmalokato cutiṁ, na tattha upapattiṁ",
  "atk-s0513a33:391_6": "anussari, tadubhayampi apassanto evaṁ diṭṭhiṁ gaṇhi. Bhagavā tassa cetasā cetoparivitakkamaññāya",
  "atk-s0513a33:391_7": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya,",
  "atk-s0513a33:391_8": "evameva jetavane antarahito tasmiṁ brahmaloke pāturahosi. Atha brahmā bhagavantaṁ",
  "atk-s0513a33:391_9": "disvā ‘‘ehi kho, mārisa, svāgataṁ mārisa, cirassaṁ kho, mārisa, imaṁ pariyāyamakāsi,",
  "atk-s0513a33:391_10": "yadidaṁ idhāgamanāya. Idañhi mārisa, niccaṁ idaṁ dhuvaṁ idaṁ sassataṁ idaṁ kevalaṁ",
  "atk-s0513a33:391_11": "idaṁ acavanadhammaṁ, idañhi na ca jāyati na jīyati na mīyati na cavati na upapajjati,",
  "atk-s0513a33:391_12": "ito ca panaññaṁ uttari nissaraṇaṁ natthī’’ti āha.",
  "atk-s0513a33:392_0": "Evaṁ vutte bhagavā bakaṁ brahmānaṁ etadavoca ‘‘avijjāgato vata bho bako brahmā, avijjāgato",
  "atk-s0513a33:392_1": "vata bho bako brahmā, yatra hi nāma aniccaññeva samānaṁ niccanti vakkhati…pe… santañca",
  "atk-s0513a33:392_2": "panaññaṁ uttari nissaraṇaṁ, natthaññaṁ uttari nissaraṇanti vakkhatī’’ti (saṁ. ni.",
  "atk-s0513a33:392_3": "1.175). Taṁ sutvā brahmā ‘‘tvaṁ evaṁ kathesi, tvaṁ evaṁ kathesi, iti maṁ esa anuyuñjanto",
  "atk-s0513a33:392_4": "anubandhatī’’ti cintetvā yathā nāma dubbalo coro katipaye pahāre labhitvā ‘‘kiṁ ahameva",
  "atk-s0513a33:392_5": "coro, asukopi coro asukopi coro’’ti sabbepi sahāyake ācikkhati, tatheva bhagavato",
  "atk-s0513a33:392_6": "anuyogabhayena bhīto aññepi attano sahāyake ācikkhanto paṭhamaṁ gāthamāha –",
  "atk-s0513a33:393": "68.",
  "atk-s0513a33:394": " ‘‘Dvāsattati gotama puññakammā, vasavattino jātijaraṁ atītā;",
  "atk-s0513a33:395": "Ayamantimā vedagū brahmapatti, asmābhijappanti janā anekā’’ti. (saṁ. ni. 1.175);",
  "atk-s0513a33:396_0": "Tattha dvāsattatīti na kevalaṁ bho gotama, ahameva, atha kho imasmiṁ brahmaloke mayaṁ",
  "atk-s0513a33:396_1": "dvāsattati janā puññakammā aññesaṁ upari atthano vasaṁ vattanena vasavattino jātiñca",
  "atk-s0513a33:396_2": "jarañca atītā, ayaṁ no vedehi gatattā vedagū, ayaṁ bho gotama antimā brahmapatti,",
  "atk-s0513a33:396_3": "pacchimakoṭippatti seṭṭhabhāvappatti. Asmābhijappanti janā anekāti amhe aññe bahū",
  "atk-s0513a33:396_4": "janā pañjalikā hutvā – ‘‘ayaṁ kho bhavaṁ brahmā mahābrahmā’’tiādīni vadantā namassanti",
  "atk-s0513a33:396_5": "patthenti pihayanti, ‘‘aho vata mayampi evarūpā bhaveyyāmā’’ti icchantīti attho.",
  "atk-s0513a33:397": "Tassa vacanaṁ sutvā satthā dutiyaṁ gāthamāha –",
  "atk-s0513a33:398": "69.",
  "atk-s0513a33:399": " ‘‘Appaṁ hi etaṁ na hi dīghamāyu, yaṁ tvaṁ baka maññasi dīghamāyuṁ;",
  "atk-s0513a33:400": "Sataṁ sahassāni nirabbudānaṁ, āyuṁ pajānāmi tavāha brahme’’ti. (saṁ. ni. 1.175);",
  "atk-s0513a33:401_0": "Tattha sataṁ sahassāni nirabbudānanti nirabbudasaṅkhātānaṁ gaṇanānaṁ satasahassāni.",
  "atk-s0513a33:401_1": "Vassānañhi dasadasakaṁ sataṁ, dasa satānaṁ sahassaṁ, sataṁ sahassānaṁ satasahassaṁ,",
  "atk-s0513a33:401_2": "sataṁ satasahassānaṁ koṭi nāma, sataṁ koṭisatasahassānaṁ pakoṭi nāma, sataṁ pakoṭisatasahassānaṁ",
  "atk-s0513a33:401_3": "koṭipakoṭi nāma, sataṁ koṭipakoṭisatasahassānaṁ ekaṁ nahutaṁ nāma, sataṁ nahutasatasahassānaṁ",
  "atk-s0513a33:401_4": "ekaṁ ninnahutaṁ nāma. Cheko gaṇako ettakaṁ gaṇetuṁ sakkoti, tato paraṁ gaṇanā nāma",
  "atk-s0513a33:401_5": "buddhānameva visayo. Tattha sataṁ ninnahutasatasahassānaṁ ekaṁ abbudaṁ, vīsati abbudāni",
  "atk-s0513a33:401_6": "ekaṁ nirabbudaṁ, tesaṁ nirabbudasatasahassānaṁ ekaṁ ahahaṁ nāma, ettakaṁ bakassa",
  "atk-s0513a33:401_7": "brahmuno tasmiṁ bhave avasiṭṭhaṁ āyu, taṁ sandhāya bhagavā evamāha.",
  "atk-s0513a33:402": "Taṁ sutvā bako tatiyaṁ gāthamāha –",
  "atk-s0513a33:403": "70.",
  "atk-s0513a33:404": " ‘‘Anantadassī bhagavāhamasmi, jātijjaraṁ sokamupātivatto;",
  "atk-s0513a33:405": "Kiṁ me purāṇaṁ vatasīlavattaṁ, ācikkha me taṁ yamahaṁ vijañña’’nti. (saṁ. ni. 1.175);",
  "atk-s0513a33:406_0": "Tattha bhagavāti bhagavā tumhe ‘‘āyuṁ pajānāmi tavāha’’nti vadantā ‘‘ahaṁ anantadassī",
  "atk-s0513a33:406_1": "jātijarañca sokañca upātivattosmī’’ti vadatha. Vatasīlavattanti vatasamādānañca sīlavattañca.",
  "atk-s0513a33:406_2": "Idaṁ vuttaṁ hoti – yadi tumhe sabbaññubuddhā, evaṁ sante kiṁ mayhaṁ purāṇaṁ vatañca",
  "atk-s0513a33:406_3": "sīlavattañca, ācikkha me taṁ, yamahaṁ tayā ācikkhitaṁ yāthāvasarasato vijāneyyanti.",
  "atk-s0513a33:407": "Athassa bhagavā atītāni vatthūni āharitvā ācikkhanto catasso gāthā abhāsi –",
  "atk-s0513a33:408": "71.",
  "atk-s0513a33:409": " ‘‘Yaṁ tvaṁ apāyesi bahū manusse, pipāsite ghammani samparete;",
  "atk-s0513a33:410": "Taṁ te purāṇaṁ vatasīlavattaṁ, suttappabuddhova anussarāmi.",
  "atk-s0513a33:411": "72.",
  "atk-s0513a33:412": " ‘‘Yaṁ eṇikūlasmi janaṁ gahītaṁ, amocayī gayhaka nīyamānaṁ;",
  "atk-s0513a33:413": "Taṁ te purāṇaṁ vatasīlavattaṁ, suttappabuddhova anussarāmi.",
  "atk-s0513a33:414": "73.",
  "atk-s0513a33:415": " ‘‘Gaṅgāya sotasmiṁ gahītanāvaṁ, luddena nāgena manussakappā;",
  "atk-s0513a33:416": "Amocayi tvaṁ balasā pasayha, taṁ te purāṇaṁ vatasīlavattaṁ;",
  "atk-s0513a33:417": "Suttappabuddhova anussarāmi.",
  "atk-s0513a33:418": "74.",
  "atk-s0513a33:419": " ‘‘Kappo ca te baddhacaro ahosiṁ, sambuddhimantaṁ vatinaṁ amaññaṁ;",
  "atk-s0513a33:420": "Taṁ te purāṇaṁ vatasīlavattaṁ, suttappabuddhova anussarāmī’’ti. (saṁ. ni. 1.175);",
  "atk-s0513a33:421_0": "Tattha apāyesīti pāyesi. Ghammani sampareteti ghammena samparete ativiya phuṭṭhe",
  "atk-s0513a33:421_1": "ghammakilante. Suttappabuddhovāti paccūsakāle supanto supinaṁ passitvā taṁ supinakaṁ",
  "atk-s0513a33:421_2": "viya anussarāmi. So kira bakabrahmā ekasmiṁ kappe tāpaso hutvā marukantāre vasanto",
  "atk-s0513a33:421_3": "bahūnaṁ kantārapaṭipannānaṁ pānīyaṁ āharitvā adāsi. Athekadivasaṁ eko satthavāho",
  "atk-s0513a33:421_4": "pañcahi sakaṭasatehi marukantāraṁ paṭipajji. Manussā disā vavatthapetuṁ asakkontā",
  "atk-s0513a33:421_5": "satta divasāni āhiṇḍitvā khīṇadārudakā nirāhārā uṇhābhibhūtā ‘‘idāni no jīvitaṁ natthī’’ti",
  "atk-s0513a33:421_6": "sakaṭe parivattetvā goṇe mocetvā heṭṭhāsakaṭesu nipajjiṁsu. Tadā tāpaso āvajjento",
  "atk-s0513a33:421_7": "te disvā ‘‘mayi passante mā nassiṁsū’’ti cintetvā attano iddhānubhāvena gaṅgāsotaṁ",
  "atk-s0513a33:421_8": "ubbattetvā satthavāhābhimukhaṁ akāsi, avidūre ca ekaṁ vanasaṇḍaṁ māpesi. Manussā",
  "atk-s0513a33:421_9": "pānīyaṁ pivitvā nhatvā goṇe santappetvā vanasaṇḍato tiṇaṁ lāyitvā dārūni gahetvā",
  "atk-s0513a33:421_10": "disaṁ sallakkhetvā arogā kantāraṁ atikkamiṁsu, taṁ sandhāyetaṁ vuttaṁ.",
  "atk-s0513a33:422_0": "Eṇikūlasminti eṇiyā nāma nadiyā kūle. Gayhaka nīyamānanti karamaragāhaṁ gahetvā nīyamānaṁ.",
  "atk-s0513a33:422_1": "So kira tāpaso aparasmiṁ kāle ekaṁ paccantagāmaṁ nissāya nadītīre vanasaṇḍe vihāsi.",
  "atk-s0513a33:422_2": "Athekasmiṁ divase pabbatato corā otaritvā taṁ gāmaṁ paharitvā mahājanaṁ gahetvā pabbataṁ",
  "atk-s0513a33:422_3": "āropetvā antarāmagge cārakamanusse ṭhapetvā pabbatabilaṁ pavisitvā āhāraṁ pacāpentā",
  "atk-s0513a33:422_4": "nisīdiṁsu. Tāpaso gomahiṁsādīnañceva dārakadārikādīnañca mahantaṁ aṭṭassaraṁ sutvā",
  "atk-s0513a33:422_5": "‘‘mayi passante mā nassiṁsū’’ti iddhānubhāvena attabhāvaṁ jahitvā caturaṅginiyā senāya",
  "atk-s0513a33:422_6": "parivuto rājā hutvā yuddhabheriṁ ākoṭāpento taṁ ṭhānaṁ agamāsi. Cārakamanussā taṁ",
  "atk-s0513a33:422_7": "disvā corānaṁ ārocesuṁ. Corā ‘‘raññā saddhiṁ viggaho nāma na yutto’’ti sabbaṁ gahitagahitaṁ",
  "atk-s0513a33:422_8": "bhaṇḍakaṁ chaḍḍetvā bhattaṁ abhuñjitvāva palāyiṁsu. Tāpaso te sabbe ānetvā sakagāmeyeva",
  "atk-s0513a33:422_9": "patiṭṭhāpesi, taṁ sandhāyetaṁ vuttaṁ.",
  "atk-s0513a33:423_0": "Gahītanāvanti niggahitanāvaṁ. Luddenāti kakkhaḷena. Manussakappāti manusse vināsetukāmatāya.",
  "atk-s0513a33:423_1": "Balasāti balena. Pasayhāti abhibhavitvā. Aparasmiṁ kāle so tāpaso gaṅgātīre vihāsi.",
  "atk-s0513a33:423_2": "Tadā manussā dve tayo nāvāsaṅghāṭe bandhitvā saṅghāṭamatthake pupphamaṇḍapaṁ kāretvā",
  "atk-s0513a33:423_3": "saṅghāṭe nisīditvā khādantā pivantā sambandhakulaṁ gacchanti. Te pītāvasesaṁ suraṁ",
  "atk-s0513a33:423_4": "bhuttakhāditāvasesāni bhattamacchamaṁsatambulādīni gaṅgāyameva pātenti. Gaṅgeyyo",
  "atk-s0513a33:423_5": "nāgarājā ‘‘ime ucchiṭṭhakaṁ mama upari khipantī’’ti kujjhitvā ‘‘sabbe te jane gahetvā",
  "atk-s0513a33:423_6": "gaṅgāya osīdāpessāmī’’ti mahantaṁ ekadoṇikanāvappamāṇaṁ attabhāvaṁ māpetvā udakaṁ",
  "atk-s0513a33:423_7": "bhinditvā phaṇaṁ dhārayamāno tesaṁ abhimukho pāyāsi. Te nāgarājānaṁ disvā maraṇabhayatajjitā",
  "atk-s0513a33:423_8": "ekappahāreneva mahāsaddaṁ kariṁsu. Tāpaso tesaṁ paridevitasaddaṁ sutvā nāgarājassa",
  "atk-s0513a33:423_9": "ca kuddhabhāvaṁ ñatvā ‘‘mayi passante mā nassiṁsū’’ti khippanisantiyā attano ānubhāvena",
  "atk-s0513a33:423_10": "khippaṁ supaṇṇavaṇṇaṁ attānaṁ māpetvā agamāsi . Nāgarājā taṁ disvā maraṇabhayatajjito",
  "atk-s0513a33:423_11": "udake nimujji. Manussā sotthibhāvaṁ patvā agamaṁsu, taṁ sandhāyetaṁ vuttaṁ.",
  "atk-s0513a33:424_0": "Baddhacaroti antevāsiko. Sambuddhimantaṁ vatinaṁ amaññanti buddhisampanno ceva vatasampanno",
  "atk-s0513a33:424_1": "ca tāpasoti taṁ maññamāno. Iminā kiṁ dasseti? Mahābrahme ahaṁ atīte tava kesavatāpasakāle",
  "atk-s0513a33:424_2": "kappo nāma antevāsiko veyyāvaccakaro hutvā tuyhaṁ nāradena nāma amaccena bārāṇasito",
  "atk-s0513a33:424_3": "himavantaṁ ānītassa rogaṁ vūpasamesiṁ. Atha naṁ nārado dutiyavāre āgantvā nirogaṁ",
  "atk-s0513a33:424_4": "disvā imaṁ gāthaṁ abhāsi –",
  "atk-s0513a33:425": "‘‘Manussindaṁ jahitvāna, sabbakāmasamiddhinaṁ;",
  "atk-s0513a33:426": "Kathaṁ nu bhagavā kesi, kappassa ramati assame’’ti. (jā. 1.4.181);",
  "atk-s0513a33:427": "Tamenaṁ tvaṁ etadavoca –",
  "atk-s0513a33:428": "‘‘Sādūni ramaṇīyāni, santi vakkhā manoramā;",
  "atk-s0513a33:429": "Subhāsitāni kappassa, nārada ramayanti ma’’nti. (jā. 1.4.182);",
  "atk-s0513a33:430": "Itissa bhagavā imaṁ attanā antevāsikena hutvā rogassa vūpasamitabhāvaṁ dīpento evamāha. Tañca pana brahmunā manussaloke katakammaṁ sabbaṁ mahābrahmānaṁ sallakkhāpentova kathesi.",
  "atk-s0513a33:431": "So satthu vacanena attanā katakammaṁ saritvā tathāgatassa thutiṁ karonto osānagāthamāha –",
  "atk-s0513a33:432": "75.",
  "atk-s0513a33:433": " ‘‘Addhā pajānāsi mametamāyuṁ, aññampi jānāsi tathā hi buddho;",
  "atk-s0513a33:434": "Tathā hi tāyaṁ jalitānubhāvo, obhāsayaṁ tiṭṭhati brahmaloka’’nti.",
  "atk-s0513a33:435_0": "Tattha tathā hi buddhoti tathā hi tvaṁ buddho. Buddhānañhi aññātaṁ nāma natthi, sabbadhammānaṁ",
  "atk-s0513a33:435_1": "buddhattāyeva hi te buddhā nāmāti dasseti. Tathā hi tāyanti buddhattāyeva ca pana",
  "atk-s0513a33:435_2": "tava ayaṁ jalito sarīrappabhānubhāvo. Obhāsayaṁ tiṭṭhatīti imaṁ sakalampi brahmalokaṁ obhāsento tiṭṭhati.",
  "atk-s0513a33:436_0": "Evaṁ satthā attano buddhaguṇaṁ jānāpento dhammaṁ desetvā saccāni pakāsesi, saccapariyosāne",
  "atk-s0513a33:436_1": "sampattānaṁ dasamattānaṁ brahmasahassānaṁ anupādāya āsavehi cittāni vimucciṁsu. Iti",
  "atk-s0513a33:436_2": "bhagavā bahūnaṁ brahmānaṁ avassayo hutvā brahmalokā jetavanaṁ āgantvā tattha kathitaniyāmeneva",
  "atk-s0513a33:436_3": "taṁ dhammadesanaṁ bhikkhūnaṁ kathetvā jātakaṁ samodhānesi – ‘‘tadā kesavatāpaso bakabrahmā",
  "atk-s0513a33:436_4": "ahosi, kappamāṇavo pana ahameva ahosi’’nti.",
  "atk-s0513a33:437": "Bakajātakavaṇṇanā dasamā.",
  "atk-s0513a33:438": "Kukkuvaggo paṭhamo.",
  "atk-s0513a33:439": "2. Gandhāravaggo",
  "atk-s0513a33:441": " [406] 1. Gandhārajātakavaṇṇanā",
  "atk-s0513a33:442_0": "Hitvāgāmasahassānīti idaṁ satthā jetavane viharanto bhesajjasannidhikārasikkhāpadaṁ",
  "atk-s0513a33:442_1": "ārabbha kathesi. Vatthu pana rājagahe samuṭṭhitaṁ. Āyasmatā hi pilindavacchena ārāmikakulaṁ",
  "atk-s0513a33:442_2": "mocetuṁ rājanivesanaṁ gantvā rañño pāsāde iddhibalena sovaṇṇamaye kate manussā pasīditvā",
  "atk-s0513a33:442_3": "therassa pañca bhesajjāni pahiṇiṁsu. So tāni parisāya vissajjesi. Parisā panassa",
  "atk-s0513a33:442_4": "bāhullikā ahosi, laddhaṁ laddhaṁ koḷambepi ghaṭepi pattatthavikāyopi pūretvā paṭisāmesi.",
  "atk-s0513a33:442_5": "Manussā disvā ‘‘mahicchā ime samaṇā antokoṭṭhāgārikā’’ti ujjhāyiṁsu. Satthā taṁ pavattiṁ",
  "atk-s0513a33:442_6": "sutvā ‘‘yāni kho pana tāni gilānānaṁ bhikkhūna’’nti (pārā. 622-623) sikkhāpadaṁ paññapetvā",
  "atk-s0513a33:442_7": "‘‘bhikkhave, porāṇakapaṇḍitā anuppanne buddhe bāhirakapabbajjaṁ pabbajitvā pañcasīlamattakaṁ",
  "atk-s0513a33:442_8": "rakkhantāpi loṇasakkharamattakaṁ punadivasatthāya nidahante garahiṁsu, tumhe pana",
  "atk-s0513a33:442_9": "evarūpe niyyānikasāsane pabbajitvā dutiyatatiyadivasatthāya sannidhiṁ karontā ayuttaṁ",
  "atk-s0513a33:442_10": "karothā’’ti vatvā atītaṁ āhari.",
  "atk-s0513a33:443_0": "Atīte gandhāraraṭṭhe bodhisatto gandhārarañño putto hutvā pitu accayena rajje patiṭṭhāya",
  "atk-s0513a33:443_1": "dhammena rajjaṁ kāresi. Majjhimapadesepi videharaṭṭhe videho nāma rājā rajjaṁ kāresi.",
  "atk-s0513a33:443_2": "Te dvepi rājāno adiṭṭhasahāyā hutvā aññamaññaṁ thiravissāsā ahesuṁ. Tadā manussā",
  "atk-s0513a33:443_3": "dīghāyukā honti, tiṁsa vassasahassāni jīvanti. Athekadā gandhārarājā puṇṇamuposathadivase",
  "atk-s0513a33:443_4": "samādinnasīlo mahātale paññattavarapallaṅkamajjhagato vivaṭena sīhapañjarena pācīnalokadhātuṁ",
  "atk-s0513a33:443_5": "olokento amaccānaṁ dhammatthayuttakathaṁ kathento nisīdi. Tasmiṁ khaṇe gaganatalaṁ",
  "atk-s0513a33:443_6": "atilaṅghantamiva paripuṇṇaṁ candamaṇḍalaṁ rāhu avatthari, candappabhā antaradhāyi.",
  "atk-s0513a33:443_7": "Amaccā candālokaṁ apassantā candassa rāhunā gahitabhāvaṁ rañño ārocesuṁ. Rājā candaṁ",
  "atk-s0513a33:443_8": "oloketvā ‘‘ayaṁ cando āgantukaupakkilesena upakkiliṭṭho nippabho jāto, mayhampesa",
  "atk-s0513a33:443_9": "rājaparivāro upakkileso, na kho pana metaṁ patirūpaṁ, yāhaṁ rāhunā gahitacando viya",
  "atk-s0513a33:443_10": "nippabho bhaveyyaṁ, visuddhe gaganatare virocantaṁ candamaṇḍalaṁ viya rajjaṁ pahāya",
  "atk-s0513a33:443_11": "pabbajissāmi, kiṁ me parena ovaditena , kule ca gaṇe ca alaggo hutvā attānameva ovadanto",
  "atk-s0513a33:443_12": "vicarissāmi, idaṁ me patirūpa’’nti cintetvā ‘‘yaṁ icchatha, taṁ rājānaṁ karothā’’ti",
  "atk-s0513a33:443_13": "rajjaṁ amaccānaṁ niyyādesi. So rajjaṁ chaḍḍetvā isipabbajjaṁ pabbajitvā jhānābhiññāyo",
  "atk-s0513a33:443_14": "nibbattetvā jhānaratisamappito himavantapadese vāsaṁ kappesi.",
  "atk-s0513a33:444_0": "Videharājāpi ‘‘sukhaṁ me sahāyassā’’ti vāṇije pucchitvā tassa pabbajitabhāvaṁ sutvā",
  "atk-s0513a33:444_1": "‘‘mama sahāye pabbajite ahaṁ rajjena kiṁ karissāmī’’ti sattayojanike mithilanagare",
  "atk-s0513a33:444_2": "tiyojanasatike videharaṭṭhe soḷasasu gāmasahassesu pūritāni koṭṭhāgārāni, soḷasasahassā",
  "atk-s0513a33:444_3": "ca nāṭakitthiyo chaḍḍetvā puttadhītaro amanasikatvā himavantapadesaṁ pavisitvā pabbajitvā",
  "atk-s0513a33:444_4": "pavattaphalabhojano hutvā samappavattavāsaṁ vasanto vicari. Te ubhopi samavattacāraṁ",
  "atk-s0513a33:444_5": "carantā aparabhāge samāgacchiṁsu, na pana aññamaññaṁ sañjāniṁsu, sammodamānā ekatova",
  "atk-s0513a33:444_6": "samappavattavāsaṁ vasiṁsu. Tadā videhatāpaso gandhāratāpasassa upaṭṭhānaṁ karoti.",
  "atk-s0513a33:444_7": "Tesaṁ ekasmiṁ puṇṇamadivase aññatarasmiṁ rukkhamūle nisīditvā dhammatthayuttakathaṁ",
  "atk-s0513a33:444_8": "kathentānaṁ gaganatale virocamānaṁ candamaṇḍalaṁ rāhu avatthari. Videhatāpaso ‘‘kiṁ",
  "atk-s0513a33:444_9": "nu kho candassa pabhā naṭṭhā’’ti oloketvā rāhunā gahitaṁ candaṁ disvā ‘‘ko nu kho",
  "atk-s0513a33:444_10": "esa ācariya, candaṁ avattharitvā nippabhamakāsī’’ti pucchi. Antevāsika ayaṁ rāhu",
  "atk-s0513a33:444_11": "nāma candasseko upakkileso, virocituṁ na deti, ahampi rāhugahitaṁ candamaṇḍalaṁ disvā",
  "atk-s0513a33:444_12": "‘‘idaṁ parisuddhassa candamaṇḍalassa āgantukena upakkilesena nippabhaṁ jātaṁ, mayhampi",
  "atk-s0513a33:444_13": "idaṁ rajjaṁ upakkileso, yāva candamaṇḍalaṁ rāhu viya idaṁ nippabhaṁ na karoti, tāva",
  "atk-s0513a33:444_14": "pabbajissāmī’’ti cintetvā tadeva rāhugahitaṁ candamaṇḍalaṁ ārammaṇaṁ katvā mahārajjaṁ",
  "atk-s0513a33:444_15": "chaḍḍetvā pabbajitoti. ‘‘Ācariya, tvaṁ gandhārarājā’’ti ? ‘‘Āma, aha’’nti. ‘‘Ācariya,",
  "atk-s0513a33:444_16": "ahampi videharaṭṭhe mithilanagare videharājā nāma, nanu mayaṁ aññamaññaṁ adiṭṭhasahāyā’’ti.",
  "atk-s0513a33:444_17": "‘‘Kiṁ pana te ārammaṇaṁ ahosī’’ti? Ahaṁ ‘‘tumhe pabbajitā’’ti sutvā ‘‘addhā pabbajjāya",
  "atk-s0513a33:444_18": "mahantaṁ guṇaṁ addasā’’ti tumheyeva ārammaṇaṁ katvā rajjaṁ pahāya pabbajitoti. Te",
  "atk-s0513a33:444_19": "tato paṭṭhāya ativiya samaggā sammodamānā pavattaphalabhojanā hutvā vihariṁsu. Tattha",
  "atk-s0513a33:444_20": "dīgharattaṁ vasitvā ca pana loṇambilasevanatthāya himavantato otaritvā ekaṁ paccantagāmaṁ sampāpuṇiṁsu.",
  "atk-s0513a33:445_0": "Manussā tesaṁ iriyāpathe pasīditvā bhikkhaṁ datvā paṭiññaṁ gahetvā araññe rattidivaṭṭhānādīni",
  "atk-s0513a33:445_1": "māpetvā vasāpesuṁ. Antarāmaggepi nesaṁ bhattakiccakaraṇatthāya udakaphāsukaṭṭhāne",
  "atk-s0513a33:445_2": "paṇṇasālaṁ kāresuṁ. Te paccantagāme bhikkhaṁ caritvā tāya paṇṇasālāya nisīditvā paribhuñjitvā",
  "atk-s0513a33:445_3": "attano vasanaṭṭhānaṁ gacchanti. Tepi manussā tesaṁ āhāraṁ dadamānā ekadā loṇaṁ patte",
  "atk-s0513a33:445_4": "pakkhipitvā denti, ekadā paṇṇapuṭe bandhitvā denti, ekadā aloṇakāhārameva denti.",
  "atk-s0513a33:445_5": "Te ekadivasaṁ paṇṇapuṭe bahutaraṁ loṇaṁ adaṁsu. Videhatāpaso loṇaṁ ādāya gantvā bodhisattassa",
  "atk-s0513a33:445_6": "bhattakiccakāle pahonakaṁ datvā attanopi pamāṇayuttaṁ gahetvā atirekaṁ paṇṇapuṭe",
  "atk-s0513a33:445_7": "bandhitvā ‘‘aloṇakadivase bhavissatī’’ti tiṇavaṭṭikaantare ṭhapesi. Athekadivasaṁ",
  "atk-s0513a33:445_8": "aloṇake āhāre laddhe videho gandhārassa bhikkhābhājanaṁ datvā tiṇavaṭṭikaantarato",
  "atk-s0513a33:445_9": "loṇaṁ āharitvā ‘‘ācariya, loṇaṁ gaṇhathā’’ti āha. ‘‘Ajja manussehi loṇaṁ na dinnaṁ,",
  "atk-s0513a33:445_10": "tvaṁ kuto labhasī’’ti? ‘‘Ācariya, purimadivase manussā bahuṁ loṇamadaṁsu, athāhaṁ",
  "atk-s0513a33:445_11": "‘aloṇakadivase bhavissatī’ti atirekaṁ loṇaṁ ṭhapesi’’nti. Atha naṁ bodhisatto ‘‘moghapurisa,",
  "atk-s0513a33:445_12": "tiyojanasatikaṁ videharaṭṭhaṁ pahāya pabbajitvā akiñcanabhāvaṁ patvā idāni loṇasakkharāya",
  "atk-s0513a33:445_13": "taṇhaṁ janesī’’ti tajjetvā ovadanto paṭhamaṁ gāthamāha –",
  "atk-s0513a33:446": "76.",
  "atk-s0513a33:447": " ‘‘Hitvā gāmasahassāni, paripuṇṇāni soḷasa;",
  "atk-s0513a33:448": "Koṭṭhāgārāni phītāni, sannidhiṁ dāni kubbasī’’ti.",
  "atk-s0513a33:449_0": "Tattha koṭṭhāgārānīti suvaṇṇarajatamaṇimuttādiratanakoṭṭhāgārāni ceva dussakoṭṭhāgārāni",
  "atk-s0513a33:449_1": "ca dhaññakoṭṭhāgārāni ca. Phītānīti pūrāni. Sannidhiṁ dāni kubbasīti idāni ‘‘sve",
  "atk-s0513a33:449_2": "bhavissati, tatiyadivase bhavissatī’’ti loṇamattaṁ sannidhiṁ karosīti.",
  "atk-s0513a33:450_0": "Videho evaṁ garahiyamāno garahaṁ asahanto paṭipakkho hutvā ‘‘ācariya, tumhe attano",
  "atk-s0513a33:450_1": "dosaṁ adisvā mayhameva dosaṁ passatha, nanu tumhe ‘kiṁ me parena ovaditena, attānameva",
  "atk-s0513a33:450_2": "ovadissāmī’ti rajjaṁ chaḍḍetvā pabbajitā, tumhe idāni maṁ kasmā ovadathā’’ti codento dutiyaṁ gāthamāha –",
  "atk-s0513a33:451": "77.",
  "atk-s0513a33:452": " ‘‘Hitvā gandhāravisayaṁ, pahūtadhanadhāriyaṁ;",
  "atk-s0513a33:453": "Pasāsanato nikkhanto, idha dāni pasāsasī’’ti.",
  "atk-s0513a33:454": "Tattha pasāsanatoti ovādānusāsanīdānato. Idha dānīti idāni idha araññe kasmā maṁ ovadathāti.",
  "atk-s0513a33:455": "Taṁ sutvā bodhisatto tatiyaṁ gāthamāha –",
  "atk-s0513a33:456": "78.",
  "atk-s0513a33:457": " ‘‘Dhammaṁ bhaṇāmi vedeha, adhammo me na ruccati;",
  "atk-s0513a33:458": "Dhammaṁ me bhaṇamānassa, na pāpamupalimpatī’’ti.",
  "atk-s0513a33:459_0": "Tattha dhammanti sabhāvaṁ, buddhādīhi vaṇṇitaṁ pasatthaṁ kāraṇameva. Adhammo me na",
  "atk-s0513a33:459_1": "ruccatīti adhammo nāma asabhāvo mayhaṁ kadācipi na ruccati. Na pāpamupalimpatīti",
  "atk-s0513a33:459_2": "mama sabhāvameva kāraṇameva bhaṇantassa pāpaṁ nāma hadaye na limpati na allīyati.",
  "atk-s0513a33:459_3": "Ovādadānaṁ nāmetaṁ buddhapaccekabuddhasāvakabodhisattānaṁ paveṇī. Tehi dinnovādaṁ",
  "atk-s0513a33:459_4": "bālā na gaṇhanti, ovādadāyakassa pana pāpaṁ nāma natthi.",
  "atk-s0513a33:460": "‘‘Nidhīnaṁva pavattāraṁ, yaṁ passe vajjadassinaṁ;",
  "atk-s0513a33:461": "Niggayhavādiṁ medhāviṁ, tādisaṁ paṇḍitaṁ bhaje;",
  "atk-s0513a33:462": "Tādisaṁ bhajamānassa, seyyo hoti na pāpiyo.",
  "atk-s0513a33:463": "‘‘Ovadeyyānusāseyya, asabbhā ca nivāraye;",
  "atk-s0513a33:464": "Satañhi so piyo hoti, asataṁ hoti appiyo’’ti. (dha. pa. 76-77);",
  "atk-s0513a33:465_0": "Videhatāpaso bodhisattassa kathaṁ sutvā ‘‘ācariya, atthanissitaṁ kathentenapi paraṁ",
  "atk-s0513a33:465_1": "ghaṭṭetvā rosetvā kathetuṁ na vaṭṭati, tvaṁ maṁ kuṇṭhasatthakena muṇḍento viya atipharusaṁ",
  "atk-s0513a33:465_2": "kathesī’’ti vatvā catutthaṁ gāthamāha –",
  "atk-s0513a33:466": "79.",
  "atk-s0513a33:467": " ‘‘Yena kenaci vaṇṇena, paro labhati ruppanaṁ;",
  "atk-s0513a33:468": "Mahatthiyampi ce vācaṁ, na taṁ bhāseyya paṇḍito’’ti.",
  "atk-s0513a33:469_0": "Tattha yena kenacīti dhammayuttenāpi kāraṇena. Labhati ruppananti ghaṭṭanaṁ dussanaṁ",
  "atk-s0513a33:469_1": "kuppanaṁ labhatiyeva. Na taṁ bhāseyyāti tasmā taṁ parapuggalaṁ yāya so vācāya dussati,",
  "atk-s0513a33:469_2": "taṁ mahatthiyaṁ mahantaṁ atthanissitampi vācaṁ na bhāseyyāti attho.",
  "atk-s0513a33:470": "Athassa bodhisatto pañcamaṁ gāthamāha –",
  "atk-s0513a33:471": "80.",
  "atk-s0513a33:472": " ‘‘Kāmaṁ ruppatu vā mā vā, bhusaṁva vikirīyatu;",
  "atk-s0513a33:473": "Dhammaṁ me bhaṇamānassa, na pāpamupalimpatī’’ti.",
  "atk-s0513a33:474_0": "Tattha kāmanti ekaṁsena. Idaṁ vuttaṁ hoti – ayuttakārako puggalo ‘‘ayuttaṁ te kata’’nti",
  "atk-s0513a33:474_1": "ovadiyamāno ekaṁseneva kujjhatu vā mā vā kujjhatu, atha vā bhusamuṭṭhi viya vikirīyatu,",
  "atk-s0513a33:474_2": "mayhaṁ pana dhammaṁ bhaṇantassa pāpaṁ nāma natthīti.",
  "atk-s0513a33:475_0": "Evañca pana vatvā ‘‘na vo ahaṁ, ānanda, tathā parakkamissāmi, yathā kumbhakāro āmake",
  "atk-s0513a33:475_1": "āmakamatte. Niggayha niggayhāhaṁ ānanda, vakkhāmi, yo sāro so ṭhassatī’’ti (ma. ni.",
  "atk-s0513a33:475_2": "3.196) imassa sugatovādassa anurūpāya paṭipattiyā ṭhatvā ‘‘yathā kumbhakāro bhājanesu",
  "atk-s0513a33:475_3": "punappunaṁ ākoṭetvā ākoṭetvā āmakaṁ aggahetvā supakkameva bhājanaṁ gaṇhāti, evaṁ",
  "atk-s0513a33:475_4": "punappunaṁ ovaditvā niggaṇhitvā pakkabhājanasadiso puggalo gahetabbo’’ti dassetuṁ puna taṁ ovadanto –",
  "atk-s0513a33:476": "81.",
  "atk-s0513a33:477": " ‘‘No ce assa sakā buddhi, vinayo vā susikkhito;",
  "atk-s0513a33:478": "Vane andhamahiṁsova, careyya bahuko jano.",
  "atk-s0513a33:479": "82.",
  "atk-s0513a33:480": " ‘‘Yasmā ca panidhekacce, āceramhi susikkhitā;",
  "atk-s0513a33:481": "Tasmā vinītavinayā, caranti susamāhitā’’ti. – idaṁ gāthādvayamāha;",
  "atk-s0513a33:482_0": "Tassattho – samma vedeha, imesañhi sattānaṁ sace attano buddhi vā paṇḍite ovādadāyake",
  "atk-s0513a33:482_1": "nissāya ācārapaṇṇattivinayo vā susikkhito na bhaveyya, evaṁ sante yathā tiṇalatādigahane",
  "atk-s0513a33:482_2": "vane andhamahiṁso gocarāgocaraṁ sāsaṅkanirāsaṅkañca ṭhānaṁ ajānanto carati, tathā",
  "atk-s0513a33:482_3": "tumhādiso bahuko jano careyya. Yasmā pana idha ekacce sakāya buddhiyā rahitā sattā",
  "atk-s0513a33:482_4": "ācariyasantike ācārapaṇṇattisusikkhitā, tasmā ācariyehi attano attano anurūpena vinayena",
  "atk-s0513a33:482_5": "vinītattā vinītavinayā susamāhitā ekaggacittā hutvā carantīti.",
  "atk-s0513a33:483_0": "Iminā idaṁ dasseti – iminā hi sattena gihinā hutvā attano kulānurūpā, pabbajitena",
  "atk-s0513a33:483_1": "pabbajitānurūpā sikkhā sikkhitabbā. Gihinopi hi attano kulānurūpesu kasigorakkhādīsu",
  "atk-s0513a33:483_2": "sikkhitāva sampannājīvā hutvā susamāhitā caranti, pabbajitāpi pabbajitānurūpesu pāsādikesu",
  "atk-s0513a33:483_3": "abhikkantapaṭikkantādīsu adhisīlaadhicittaadhipaññāsikkhāsu sikkhitāva vigatavikkhepā",
  "atk-s0513a33:483_4": "susamāhitā caranti. Lokasmiñhi –",
  "atk-s0513a33:484": "‘‘Bāhusaccañca sippañca, vinayo ca susikkhito;",
  "atk-s0513a33:485": "Subhāsitā ca yā vācā, etaṁ maṅgalamuttama’’nti. (khu. pā. 5.5; su. ni. 264);",
  "atk-s0513a33:486_0": "Taṁ sutvā vedehatāpaso ‘‘ācariya, ito paṭṭhāya maṁ ovadatha anusāsatha, ahaṁ anadhivāsanajātikatāya",
  "atk-s0513a33:486_1": "tumhehi saddhiṁ kathesiṁ, taṁ me khamathā’’ti vanditvā mahāsattaṁ khamāpesi. Te samaggavāsaṁ",
  "atk-s0513a33:486_2": "vasitvā puna himavantameva agamaṁsu. Tatra bodhisatto vedehatāpasassa kasiṇaparikammaṁ",
  "atk-s0513a33:486_3": "kathesi. So taṁ katvā abhiññā ca samāpattiyo ca nibbattesi. Iti te ubhopi aparihīnajjhānā",
  "atk-s0513a33:486_4": "brahmalokaparāyaṇā ahesuṁ.",
  "atk-s0513a33:487": "Satthā imaṁ dhammadesanaṁ āharitvā jātakaṁ samodhānesi – ‘‘tadā vedeho ānando ahosi, gandhārarājā pana ahameva ahosī’’nti.",
  "atk-s0513a33:488": "Gandhārajātakavaṇṇanā paṭhamā.",
  "atk-s0513a33:490": " [407] 2. Mahākapijātakavaṇṇanā",
  "atk-s0513a33:491_0": "Attānaṁ saṅkamaṁ katvāti idaṁ satthā jetavane viharanto ñātatthacariyaṁ ārabbha kathesi.",
  "atk-s0513a33:491_1": "Vatthu bhaddasālajātake (jā. 1.12.13 ādayo) āvi bhavissati. Tadā pana dhammasabhāyaṁ",
  "atk-s0513a33:491_2": "kathaṁ samuṭṭhāpesuṁ ‘‘āvuso, sammāsambuddho ñātakānaṁ atthaṁ caratī’’ti. Satthā",
  "atk-s0513a33:491_3": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0513a33:491_4": "nāmā’’ti vutte ‘‘na, bhikkhave, idāneva, pubbepi tathāgato ñātīnaṁ atthaṁ cariyevā’’ti vatvā atītaṁ āhari.",
  "atk-s0513a33:492_0": "Atīte bārāṇasiyaṁ brahmadatte rajjaṁ kārente bodhisatto kapiyoniyaṁ nibbattitvā vayappatto",
  "atk-s0513a33:492_1": "ārohapariṇāhasampanno thāmabalūpeto pañcahatthibalaparimāṇo asītisahassakapigaṇaparivuto",
  "atk-s0513a33:492_2": "himavantapadese vasati. Tattha gaṅgātīraṁ nissāya sākhāviṭapasampanno sandacchāyo",
  "atk-s0513a33:492_3": "bahalapatto pabbatakūṭaṁ viya samuggato ambarukkho ahosi ‘‘nigrodharukkho’’tipi vadanti.",
  "atk-s0513a33:492_4": "Tassa madhurāni phalāni dibbagandharasāni mahantāni mahantakumbhappamāṇāni. Tassa",
  "atk-s0513a33:492_5": "ekissā sākhāya phalāni thale patanti, ekissā sākhāya gaṅgājale, dvinnaṁ sākhānaṁ",
  "atk-s0513a33:492_6": "phalāni majjhe rukkhamūle patanti. Bodhisatto kapigaṇaṁ ādāya tattha phalāni khādanto",
  "atk-s0513a33:492_7": "‘‘ekasmiṁ kāle imassa rukkhassa udake patitaṁ phalaṁ nissāya amhākaṁ bhayaṁ uppajjissatī’’ti",
  "atk-s0513a33:492_8": "udakamatthake sākhāya ekaphalampi anavasesetvā pupphakāle kaḷāyamattakālato paṭṭhāya",
  "atk-s0513a33:492_9": "khādāpeti ceva pātāpeti ca. Evaṁ santepi asītivānarasahassehi adiṭṭhaṁ kipillikapuṭapaṭicchannaṁ",
  "atk-s0513a33:492_10": "ekaṁ pakkaphalaṁ nadiyaṁ patitvā uddhañca adho ca jālaṁ bandhāpetvā udakakīḷaṁ kīḷantassa",
  "atk-s0513a33:492_11": "bārāṇasirañño uddhaṁjāle laggi. Rañño divasaṁ kīḷitvā sāyaṁ gamanasamaye kevaṭṭā",
  "atk-s0513a33:492_12": "jālaṁ ukkhipantā taṁ disvā ‘‘asukaphalaṁ nāmā’’ti ajānantā rañño dassesuṁ.",
  "atk-s0513a33:493_0": "Rājā ‘‘kiṁphalaṁ nāmeta’’nti pucchi. ‘‘Na jānāma, devā’’ti. ‘‘Ke jānissantī’’ti?",
  "atk-s0513a33:493_1": "‘‘Vanacarakā, devā’’ti. So vanacarake pakkosāpetvā tesaṁ santikā ‘‘ambapakka’’nti",
  "atk-s0513a33:493_2": "sutvā churikāya chinditvā paṭhamaṁ vanacarake khādāpetvā pacchā attanāpi khādi, itthāgārassāpi",
  "atk-s0513a33:493_3": "amaccānampi dāpesi. Rañño ambapakkaraso sakalasarīraṁ pharitvā aṭṭhāsi. So rasataṇhāya",
  "atk-s0513a33:493_4": "bajjhitvā tassa rukkhassa ṭhitaṭṭhānaṁ vanacarake pucchitvā tehi ‘‘himavantapadese",
  "atk-s0513a33:493_5": "nadītīre’’ti vutte bahū nāvāsaṅghāṭe bandhāpetvā vanacarakehi desitamaggena uddhaṁsotaṁ",
  "atk-s0513a33:493_6": "agamāsi. ‘‘Ettakāni divasānī’’ti paricchedo na kathito, anupubbena pana taṁ ṭhānaṁ",
  "atk-s0513a33:493_7": "patvā ‘‘eso deva, rukkho’’ti vanacarakā rañño ācikkhiṁsu. Rājā nāvaṁ ṭhapetvā mahājanaparivuto",
  "atk-s0513a33:493_8": "padasā tattha gantvā rukkhamūle sayanaṁ paññapāpetvā ambapakkāni khāditvā nānaggarasabhojanaṁ",
  "atk-s0513a33:493_9": "bhuñjitvā nipajji, sabbadisāsu ārakkhaṁ ṭhapetvā aggiṁ kariṁsu.",
  "atk-s0513a33:494_0": "Mahāsatto manussesu niddaṁ okkantesu aḍḍharattasamaye parisāya saddhiṁ agamāsi. Asītisahassavānarā",
  "atk-s0513a33:494_1": "sākhāya sākhaṁ carantā ambāni khādanti. Rājā pabujjhitvā kapigaṇaṁ disvā manusse",
  "atk-s0513a33:494_2": "uṭṭhāpetvā dhanuggahe pakkosāpetvā ‘‘yathā ete phalakhādakā vānarā na palāyanti,",
  "atk-s0513a33:494_3": "tathā te parikkhipitvā vijjhatha, sve ambāni ceva vānaramaṁsañca khādissāmī’’ti āha.",
  "atk-s0513a33:494_4": "Dhanuggahā ‘‘sādhū’’ti sampaṭicchitvā rukkhaṁ parivāretvā sare sannayhitvā aṭṭhaṁsu.",
  "atk-s0513a33:494_5": "Te disvā vānarā maraṇabhayabhītā palāyituṁ asakkontā mahāsattaṁ upasaṅkamitvā ‘‘deva,",
  "atk-s0513a33:494_6": "‘palāyanamakkaṭe vijjhissāmā’ti rukkhaṁ parivāretvā dhanuggahā ṭhitā, kiṁ karomā’’ti",
  "atk-s0513a33:494_7": "pucchitvā kampamānā aṭṭhaṁsu. Bodhisatto ‘‘mā bhāyittha, ahaṁ vo jīvitaṁ dassāmī’’ti",
  "atk-s0513a33:494_8": "vānaragaṇaṁ samassāsetvā ujukaṁ uggatasākhaṁ āruyha gaṅgābhimukhaṁ gatasākhaṁ gantvā",
  "atk-s0513a33:494_9": "tassā pariyantato pakkhanditvā dhanusatamattaṁ ṭhānaṁ atikkamma gaṅgātīre ekasmiṁ",
  "atk-s0513a33:494_10": "gumbamatthake patitvā tato oruyha ‘‘mamāgataṭṭhānaṁ ettakaṁ bhavissatī’’ti ākāsaṁ",
  "atk-s0513a33:494_11": "paricchinditvā ekaṁ vettalataṁ mūle chinditvā sodhetvā ‘‘ettakaṁ ṭhānaṁ rukkhe bajjhissati,",
  "atk-s0513a33:494_12": "ettakaṁ ākāsaṭṭhaṁ bhavissatī’’ti imāni dve ṭhānāni vavatthapetvā attano kaṭiyaṁ",
  "atk-s0513a33:494_13": "bandhanaṭṭhānaṁ na sallakkhesi.",
  "atk-s0513a33:495_0": "So taṁ lataṁ ādāya ekaṁ koṭiṁ gaṅgātīre patiṭṭhitarukkhe bandhitvā ekaṁ attano kaṭiyaṁ",
  "atk-s0513a33:495_1": "bandhitvā vātacchinnavalāhako viya vegena dhanusatamattaṁ ṭhānaṁ laṅghitvā kaṭiyaṁ",
  "atk-s0513a33:495_2": "bandhanaṭṭhānassa asallakkhitattā rukkhaṁ pāpuṇituṁ asakkonto ubhohi hatthehi ambasākhaṁ",
  "atk-s0513a33:495_3": "daḷhaṁ gaṇhitvā vānaragaṇassa saññamadāsi ‘‘sīghaṁ mama piṭṭhiṁ maddamānā vettalatāya",
  "atk-s0513a33:495_4": "sotthigamanaṁ gacchathā’’ti. Asītisahassavānarā mahāsattaṁ vanditvā khamāpetvā tathā",
  "atk-s0513a33:495_5": "agamaṁsu. Tadā devadattopi makkaṭo hutvā tesaṁ abbhantare hoti. So ‘‘ayaṁ me paccāmittassa",
  "atk-s0513a33:495_6": "piṭṭhiṁ passituṁ kālo’’ti uccaṁ sākhaṁ āruyha vegaṁ janetvā tassa piṭṭhiyaṁ pati.",
  "atk-s0513a33:495_7": "Mahāsattassa hadayaṁ bhijji, balavavedanā uppajji. Sopi taṁ vedanāppattaṁ katvā pakkāmi.",
  "atk-s0513a33:495_8": "Mahāsatto ekakova ahosi. Rājā aniddāyanto vānarehi ca mahāsattena ca katakiriyaṁ",
  "atk-s0513a33:495_9": "sabbaṁ disvā ‘‘ayaṁ tiracchāno hutvā attano jīvitaṁ agaṇetvā parisāya sotthibhāvameva",
  "atk-s0513a33:495_10": "akāsī’’ti cintento nipajji.",
  "atk-s0513a33:496_0": "So pabhātāya rattiyā mahāsattassa tussitvā ‘‘na yuttaṁ imaṁ kapirājānaṁ nāsetuṁ,",
  "atk-s0513a33:496_1": "upāyena naṁ otāretvā paṭijaggissāmī’’ti antogaṅgāya nāvāsaṅghāṭaṁ ṭhapetvā tattha",
  "atk-s0513a33:496_2": "aṭṭakaṁ bandhāpetvā saṇikaṁ mahāsattaṁ otārāpetvā piṭṭhiyaṁ kāsāvavatthaṁ pattharāpetvā",
  "atk-s0513a33:496_3": "gaṅgodakena nhāpetvā phāṇitodakaṁ pāyetvā parisuddhasarīraṁ sahassapākatelena abbhañjāpetvā",
  "atk-s0513a33:496_4": "sayanapiṭṭhe eḷakacammaṁ santharāpetvā saṇikaṁ tattha nipajjāpetvā attanā nīce āsane",
  "atk-s0513a33:496_5": "nisīditvā paṭhamaṁ gāthamāha –",
  "atk-s0513a33:497": "83.",
  "atk-s0513a33:498": " ‘‘Attānaṁ saṅkamaṁ katvā, yo sotthiṁ samatārayi;",
  "atk-s0513a33:499": "Kiṁ tvaṁ tesaṁ kime tuyhaṁ, honti ete mahākapī’’ti.",
  "atk-s0513a33:500_0": "Tassattho – ambho mahākapi, yo tvaṁ attānaṁ saṅkamaṁ katvā tulaṁ āropetvā jīvitaṁ",
  "atk-s0513a33:500_1": "pariccajitvā ime vānare sotthiṁ samatārayi, khemena santāresi; kiṁ tvaṁ tesaṁ hosi,",
  "atk-s0513a33:500_2": "kime tuyhaṁ vā kiṁsu ete hontīti?",
  "atk-s0513a33:501": "Taṁ sutvā bodhisatto rājānaṁ ovadanto sesagāthā abhāsi –",
  "atk-s0513a33:502": "84.",
  "atk-s0513a33:503": " ‘‘Rājāhaṁ issaro tesaṁ, yūthassa parihārako;",
  "atk-s0513a33:504": "Tesaṁ sokaparetānaṁ, bhītānaṁ te arindama.",
  "atk-s0513a33:505": "85.",
  "atk-s0513a33:506": " ‘‘Ullaṅghayitvā attānaṁ, vissaṭṭhadhanuno sataṁ;",
  "atk-s0513a33:507": "Tato aparapādesu, daḷhaṁ bandhaṁ latāguṇaṁ.",
  "atk-s0513a33:508": "86.",
  "atk-s0513a33:509": " ‘‘Chinnabbhamiva vātena, nuṇṇo rukkhaṁ upāgamiṁ;",
  "atk-s0513a33:510": "Sohaṁ appabhavaṁ tattha, sākhaṁ hatthehi aggahiṁ.",
  "atk-s0513a33:511": "87.",
  "atk-s0513a33:512": " ‘‘Taṁ maṁ viyāyataṁ santaṁ, sākhāya ca latāya ca;",
  "atk-s0513a33:513": "Samanukkamantā pādehi, sotthiṁ sākhāmigā gatā.",
  "atk-s0513a33:514": "88.",
  "atk-s0513a33:515": " ‘‘Taṁ maṁ na tapate bandho, mato me na tapessati;",
  "atk-s0513a33:516": "Sukhamāharitaṁ tesaṁ, yesaṁ rajjamakārayiṁ.",
  "atk-s0513a33:517": "89.",
  "atk-s0513a33:518": " ‘‘Esā te upamā rāja, taṁ suṇohi arindama;",
  "atk-s0513a33:519": "Raññā raṭṭhassa yoggassa, balassa nigamassa ca;",
  "atk-s0513a33:520": "Sabbesaṁ sukhameṭṭhabbaṁ, khattiyena pajānatā’’ti.",
  "atk-s0513a33:521_0": "Tattha tesanti tesaṁ asītisahassānaṁ vānarānaṁ. Bhītānaṁ teti tava vijjhanatthāya",
  "atk-s0513a33:521_1": "āṇāpetvā ṭhitassa bhītānaṁ. Arindamāti rājānaṁ ālapati. Rājā hi corādīnaṁ arīnaṁ",
  "atk-s0513a33:521_2": "damanato ‘‘arindamo’’ti vuccati. Vissaṭṭhadhanuno satanti anāropitadhanusatappamāṇaṁ",
  "atk-s0513a33:521_3": "ṭhānaṁ attānaṁ ākāse ullaṅghayitvā vissajjetvā tato imamhā rukkhā laṅghayitvā gataṭṭhānato.",
  "atk-s0513a33:521_4": "Aparapādesūti pacchāpādesu. Idaṁ kaṭibhāgaṁ sandhāya vuttaṁ. Bodhisatto hi kaṭibhāge",
  "atk-s0513a33:521_5": "taṁ latāguṇaṁ daḷhaṁ bandhitvā pacchimapādehi bhūmiyaṁ akkamitvā vissajjetvā vātavegena",
  "atk-s0513a33:521_6": "ākāsaṁ pakkhandi. Nuṇṇorukkhaṁ upāgaminti vātacchinnaṁ abbhamiva attano vegajanitena",
  "atk-s0513a33:521_7": "vātena nuṇṇo. Yathā vātacchinnabbhaṁ vātena, evaṁ attano vegena nuṇṇo hutvā imaṁ",
  "atk-s0513a33:521_8": "ambarukkhaṁ upāgamiṁ . Appabhavanti so ahaṁ tattha ākāsappadese rukkhaṁ pāpuṇituṁ",
  "atk-s0513a33:521_9": "appahonto tassa rukkhassa sākhaṁ hatthehi aggahesinti attho.",
  "atk-s0513a33:522_0": "Viyāyatanti rukkhasākhāya ca vettalatāya ca vīṇāya bhamaratanti viya vitataṁ ākaḍḍhitasarīraṁ.",
  "atk-s0513a33:522_1": "Samanukkamantāti mayā anuññātā maṁ vanditvā pādehi anukkamantā nirantarameva akkamantā",
  "atk-s0513a33:522_2": "sotthiṁ gatā. Taṁ maṁ na tapate bandhoti taṁ maṁ nāpi so valliyā bandho tapati, nāpi",
  "atk-s0513a33:522_3": "idāni maraṇaṁ tapessati. Kiṁkāraṇā? Sukhamāharitaṁ tesanti yasmā yesaṁ ahaṁ rajjamakārayiṁ,",
  "atk-s0513a33:522_4": "tesaṁ mayā sukhamāharitaṁ. Ete hi ‘‘mahārāja, ayaṁ no uppannaṁ dukkhaṁ haritvā sukhaṁ",
  "atk-s0513a33:522_5": "āharissatī’’ti maṁ rājānaṁ akaṁsu. Ahampi ‘‘tumhākaṁ uppannaṁ dukkhaṁ harissāmi’’cceva",
  "atk-s0513a33:522_6": "etesaṁ rājā jāto. Taṁ ajja mayā etesaṁ maraṇadukkhaṁ haritvā jīvitasukhaṁ āhaṭaṁ,",
  "atk-s0513a33:522_7": "tena maṁ nāpi bandho tapati, na maraṇavadho tapessati.",
  "atk-s0513a33:523_0": "Esā te upamāti esā te mahārāja, mayā katakiriyāya upamā. Taṁ suṇohīti tasmā imāya",
  "atk-s0513a33:523_1": "upamāya saṁsandetvā attano diyyamānaṁ ovādaṁ suṇāhi. Raññā raṭṭhassāti mahārāja,",
  "atk-s0513a33:523_2": "raññā nāma ucchuyante ucchuṁ viya raṭṭhaṁ apīḷetvā catubbidhaṁ agatigamanaṁ pahāya",
  "atk-s0513a33:523_3": "catūhi saṅgahavatthūhi saṅgaṇhantena dasasu rājadhammesu patiṭṭhāya mayā viya attano",
  "atk-s0513a33:523_4": "jīvitaṁ pariccajitvā ‘‘kintime raṭṭhavāsino vigatabhayā gimhakāle vivaṭadvāre ñātīhi",
  "atk-s0513a33:523_5": "ca parivārakehi ca parivāritā ure putte naccentā sītena vātena bījiyamānā yathāruci",
  "atk-s0513a33:523_6": "attano attano santakaṁ paribhuñjantā kāyikacetasikasukhasamaṅgino bhaveyyu’’nti sakalaraṭṭhassa",
  "atk-s0513a33:523_7": "ca rathasakaṭādiyuttavāhanassa yoggassa ca pattisaṅkhātassa balassa ca nigamajanapadasaṅkhātassa",
  "atk-s0513a33:523_8": "nigamassa ca sabbesaṁ sukhameva esitabbaṁ gavesitabbanti attho. Khattiyena pajānatāti",
  "atk-s0513a33:523_9": "khettānaṁ adhipatibhāvena ‘‘khattiyo’’ti laddhanāmena pana etena avasesasatte atikkamma",
  "atk-s0513a33:523_10": "pajānatā ñāṇasampannena bhavitabbanti.",
  "atk-s0513a33:524_0": "Evaṁ mahāsatto rājānaṁ ovadanto anusāsantova kālamakāsi. Rājā amacce pakkosāpetvā",
  "atk-s0513a33:524_1": "‘‘imassa kapirājassa rājūnaṁ viya sarīrakiccaṁ karothā’’ti vatvā itthāgārampi āṇāpesi",
  "atk-s0513a33:524_2": "‘‘tumhe rattavatthanivatthā vikiṇṇakesā daṇḍadīpikahatthā kapirājānaṁ parivāretvā",
  "atk-s0513a33:524_3": "āḷāhanaṁ gacchathā’’ti. Amaccā dārūnaṁ sakaṭasatamattena citakaṁ karitvā rājūnaṁ",
  "atk-s0513a33:524_4": "karaṇaniyāmeneva mahāsattassa sarīrakiccaṁ katvā sīsakapālaṁ gahetvā rañño santikaṁ",
  "atk-s0513a33:524_5": "agamaṁsu. Rājā mahāsattassa āḷāhane cetiyaṁ kāretvā dīpe jālāpetvā gandhamālādīhi",
  "atk-s0513a33:524_6": "pūjetvā sīsakapālaṁ suvaṇṇakhacitaṁ kāretvā kuntagge ṭhapetvā purato katvā gandhamālādīhi",
  "atk-s0513a33:524_7": "pūjento bārāṇasiṁ gantvā antorājadvāre ṭhapetvā sakalanagaraṁ sajjāpetvā sattāhaṁ",
  "atk-s0513a33:524_8": "dhātupūjaṁ kāresi. Atha naṁ dhātuṁ gahetvā cetiyaṁ kāretvā yāvajīvaṁ gandhamālādīhi",
  "atk-s0513a33:524_9": "pūjetvā bodhisattassa ovāde patiṭṭhāya dānādīni puññāni karonto dhammena rajjaṁ kāretvā",
  "atk-s0513a33:524_10": "saggaparāyaṇo ahosi.",
  "atk-s0513a33:525": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi – ‘‘tadā rājā ānando ahosi, duṭṭhakapi devadatto, parisā buddhaparisā, kapirājā pana ahameva ahosi’’nti.",
  "atk-s0513a33:526": "Mahākapijātakavaṇṇanā dutiyā.",
  "atk-s0513a33:528": " [408] 3. Kumbhakārajātakavaṇṇanā",
  "atk-s0513a33:529_0": "Ambāhamaddaṁ vanamantarasminti idaṁ satthā jetavane viharanto kilesaniggahaṁ ārabbha",
  "atk-s0513a33:529_1": "kathesi. Vatthu pānīyajātake (jā. 1.11.59 ādayo) āvi bhavissati. Tadā pana sāvatthiyaṁ",
  "atk-s0513a33:529_2": "pañcasatā sahāyakā pabbajitvā antokoṭisanthāre vasamānā aḍḍharattasamaye kāmavitakkaṁ",
  "atk-s0513a33:529_3": "vitakkayiṁsu. Satthā attano sāvake rattiyā tayo vāre, divasassa tayo vāreti rattindivaṁ",
  "atk-s0513a33:529_4": "cha vāre olokento kikī aṇḍaṁ viya, camarī vāladhiṁ viya, mātā piyaputtaṁ viya, ekacakkhuko",
  "atk-s0513a33:529_5": "puriso cakkhuṁ viya rakkhati, tasmiṁ tasmiṁyeva khaṇe uppannakilesaṁ niggaṇhāti.",
  "atk-s0513a33:529_6": "So taṁ divasaṁ aḍḍharattasamaye jetavanaṁ pariggaṇhanto tesaṁ bhikkhūnaṁ vitakkasamudācāraṁ",
  "atk-s0513a33:529_7": "ñatvā ‘‘imesaṁ bhikkhūnaṁ abbhantare ayaṁ kileso vaḍḍhanto arahattassa hetuṁ bhindissati,",
  "atk-s0513a33:529_8": "idāneva nesaṁ kilesaṁ niggaṇhitvā arahattaṁ dassāmī’’ti gandhakuṭito nikkhamitvā",
  "atk-s0513a33:529_9": "ānandattheraṁ pakkosāpetvā ‘‘ānanda, antokoṭisanthāre vasanakabhikkhū sabbe sannipātehī’’ti",
  "atk-s0513a33:529_10": "sannipātāpetvā paññattavarabuddhāsane nisīditvā ‘‘na, bhikkhave, antopavattakilesānaṁ",
  "atk-s0513a33:529_11": "vase vattituṁ vaṭṭati, kileso hi vaḍḍhamāno paccāmitto viya mahāvināsaṁ pāpeti, bhikkhunā",
  "atk-s0513a33:529_12": "nāma appamattakampi kilesaṁ niggaṇhituṁ vaṭṭati, porāṇakapaṇḍitā appamattakaṁ ārammaṇaṁ",
  "atk-s0513a33:529_13": "disvā abbhantare pavattakilesaṁ niggaṇhitvā paccekabodhiñāṇaṁ nibbattesu’’nti vatvā atītaṁ āhari.",
  "atk-s0513a33:530_0": "Atīte bārāṇasiyaṁ brahmadatte rajjaṁ kārente bodhisatto bārāṇasinagarassa dvāragāme",
  "atk-s0513a33:530_1": "kumbhakārakule nibbattitvā vayappatto kuṭumbaṁ saṇṭhapetvā ekaṁ puttañca dhītarañca",
  "atk-s0513a33:530_2": "labhitvā kumbhakārakammaṁ nissāya puttadāraṁ posesi. Tadā kaliṅgaraṭṭhe dantapuranagare",
  "atk-s0513a33:530_3": "karaṇḍako nāma rājā mahantena parivārena uyyānaṁ gacchanto uyyānadvāre phalabhārabharitaṁ",
  "atk-s0513a33:530_4": "madhuraphalaṁ ambarukkhaṁ disvā hatthikkhandhavaragatoyeva hatthaṁ pasāretvā ekaṁ",
  "atk-s0513a33:530_5": "ambapiṇḍaṁ gahetvā uyyānaṁ pavisitvā maṅgalasilāya nisinno dātabbayuttakānaṁ datvā",
  "atk-s0513a33:530_6": "ambaṁ paribhuñji. ‘‘Raññā gahitakālato paṭṭhāya sesehi nāma gahetabbamevā’’ti amaccāpi",
  "atk-s0513a33:530_7": "brāhmaṇagahapatikādayopi ambāni pātetvā khādiṁsu. Pacchā āgatā rukkhaṁ āruyha muggarehi",
  "atk-s0513a33:530_8": "pothetvā obhaggavibhaggasākhaṁ katvā āmakaphalampi asesetvā khādiṁsu.",
  "atk-s0513a33:531_0": "Rājā divasaṁ uyyāne kīḷitvā sāyanhasamaye alaṅkatahatthikkhandhavare nisīditvā gacchanto",
  "atk-s0513a33:531_1": "taṁ rukkhaṁ disvā hatthito otaritvā rukkhamūlaṁ gantvā rukkhaṁ oloketvā ‘‘ayaṁ pātova",
  "atk-s0513a33:531_2": "passantānaṁ atittikaro phalabhārabharito sobhamāno aṭṭhāsi, idāni gahitaphalo obhaggavibhaggo",
  "atk-s0513a33:531_3": "asobhamāno ṭhito’’ti cintetvā puna aññato olokento aparaṁ nipphalaṁ ambarukkhaṁ disvā",
  "atk-s0513a33:531_4": "‘‘esa rukkho attano nipphalabhāvena muṇḍamaṇipabbato viya sobhamāno ṭhito, ayaṁ pana",
  "atk-s0513a33:531_5": "saphalabhāvena imaṁ byasanaṁ patto, idaṁ agāramajjhampi phalitarukkhasadisaṁ, pabbajjā",
  "atk-s0513a33:531_6": "nipphalarukkhasadisā, sadhanasseva bhayaṁ atthi, niddhanassa bhayaṁ natthi, mayāpi",
  "atk-s0513a33:531_7": "nipphalarukkhena viya bhavitabba’’nti phalarukkhaṁ ārammaṇaṁ katvā rukkhamūle ṭhitakova",
  "atk-s0513a33:531_8": "tīṇi lakkhaṇāni sallakkhetvā vipassanaṁ vaḍḍhetvā paccekabodhiñāṇaṁ nibbattetvā ‘‘viddhaṁsitā",
  "atk-s0513a33:531_9": "dāni me mātukucchikuṭikā, chinnā tīsu bhavesu paṭisandhi, sodhitā saṁsāraukkārabhūmi,",
  "atk-s0513a33:531_10": "sosito mayā assusamuddo, bhinno aṭṭhipākāro, natthi me puna paṭisandhī’’ti āvajjento",
  "atk-s0513a33:531_11": "sabbālaṅkārapaṭimaṇḍitova aṭṭhāsi.",
  "atk-s0513a33:532_0": "Atha naṁ amaccā āhaṁsu ‘‘atibahuṁ ṭhitattha, mahārājā’’ti. ‘‘Na mayaṁ mahārājāno,",
  "atk-s0513a33:532_1": "paccekabuddhā nāma maya’’nti. ‘‘Paccekabuddhā nāma tumhādisā na honti, devā’’ti.",
  "atk-s0513a33:532_2": "‘‘Atha kīdisā hontī’’ti? ‘‘Oropitakesamassukāsāvavatthapaṭicchannā kule vā gaṇe vā",
  "atk-s0513a33:532_3": "alaggā vātacchinnavalāhakarāhumuttacandamaṇḍalapaṭibhāgā himavante nandamūlakapabbhāre",
  "atk-s0513a33:532_4": "vasanti, evarūpā deva, paccekabuddhā’’ti. Tasmiṁ khaṇe rājā hatthaṁ ukkhipitvā sīsaṁ",
  "atk-s0513a33:532_5": "parāmasi, tāvadevassa gihiliṅgaṁ antaradhāyi, samaṇaliṅgaṁ pāturahosi.",
  "atk-s0513a33:533": "‘‘Ticīvarañca patto ca, vāsi sūci ca bandhanaṁ;",
  "atk-s0513a33:534": "Parissāvanena aṭṭhete, yuttayogassa bhikkhuno’’ti. –",
  "atk-s0513a33:535": "Evaṁ vuttā samaṇaparikkhārā kāyapaṭibaddhāva ahesuṁ. So ākāse ṭhatvā mahājanassa ovādaṁ datvā anilapathena uttarahimavante nandamūlakapabbhārameva agamāsi.",
  "atk-s0513a33:536_0": "Gandhāraraṭṭhepi takkasilanagare naggaji nāma rājā uparipāsāde pallaṅkamajjhagato",
  "atk-s0513a33:536_1": "ekaṁ itthiṁ ekekahatthe ekekaṁ maṇivalayaṁ piḷandhitvā avidūre nisīditvā gandhaṁ",
  "atk-s0513a33:536_2": "pisamānaṁ disvā ‘‘etāni valayāni ekekabhāvena na ghaṭṭenti na viravantī’’ti olokento",
  "atk-s0513a33:536_3": "nisīdi. Atha sā dakkhiṇahatthato valayaṁ vāmahattheyeva piḷandhitvā dakkhiṇahatthena",
  "atk-s0513a33:536_4": "gandhaṁ saṅkaḍḍhitvā pisituṁ ārabhi, vāmahatthe valayaṁ dutiyaṁ āgamma ghaṭṭiyamānaṁ",
  "atk-s0513a33:536_5": "saddamakāsi. Rājā tāni dve valayāni aññamaññaṁ ghaṭṭentāni viravantāni disvā cintesi",
  "atk-s0513a33:536_6": "‘‘idaṁ valayaṁ ekekakāle na ghaṭṭesi, dutiyaṁ āgamma ghaṭṭeti, saddaṁ karoti, evameva",
  "atk-s0513a33:536_7": "ime sattāpi ekekā na ghaṭṭenti na vivadanti, dve tayo hutvā aññamaññaṁ ghaṭṭenti,",
  "atk-s0513a33:536_8": "kalahaṁ karonti. Ahaṁ pana kasmīragandhāresu dvīsu rajjesu raṭṭhavāsino vicāremi,",
  "atk-s0513a33:536_9": "mayāpi ekavalayasadisena hutvā paraṁ avicāretvā attānameva vicārentena vasituṁ vaṭṭatī’’ti",
  "atk-s0513a33:536_10": "saṅghaṭṭanavalayaṁ ārammaṇaṁ katvā yathānisinnova tīṇi lakkhaṇāni sallakkhetvā vipassanaṁ",
  "atk-s0513a33:536_11": "vaḍḍhetvā paccekabodhiñāṇaṁ nibbattesi. Sesaṁ purimasadisameva.",
  "atk-s0513a33:537_0": "Videharaṭṭhe mithilanagare nimi nāma rājā bhuttapātarāso amaccagaṇaparivuto vivaṭasīhapañjarena",
  "atk-s0513a33:537_1": "antaravīthiṁ pekkhamāno aṭṭhāsi. Atheko seno sūnāpaṇato maṁsapesiṁ gahetvā ākāsaṁ",
  "atk-s0513a33:537_2": "pakkhandi. Tamenaṁ ito cito ca gijjhādayo sakuṇā samparivāretvā āhārahetu tuṇḍena",
  "atk-s0513a33:537_3": "vijjhantā pakkhehi paharantā pādehi maddantā agamaṁsu. So attano vadhaṁ asahamāno",
  "atk-s0513a33:537_4": "taṁ maṁsaṁ chaḍḍesi. Añño gaṇhi, sakuṇā imaṁ muñcitvā taṁ anubandhiṁsu. Tenapi vissaṭṭhaṁ",
  "atk-s0513a33:537_5": "añño aggahesi, tampi tatheva viheṭhesuṁ. Rājā te sakuṇe disvā cintesi ‘‘yo yo maṁsapesiṁ",
  "atk-s0513a33:537_6": "gaṇhi, tassa tasseva dukkhaṁ, yo yo taṁ vissajjesi, tassa tasseva sukhaṁ, imepi pañca",
  "atk-s0513a33:537_7": "kāmaguṇe yo yo gaṇhāti, tassa tasseva dukkhaṁ, itarassa sukhaṁ, ime hi bahūnaṁ sādhāraṇā,",
  "atk-s0513a33:537_8": "mayhaṁ kho pana soḷasa itthisahassāni, mayā vissaṭṭhamaṁsapiṇḍena viya senena pañca",
  "atk-s0513a33:537_9": "kāmaguṇe pahāya sukhitena bhavituṁ vaṭṭatī’’ti. So yoniso manasi karonto yathāṭhitova",
  "atk-s0513a33:537_10": "tīṇi lakkhaṇāni sallakkhetvā vipassanaṁ vaḍḍhetvā paccekabodhiñāṇaṁ nibbattesi. Sesaṁ purimasadisameva.",
  "atk-s0513a33:538_0": "Uttarapañcālaraṭṭhe kapilanagare dummukho nāma rājā bhuttapātarāso sabbālaṅkārapaṭimaṇḍito",
  "atk-s0513a33:538_1": "amaccagaṇaparivuto vivaṭasīhapañjare rājaṅgaṇaṁ olokento aṭṭhāsi. Tasmiṁ khaṇe gopālakā",
  "atk-s0513a33:538_2": "vajadvāraṁ vivariṁsu, usabhā vajato nikkhamitvā kilesavasena ekaṁ gāviṁ anubandhiṁsu.",
  "atk-s0513a33:538_3": "Tattheko tikhiṇasiṅgo mahāusabho aññaṁ usabhaṁ āgacchantaṁ disvā kilesamaccherābhibhūto",
  "atk-s0513a33:538_4": "tikhiṇena siṅgena antarasatthimhi pahari. Tassa pahāramukhena antāni nikkhamiṁsu,",
  "atk-s0513a33:538_5": "so tattheva jīvitakkhayaṁ pāpuṇi. Rājā taṁ disvā cintesi ‘‘ime sattā tiracchānagate",
  "atk-s0513a33:538_6": "ādiṁ katvā kilesavasena dukkhaṁ pāpuṇanti, ayaṁ usabho kilesaṁ nissāya jīvitakkhayaṁ",
  "atk-s0513a33:538_7": "patto, aññepi sattā kileseheva kampanti, mayā imesaṁ sattānaṁ kampanakilese pahātuṁ",
  "atk-s0513a33:538_8": "vaṭṭatī’’ti. So ṭhitakova tīṇi lakkhaṇāni sallakkhetvā vipassanaṁ vaḍḍhetvā paccekabodhiñāṇaṁ",
  "atk-s0513a33:538_9": "nibbattesi. Sesaṁ purimasadisameva.",
  "atk-s0513a33:539_0": "Athekadivasaṁ cattāro paccekabuddhā bhikkhācāravelaṁ sallakkhetvā nandamūlakapabbhārā",
  "atk-s0513a33:539_1": "nikkhamma anotattadahe nāgalatādantakaṭṭhaṁ khāditvā katasarīrapaṭijagganā manosilātale",
  "atk-s0513a33:539_2": "ṭhatvā nivāsetvā pattacīvaramādāya iddhiyā ākāse uppatitvā pañcavaṇṇavalāhake maddamānā",
  "atk-s0513a33:539_3": "gantvā bārāṇasinagaradvāragāmakassa avidūre otaritvā ekasmiṁ phāsukaṭṭhāne cīvaraṁ",
  "atk-s0513a33:539_4": "pārupitvā pattaṁ gahetvā dvāragāmaṁ pavisitvā piṇḍāya carantā bodhisattassa gehadvāraṁ",
  "atk-s0513a33:539_5": "sampāpuṇiṁsu. Bodhisatto te disvā tuṭṭhacitto hutvā gehaṁ pavesetvā paññattāsane",
  "atk-s0513a33:539_6": "nisīdāpetvā dakkhiṇodakaṁ datvā paṇītena khādanīyena bhojanīyena parivisitvā ekamantaṁ",
  "atk-s0513a33:539_7": "nisīditvā saṅghattheraṁ vanditvā ‘‘bhante, tumhākaṁ pabbajjā ativiya sobhati, vippasannāni",
  "atk-s0513a33:539_8": "vo indriyāni, parisuddho chavivaṇṇo, kiṁ nu kho ārammaṇaṁ disvā tumhe imaṁ bhikkhācariyapabbajjaṁ",
  "atk-s0513a33:539_9": "upagatā’’ti pucchi. Yathā ca saṅghattheraṁ, evaṁ sesepi upasaṅkamitvā pucchi. Athassa",
  "atk-s0513a33:539_10": "te cattāropi janā ‘‘ahaṁ asukanagare asukaraṭṭhe asukarājā nāma hutvā’’tiādinā nayena",
  "atk-s0513a33:539_11": "attano attano abhinikkhamanavatthūni kathetvā paṭipāṭiyā ekekaṁ gāthamāhaṁsu –",
  "atk-s0513a33:540": "90.",
  "atk-s0513a33:541": " ‘‘Ambāhamaddaṁ vanamantarasmiṁ, nilobhāsaṁ phalitaṁ saṁvirūḷhaṁ;",
  "atk-s0513a33:542": "Tamaddasaṁ phalahetu vibhaggaṁ, taṁ disvā bhikkhācariyaṁ carāmi.",
  "atk-s0513a33:543": "91.",
  "atk-s0513a33:544": " ‘‘Selaṁ sumaṭṭhaṁ naravīraniṭṭhitaṁ, nārī yugaṁ dhārayi appasaddaṁ;",
  "atk-s0513a33:545": "Dutiyañca āgamma ahosi saddo, taṁ disvā bhikkhācariyaṁ carāmi.",
  "atk-s0513a33:546": "92.",
  "atk-s0513a33:547": " ‘‘Dijā dijaṁ kuṇapamāharantaṁ, ekaṁ samānaṁ bahukā samecca;",
  "atk-s0513a33:548": "Āhārahetū paripātayiṁsu, taṁ disvā bhikkhācariyaṁ carāmi.",
  "atk-s0513a33:549": "93.",
  "atk-s0513a33:550": " ‘‘Usabhāhamaddaṁ yūthassa majjhe, calakkakuṁ vaṇṇabalūpapannaṁ;",
  "atk-s0513a33:551": "Tamaddasaṁ kāmahetu vitunnaṁ, taṁ disvā bhikkhācariyaṁ carāmī’’ti.",
  "atk-s0513a33:552_0": "Tattha ambāhamaddanti ambarukkhaṁ ahaṁ addasaṁ. Vanamantarasminti vanaantare, ambavanamajjheti",
  "atk-s0513a33:552_1": "attho. Saṁvirūḷhanti suvaḍḍhitaṁ. Tamaddasanti taṁ uyyānato nikkhanto phalahetu vibhaggaṁ",
  "atk-s0513a33:552_2": "puna addasaṁ. Taṁ disvāti taṁ phalahetu vibhaggaṁ disvā paṭiladdhasaṁvego paccekabodhiñāṇaṁ",
  "atk-s0513a33:552_3": "nibbattetvā imaṁ bhikkhācariyapabbajjaṁ upagatosmi, tasmā bhikkhācariyaṁ carāmīti.",
  "atk-s0513a33:552_4": "Idaṁ so phalahetu vibhaggaṁ ambarukkhaṁ dassanato paṭṭhāya sabbaṁ cittācāraṁ kathesi.",
  "atk-s0513a33:552_5": "Sesānaṁ vissajjanesupi eseva nayo. Ayaṁ panettha anuttānapadavaṇṇanā – selanti maṇivalayaṁ.",
  "atk-s0513a33:552_6": "Naravīraniṭṭhitanti vīranarehi niṭṭhitaṁ, paṇḍitapurisehi katanti attho. Yuganti",
  "atk-s0513a33:552_7": "ekekasmiṁ ekekaṁ katvā ekaṁ valayayugaḷaṁ. Dijā dijanti gahitamaṁsapiṇḍaṁ dijaṁ avasesadijā.",
  "atk-s0513a33:552_8": "Kuṇapamāharantanti maṁsapiṇḍaṁ ādāya āharantaṁ. Sameccāti samāgantvā sannipatitvā.",
  "atk-s0513a33:552_9": "Paripātayiṁsūti koṭṭentā anubandhiṁsu. Usabhāhamaddanti usabhaṁ ahaṁ addasaṁ. Calakkakunti calakkakudhaṁ.",
  "atk-s0513a33:553_0": "Bodhisatto ekekaṁ gāthaṁ sutvā ‘‘sādhu, bhante, tumhākameva taṁ ārammaṇaṁ anurūpa’’nti",
  "atk-s0513a33:553_1": "ekekassa paccekabuddhassa thutiṁ akāsi. Tañca pana catūhi janehi desitaṁ dhammakathaṁ",
  "atk-s0513a33:553_2": "sutvā gharāvāse anapekkho hutvā pakkantesu paccekabuddhesu bhuttapātarāso sukhanisinno",
  "atk-s0513a33:553_3": "bhariyaṁ āmantetvā ‘‘bhadde, ete cattāro paccekabuddhā rajjaṁ pahāya pabbajitvā akiñcanā",
  "atk-s0513a33:553_4": "apalibodhā pabbajjāsukhena vītināmenti, ahaṁ pana bhatiyā jīvikaṁ kappemi, kiṁ me",
  "atk-s0513a33:553_5": "gharāvāsena, tvaṁ puttake saṅgaṇhantī gehe vasā’’ti vatvā dve gāthā abhāsi –",
  "atk-s0513a33:554": "94.",
  "atk-s0513a33:555": " ‘‘Karaṇḍako kaliṅgānaṁ, gandhārānañca naggaji;",
  "atk-s0513a33:556": "Nimirājā videhānaṁ, pañcālānañca dummukho;",
  "atk-s0513a33:557": "Ete raṭṭhāni hitvāna, pabbajiṁsu akiñcanā.",
  "atk-s0513a33:558": "95.",
  "atk-s0513a33:559": " ‘‘Sabbepime devasamā samāgatā, aggī yathā pajjalito tathevime;",
  "atk-s0513a33:560": "Ahampi eko carissāmi bhaggavi, hitvāna kāmāni yathodhikānī’’ti.",
  "atk-s0513a33:561_0": "Tāsaṁ attho – bhadde, esa saṅghatthero paccekabuddho dantapure nāma nagare karaṇḍako",
  "atk-s0513a33:561_1": "nāma kaliṅgānaṁ janapadassa rājā, dutiyo takkasilanagare naggaji nāma gandhārānaṁ",
  "atk-s0513a33:561_2": "janapadassa rājā, tatiyo mithilanagare nimi nāma videhānaṁ janapadassa rājā, catuttho",
  "atk-s0513a33:561_3": "kapilanagare dummukho nāma uttarapañcālānaṁ janapadassa rājā, ete evarūpāni raṭṭhāni",
  "atk-s0513a33:561_4": "hitvā akiñcanā hutvā pabbajiṁsu. Sabbepimeti ime pana sabbepi visuddhidevehi purimapaccekabuddhehi",
  "atk-s0513a33:561_5": "samānā ekato samāgatā. Aggī yathāti yathā hi aggi pajjalito obhāsati. Tathevimeti",
  "atk-s0513a33:561_6": "imepi tatheva sīlādīhi pañcahi guṇehi obhāsanti. Yathā ete, tathā ahampi pabbajitvā",
  "atk-s0513a33:561_7": "eko carissāmīti attho. Bhaggavīti bhariyaṁ ālapati. Hitvāna kāmānīti rūpādayo vatthukāme",
  "atk-s0513a33:561_8": "hitvā. Yathodhikānīti attano odhivasena ṭhitāni. Idaṁ vuttaṁ hoti – rūpādiodhivasena",
  "atk-s0513a33:561_9": "yathāṭhite kāme pahāya ahampi pabbajitvā eko carissāmīti. ‘‘Yatodhikānī’’tipi pāṭho,",
  "atk-s0513a33:561_10": "tassattho – yato uparato odhi etesanti yatodhikāni, uparatakoṭṭhāsāni. Pabbajissāmīti",
  "atk-s0513a33:561_11": "cintitakālato paṭṭhāya hi kilesakāmānaṁ eko koṭṭhāso uparato nāma hoti niruddho,",
  "atk-s0513a33:561_12": "tassa vatthubhūto kāmakoṭṭhāsopi uparatova hotīti.",
  "atk-s0513a33:562": "Sā tassa kathaṁ sutvā ‘‘mayhampi kho sāmi, paccekabuddhānaṁ dhammakathaṁ sutakālato paṭṭhāya agāre cittaṁ na saṇṭhātī’’ti vatvā imaṁ gāthamāha –",
  "atk-s0513a33:563": "96.",
  "atk-s0513a33:564": " ‘‘Ayameva kālo na hi añño atthi, anusāsitā me na bhaveyya pacchā;",
  "atk-s0513a33:565": "Ahampi ekā carissāmi bhaggava, sakuṇīva muttā purisassa hatthā’’ti.",
  "atk-s0513a33:566_0": "Tattha anusāsitā me na bhaveyya pacchāti anusāsako ovādako na bhaveyya dullabhattā",
  "atk-s0513a33:566_1": "ovādakānaṁ, tasmā ayameva pabbajituṁ kālo, na hi añño atthīti dasseti. Sakuṇīva muttāti",
  "atk-s0513a33:566_2": "yathā sākuṇikena gahetvā sakuṇapacchiyaṁ khittāsu sakuṇīsu tassa hatthato muttā ekā",
  "atk-s0513a33:566_3": "sakuṇī anilapathaṁ laṅghayitvā yathārucitaṭṭhānaṁ gantvā ekikāva careyya, tathā ahampi",
  "atk-s0513a33:566_4": "tava hatthato muttā ekikā carissāmīti sayampi pabbajitukāmā hutvā evamāha.",
  "atk-s0513a33:567_0": "Bodhisatto tassā kathaṁ sutvā tuṇhī ahosi. Sā pana bodhisattaṁ vañcetvā puretaraṁ",
  "atk-s0513a33:567_1": "pabbajitukāmā ‘‘sāmi, pānīyatitthaṁ gamissāmi, dārake olokehī’’ti ghaṭaṁ ādāya gacchantī",
  "atk-s0513a33:567_2": "viya palāyitvā nagarasāmante tāpasānaṁ santike gantvā pabbaji. Bodhisatto tassā anāgamanaṁ",
  "atk-s0513a33:567_3": "ñatvā sayaṁ dārake posesi. Aparabhāge tesu thokaṁ vaḍḍhitvā attano ayānayajānanasamatthataṁ",
  "atk-s0513a33:567_4": "sampattesu tesaṁ vīmaṁsanatthaṁ ekadivasaṁ bhattaṁ pacanto thokaṁ uttaṇḍulaṁ paci,",
  "atk-s0513a33:567_5": "ekadivasaṁ thokaṁ kilinnaṁ, ekadivasaṁ supakkaṁ, ekadivasaṁ atikilinnaṁ, ekadivasaṁ",
  "atk-s0513a33:567_6": "aloṇakaṁ, ekadivasaṁ atiloṇakaṁ. Dārakā ‘‘tāta, ajja bhattaṁ uttaṇḍulaṁ, ajja kilinnaṁ,",
  "atk-s0513a33:567_7": "ajja supakkaṁ, ajja atikilinnaṁ, ajja aloṇakaṁ, ajja atiloṇaka’’nti āhaṁsu. Taṁ sutvā",
  "atk-s0513a33:567_8": "bodhisatto ‘‘āma, tātā’’ti vatvā cintesi ‘‘ime dārakā idāni āmapakkaloṇikaatiloṇikāni",
  "atk-s0513a33:567_9": "jānanti, attano dhammatāya jīvituṁ sakkhissanti, mayā pabbajituṁ vaṭṭatī’’ti. Atha",
  "atk-s0513a33:567_10": "te dārake ñātakānaṁ datvā paṭicchāpetvā ‘‘ammatātā, ime dārake sādhukaṁ posethā’’ti",
  "atk-s0513a33:567_11": "vatvā so ñātakānaṁ paridevantānaññeva nagarā nikkhamitvā isipabbajjaṁ pabbajitvā",
  "atk-s0513a33:567_12": "nagarassa sāmanteyeva vasi.",
  "atk-s0513a33:568_0": "Atha naṁ ekadivasaṁ bārāṇasiyaṁ bhikkhāya carantaṁ paribbājikā disvā vanditvā ‘‘ayya,",
  "atk-s0513a33:568_1": "dārakā te nāsitā maññe’’ti āha. Mahāsatto ‘‘nāhaṁ dārake nāsemi, tesaṁ attano ayānayajānanakāle",
  "atk-s0513a33:568_2": "pabbajitomhi , tvaṁ tesaṁ acintetvā pabbajjāya abhiramā’’ti vatvā osānagāthamāha –",
  "atk-s0513a33:569": "97.",
  "atk-s0513a33:570": " ‘‘Āmaṁ pakkañca jānanti, atho loṇaṁ aloṇakaṁ;",
  "atk-s0513a33:571": "Tamahaṁ disvāna pabbajiṁ, careva tvaṁ carāmaha’’nti.",
  "atk-s0513a33:572": "Tattha tamahanti taṁ ahaṁ dārakānaṁ kiriyaṁ disvā pabbajito. Careva tvaṁ carāmahanti tvampi bhikkhācariyameva cara, ahampi bhikkhācariyameva carissāmīti.",
  "atk-s0513a33:573_0": "Iti so paribbājikaṁ ovaditvā uyyojesi. Sāpi ovādaṁ gahetvā mahāsattaṁ vanditvā yathārucitaṁ",
  "atk-s0513a33:573_1": "ṭhānaṁ gatā. Ṭhapetvā kira taṁ divasaṁ na te puna aññamaññaṁ addasaṁsu. Bodhisatto",
  "atk-s0513a33:573_2": "ca jhānābhiññaṁ nibbattetvā brahmalokūpago ahosi.",
  "atk-s0513a33:574_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a33:574_1": "te pañcasatā bhikkhū arahatte patiṭṭhahiṁsu. Tadā dhītā uppalavaṇṇā ahosi, putto",
  "atk-s0513a33:574_2": "rāhulakumāro, paribbājikā rāhulamātā, paribbājako pana ahameva ahosinti.",
  "atk-s0513a33:575": "Kumbhakārajātakavaṇṇanā tatiyā.",
  "atk-s0513a33:577": " [409] 4. Daḷhadhammajātakavaṇṇanā",
  "atk-s0513a33:578_0": "Ahaṁ cedaḷhadhammassāti idaṁ satthā kosambiṁ nissāya ghositārāme viharanto udenassa",
  "atk-s0513a33:578_1": "rañño bhaddavatikaṁ hatthiniṁ ārabbha kathesi. Tassā pana hatthiniyā laddhavidhānañca",
  "atk-s0513a33:578_2": "udenassa rājavaṁso ca mātaṅgajātake (jā. 1.15.1 ādayo) āvi bhavissati. Ekadivasaṁ",
  "atk-s0513a33:578_3": "pana sā hatthinī nagarā nikkhamantī bhagavantaṁ pātova ariyagaṇaparivutaṁ anomāya",
  "atk-s0513a33:578_4": "buddhasiriyā nagaraṁ piṇḍāya pavisantaṁ disvā tathāgatassa pādamūle nipajjitvā ‘‘bhagavā",
  "atk-s0513a33:578_5": "sabbaññu sabbalokanittharaṇa udeno vaṁsarājā maṁ taruṇakāle kammaṁ nittharituṁ samatthakāle",
  "atk-s0513a33:578_6": "‘imaṁ nissāya mayā jīvitañca rajjañca devī ca laddhā’ti piyāyitvā mahantaṁ parihāraṁ",
  "atk-s0513a33:578_7": "adāsi, sabbālaṅkārehi alaṅkaritvā ṭhitaṭṭhānaṁ gandhena paribhaṇḍaṁ kāretvā matthake",
  "atk-s0513a33:578_8": "suvaṇṇatārakakhacitavitānaṁ bandhāpetvā samantā citrasāṇiṁ parikkhipāpetvā gandhatelena",
  "atk-s0513a33:578_9": "dīpaṁ jālāpetvā dhūmataṭṭakaṁ ṭhapāpetvā karīsachaḍḍanaṭṭhāne suvaṇṇakaṭāhaṁ patiṭṭhapāpetvā",
  "atk-s0513a33:578_10": "maṁ cittattharaṇapiṭṭhe ṭhapesi, rājārahañca me nānaggarasabhojanaṁ dāpesi. Idāni",
  "atk-s0513a33:578_11": "pana me mahallakakāle kammaṁ nittharituṁ asamatthakāle sabbaṁ taṁ parihāraṁ acchindi,",
  "atk-s0513a33:578_12": "anāthā nippaccayā hutvā araññe ketakāni khādantī jīvāmi, aññaṁ mayhaṁ paṭisaraṇaṁ",
  "atk-s0513a33:578_13": "natthi, udenaṁ mama guṇaṁ sallakkhāpetvā porāṇakaparihāraṁ me paṭipākatikaṁ kāretha",
  "atk-s0513a33:578_14": "bhagavā’’ti paridevamānā tathāgataṁ yāci.",
  "atk-s0513a33:579_0": "Satthā ‘‘gaccha tvaṁ, ahaṁ te rañño kathetvā yasaṁ paṭipākatikaṁ kāressāmī’’ti vatvā",
  "atk-s0513a33:579_1": "rañño nivesanadvāraṁ agamāsi. Rājā tathāgataṁ antonivesanaṁ pavesetvā buddhappamukhassa",
  "atk-s0513a33:579_2": "saṅghassa mahādānaṁ pavattesi. Satthā bhattakiccapariyosāne anumodanaṁ karonto ‘‘mahārāja,",
  "atk-s0513a33:579_3": "bhaddavatikā kaha’’nti pucchi. ‘‘Na jānāmi, bhante’’ti. ‘‘Mahārāja, upakārakānaṁ",
  "atk-s0513a33:579_4": "yasaṁ datvā mahallakakāle gahetuṁ nāma na vaṭṭati, kataññunā katavedinā bhavituṁ",
  "atk-s0513a33:579_5": "vaṭṭati. Bhaddavatikā idāni mahallikā jarājiṇṇā anāthā hutvā araññe ketakāni khādantī",
  "atk-s0513a33:579_6": "jīvati, taṁ jiṇṇakāle anāthaṁ kātuṁ tumhākaṁ ayutta’’nti bhaddavatikāya guṇaṁ kathetvā",
  "atk-s0513a33:579_7": "‘‘sabbaṁ porāṇakaparihāraṁ paṭipākatikaṁ karohī’’ti vatvā pakkāmi. Rājā tathā akāsi.",
  "atk-s0513a33:579_8": "‘‘Tathāgatena kira bhaddavatikāya guṇaṁ kathetvā porāṇakayaso paṭipākatiko kārito’’ti",
  "atk-s0513a33:579_9": "sakalanagaraṁ patthari, bhikkhusaṅghepi sā pavatti pākaṭā jātā. Atha bhikkhū dhammasabhāyaṁ",
  "atk-s0513a33:579_10": "kathaṁ samuṭṭhāpesuṁ ‘‘āvuso, satthārā kira bhaddavatikāya guṇaṁ kathetvā porāṇakayaso",
  "atk-s0513a33:579_11": "paṭipākatiko kārito’’ti. Satthā āgantvā ‘‘kāya nuttha, bhikkhave, etarahi kathāya",
  "atk-s0513a33:579_12": "sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi",
  "atk-s0513a33:579_13": "tathāgato etissā guṇaṁ kathetvā naṭṭhayasaṁ paṭipākatikaṁ kāresiyevā’’ti vatvā atītaṁ āhari.",
  "atk-s0513a33:580_0": "Atīte bārāṇasiyaṁ daḷhadhammo nāma rājā rajjaṁ kāresi. Tadā bodhisatto amaccakule",
  "atk-s0513a33:580_1": "nibbattitvā vayappatto taṁ rājānaṁ upaṭṭhahi. So tassa santikā mahantaṁ yasaṁ labhitvā",
  "atk-s0513a33:580_2": "amaccaratanaṭṭhāne aṭṭhāsi. Tadā tassa rañño ekā oṭṭhibyādhi hatthinī thāmabalasampannā",
  "atk-s0513a33:580_3": "mahabbalā ahosi. Sā ekadivasaṁ yojanasataṁ gacchati, rañño dūteyyaharaṇakiccaṁ karoti,",
  "atk-s0513a33:580_4": "saṅgāme yuddhaṁ katvā sattu maddanaṁ karoti. Rājā ‘‘ayaṁ me bahūpakārā’’ti tassā",
  "atk-s0513a33:580_5": "sabbālaṅkāraṁ datvā udenena bhaddavatikāya dinnasadisaṁ sabbaṁ parihāraṁ dāpesi.",
  "atk-s0513a33:580_6": "Athassā jiṇṇadubbalakāle rājā sabbaṁ yasaṁ gaṇhi. Sā tato paṭṭhāya anāthā hutvā araññe",
  "atk-s0513a33:580_7": "tiṇapaṇṇāni khādantī jīvati. Athekadivasaṁ rājakule bhājanesu appahontesu rājā kumbhakāraṁ",
  "atk-s0513a33:580_8": "pakkosāpetvā ‘‘bhājanāni kira nappahontī’’ti āha. ‘‘Gomayāharaṇayānake yojetuṁ goṇe",
  "atk-s0513a33:580_9": "na labhāmi, devā’’ti. Rājā tassa kathaṁ sutvā ‘‘amhākaṁ oṭṭhibyādhi kaha’’nti pucchi.",
  "atk-s0513a33:580_10": "‘‘Attano dhammatāya carati, devā’’ti. Rājā ‘‘ito paṭṭhāya taṁ yojetvā gomayaṁ āharā’’ti",
  "atk-s0513a33:580_11": "taṁ kumbhakārassa adāsi. Kumbhakāro ‘‘sādhu, devā’’ti tathā akāsi.",
  "atk-s0513a33:581_0": "Athekadivasaṁ sā nagarā nikkhamamānā nagaraṁ pavisantaṁ bodhisattaṁ disvā vanditvā",
  "atk-s0513a33:581_1": "tassa pādamūle nipajjitvā paridevamānā ‘‘sāmi, rājā maṁ ‘taruṇakāle bahūpakārā’ti",
  "atk-s0513a33:581_2": "sallakkhetvā mahantaṁ yasaṁ datvā idāni mahallakakāle sabbaṁ acchinditvā mayi cittampi",
  "atk-s0513a33:581_3": "na karoti, ahaṁ pana anāthā araññe tiṇapaṇṇāni khādantī jīvāmi, evaṁ dukkhappattaṁ",
  "atk-s0513a33:581_4": "maṁ idāni yānake yojetuṁ kumbhakārassa adāsi, ṭhapetvā tumhe aññaṁ mayhaṁ paṭisaraṇaṁ",
  "atk-s0513a33:581_5": "natthi, mayā rañño katūpakāraṁ tumhe jānātha, sādhu idāni me naṭṭhaṁ yasaṁ paṭipākatikaṁ",
  "atk-s0513a33:581_6": "karothā’’ti vatvā tisso gāthā abhāsi –",
  "atk-s0513a33:582": "98.",
  "atk-s0513a33:583": " ‘‘Ahaṁ ce daḷhadhammassa, vahantī nābhirādhayiṁ;",
  "atk-s0513a33:584": "Dharantī urasi sallaṁ, yuddhe vikkantacārinī.",
  "atk-s0513a33:585": "99.",
  "atk-s0513a33:586": " ‘‘Nūna rājā na jānāti, mama vikkamaporisaṁ;",
  "atk-s0513a33:587": "Saṅgāme sukatantāni, dūtavippahitāni ca.",
  "atk-s0513a33:588": "100.",
  "atk-s0513a33:589": " ‘‘Sā nūnāhaṁ marissāmi, abandhu aparāyinī;",
  "atk-s0513a33:590": "Tadā hi kumbhakārassa, dinnā chakaṇahārikā’’ti.",
  "atk-s0513a33:591_0": "Tattha vahantīti dūteyyaharaṇaṁ saṅgāme balakoṭṭhakabhindanaṁ taṁ taṁ kiccaṁ vahantī",
  "atk-s0513a33:591_1": "nittharantī. Dharantī urasi sallanti urasmiṁ baddhaṁ kaṇḍaṁ vā asiṁ vā sattiṁ vā",
  "atk-s0513a33:591_2": "yuddhakāle sattūnaṁ upari abhiharantī. Vikkantacārinīti vikkamaṁ parakkamaṁ katvā",
  "atk-s0513a33:591_3": "parabalavijayena yuddhe vikkantagāminī. Idaṁ vuttaṁ hoti – sace sāmi, ahaṁ imāni",
  "atk-s0513a33:591_4": "kiccāni karontī rañño daḷhadhammassa cittaṁ nārādhayiṁ na paritosesiṁ, ko dāni añño",
  "atk-s0513a33:591_5": "tassa cittaṁ ārādhayissatīti.",
  "atk-s0513a33:592_0": "Mama vikkamaporisanti mayā kataṁ purisaparakkamaṁ. Sukatantānīti sukatāni. Yathā",
  "atk-s0513a33:592_1": "hi kammāneva kammantāni, vanāneva vanantāni, evamidha sukatāneva ‘‘sukatantānī’’ti",
  "atk-s0513a33:592_2": "vuttāni. Dūtavippahitāni cāti gale paṇṇaṁ bandhitvā ‘‘asukarañño nāma dehī’’ti pahitāya",
  "atk-s0513a33:592_3": "mayā ekadivaseneva yojanasataṁ gantvā katāni dūtapesanāni ca. Nūna rājā na jānātīti",
  "atk-s0513a33:592_4": "nūna tumhākaṁ esa rājā etāni mayā katāni kiccāni na jānāti. Aparāyinīti appatiṭṭhā",
  "atk-s0513a33:592_5": "appaṭisaraṇā. Tadā hīti tathā hi, ayameva vā pāṭho. Dinnāti ahaṁ raññā chakaṇahārikā",
  "atk-s0513a33:592_6": "katvā kumbhakārassa dinnāti.",
  "atk-s0513a33:593_0": "Bodhisatto tassā kathaṁ sutvā ‘‘tvaṁ mā soci, ahaṁ rañño kathetvā tava yasaṁ paṭipākatikaṁ",
  "atk-s0513a33:593_1": "karissāmī’’ti taṁ samassāsetvā nagaraṁ pavisitvā bhuttapātarāso rañño santikaṁ gantvā",
  "atk-s0513a33:593_2": "kathaṁ samuṭṭhāpetvā ‘‘mahārāja, nanu tumhākaṁ asukā nāma oṭṭhibyādhi asukaṭṭhāne",
  "atk-s0513a33:593_3": "ca asukaṭṭhāne ca ure sallaṁ bandhitvā saṅgāmaṁ nitthari, asukadivasaṁ nāma gīvāya",
  "atk-s0513a33:593_4": "paṇṇaṁ bandhitvā pesitā yojanasataṁ agamāsi, tumhepissā mahantaṁ yasaṁ adattha, sā",
  "atk-s0513a33:593_5": "idāni kaha’’nti pucchi. ‘‘Tamahaṁ kumbhakārassa gomayaharaṇatthāya adāsi’’nti. Atha",
  "atk-s0513a33:593_6": "naṁ bodhisatto ‘‘ayuttaṁ kho, mahārāja, tumhākaṁ taṁ kumbhakārassa yānake yojanatthāya",
  "atk-s0513a33:593_7": "dātu’’nti vatvā rañño ovādavasena catasso gāthā abhāsi –",
  "atk-s0513a33:594": "101.",
  "atk-s0513a33:595": " ‘‘Yāvatāsīsatī poso, tāvadeva pavīṇati;",
  "atk-s0513a33:596": "Atthāpāye jahanti naṁ, oṭṭhibyādhiṁva khattiyo.",
  "atk-s0513a33:597": "102.",
  "atk-s0513a33:598": " ‘‘Yo pubbe katakalyāṇo, katattho nāvabujjhati;",
  "atk-s0513a33:599": "Atthā tassa palujjanti, ye honti abhipatthitā.",
  "atk-s0513a33:600": "103.",
  "atk-s0513a33:601": " ‘‘Yo pubbe katakalyāṇo, katattho manubujjhati;",
  "atk-s0513a33:602": "Atthā tassa pavaḍḍhanti, ye honti abhipatthikā.",
  "atk-s0513a33:603": "104.",
  "atk-s0513a33:604": " ‘‘Taṁ vo vadāmi bhaddante, yāvantettha samāgatā;",
  "atk-s0513a33:605": "Sabbe kataññuno hotha, ciraṁ saggamhi ṭhassathā’’ti.",
  "atk-s0513a33:606_0": "Tattha paṭhamagāthāya tāva attho – idhekacco aññāṇajātiko poso yāvatāsīsatī, yāva",
  "atk-s0513a33:606_1": "‘‘idaṁ nāma me ayaṁ kātuṁ sakkhissatī’’ti paccāsīsati, tāvadeva taṁ purisaṁ pavīṇati",
  "atk-s0513a33:606_2": "bhajati sevati, tassa pana atthāpāye vaḍḍhiyā apagamane parihīnakāle taṁ nānākiccesu",
  "atk-s0513a33:606_3": "patthitaṁ posaṁ ekacce bālā imaṁ oṭṭhibyādhiṁ ayaṁ khattiyo viya jahanti.",
  "atk-s0513a33:607_0": "Katakalyāṇoti parena attano katakalyāṇakammo. Katatthoti nipphāditakicco. Nāvabujjhatīti",
  "atk-s0513a33:607_1": "pacchāpi taṁ parena kataṁ upakāraṁ tassa jarājiṇṇakāle asamatthakāle na sarati, attanā",
  "atk-s0513a33:607_2": "dinnampi yasaṁ puna gaṇhāti. Palujjantīti bhijjanti nassanti. Ye honti abhipatthitāti",
  "atk-s0513a33:607_3": "ye keci atthā icchitā nāma honti, sabbe nassantīti dīpeti. Mittadubbhipuggalassa",
  "atk-s0513a33:607_4": "hi patthitapatthitaṁ aggimhi pakkhittabījaṁ viya nassati. Katattho manubujjhatīti",
  "atk-s0513a33:607_5": "katattho anubujjhati, ma-kāro byañjanasandhivasena gahito. Taṁ vo vadāmīti tena kāraṇena",
  "atk-s0513a33:607_6": "tumhe vadāmi. Ṭhassathāti kataññuno hutvā cirakālaṁ saggamhi dibbasampattiṁ anubhavantā patiṭṭhahissatha.",
  "atk-s0513a33:608_0": "Evaṁ mahāsatto rājānaṁ ādiṁ katvā sannipatitānaṁ sabbesaṁ ovādaṁ adāsi. Taṁ sutvā",
  "atk-s0513a33:608_1": "rājā oṭṭhibyādhiyā yasaṁ paṭipākatikaṁ akāsi. Bodhisattassa ca ovāde ṭhatvā dānādīni",
  "atk-s0513a33:608_2": "puññāni katvā saggaparāyaṇo ahosi.",
  "atk-s0513a33:609": "Satthā imaṁ dhammadesanaṁ āharitvā jātakaṁ samodhānesi – ‘‘tadā oṭṭhibyādhi bhaddavatikā ahosi, rājā ānando, amacco pana ahameva ahosi’’nti.",
  "atk-s0513a33:610": "Daḷhadhammajātakavaṇṇanā catutthā.",
  "atk-s0513a33:612": " [410] 5. Somadattajātakavaṇṇanā",
  "atk-s0513a33:613_0": "Yomaṁ pure paccuḍḍetīti idaṁ satthā jetavane viharanto aññataraṁ mahallakaṁ ārabbha",
  "atk-s0513a33:613_1": "kathesi. So kirekaṁ sāmaṇeraṁ pabbājesi, sāmaṇero tassa upakārako hutvā tathārūpena",
  "atk-s0513a33:613_2": "rogena kālamakāsi. Mahallako tasmiṁ kālakate rodanto paridevanto vicarati. Taṁ disvā",
  "atk-s0513a33:613_3": "bhikkhū dhammasabhāyaṁ kathaṁ samuṭṭhāpesuṁ ‘‘āvuso, asukamahallako sāmaṇerassa kālakiriyāya",
  "atk-s0513a33:613_4": "rodanto paridevanto vicarati, maraṇassatikammaṭṭhānarahito maññe’’ti. Satthā āgantvā",
  "atk-s0513a33:613_5": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0513a33:613_6": "vutte ‘‘na, bhikkhave, idāneva, pubbepesa imasmiṁ mate rodiyevā’’ti vatvā atītaṁ āhari.",
  "atk-s0513a33:614_0": "Atīte bārāṇasiyaṁ brahmadatte rajjaṁ kārente bodhisatto tāvatiṁsabhavane sakkattaṁ",
  "atk-s0513a33:614_1": "kāresi. Atheko kāsigāmavāsī brāhmaṇamahāsālo kāme pahāya himavantaṁ pavisitvā isipabbajjaṁ",
  "atk-s0513a33:614_2": "pabbajitvā uñchācariyāya vanamūlaphalāphalehi yāpento vāsaṁ kappesi. Ekadivasaṁ phalāphalatthāya",
  "atk-s0513a33:614_3": "gato ekaṁ hatthichāpaṁ disvā attano assamaṁ ānetvā puttaṭṭhāne ṭhapetvā somadattotissa",
  "atk-s0513a33:614_4": "nāmaṁ katvā tiṇapaṇṇāni khādāpento paṭijaggi. So vayappatto mahāsarīro hutvā ekadivasaṁ",
  "atk-s0513a33:614_5": "bahuṁ bhojanaṁ gahetvā ajīrakena dubbalo ahosi. Tāpaso taṁ assamapade katvā phalāphalatthāya",
  "atk-s0513a33:614_6": "gato, tasmiṁ anāgateyeva hatthipotako kālamakāsi. Tāpaso phalāphalaṁ gahetvā āgacchanto",
  "atk-s0513a33:614_7": "‘‘aññesu divasesu me putto paccuggamanaṁ karoti, ajja na dissati, kahaṁ nu kho gato’’ti",
  "atk-s0513a33:614_8": "paridevanto paṭhamaṁ gāthamāha –",
  "atk-s0513a33:615": "105.",
  "atk-s0513a33:616": " ‘‘Yo maṁ pure paccuḍḍeti, araññe dūramāyato;",
  "atk-s0513a33:617": "So na dissati mātaṅgo, somadatto kuhiṁ gato’’ti.",
  "atk-s0513a33:618": "Tattha pureti ito pure. Paccuḍḍetīti paccuggacchati. Araññe dūranti imasmiṁ nimmanusse araññe maṁ dūraṁ paccuḍḍeti. Āyatoti āyāmasampanno.",
  "atk-s0513a33:619": "Evaṁ paridevamāno āgantvā taṁ caṅkamanakoṭiyaṁ patitaṁ disvā gale gahetvā paridevamāno dutiyaṁ gāthamāha –",
  "atk-s0513a33:620": "106.",
  "atk-s0513a33:621": " ‘‘Ayaṁ vā so mato seti, allasiṅgaṁva vacchito;",
  "atk-s0513a33:622": "Bhūmyā nipatito seti, amarā vata kuñjaro’’ti.",
  "atk-s0513a33:623_0": "Tattha ayaṁ vāti vibhāvanatthe vā-saddo. Ayameva so, na aññoti taṁ vibhāvento evamāha.",
  "atk-s0513a33:623_1": "Allasiṅganti māluvalatāya aggapavālaṁ. Vacchitoti chinno, gimhakāle majjhanhikasamaye",
  "atk-s0513a33:623_2": "tattavālikāpuline nakhena chinditvā pātito māluvalatāya aṅkuro viyāti vuttaṁ hoti.",
  "atk-s0513a33:623_3": "Bhūmyāti bhūmiyaṁ. Amarā vatāti mato vata, ‘‘amarī’’tipi pāṭho.",
  "atk-s0513a33:624_0": "Tasmiṁ khaṇe sakko lokaṁ olokento taṁ disvā ‘‘ayaṁ tāpaso puttadāraṁ pahāya pabbajito,",
  "atk-s0513a33:624_1": "idāni hatthipotake puttasaññaṁ katvā paridevati, saṁvejetvā naṁ satiṁ paṭilabhāpessāmī’’ti",
  "atk-s0513a33:624_2": "tassa assamapadaṁ āgantvā ākāse ṭhitova tatiyaṁ gāthamāha –",
  "atk-s0513a33:625": "107.",
  "atk-s0513a33:626": " ‘‘Anagāriyupetassa , vippamuttassa te sato;",
  "atk-s0513a33:627": "Samaṇassa na taṁ sādhu, yaṁ petamanusocasī’’ti.",
  "atk-s0513a33:628": "Athassa vacanaṁ sutvā tāpaso catutthaṁ gāthamāha –",
  "atk-s0513a33:629": "108.",
  "atk-s0513a33:630": " ‘‘Saṁvāsena have sakka, manussassa migassa vā;",
  "atk-s0513a33:631": "Hadaye jāyate pemaṁ, taṁ na sakkā asocitu’’nti.",
  "atk-s0513a33:632": "Tattha migassa vāti imasmiṁ ṭhāne sabbepi tiracchānā ‘‘migā’’ti vuttā. Tanti piyāyitaṁ sattaṁ.",
  "atk-s0513a33:633": "Atha naṁ ovadanto sakko dve gāthā abhāsi –",
  "atk-s0513a33:634": "109.",
  "atk-s0513a33:635": " ‘‘Mataṁ marissaṁ rodanti, ye rudanti lapanti ca;",
  "atk-s0513a33:636": "Tasmā tvaṁ isi mā rodi, roditaṁ moghamāhu santo.",
  "atk-s0513a33:637": "110.",
  "atk-s0513a33:638": " ‘‘Kanditena have brahme, mato peto samuṭṭhahe;",
  "atk-s0513a33:639": "Sabbe saṅgamma rodāma, aññamaññassa ñātake’’ti.",
  "atk-s0513a33:640_0": "Tattha ye rudanti lapanti cāti brahme ye sattā rodanti paridevanti ca, sabbe te mataṁ,",
  "atk-s0513a33:640_1": "yo ca marissati, taṁ rodanti, tesaṁyeva evaṁ rodantānaṁ assusukkhanakālo natthi,",
  "atk-s0513a33:640_2": "tasmā tvaṁ isi mā rodi. Kiṁkāraṇā? Roditaṁ moghamāhu santo, paṇḍitā hi ‘‘roditaṁ",
  "atk-s0513a33:640_3": "nipphala’’nti vadanti. Mato petoti yadi esa petoti saṅkhyaṁ gato mato roditena samuṭṭhaheyya,",
  "atk-s0513a33:640_4": "evaṁ sante sabbepi mayaṁ samāgantvā aññamaññassa ñātake rodāma, kiṁ nikkammā acchāmāti.",
  "atk-s0513a33:641": "Tāpaso sakkassa vacanaṁ sutvā satiṁ paṭilabhitvā vigatasoko assūni puñchitvā sakkassa thutivasena sesagāthā āha –",
  "atk-s0513a33:642": "111.",
  "atk-s0513a33:643": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0513a33:644": "Vārinā viya osiñcaṁ, sabbaṁ nibbāpaye daraṁ.",
  "atk-s0513a33:645": "112.",
  "atk-s0513a33:646": " ‘‘Abbahī vata me sallaṁ, yamāsi hadayassitaṁ;",
  "atk-s0513a33:647": "Yo me sokaparetassa, puttasokaṁ apānudi.",
  "atk-s0513a33:648": "113.",
  "atk-s0513a33:649": " ‘‘Sohaṁ abbūḷhasallosmi, vītasoko anāvilo;",
  "atk-s0513a33:650": "Na socāmi na rodāmi, tava sutvāna vāsavā’’ti.",
  "atk-s0513a33:651": "Tā heṭṭhā vuttatthāyeva. Evaṁ sakko tāpasassa ovādaṁ datvā sakaṭṭhānameva gato.",
  "atk-s0513a33:652": "Satthā imaṁ dhammadesanaṁ āharitvā jātakaṁ samodhānesi – ‘‘tadā hatthipotako sāmaṇero ahosi, tāpaso mahallako, sakko pana ahameva ahosi’’nti.",
  "atk-s0513a33:653": "Somadattajātakavaṇṇanā pañcamā.",
  "atk-s0513a33:655": " [411] 6. Susīmajātakavaṇṇanā",
  "atk-s0513a33:656_0": "Kāḷāni kesāni pure ahesunti idaṁ satthā jetavane viharanto mahābhinikkhamanaṁ ārabbha",
  "atk-s0513a33:656_1": "kathesi. Tasmiñhi samaye bhikkhū dhammasabhāyaṁ nisīditvā dasabalassa nikkhamanaṁ",
  "atk-s0513a33:656_2": "vaṇṇayiṁsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0513a33:656_3": "pucchitvā ‘‘imāya nāmā’’ti vutte ‘‘anacchariyaṁ, bhikkhave, mayā dāni anekāni kappakoṭisatasahassāni",
  "atk-s0513a33:656_4": "pūritapāraminā mahābhinikkhamanaṁ, pubbepāhaṁ tiyojanasatike kāsiraṭṭhe rajjaṁ chaḍḍetvā",
  "atk-s0513a33:656_5": "nikkhantoyevā’’ti vatvā atītaṁ āhari.",
  "atk-s0513a33:657_0": "Atīte bārāṇasiyaṁ brahmadatte rajjaṁ kārente bodhisatto tassa purohitassa aggamahesiyā",
  "atk-s0513a33:657_1": "kucchimhi nibbatti, tassa jātadivaseyeva bārāṇasiraññopi putto jāyi. Tesaṁ nāmaggahaṇadivase",
  "atk-s0513a33:657_2": "mahāsattassa susīmakumāroti nāmaṁ akaṁsu, rājaputtassa brahmadattakumāroti. Bārāṇasirājā",
  "atk-s0513a33:657_3": "‘‘puttena me saddhiṁ ekadivase jāto’’ti bodhisattaṁ āṇāpetvā dhātiyo datvā tena saddhiṁ",
  "atk-s0513a33:657_4": "ekato vaḍḍhesi. Te ubhopi vayappattā abhirūpā devakumāravaṇṇino hutvā takkasilāyaṁ",
  "atk-s0513a33:657_5": "sabbasippāni uggaṇhitvā paccāgamiṁsu. Rājaputto uparājā hutvā bodhisattena saddhiṁ",
  "atk-s0513a33:657_6": "ekato khādanto pivanto nisīdanto sayanto pitu accayena rajjaṁ patvā mahāsattassa",
  "atk-s0513a33:657_7": "mahantaṁ yasaṁ datvā purohitaṭṭhāne taṁ ṭhapetvā ekadivasaṁ nagaraṁ sajjāpetvā sakko",
  "atk-s0513a33:657_8": "devarājā viya alaṅkato alaṅkataerāvaṇapaṭibhāgassa mattavaravāraṇassa khandhe nisīditvā",
  "atk-s0513a33:657_9": "bodhisattaṁ pacchāsane hatthipiṭṭhe nisīdāpetvā nagaraṁ padakkhiṇaṁ akāsi. Mātāpissa",
  "atk-s0513a33:657_10": "‘‘puttaṁ olokessāmī’’ti sīhapañjare ṭhatvā tassa nagaraṁ padakkhiṇaṁ katvā āgacchantassa",
  "atk-s0513a33:657_11": "pacchato nisinnaṁ purohitaṁ disvā paṭibaddhacittā hutvā sayanagabbhaṁ pavisitvā ‘‘imaṁ",
  "atk-s0513a33:657_12": "alabhantī ettheva marissāmī’’ti āhāraṁ pacchinditvā nipajji.",
  "atk-s0513a33:658_0": "Rājā mātaraṁ apassanto ‘‘kuhiṁ me mātā’’ti pucchitvā ‘‘gilānā’’ti sutvā tassā santikaṁ",
  "atk-s0513a33:658_1": "gantvā vanditvā ‘‘kiṁ amma, aphāsuka’’nti pucchi. Sā lajjāya na kathesi. So gantvā",
  "atk-s0513a33:658_2": "rājapallaṅke nisīditvā attano aggamahesiṁ pakkositvā ‘‘gaccha ammāya aphāsukaṁ jānāhī’’ti",
  "atk-s0513a33:658_3": "pesesi. Sā gantvā piṭṭhiṁ parimajjantī pucchi, itthiyo nāma itthīnaṁ rahassaṁ na",
  "atk-s0513a33:658_4": "niguhanti, sā tassā tamatthaṁ ārocesi. Itarāpi taṁ sutvā gantvā rañño ārocesi. Rājā",
  "atk-s0513a33:658_5": "‘‘hotu, gaccha naṁ samassāsehi, purohitaṁ rājānaṁ katvā tassa taṁ aggamahesiṁ karissāmī’’ti",
  "atk-s0513a33:658_6": "āha. Sā āgantvā taṁ samassāsesi. Rājāpi purohitaṁ pakkosāpetvā etamatthaṁ ārocetvā",
  "atk-s0513a33:658_7": "‘‘samma, mātu me jīvitaṁ dehi, tvaṁ rājā bhavissasi, sā aggamahesī, ahaṁ uparājā’’ti",
  "atk-s0513a33:658_8": "āha. So ‘‘na sakkā evaṁ kātu’’nti paṭikkhipitvā tena punappunaṁ yāciyamāno sampaṭicchi.",
  "atk-s0513a33:658_9": "Rājā purohitaṁ rājānaṁ, mātaraṁ aggamahesiṁ kāretvā sayaṁ uparājā ahosi.",
  "atk-s0513a33:659_0": "Tesaṁ samaggavāsaṁ vasantānaṁ aparabhāge bodhisatto agāramajjhe ukkaṇṭhito kāme pahāya",
  "atk-s0513a33:659_1": "pabbajjāya ninnacitto kilesaratiṁ anallīyanto ekakova tiṭṭhati, ekakova nisīdati,",
  "atk-s0513a33:659_2": "ekakova sayati, bandhanāgāre baddho viya pañjare pakkhittakukkuṭo viya ca ahosi.",
  "atk-s0513a33:659_3": "Athassa aggamahesī ‘‘ayaṁ rājā mayā saddhiṁ nābhiramati, ekakova tiṭṭhati nisīdati",
  "atk-s0513a33:659_4": "seyyaṁ kappeti, ayaṁ kho pana daharo taruṇo, ahaṁ mahallikā, sīse me palitāni paññāyanti,",
  "atk-s0513a33:659_5": "yaṁnūnāhaṁ ‘sīse te deva, ekaṁ palitaṁ paññāyatī’ti musāvādaṁ katvā ekenupāyena rājānaṁ",
  "atk-s0513a33:659_6": "pattiyāpetvā mayā saddhiṁ abhiramāpeyya’’nti cintetvā ekadivasaṁ rañño sīse ūkā vicinantī",
  "atk-s0513a33:659_7": "viya hutvā ‘‘deva, mahallakosi jāto, sīse te ekaṁ palitaṁ paññāyatī’’ti āha. ‘‘Tena",
  "atk-s0513a33:659_8": "hi bhadde, etaṁ palitaṁ luñjitvā mayhaṁ hatthe ṭhapehī’’ti. Sā tassa sīsato ekaṁ",
  "atk-s0513a33:659_9": "kesaṁ luñjitvā attano sīse palitaṁ gahetvā ‘‘idaṁ te, deva, palita’’nti tassa hatthe",
  "atk-s0513a33:659_10": "ṭhapesi. Bodhisattassa taṁ disvāva bhītatasitassa kañcanapaṭṭasadisā nalāṭā sedā mucciṁsu.",
  "atk-s0513a33:660_0": "So attānaṁ ovadanto ‘‘susīma, tvaṁ daharo hutvā mahallako jāto, ettakaṁ kālaṁ gūthakalale",
  "atk-s0513a33:660_1": "nimuggo gāmasūkaro viya kāmakalale nimujjitvā taṁ kalalaṁ jahituṁ na sakkosi, nanu",
  "atk-s0513a33:660_2": "kāme pahāya himavantaṁ pavisitvā pabbajitvā brahmacariyavāsassa te kālo’’ti cintetvā",
  "atk-s0513a33:660_3": "paṭhamaṁ gāthamāha –",
  "atk-s0513a33:661": "114.",
  "atk-s0513a33:662": " ‘‘Kāḷāni kesāni pure ahesuṁ, jātāni sīsamhi yathāpadese;",
  "atk-s0513a33:663": "Tānajja setāni susīma disvā, dhammaṁ cara brahmacariyassa kālo’’ti.",
  "atk-s0513a33:664_0": "Tattha yathāpadeseti tava sīse tasmiṁ tasmiṁ kesānaṁ anurūpe padese ito pubbe kāḷāni",
  "atk-s0513a33:664_1": "bhamarapattavaṇṇāni kesāni jātāni ahesunti vadati. Dhammaṁ carāti dasakusalakammapathadhammaṁ",
  "atk-s0513a33:664_2": "carāti attānameva āṇāpeti. Brahmacariyassāti methunaviratiyā te kāloti attho.",
  "atk-s0513a33:665_0": "Evaṁ bodhisattena brahmacariyavāsassa guṇe vaṇṇite itarā ‘‘ahaṁ ‘imassa lagganaṁ",
  "atk-s0513a33:665_1": "karissāmī’ti vissajjanameva kari’’nti bhītatasitā ‘‘idānissa apabbajjanatthāya sarīravaṇṇaṁ",
  "atk-s0513a33:665_2": "vaṇṇayissāmī’’ti cintetvā dve gāthā abhāsi –",
  "atk-s0513a33:666": "115.",
  "atk-s0513a33:667": " ‘‘Mameva deva palitaṁ na tuyhaṁ, mameva sīsaṁ mama uttamaṅgaṁ;",
  "atk-s0513a33:668": "‘Atthaṁ karissa’nti musā abhāṇiṁ, ekāparādhaṁ khama rājaseṭṭha.",
  "atk-s0513a33:669": "116.",
  "atk-s0513a33:670": " ‘‘Daharo tuvaṁ dassaniyosi rāja, paṭhamuggato hoti yathā kaḷīro;",
  "atk-s0513a33:671": "Rajjañca kārehi mamañca passa, mā kālikaṁ anudhāvī janindā’’ti.",
  "atk-s0513a33:672_0": "Tattha mameva sīsanti mameva sīse sañjātaṁ palitanti dīpeti. Itaraṁ tasseva vevacanaṁ.",
  "atk-s0513a33:672_1": "Atthanti attano vuḍḍhiṁ karissāmīti musā kathesiṁ. Ekāparādhanti. Imaṁ mayhaṁ ekaṁ",
  "atk-s0513a33:672_2": "aparādhaṁ. Paṭhamuggatoti paṭhamavayena uggato. Hohīti hosi, paṭhamavaye patiṭṭhitosīti",
  "atk-s0513a33:672_3": "attho. ‘‘Hosī’’tiyeva vā pāṭho. Yathā kaḷīroti yathā siniddhachavitaruṇakaḷīro mandavāterito",
  "atk-s0513a33:672_4": "ativiya sobhati, evarūposi tvanti dasseti. ‘‘Paṭhamuggato hotī’’tipi pāṭho, tassattho",
  "atk-s0513a33:672_5": "– yathā paṭhamuggato taruṇakaḷīro dassanīyo hoti, evaṁ tvampi dassanīyoti. Mamañca",
  "atk-s0513a33:672_6": "passāti mamañca olokehi, mā maṁ anāthaṁ vidhavaṁ karohīti attho. Kālikanti brahmacariyacaraṇaṁ",
  "atk-s0513a33:672_7": "nāma dutiye vā tatiye vā attabhāve vipākadānato kālikaṁ nāma, rajjaṁ pana imasmiṁyeva",
  "atk-s0513a33:672_8": "attabhāve kāmaguṇasukhuppādanato akālikaṁ, so tvaṁ imaṁ akālikaṁ pahāya mā kālikaṁ anudhāvīti vadati.",
  "atk-s0513a33:673_0": "Bodhisatto tassā vacanaṁ sutvā ‘‘bhadde, tvaṁ bhavitabbamevetaṁ kathaṁ kathesi, pariṇamante",
  "atk-s0513a33:673_1": "hi mama vaye imehi kāḷakesehi parivattetvā sāṇavākasadisehi paṇḍarehi bhavitabbaṁ.",
  "atk-s0513a33:673_2": "Ahañhi nīluppalādikusumadāmasadisakumārānaṁ kañcanarūpapaṭibhāgānaṁ uttamayobbanavilāsasampattānaṁ",
  "atk-s0513a33:673_3": "khattiyakaññādīnaṁ vaye pariṇamante jaraṁ pattānaṁ vevaṇṇiyañceva sarīrabhaṅgañca",
  "atk-s0513a33:673_4": "passāmi. Evaṁ vipattipariyosānovesa bhadde, jīvaloko’’ti vatvā upari buddhalīḷāya",
  "atk-s0513a33:673_5": "dhammaṁ desento gāthādvayamāha –",
  "atk-s0513a33:674": "117.",
  "atk-s0513a33:675": " ‘‘Passāmi vohaṁ dahariṁ kumāriṁ, sāmaṭṭhapassaṁ sutanuṁ sumajjhaṁ;",
  "atk-s0513a33:676": "Kāḷappavāḷāva pavellamānā, palobhayantīva naresu gacchati.",
  "atk-s0513a33:677": "118.",
  "atk-s0513a33:678": " ‘‘Tamena passāmiparena nāriṁ, āsītikaṁ nāvutikaṁva jaccā;",
  "atk-s0513a33:679": "Daṇḍaṁ gahetvāna pavedhamānaṁ, gopānasībhoggasamaṁ caranti’’nti.",
  "atk-s0513a33:680_0": "Tattha voti nipātamattaṁ. Sāmaṭṭhapassanti sammaṭṭhapassaṁ. Ayameva vā pāṭho, sabbapassesu",
  "atk-s0513a33:680_1": "maṭṭhachavivaṇṇanti attho. Sutanunti sundarasarīraṁ. Sumajjhanti susaṇṭhitamajjhaṁ.",
  "atk-s0513a33:680_2": "Kāḷappavāḷāva pavellamānāti yathā nāma taruṇakāle susamuggatā kāḷavallī pavāḷā vā",
  "atk-s0513a33:680_3": "hutvā mandavāteritā ito cito ca pavellati, evaṁ pavellamānā itthivilāsaṁ dassayamānā",
  "atk-s0513a33:680_4": "kumārikā palobhayantīva naresu gacchati. Samīpatthe bhummavacanaṁ, purisānaṁ santike",
  "atk-s0513a33:680_5": "te purise kilesavasena palobhayantī viya gacchati.",
  "atk-s0513a33:681_0": "Tamena passāmiparena nārinti tamenaṁ nāriṁ aparena samayena jaraṁ pattaṁ antarahitarūpasobhaggappattaṁ",
  "atk-s0513a33:681_1": "passāmi. Bodhisatto hi paṭhamagāthāya rūpe assādaṁ kathetvā idāni ādīnavaṁ dassento",
  "atk-s0513a33:681_2": "evamāha. Āsītikaṁ nāvutikaṁva jaccāti asītisaṁvaccharaṁ vā navutisaṁvaccharaṁ vā",
  "atk-s0513a33:681_3": "jātiyā. Gopānasībhoggasamanti gopānasīsamaṁ bhoggaṁ, gopānasīākārena bhaggasarīraṁ",
  "atk-s0513a33:681_4": "onamitvā naṭṭhakākaṇikaṁ pariyesantiṁ viya caramānanti attho. Kāmañca bodhisattena",
  "atk-s0513a33:681_5": "daharakāle disvā puna nāvutikakāle diṭṭhapubbā nāma natthi, ñāṇena diṭṭhabhāvaṁ sandhāya panetaṁ vuttaṁ.",
  "atk-s0513a33:682": "Iti mahāsatto imāya gāthāya rūpassa ādīnavaṁ dassetvā idāni agāramajjhe attano anabhiratiṁ pakāsento gāthādvayamāha –",
  "atk-s0513a33:683": "119.",
  "atk-s0513a33:684": " ‘‘Sohaṁ tamevānuvicintayanto, eko sayāmi sayanassa majjhe;",
  "atk-s0513a33:685": "‘Ahampi evaṁ’ iti pekkhamāno, na gahe rame brahmacariyassa kālo.",
  "atk-s0513a33:686": "120.",
  "atk-s0513a33:687": " ‘‘Rajjuvālambanī cesā, yā gehe vasato rati;",
  "atk-s0513a33:688": "Etampi chetvāna vajanti dhīrā, anapekkhino kāmasukhaṁ pahāyā’’ti.",
  "atk-s0513a33:689_0": "Tattha sohanti so ahaṁ. Tamevānuvicintayantoti tameva rūpānaṁ assādañca ādīnavañca",
  "atk-s0513a33:689_1": "cintento. Evaṁ iti pekkhamānoti ‘‘yathā esā pariṇatā, ahampi jaraṁ patto bhaggasarīro",
  "atk-s0513a33:689_2": "bhavissāmī’’ti pekkhamāno. Na gahe rameti gehe na ramāmi. Brahmacariyassa kāloti",
  "atk-s0513a33:689_3": "bhadde, brahmacariyassa me kālo, tasmā pabbajissāmīti dīpeti.",
  "atk-s0513a33:690_0": "Rajjuvālambanī cesāti ca-kāro nipātamatto, ālambanarajju viya esāti attho. Katarā?",
  "atk-s0513a33:690_1": "Yā gehe vasato rati, yā gehe vasantassa rūpādīsu ārammaṇesu kāmaratīti attho. Iminā",
  "atk-s0513a33:690_2": "kāmānaṁ appassādataṁ dasseti. Ayaṁ etthādhippāyo – yathā gilānassa manussassa attano",
  "atk-s0513a33:690_3": "balena parivattituṁ asakkontassa ‘‘imaṁ ālambitvā parivatteyyāsī’’ti ālambanarajjuṁ",
  "atk-s0513a33:690_4": "bandheyyuṁ, tassa taṁ ālambitvā parivattantassa appamattakaṁ kāyikacetasikasukhaṁ",
  "atk-s0513a33:690_5": "bhaveyya, evaṁ kilesāturānaṁ sattānaṁ vivekasukhavasena parivattituṁ asakkontānaṁ",
  "atk-s0513a33:690_6": "agāramajjhe ṭhapitāni kāmaratidāyakāni rūpādīni ārammaṇāni tesaṁ kilesapariḷāhakāle",
  "atk-s0513a33:690_7": "methunadhammapaṭisevanavasena tāni ārabbha parivattamānānaṁ kāyikacetasikasukhasaṅkhātā",
  "atk-s0513a33:690_8": "kāmarati nāma taṁ muhuttaṁ uppajjamānā appamattikā hoti, evaṁ appassādā kāmāti. Etampi",
  "atk-s0513a33:690_9": "chetvānāti yasmā pana bahudukkhā kāmā bahupāyāsā, ādīnavo ettha bhiyyo, tasmā taṁ",
  "atk-s0513a33:690_10": "ādīnavaṁ sampassamānā paṇḍitā etampi rajjuṁ chetvā gūthakūpe nimuggapuriso taṁ pajahanto",
  "atk-s0513a33:690_11": "viya anapekkhino etaṁ appamattakaṁ bahudukkhaṁ kāmasukhaṁ pahāya vajanti, nikkhamitvā",
  "atk-s0513a33:690_12": "manoramaṁ pabbajjaṁ pabbajantīti.",
  "atk-s0513a33:691_0": "Evaṁ mahāsatto kāmesu assādañca ādīnavañca dassento buddhalīḷāya dhammaṁ desetvā",
  "atk-s0513a33:691_1": "sahāyaṁ pakkosāpetvā rajjaṁ paṭicchāpetvā ñātimittasuhajjānaṁ rodantānaṁ paridevantānameva",
  "atk-s0513a33:691_2": "sirivibhavaṁ chaḍḍetvā himavantaṁ pavisitvā isipabbajjaṁ pabbajitvā jhānābhiññaṁ",
  "atk-s0513a33:691_3": "nibbattetvā brahmalokaparāyaṇo ahosi.",
  "atk-s0513a33:692_0": "Satthā imaṁ dhammadesanaṁ āharitvā saccāni pakāsetvā bahū jane amatapānaṁ pāyetvā",
  "atk-s0513a33:692_1": "jātakaṁ samodhānesi – ‘‘tadā aggamahesī rāhulamātā ahosi, sahāyarājā ānando, susīmarājā",
  "atk-s0513a33:692_2": "pana ahameva ahosi’’nti.",
  "atk-s0513a33:693": "Susīmajātakavaṇṇanā chaṭṭhā.",
  "atk-s0513a33:695": " [412] 7. Koṭasimbalijātakavaṇṇanā",
  "atk-s0513a33:696_0": "Ahaṁ dasasataṁbyāmanti idaṁ satthā jetavane viharanto kilesaniggahaṁ ārabbha kathesi.",
  "atk-s0513a33:696_1": "Vatthu pana pānīyajātake (jā. 1.11.59 ādayo) āvi bhavissati. Idhāpi satthā antokoṭisanthāre",
  "atk-s0513a33:696_2": "kāmavitakkābhibhūte pañcasate bhikkhū disvā bhikkhusaṅghaṁ sannipātāpetvā ‘‘bhikkhave,",
  "atk-s0513a33:696_3": "āsaṅkitabbayuttakaṁ nāma āsaṅkituṁ vaṭṭati, kilesā nāma vaḍḍhantā vane nigrodhādayo",
  "atk-s0513a33:696_4": "viya rukkhaṁ, purisaṁ bhañjanti, teneva pubbepi koṭasimbaliyaṁ nibbattadevatā ekaṁ",
  "atk-s0513a33:696_5": "sakuṇaṁ nigrodhabījāni khāditvā attano rukkhassa sākhantare vaccaṁ pātentaṁ disvā",
  "atk-s0513a33:696_6": "‘ito me vimānassa vināso bhavissatī’ti bhayappattā ahosī’’ti vatvā atītaṁ āhari.",
  "atk-s0513a33:697_0": "Atīte bārāṇasiyaṁ brahmadatte rajjaṁ kārente bodhisatto koṭasimbaliyaṁ rukkhadevatā",
  "atk-s0513a33:697_1": "hutvā nibbatti. Atheko supaṇṇarājā diyaḍḍhayojanasatikaṁ attabhāvaṁ māpetvā pakkhavātehi",
  "atk-s0513a33:697_2": "mahāsamudde udakaṁ dvidhā katvā ekaṁ byāmasahassāyāmaṁ nāgarājānaṁ naṅguṭṭhe gahetvā",
  "atk-s0513a33:697_3": "mukhenassa gahitagocaraṁ chaḍḍāpetvā koṭasimbaliṁ sandhāya vanamatthakena pāyāsi.",
  "atk-s0513a33:697_4": "Nāgarājā ‘‘olambento attānaṁ mocessāmī’’ti nigrodharukkhe bhogaṁ pavesetvā nigrodhaṁ",
  "atk-s0513a33:697_5": "veṭhetvā gaṇhi. Supaṇṇarañño mahābalatāya nāgarājassa ca mahāsarīratāya nigrodharukkho",
  "atk-s0513a33:697_6": "samugghāṭaṁ agamāsi. Nāgarājā neva rukkhaṁ vissajjesi, supaṇṇarājā saddhiṁ nigrodharukkhena",
  "atk-s0513a33:697_7": "nāgarājānaṁ gahetvā koṭasimbaliṁ patvā nāgarājānaṁ khandhapiṭṭhe nipajjāpetvā udaramassa",
  "atk-s0513a33:697_8": "phāletvā nāgamedaṁ khāditvā sesakaḷevaraṁ samudde vissajjesi. Tasmiṁ pana nigrodhe",
  "atk-s0513a33:697_9": "ekā sakuṇikā atthi, sā nigrodharukkhe vissaṭṭhe uppatitvā koṭasimbaliyā sākhantare",
  "atk-s0513a33:697_10": "nisīdi. Rukkhadevatā taṁ disvā ‘‘ayaṁ sakuṇikā mama rukkhakkhandhe vaccaṁ pātessati,",
  "atk-s0513a33:697_11": "tato nigrodhagaccho vā pilakkhagaccho vā uṭṭhahitvā sakalarukkhaṁ ottharitvā gacchissati,",
  "atk-s0513a33:697_12": "atha me vimānaṁ nassissatī’’ti bhītatasitā pavedhi. Tassā pavedhantiyā koṭasimbalīpi",
  "atk-s0513a33:697_13": "yāva mūlā pavedhi. Supaṇṇarājā taṁ pavedhamānaṁ disvā kāraṇaṁ pucchanto dve gāthā abhāsi –",
  "atk-s0513a33:698": "121.",
  "atk-s0513a33:699": " ‘‘Ahaṁ dasasataṁbyāmaṁ, uragamādāya āgato;",
  "atk-s0513a33:700": "Tañca mañca mahākāyaṁ, dhārayaṁ nappavedhasi.",
  "atk-s0513a33:701": "122.",
  "atk-s0513a33:702": " ‘‘Athimaṁ khuddakaṁ pakkhiṁ, appamaṁsataraṁ mayā;",
  "atk-s0513a33:703": "Dhārayaṁ byathasi bhītā, kamatthaṁ koṭasimbalī’’ti.",
  "atk-s0513a33:704_0": "Tattha dasasataṁbyāmanti sahassabyāmamattāyāmaṁ. Uragamādāya āgatoti evaṁ mahantaṁ",
  "atk-s0513a33:704_1": "uragaṁ ādāya idha āgato. Tañca mañcāti tañca uragaṁ mañca. Dhārayanti dhārayamānā.",
  "atk-s0513a33:704_2": "Byathasīti kampasi. Kamatthanti kiṁ atthaṁ, kena kāraṇenāti pucchati, kaṁ vā atthaṁ",
  "atk-s0513a33:704_3": "sampassamānātipi attho. Koṭasimbalīti rukkhanāmena devaputtaṁ ālapati. So hi simbalirukkho",
  "atk-s0513a33:704_4": "khandhasākhamahantatāya koṭasimbalināmaṁ labhati, tasmiṁ adhivatthadevaputtassapi tadeva nāmaṁ.",
  "atk-s0513a33:705": "Athassa kāraṇaṁ kathento devaputto catasso gāthā abhāsi –",
  "atk-s0513a33:706": "123.",
  "atk-s0513a33:707": " ‘‘Maṁsabhakkho tuvaṁ rāja, phalabhakkho ayaṁ dijo;",
  "atk-s0513a33:708": "Ayaṁ nigrodhabījāni, pilakkhudumbarāni ca;",
  "atk-s0513a33:709": "Assatthāni ca bhakkhitvā, khandhe me ohadissati.",
  "atk-s0513a33:710": "124.",
  "atk-s0513a33:711": " ‘‘Te rukkhā saṁvirūhanti, mama passe nivātajā;",
  "atk-s0513a33:712": "Te maṁ pariyonandhissanti, arukkhaṁ maṁ karissare.",
  "atk-s0513a33:713": "125.",
  "atk-s0513a33:714": " ‘‘Santi aññepi rukkhā se, mūlino khandhino dumā;",
  "atk-s0513a33:715": "Iminā sakuṇajātena, bījamāharitā hatā.",
  "atk-s0513a33:716": "126.",
  "atk-s0513a33:717": " ‘‘Ajjhārūhābhivaḍḍhanti, brahantampi vanappatiṁ;",
  "atk-s0513a33:718": "Tasmā rāja pavedhāmi, sampassaṁnāgataṁ bhaya’’nti.",
  "atk-s0513a33:719_0": "Tattha ohadissatīti vaccaṁ pātessati. Te rukkhāti tehi bījehi jātā nigrodhādayo rukkhā.",
  "atk-s0513a33:719_1": "Saṁvirūhantīti saṁviruhissanti vaḍḍhissanti. Mama passeti mama sākhantarādīsu. Nivātajāti",
  "atk-s0513a33:719_2": "mama sākhāhi vātassa nivāritattā nivāte jātā. Te maṁ pariyonandhissantīti ete evaṁ",
  "atk-s0513a33:719_3": "vaḍḍhitā maṁ pariyonandhissantīti ayametthādhippāyo. Karissareti athevaṁ pariyonandhitvā",
  "atk-s0513a33:719_4": "maṁ arukkhameva karissanti sabbaso bhañjissanti. Rukkhā seti rukkhā. Mūlino khandhinoti",
  "atk-s0513a33:719_5": "mūlasampannā ceva khandhasampannā ca. Dumāti rukkhavevacanameva. Bījamāharitāti bījaṁ",
  "atk-s0513a33:719_6": "āharitvā. Hatāti aññepi imasmiṁ vane rukkhā vināsitā santi. Ajjhārūhābhivaḍḍhantīti",
  "atk-s0513a33:719_7": "nigrodhādayo rukkhā ajjhārūhā hutvā mahantampi aññaṁ vanappatiṁ atikkamma vaḍḍhantīti",
  "atk-s0513a33:719_8": "dasseti. Ettha pana vane pati, vanassa pati, vanappatīti tayopi pāṭhāyeva. Rājāti supaṇṇaṁ ālapati.",
  "atk-s0513a33:720": "Rukkhadevatāya vacanaṁ sutvā supaṇṇo osānagāthamāha –",
  "atk-s0513a33:721": "127.",
  "atk-s0513a33:722": " ‘‘Saṅkeyya saṅkitabbāni, rakkheyyānāgataṁ bhayaṁ;",
  "atk-s0513a33:723": "Anāgatabhayā dhīro, ubho loke avekkhatī’’ti.",
  "atk-s0513a33:724_0": "Tattha anāgataṁ bhayanti pāṇātipātādīhi viramanto diṭṭhadhammikampi samparāyikampi",
  "atk-s0513a33:724_1": "anāgataṁ bhayaṁ rakkhati nāma, pāpamitte veripuggale ca anupasaṅkamanto anāgatabhayaṁ",
  "atk-s0513a33:724_2": "rakkhati nāma. Evaṁ anāgataṁ bhayaṁ rakkheyya. Anāgatabhayāti anāgatabhayakāraṇā",
  "atk-s0513a33:724_3": "taṁ bhayaṁ passanto dhīro idhalokañca paralokañca avekkhati oloketi nāma.",
  "atk-s0513a33:725": "Evañca pana vatvā supaṇṇo attano ānubhāvena taṁ pakkhiṁ tamhā rukkhā palāpesi.",
  "atk-s0513a33:726_0": "Satthā imaṁ dhammadesanaṁ āharitvā ‘‘āsaṅkitabbayuttakaṁ āsaṅkituṁ vaṭṭatī’’ti vatvā",
  "atk-s0513a33:726_1": "saccāni pakāsetvā jātakaṁ samodhānesi, saccapariyosāne pañcasatā bhikkhū arahattaphale patiṭṭhahiṁsu.",
  "atk-s0513a33:727": "Tadā supaṇṇarājā sāriputto ahosi, rukkhadevatā pana ahameva ahosinti.",
  "atk-s0513a33:728": "Koṭasimbalijātakavaṇṇanā sattamā.",
  "atk-s0513a33:730": " [413] 8. Dhūmakārijātakavaṇṇanā",
  "atk-s0513a33:731_0": "Rājāapucchi vidhuranti idaṁ satthā jetavane viharanto kosalarañño āgantukasaṅgahaṁ",
  "atk-s0513a33:731_1": "ārabbha kathesi. So kira ekasmiṁ samaye paveṇiāgatānaṁ porāṇakayodhānaṁ saṅgahaṁ",
  "atk-s0513a33:731_2": "akatvā abhinavāgatānaṁ āgantukānaññeva sakkārasammānaṁ akāsi. Athassa paccante kupite",
  "atk-s0513a33:731_3": "yujjhanatthāya gatassa ‘‘āgantukā laddhasakkārā yujjhissantī’’ti porāṇakayodhā na",
  "atk-s0513a33:731_4": "yujjhiṁsu, ‘‘porāṇakayodhā yujjhissantī’’ti āgantukāpi na yujjhiṁsu. Corā rājānaṁ",
  "atk-s0513a33:731_5": "jiniṁsu. Rājā parājito āgantukasaṅgahadosena attano parājitabhāvaṁ ñatvā sāvatthiṁ",
  "atk-s0513a33:731_6": "paccāgantvā ‘‘kiṁ nu kho ahameva evaṁ karonto parājito, udāhu aññepi rājāno parājitapubbāti",
  "atk-s0513a33:731_7": "dasabalaṁ pucchissāmī’’ti bhuttapātarāso jetavanaṁ gantvā sakkāraṁ katvā satthāraṁ",
  "atk-s0513a33:731_8": "vanditvā tamatthaṁ pucchi. Satthā ‘‘na kho, mahārāja, tvameveko, porāṇakarājānopi",
  "atk-s0513a33:731_9": "āgantukasaṅgahaṁ katvā parājitā’’ti vatvā tena yācito atītaṁ āhari.",
  "atk-s0513a33:732_0": "Atīte kururaṭṭhe indapatthanagare yudhiṭṭhilagotto dhanañcayo nāma korabyarājā rajjaṁ",
  "atk-s0513a33:732_1": "kāresi. Tadā bodhisatto tassa purohitakule nibbattitvā vayappatto takkasilāyaṁ sabbasippāni",
  "atk-s0513a33:732_2": "uggaṇhitvā indapatthaṁ paccāgantvā pitu accayena purohitaṭṭhānaṁ labhitvā rañño atthadhammānusāsako",
  "atk-s0513a33:732_3": "ahosi, vidhurapaṇḍitotissa nāmaṁ kariṁsu. Tadā dhanañcayarājā porāṇakayodhe agaṇetvā",
  "atk-s0513a33:732_4": "āgantukānaññeva saṅgahaṁ akāsi. Tassa paccante kupite yujjhanatthāya gatassa ‘‘āgantukā",
  "atk-s0513a33:732_5": "jānissantī’’ti neva porāṇakā yujjhiṁsu, ‘‘porāṇakā yujjhissantī’’ti na āgantukā yujjhiṁsu.",
  "atk-s0513a33:732_6": "Rājā parājito indapatthameva paccāgantvā ‘‘āgantukasaṅgahassa katabhāvena parājitomhī’’ti",
  "atk-s0513a33:732_7": "cintesi. So ekadivasaṁ ‘‘kiṁ nu kho ahameva āgantukasaṅgahaṁ katvā parājito, udāhu",
  "atk-s0513a33:732_8": "aññepi rājāno parājitapubbā atthīti vidhurapaṇḍitaṁ pucchissāmī’’ti cintetvā taṁ",
  "atk-s0513a33:732_9": "rājupaṭṭhānaṁ āgantvā nisinnaṁ tamatthaṁ pucchi. Athassa taṁ pucchanākāraṁ āvikaronto",
  "atk-s0513a33:732_10": "satthā upaḍḍhaṁ gāthamāha –",
  "atk-s0513a33:733": "128.",
  "atk-s0513a33:734": " ‘‘Rājā apucchi vidhuraṁ, dhammakāmo yudhiṭṭhilo’’ti.",
  "atk-s0513a33:735": "Tattha dhammakāmoti sucaritadhammappiyo.",
  "atk-s0513a33:736": "‘‘Api brāhmaṇa jānāsi, ko eko bahu socatī’’ti –",
  "atk-s0513a33:737": "Sesaupaḍḍhagāthāya pana ayamattho – api nāma, brāhmaṇa, tvaṁ jānāsi ‘‘ko imasmiṁ loke",
  "atk-s0513a33:738": "Eko bahu socati, nānākāraṇena socatī’’ti.",
  "atk-s0513a33:739_0": "Taṁ sutvā bodhisatto ‘‘mahārāja, kiṁ soko nāma tumhākaṁ soko, pubbe dhūmakārī nāmeko",
  "atk-s0513a33:739_1": "ajapālabrāhmaṇo mahantaṁ ajayūthaṁ gahetvā araññe vajaṁ katvā tattha ajā ṭhapetvā",
  "atk-s0513a33:739_2": "aggiñca dhūmañca katvā ajayūthaṁ paṭijagganto khīrādīni paribhuñjanto vasi. So tattha",
  "atk-s0513a33:739_3": "āgate suvaṇṇavaṇṇe sarabhe disvā tesu sinehaṁ katvā ajā agaṇetvā ajānaṁ sakkāraṁ",
  "atk-s0513a33:739_4": "sarabhānaṁ katvā saradakāle sarabhesu palāyitvā himavantaṁ gatesu ajāsupi naṭṭhāsu",
  "atk-s0513a33:739_5": "sarabhe apassanto sokena paṇḍurogī hutvā jīvitakkhayaṁ patto, ayaṁ āgantukasaṅgahaṁ",
  "atk-s0513a33:739_6": "katvā tumhehi sataguṇena sahassaguṇena socitvā kilamitvā vināsaṁ patto’’ti idaṁ udāharaṇaṁ",
  "atk-s0513a33:739_7": "ānetvā dassento imā gāthā āha –",
  "atk-s0513a33:740": "129.",
  "atk-s0513a33:741": " ‘‘Brāhmaṇo ajayūthena, pahūtejo vane vasaṁ;",
  "atk-s0513a33:742": "Dhūmaṁ akāsi vāseṭṭho, rattindivamatandito.",
  "atk-s0513a33:743": "130.",
  "atk-s0513a33:744": " ‘‘Tassa taṁdhūmagandhena, sarabhā makasaḍḍitā;",
  "atk-s0513a33:745": "Vassāvāsaṁ upagacchuṁ, dhūmakārissa santike.",
  "atk-s0513a33:746": "131.",
  "atk-s0513a33:747": " ‘‘Sarabhesu manaṁ katvā, ajā so nāvabujjhatha;",
  "atk-s0513a33:748": "Āgacchantī vajantī vā, tassa tā vinasuṁ ajā.",
  "atk-s0513a33:749": "132.",
  "atk-s0513a33:750": " ‘‘Sarabhā sarade kāle, pahīnamakase vane;",
  "atk-s0513a33:751": "Pāvisuṁ giriduggāni, nadīnaṁ pabhavāni ca.",
  "atk-s0513a33:752": "133.",
  "atk-s0513a33:753": " ‘‘Sarabhe ca gate disvā, ajā ca vibhavaṁ gatā;",
  "atk-s0513a33:754": "Kiso ca vivaṇṇo cāsi, paṇḍurogī ca brāhmaṇo.",
  "atk-s0513a33:755": "134.",
  "atk-s0513a33:756": " ‘‘Evaṁ yo saṁ niraṁkatvā, āgantuṁ kurute piyaṁ;",
  "atk-s0513a33:757": "So eko bahu socati, dhūmakārīva brāhmaṇo’’ti.",
  "atk-s0513a33:758_0": "Tattha pahūtejoti pahūtaindhano. Dhūmaṁ akāsīti makkhikaparipanthaharaṇatthāya aggiñca",
  "atk-s0513a33:758_1": "dhūmañca akāsi. Vāseṭṭhoti tassa gottaṁ. Atanditoti analaso hutvā. Taṁdhūmagandhenāti",
  "atk-s0513a33:758_2": "tena dhūmagandhena. Sarabhāti sarabhamigā. Makasaḍḍitāti makasehi upaddutā pīḷitā.",
  "atk-s0513a33:758_3": "Sesamakkhikāpi makasaggahaṇeneva gahitā. Vassāvāsanti vassārattavāsaṁ vasiṁsu. Manaṁ",
  "atk-s0513a33:758_4": "katvāti sinehaṁ uppādetvā. Nāvabujjhathāti araññato caritvā vajaṁ āgacchantī ceva",
  "atk-s0513a33:758_5": "vajato araññaṁ gacchantī ca ‘‘ettakā āgatā, ettakā anāgatā’’ti na jānāti. Tassa tā",
  "atk-s0513a33:758_6": "vinasunti tassa tā evaṁ apaccavekkhantassa sīhaparipanthādito arakkhiyamānā ajā sīhaparipanthādīhi",
  "atk-s0513a33:758_7": "vinassiṁsu, sabbāva vinaṭṭhā.",
  "atk-s0513a33:759_0": "Nadīnaṁ pabhavāni cāti pabbateyyānaṁ nadīnaṁ pabhavaṭṭhānāni ca paviṭṭhā. Vibhavanti",
  "atk-s0513a33:759_1": "abhāvaṁ. Ajā ca vināsaṁ pattā disvā jānitvā. Kiso ca vivaṇṇoti khīrādidāyikā ajā",
  "atk-s0513a33:759_2": "pahāya sarabhe saṅgaṇhitvā tepi apassanto ubhato parihīno sokābhibhūto kiso ceva",
  "atk-s0513a33:759_3": "dubbaṇṇo ca ahosi. Evaṁ yo saṁ niraṁkatvāti evaṁ mahārāja, yo sakaṁ porāṇaṁ ajjhattikaṁ",
  "atk-s0513a33:759_4": "janaṁ nīharitvā pahāya kismiñci agaṇetvā āgantukaṁ piyaṁ karoti, so tumhādiso eko",
  "atk-s0513a33:759_5": "bahu socati, ayaṁ te mayā dassito dhūmakārī brāhmaṇo viya bahu socatīti.",
  "atk-s0513a33:760_0": "Evaṁ mahāsatto rājānaṁ saññāpento kathesi. Sopi saññattaṁ gantvā tassa pasīditvā",
  "atk-s0513a33:760_1": "bahuṁ dhanaṁ adāsi. Tato paṭṭhāya ca ajjhattikasaṅgahameva karonto dānādīni puññāni",
  "atk-s0513a33:760_2": "katvā saggaparāyaṇo ahosi.",
  "atk-s0513a33:761": "Satthā imaṁ dhammadesanaṁ āharitvā jātakaṁ samodhānesi – ‘‘tadā korabyarājā ānando ahosi, dhūmakārī pasenadikosalo, vidhurapaṇḍito pana ahameva ahosi’’nti.",
  "atk-s0513a33:762": "Dhūmakārijātakavaṇṇanā aṭṭhamā.",
  "atk-s0513a33:764": " [414] 9. Jāgarajātakavaṇṇanā",
  "atk-s0513a33:765_0": "Kodhajāgarataṁ suttoti idaṁ satthā jetavane viharanto aññataraṁ upāsakaṁ ārabbha",
  "atk-s0513a33:765_1": "kathesi. So hi sotāpanno ariyasāvako sāvatthito sakaṭasatthena saddhiṁ kantāramaggaṁ",
  "atk-s0513a33:765_2": "paṭipajji. Satthavāho tattha ekasmiṁ udakaphāsukaṭṭhāne pañca sakaṭasatāni mocetvā",
  "atk-s0513a33:765_3": "khādanīyabhojanīyaṁ saṁvidahitvā vāsaṁ upagacchi. Te manussā tattha tattha nipajjitvā",
  "atk-s0513a33:765_4": "supiṁsu, upāsako pana satthavāhassa santike ekasmiṁ rukkhamūle caṅkamaṁ adhiṭṭhāsi.",
  "atk-s0513a33:765_5": "Atha naṁ satthaṁ vilumpitukāmā pañcasatā corā nānāvudhāni gahetvā satthaṁ parivāretvā",
  "atk-s0513a33:765_6": "aṭṭhaṁsu. Te taṁ upāsakaṁ caṅkamantaṁ disvā ‘‘imassa niddāyanakāle vilumpissāmā’’ti",
  "atk-s0513a33:765_7": "tattha tattha aṭṭhaṁsu, sopi tiyāmarattiṁ caṅkamiyeva. Corā paccūsasamaye gahitagahitā",
  "atk-s0513a33:765_8": "pāsāṇamuggarādayo chaḍḍetvā ‘‘bho satthavāha, imaṁ appamādena jaggantaṁ purisaṁ nissāya",
  "atk-s0513a33:765_9": "jīvitaṁ labhitvā tava santakassa sāmiko jāto, etassa sakkāraṁ kareyyāsī’’ti vatvā",
  "atk-s0513a33:765_10": "pakkamiṁsu. Manussā kālasseva vuṭṭhāya tehi chaḍḍitapāsāṇamuggarādayo disvā ‘‘imaṁ",
  "atk-s0513a33:765_11": "nissāya amhehi jīvitaṁ laddha’’nti upāsakassa sakkāraṁ akaṁsu. Upāsakopi icchitaṭṭhānaṁ",
  "atk-s0513a33:765_12": "gantvā katakicco puna sāvatthiṁ āgantvā jetavanaṁ gantvā tathāgataṁ pūjetvā vanditvā",
  "atk-s0513a33:765_13": "nisinno ‘‘kiṁ, upāsaka, na paññāyasī’’ti vutte tamatthaṁ ārocesi. Satthā ‘‘na kho,",
  "atk-s0513a33:765_14": "upāsaka, tvaṁyeva aniddāyitvā jagganto visesaṁ labhi, porāṇakapaṇḍitāpi jaggantā",
  "atk-s0513a33:765_15": "visesaṁ guṇaṁ labhiṁsū’’ti vatvā tena yācito atītaṁ āhari.",
  "atk-s0513a33:766_0": "Atīte bārāṇasiyaṁ brahmadatte rajjaṁ kārente bodhisatto brāhmaṇakule nibbattitvā",
  "atk-s0513a33:766_1": "vayappatto takkasilāyaṁ sabbasippāni uggaṇhitvā paccāgantvā agāramajjhe vasanto aparabhāge",
  "atk-s0513a33:766_2": "nikkhamitvā isipabbajjaṁ pabbajitvā na cirasseva jhānābhiññaṁ nibbattetvā himavantapadese",
  "atk-s0513a33:766_3": "ṭhānacaṅkamiriyāpatho hutvā vasanto niddaṁ anupagantvā sabbarattiṁ caṅkamati. Athassa",
  "atk-s0513a33:766_4": "caṅkamanakoṭiyaṁ nibbattarukkhadevatā tussitvā rukkhaviṭape ṭhatvā pañhaṁ pucchantī",
  "atk-s0513a33:766_5": "paṭhamaṁ gāthamāha –",
  "atk-s0513a33:767": "135.",
  "atk-s0513a33:768": " ‘‘Kodha jāgarataṁ sutto, kodha suttesu jāgaro;",
  "atk-s0513a33:769": "Ko mametaṁ vijānāti, ko taṁ paṭibhaṇāti me’’ti.",
  "atk-s0513a33:770": "Tattha kodhāti ko idha. Ko mametanti ko mama etaṁ pañhaṁ vijānāti. Ko taṁ paṭibhaṇāti meti etaṁ mayā puṭṭhaṁ pañhaṁ mayhaṁ ko paṭibhaṇāti, ko byākarituṁ sakkhissatīti pucchati.",
  "atk-s0513a33:771": "Bodhisatto tassā vacanaṁ sutvā –",
  "atk-s0513a33:772": "136.",
  "atk-s0513a33:773": " ‘‘Ahaṁ jāgarataṁ sutto, ahaṁ suttesu jāgaro;",
  "atk-s0513a33:774": "Ahametaṁ vijānāmi, ahaṁ paṭibhaṇāmi te’’ti. –",
  "atk-s0513a33:775": "Imaṁ gāthaṁ vatvā puna tāya –",
  "atk-s0513a33:776": "137.",
  "atk-s0513a33:777": " ‘‘Kathaṁ jāgarataṁ sutto, kathaṁ suttesu jāgaro;",
  "atk-s0513a33:778": "Kathaṁ etaṁ vijānāsi, kathaṁ paṭibhaṇāsi me’’ti. –",
  "atk-s0513a33:779": "Imaṁ gāthaṁ puṭṭho tamatthaṁ byākaronto –",
  "atk-s0513a33:780": "138.",
  "atk-s0513a33:781": " ‘‘Ye dhammaṁ nappajānanti, saṁyamoti damoti ca;",
  "atk-s0513a33:782": "Tesu suppamānesu, ahaṁ jaggāmi devate.",
  "atk-s0513a33:783": "139.",
  "atk-s0513a33:784": " ‘‘Yesaṁ rāgo ca doso ca, avijjā ca virājitā;",
  "atk-s0513a33:785": "Tesu jāgaramānesu, ahaṁ suttosmi devate.",
  "atk-s0513a33:786": "140.",
  "atk-s0513a33:787": " ‘‘Evaṁ jāgarataṁ sutto, evaṁ suttesu jāgaro;",
  "atk-s0513a33:788": "Evametaṁ vijānāmi, evaṁ paṭibhaṇāmi te’’ti. – imā gāthā āha;",
  "atk-s0513a33:789_0": "Tattha kathaṁ jāgarataṁ suttoti kathaṁ tvaṁ jāgarataṁ sattānaṁ antare sutto nāma",
  "atk-s0513a33:789_1": "hosi. Esa nayo sabbattha. Ye dhammanti ye sattā navavidhaṁ lokuttaradhammaṁ na pajānanti.",
  "atk-s0513a33:789_2": "Saṁyamoti damoti cāti ‘‘ayaṁ saṁyamo, ayaṁ damo’’ti evañca ye maggena āgataṁ sīlañceva",
  "atk-s0513a33:789_3": "indriyasaṁvarañca na jānanti. Indriyasaṁvaro hi manacchaṭṭhānaṁ indriyānaṁ damanato",
  "atk-s0513a33:789_4": "‘‘damo’’ti vuccati. Tesu suppamānesūti tesu kilesaniddāvasena supantesu sattesu ahaṁ",
  "atk-s0513a33:789_5": "appamādavasena jaggāmi.",
  "atk-s0513a33:790_0": "‘‘Yesaṁ rāgo cā’’ti gāthāya yesaṁ mahākhīṇāsavānaṁ padasatena niddiṭṭhadiyaḍḍhasahassataṇhālobhasaṅkhāto",
  "atk-s0513a33:790_1": "rāgo ca navaāghātavatthusamuṭṭhāno doso ca dukkhādīsu aṭṭhasu vatthūsu aññāṇabhūtā",
  "atk-s0513a33:790_2": "avijjā cāti ime kilesā virājitā pahīnā, tesu ariyesu sabbākārena jāgaramānesu te",
  "atk-s0513a33:790_3": "upādāya ahaṁ sutto nāma devateti attho. Evaṁ jāgaratanti evaṁ devate ahaṁ iminā kāraṇena",
  "atk-s0513a33:790_4": "jāgarataṁ sutto nāmāti. Esa nayo sabbapadesu.",
  "atk-s0513a33:791": "Evaṁ mahāsattena pañhe kathite tuṭṭhā devatā tassa thutiṁ karontī osānagāthamāha –",
  "atk-s0513a33:792": "141.",
  "atk-s0513a33:793": " ‘‘Sādhu jāgarataṁ sutto, sādhu suttesu jāgaro;",
  "atk-s0513a33:794": "Sādhu metaṁ vijānāsi, sādhu paṭibhaṇāsi me’’ti.",
  "atk-s0513a33:795": "Tattha sādhūti bhaddakaṁ katvā tvaṁ imaṁ pañhaṁ kathesi, mayampi naṁ evameva kathemāti. Evaṁ sā bodhisattassa thutiṁ katvā attano vimānameva pāvisi.",
  "atk-s0513a33:796": "Satthā imaṁ dhammadesanaṁ āharitvā jātakaṁ samodhānesi – ‘‘tadā devadhītā uppalavaṇṇā ahosi, tāpaso pana ahameva ahosi’’nti.",
  "atk-s0513a33:797": "Jāgarajātakavaṇṇanā navamā.",
  "atk-s0513a33:799": " [415] 10. Kummāsapiṇḍijātakavaṇṇanā",
  "atk-s0513a33:800_0": "Na kiratthīti idaṁ satthā jetavane viharanto mallikaṁ deviṁ ārabbha kathesi. Sā hi",
  "atk-s0513a33:800_1": "sāvatthiyaṁ ekassa mālākārajeṭṭhakassa dhītā uttamarūpadharā mahāpuññā soḷasavassikakāle",
  "atk-s0513a33:800_2": "ekadivasaṁ kumārikāhi saddhiṁ pupphārāmaṁ gacchantī tayo kummāsapiṇḍe gahetvā pupphapacchiyaṁ",
  "atk-s0513a33:800_3": "ṭhapetvā gacchati. Sā nagarato nikkhamanakāle bhagavantaṁ sarīrappabhaṁ vissajjetvā",
  "atk-s0513a33:800_4": "bhikkhusaṅghaparivutaṁ nagaraṁ pavisantaṁ disvā tayo kummāsapiṇḍe upanāmesi. Satthā",
  "atk-s0513a33:800_5": "catumahārājadattiyaṁ pattaṁ upanetvā paṭiggahesi. Sāpi tathāgatassa pāde sirasā vanditvā",
  "atk-s0513a33:800_6": "buddhārammaṇaṁ pītiṁ gahetvā ekamantaṁ aṭṭhāsi. Satthā taṁ oloketvā sitaṁ pātvākāsi.",
  "atk-s0513a33:800_7": "Āyasmā ānando ‘‘ko nu kho, bhante, hetu ko paccayo tathāgatassa sitakaraṇe’’ti bhagavantaṁ",
  "atk-s0513a33:800_8": "pucchi. Athassa satthā ‘‘ānanda, ayaṁ kumārikā imesaṁ kummāsapiṇḍānaṁ phalena ajjeva",
  "atk-s0513a33:800_9": "kosalarañño aggamahesī bhavissatī’’ti sitakāraṇaṁ kathesi.",
  "atk-s0513a33:801_0": "Kumārikāpi pupphārāmaṁ gatā . Taṁ divasameva kosalarājā ajātasattunā saddhiṁ yujjhanto",
  "atk-s0513a33:801_1": "yuddhaparājito palāyitvā assaṁ abhiruyha āgacchanto tassā gītasaddaṁ sutvā paṭibaddhacitto",
  "atk-s0513a33:801_2": "assaṁ taṁ ārāmābhimukhaṁ pesesi. Puññasampannā kumārikā rājānaṁ disvā apalāyitvāva",
  "atk-s0513a33:801_3": "āgantvā assassa nāsarajjuyā gaṇhi, rājā assapiṭṭhiyaṁ nisinnova ‘‘sasāmikāsi, asāmikāsī’’ti",
  "atk-s0513a33:801_4": "pucchitvā asāmikabhāvaṁ ñatvā assā oruyha vātātapakilanto tassā aṅke nipanno muhuttaṁ",
  "atk-s0513a33:801_5": "vissamitvā taṁ assapiṭṭhiyaṁ nisīdāpetvā balakāyaparivuto nagaraṁ pavisitvā attano",
  "atk-s0513a33:801_6": "kulagharaṁ pesetvā sāyanhasamaye yānaṁ pahiṇitvā mahantena sakkārasammānena kulagharato",
  "atk-s0513a33:801_7": "āharāpetvā ratanarāsimhi ṭhapetvā abhisekaṁ datvā aggamahesiṁ akāsi. Tato paṭṭhāya",
  "atk-s0513a33:801_8": "ca sā rañño piyā ahosi manāpā, pubbuṭṭhāyikādīhi pañcahi kalyāṇadhammehi samannāgatā",
  "atk-s0513a33:801_9": "patidevatā, buddhānampi vallabhā ahosi. Tassā satthu tayo kummāsapiṇḍe datvā taṁ",
  "atk-s0513a33:801_10": "sampattiṁ adhigatabhāvo sakalanagaraṁ pattharitvā gato.",
  "atk-s0513a33:802_0": "Athekadivasaṁ dhammasabhāyaṁ kathaṁ samuṭṭhāpesuṁ ‘‘āvuso, mallikā devī buddhānaṁ",
  "atk-s0513a33:802_1": "tayo kummāsapiṇḍe datvā tesaṁ phalena taṁ divasaññeva abhisekaṁ pattā, aho buddhānaṁ",
  "atk-s0513a33:802_2": "mahāguṇatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0513a33:802_3": "pucchitvā ‘‘imāya nāmā’’ti vutte ‘‘anacchariyaṁ, bhikkhave, mallikāya ekassa sabbaññubuddhassa",
  "atk-s0513a33:802_4": "tayo kummāsapiṇḍe datvā kosalarañño aggamahesibhāvādhigamo. Kasmā? Buddhānaṁ guṇamahantatāya.",
  "atk-s0513a33:802_5": "Porāṇakapaṇḍitā pana paccekabuddhānaṁ aloṇakaṁ asnehaṁ aphāṇitaṁ kummāsaṁ datvā tassa",
  "atk-s0513a33:802_6": "phalena dutiye attabhāve tiyojanasatike kāsiraṭṭhe rajjasiriṁ pāpuṇiṁsū’’ti vatvā atītaṁ āhari.",
  "atk-s0513a33:803_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ daliddakule nibbattitvā",
  "atk-s0513a33:803_1": "vayappatto ekaṁ seṭṭhiṁ nissāya bhatiyā kammaṁ karonto jīvikaṁ kappesi. So ekadivasaṁ",
  "atk-s0513a33:803_2": "‘‘pātarāsatthāya me bhavissatī’’ti antarāpaṇato cattāro kummāsapiṇḍe gahetvā kammantaṁ",
  "atk-s0513a33:803_3": "gacchanto cattāro paccekabuddhe bhikkhācāratthāya bārāṇasinagarābhimukhe āgacchante",
  "atk-s0513a33:803_4": "disvā ‘‘ime bhikkhaṁ sandhāya bārāṇasiṁ gacchanti , mayhampime cattāro kummāsapiṇḍā",
  "atk-s0513a33:803_5": "atthi, yaṁnūnāhaṁ ime imesaṁ dadeyya’’nti cintetvā te upasaṁkamitvā vanditvā ‘‘bhante,",
  "atk-s0513a33:803_6": "ime me hatthe cattāro kummāsapiṇḍā, ahaṁ ime tumhākaṁ dadāmi, sādhu me, bhante, paṭiggaṇhatha,",
  "atk-s0513a33:803_7": "evamidaṁ puññaṁ mayhaṁ bhavissati dīgharattaṁ hitāya sukhāyā’’ti vatvā tesaṁ adhivāsanaṁ",
  "atk-s0513a33:803_8": "viditvā vālikaṁ ussāpetvā cattāri āsanāni paññapetvā tesaṁ upari sākhābhaṅgaṁ attharitvā",
  "atk-s0513a33:803_9": "paccekabuddhe paṭipāṭiyā nisīdāpetvā paṇṇapuṭena udakaṁ āharitvā dakkhiṇodakaṁ pātetvā",
  "atk-s0513a33:803_10": "catūsu pattesu cattāro kummāsapiṇḍe patiṭṭhāpetvā vanditvā ‘‘bhante, etesaṁ nissandena",
  "atk-s0513a33:803_11": "daliddagehe nibbatti nāma mā hotu, sabbaññutaññāṇappaṭivedhassa paccayo hotū’’ti",
  "atk-s0513a33:803_12": "āha. Paccekabuddhā paribhuñjiṁsu, paribhogāvasāne anumodanaṁ katvā uppatitvā nandamūlakapabbhārameva agamaṁsu.",
  "atk-s0513a33:804_0": "Bodhisatto añjaliṁ paggayha paccekabuddhagataṁ pītiṁ gahetvā tesu cakkhupathaṁ atītesu",
  "atk-s0513a33:804_1": "attano kammantaṁ gantvā yāvatāyukaṁ dānaṁ anussaritvā kālaṁ katvā tassa phalena bārāṇasirañño",
  "atk-s0513a33:804_2": "aggamahesiyā kucchimhi nibbatti, brahmadattakumārotissa nāmaṁ akaṁsu. So attano padasā",
  "atk-s0513a33:804_3": "gamanakālato paṭṭhāya ‘‘ahaṁ imasmiṁyeva nagare bhatako hutvā kammantaṁ gacchanto",
  "atk-s0513a33:804_4": "paccekabuddhānaṁ cattāro kummāsapiṇḍe datvā tassa dānassa phalena idha nibbatto’’ti",
  "atk-s0513a33:804_5": "pasannādāse mukhanimittaṁ viya sabbaṁ purimajātikiriyaṁ jātissarañāṇena pākaṭaṁ katvā",
  "atk-s0513a33:804_6": "passi. So vayappatto takkasilāyaṁ gantvā sabbasippāni uggaṇhitvā paccāgantvā sikkhitasippaṁ",
  "atk-s0513a33:804_7": "pitu dassetvā tuṭṭhena pitarā oparajje patiṭṭhāpito, aparabhāge pitu accayena rajje",
  "atk-s0513a33:804_8": "patiṭṭhāsi. Athassa uttamarūpadharaṁ kosalarañño dhītaraṁ ānetvā aggamahesiṁ akaṁsu,",
  "atk-s0513a33:804_9": "chattamaṅgaladivase panassa sakalanagaraṁ devanagaraṁ viya alaṅkariṁsu.",
  "atk-s0513a33:805_0": "So nagaraṁ padakkhiṇaṁ katvā alaṅkatapāsādaṁ abhiruhitvā mahātalamajjhe samussitasetacchattaṁ",
  "atk-s0513a33:805_1": "pallaṅkaṁ abhiruyha nisinno parivāretvā ṭhite ekato amacce, ekato brāhmaṇagahapatiādayo",
  "atk-s0513a33:805_2": "nānāvibhave sirivilāsasamujjale, ekato nānāvidhapaṇṇākārahatthe nāgaramanusse, ekato",
  "atk-s0513a33:805_3": "alaṅkatadevaccharasaṅghaṁ viya soḷasasahassasaṅkhaṁ nāṭakitthigaṇanti imaṁ atimanoramaṁ",
  "atk-s0513a33:805_4": "sirivibhavaṁ olokento attano pubbakammaṁ anussaritvā ‘‘idaṁ suvaṇṇapiṇḍikaṁ kañcanamālaṁ",
  "atk-s0513a33:805_5": "setacchattaṁ, imāni ca anekasahassāni hatthivāhanaassavāhanarathavāhanāni, maṇimuttādipūritā",
  "atk-s0513a33:805_6": "sāragabbhā, nānāvidhadhaññapūritā mahāpathavī, devaccharapaṭibhāgā nāriyo cāti sabbopesa",
  "atk-s0513a33:805_7": "mayhaṁ sirivibhavo na aññassa santako, catunnaṁ paccekabuddhānaṁ dinnassa catukummāsapiṇḍadānasseva",
  "atk-s0513a33:805_8": "santako, te nissāya mayā esa laddho’’ti paccekabuddhānaṁ guṇaṁ anussaritvā attano",
  "atk-s0513a33:805_9": "kammaṁ pākaṭaṁ akāsi. Tassa taṁ anussarantassa sakalasarīraṁ pītiyā pūri. So pītiyā",
  "atk-s0513a33:805_10": "temitahadayo mahājanassa majjhe udānagītaṁ gāyanto dve gāthā abhāsi –",
  "atk-s0513a33:806": "142.",
  "atk-s0513a33:807": " ‘‘Na kiratthi anomadassisu, pāricariyā buddhesu appikā;",
  "atk-s0513a33:808": "Sukkhāya aloṇikāya ca, passa phalaṁ kummāsapiṇḍiyā.",
  "atk-s0513a33:809": "143.",
  "atk-s0513a33:810": " ‘‘Hatthigavāssā cime bahū, dhanadhaññaṁ pathavī ca kevalā;",
  "atk-s0513a33:811": "Nāriyo cimā accharūpamā, passa phalaṁ kummāsapiṇḍiyā’’ti.",
  "atk-s0513a33:812_0": "Tattha anomadassisūti anomassa alāmakassa paccekabodhiñāṇassa diṭṭhattā paccekabuddhā",
  "atk-s0513a33:812_1": "anomadassino nāma. Pāricariyāti abhivādanapaccuṭṭhānañjalikammādibhedā sāmīcikiriyāpi,",
  "atk-s0513a33:812_2": "sampatte disvā attano santakaṁ appaṁ vā bahuṁ vā lūkhaṁ vā paṇītaṁ vā deyyadhammaṁ",
  "atk-s0513a33:812_3": "cittaṁ pasādetvā guṇaṁ sallakkhetvā tisso cetanā visodhetvā phalaṁ saddahitvā pariccajanakiriyāpi",
  "atk-s0513a33:812_4": ". Buddhesūti paccekabuddhesu. Appikāti mandā parittā nāma natthi kira. Sukkhāyāti",
  "atk-s0513a33:812_5": "nisnehāya. Aloṇikāyāti phāṇitavirahitāya. Nipphāṇitattā hi sā ‘‘aloṇikā’’ti vuttā.",
  "atk-s0513a33:812_6": "Kummāsapiṇḍiyāti cattāro kummāsapiṇḍe ekato katvā gahitaṁ kummāsaṁ sandhāya evamāha.",
  "atk-s0513a33:812_7": "Guṇavantānaṁ samaṇabrāhmaṇānaṁ guṇaṁ sallakkhetvā cittaṁ pasādetvā phaluppattiṁ pāṭikaṅkhamānānaṁ",
  "atk-s0513a33:812_8": "tisso cetanā visodhetvā dinnapadakkhiṇā appikā nāma natthi, nibbattanibbattaṭṭhāne",
  "atk-s0513a33:812_9": "mahāsampattimeva detīti vuttaṁ hoti. Hoti cettha –",
  "atk-s0513a33:813": "‘‘Natthi citte pasannamhi, appikā nāma dakkhiṇā;",
  "atk-s0513a33:814": "Tathāgate vā sambuddhe, atha vā tassa sāvake.",
  "atk-s0513a33:815": "‘‘Tiṭṭhante nibbute cāpi, same citte samaṁ phalaṁ;",
  "atk-s0513a33:816": "Cetopaṇidhihetu hi, sattā gacchanti suggati’’nti. (vi. va. 804, 806);",
  "atk-s0513a33:817": "Imassa panatthassa dīpanatthāya –",
  "atk-s0513a33:818": "‘‘Khīrodanaṁ ahamadāsiṁ, bhikkhuno piṇḍāya carantassa; (Vi. va. 413);",
  "atk-s0513a33:819": "Tassā me passa vimānaṁ, accharā kāmavaṇṇinīhamasmi. (vi. va. 334);",
  "atk-s0513a33:820": "‘‘Accharāsahassassāhaṁ , pavarā passa puññānaṁ vipākaṁ;",
  "atk-s0513a33:821": "Tena metādiso vaṇṇo, tena me idha mijjhati.",
  "atk-s0513a33:822": "‘‘Uppajjanti ca me bhogā, ye keci manaso piyā;",
  "atk-s0513a33:823": "Tenamhi evaṁ jalitānubhāvā, vaṇṇo ca me sabbadisā pabhāsatī’’ti. (vi. va. 334-336) –",
  "atk-s0513a33:824": "Evamādīni vimānavatthūni āharitabbāni.",
  "atk-s0513a33:825_0": "Dhanadhaññanti muttādidhanañca satta dhaññāni ca. Pathavī ca kevalāti sakalā cesā",
  "atk-s0513a33:825_1": "mahāpathavīti sakalapathaviṁ hatthagataṁ maññamāno vadati. Passa phalaṁ kummāsapiṇḍiyāti",
  "atk-s0513a33:825_2": "attano dānaphalaṁ attanāva dassento evamāha. Dānaphalaṁ kira bodhisattā ca sabbaññubuddhāyeva",
  "atk-s0513a33:825_3": "ca jānanti. Teneva satthā itivuttake suttantaṁ kathento –",
  "atk-s0513a33:826_0": "‘‘Evañce, bhikkhave, sattā jāneyyuṁ dānasaṁvibhāgassa vipākaṁ, yathāhaṁ jānāmi, na",
  "atk-s0513a33:826_1": "adatvā bhuñjeyyuṁ, na ca nesaṁ maccheramalaṁ cittaṁ pariyādāya tiṭṭheyya. Yopi nesaṁ",
  "atk-s0513a33:826_2": "assa carimo ālopo carimaṁ kabaḷaṁ, tatopi na asaṁvibhajitvā bhuñjeyyuṁ, sace nesaṁ",
  "atk-s0513a33:826_3": "paṭiggāhakā assu. Yasmā ca kho, bhikkhave, sattā na evaṁ jānanti dānasaṁvibhāgassa",
  "atk-s0513a33:826_4": "vipākaṁ, yathāhaṁ jānāmi, tasmā adatvā bhuñjanti, maccheramalañca nesaṁ cittaṁ pariyādāya",
  "atk-s0513a33:826_5": "tiṭṭhatī’’ti (itivu. 26).",
  "atk-s0513a33:827_0": "Bodhisattopi attano chattamaṅgaladivase sañjātapītipāmojjo imāhi dvīhi gāthāhi udānagītaṁ",
  "atk-s0513a33:827_1": "gāyi. Tato paṭṭhāya ‘‘rañño piyagīta’’nti bodhisattassa nāṭakitthiyo ca sesanāṭakagandhabbādayopi",
  "atk-s0513a33:827_2": "ca antepurajanopi antonagaravāsinopi bahinagaravāsinopi pānāgāresupi amaccamaṇḍalesupi",
  "atk-s0513a33:827_3": "‘‘amhākaṁ rañño piyagīta’’nti tadeva gītaṁ gāyanti. Evaṁ addhāne gate aggamahesī",
  "atk-s0513a33:827_4": "tassa gītassa atthaṁ jānitukāmā ahosi, mahāsattaṁ pana pucchituṁ na visahati. Athassā",
  "atk-s0513a33:827_5": "ekasmiṁ guṇe pasīditvā ekadivasaṁ rājā ‘‘bhadde, varaṁ te dassāmi, varaṁ gaṇhāhī’’ti",
  "atk-s0513a33:827_6": "āha. ‘‘Sādhu, deva, gaṇhāmī’’ti. ‘‘Hatthiassādīsu te kiṁ dammī’’ti? ‘‘Deva, tumhe",
  "atk-s0513a33:827_7": "nissāya mayhaṁ na kiñci natthi, na me etehi attho, sace pana dātukāmāttha, tumhākaṁ",
  "atk-s0513a33:827_8": "gītassa atthaṁ kathetvā dethā’’ti. ‘‘Bhadde, ko te iminā varena attho, aññaṁ gaṇhāhī’’ti.",
  "atk-s0513a33:827_9": "‘‘Deva, aññena me attho natthi, etadeva gaṇhāmī’’ti. ‘‘Sādhu bhadde, kathessāmi,",
  "atk-s0513a33:827_10": "tuyhaṁ pana ekikāya raho na kathessāmi, dvādasayojanikāya bārāṇasiyā bheriṁ carāpetvā",
  "atk-s0513a33:827_11": "rājadvāre ratanamaṇḍapaṁ kāretvā ratanapallaṅkaṁ paññāpetvā amaccabrāhmaṇādīhi ca",
  "atk-s0513a33:827_12": "nāgarehi ceva soḷasahi itthisahassehi ca parivuto tesaṁ majjhe ratanapallaṅke nisīditvā",
  "atk-s0513a33:827_13": "kathessāmī’’ti. Sā ‘‘sādhu, devā’’ti sampaṭicchi.",
  "atk-s0513a33:828_0": "Rājā tathā kāretvā amaragaṇaparivuto sakko devarājā viya mahājanakāyaparivuto ratanapallaṅke",
  "atk-s0513a33:828_1": "nisīdi. Devīpi sabbālaṅkārapaṭimaṇḍitā kañcanabhaddapīṭhaṁ attharitvā ekamante akkhikoṭiyā",
  "atk-s0513a33:828_2": "oloketvā tathārūpe ṭhāne nisīditvā ‘‘deva, tumhākaṁ tussitvā gāyanamaṅgalagītassa",
  "atk-s0513a33:828_3": "tāva me atthaṁ gaganatale puṇṇacandaṁ uṭṭhāpento viya pākaṭaṁ katvā kathethā’’ti",
  "atk-s0513a33:828_4": "vatvā tatiyaṁ gāthamāha –",
  "atk-s0513a33:829": "144.",
  "atk-s0513a33:830": " ‘‘Abhikkhaṇaṁ rājakuñjara, gāthā bhāsasi kosalādhipa;",
  "atk-s0513a33:831": "Pucchāmi taṁ raṭṭhavaḍḍhana, bāḷhaṁ pītimano pabhāsasī’’ti.",
  "atk-s0513a33:832_0": "Tattha kosalādhipāti na so kosalaraṭṭhādhipo, kusale pana dhamme adhipatiṁ katvā",
  "atk-s0513a33:832_1": "viharati, tena naṁ ālapantī evamāha, kusalādhipa kusalajjhāsayāti attho. Bāḷhaṁ pītimano",
  "atk-s0513a33:832_2": "pabhāsasīti ativiya pītiyuttacitto hutvā bhāsasi, tasmā kathetha tāva me etāsaṁ gāthānaṁ atthanti.",
  "atk-s0513a33:833": "Athassa gāthānamatthaṁ āvi karonto mahāsatto catasso gāthā abhāsi –",
  "atk-s0513a33:834": "145.",
  "atk-s0513a33:835": " ‘‘Imasmiṁyeva nagare, kule aññatare ahuṁ;",
  "atk-s0513a33:836": "Parakammakaro āsiṁ, bhatako sīlasaṁvuto.",
  "atk-s0513a33:837": "146.",
  "atk-s0513a33:838": " ‘‘Kammāya nikkhamantohaṁ, caturo samaṇeddasaṁ;",
  "atk-s0513a33:839": "Ācārasīlasampanne, sītibhūte anāsave.",
  "atk-s0513a33:840": "147.",
  "atk-s0513a33:841": " ‘‘Tesu cittaṁ pasādetvā, nisīdetvā paṇṇasanthate;",
  "atk-s0513a33:842": "Adaṁ buddhānaṁ kummāsaṁ, pasanno sehi pāṇibhi.",
  "atk-s0513a33:843": "148.",
  "atk-s0513a33:844": " ‘‘Tassa kammassa kusalassa, idaṁ me edisaṁ phalaṁ;",
  "atk-s0513a33:845": "Anubhomi idaṁ rajjaṁ, phītaṁ dharaṇimuttama’’nti.",
  "atk-s0513a33:846_0": "Tattha kule aññatareti nāmena vā gottena vā apākaṭe ekasmiṁyeva kule. Ahunti nibbattiṁ.",
  "atk-s0513a33:846_1": "Parakammakaro āsinti tasmiṁ kule jātovāhaṁ daliddatāya parassa kammaṁ katvā jīvikaṁ",
  "atk-s0513a33:846_2": "kappento parakammakaro āsiṁ. Bhatakoti paravetanabhato. Sīlasaṁvutoti pañcasīlasaṁvare",
  "atk-s0513a33:846_3": "ṭhito, bhatiyā jīvantopi dussīlyaṁ pahāya sīlasampannova ahosinti dīpeti. Kammāya",
  "atk-s0513a33:846_4": "nikkhamantohanti taṁ divasaṁ kattabbakiccassa karaṇatthāya nikkhanto ahaṁ. Caturo",
  "atk-s0513a33:846_5": "samaṇeddasanti bhadde, ahaṁ nagarā nikkhamma mahāmaggaṁ āruyha attano kammabhūmiṁ",
  "atk-s0513a33:846_6": "gacchanto bhikkhāya bārāṇasinagaraṁ pavisante samitapāpe cattāro pabbajite addasaṁ.",
  "atk-s0513a33:846_7": "Ācārasīlasampanneti ekavīsatiyā anesanāhi jīvikakappanaṁ anācāro nāma, tassa paṭipakkhena",
  "atk-s0513a33:846_8": "ācārena ceva maggaphalehi āgatena sīlena ca samannāgate. Sītibhūteti rāgādipariḷāhavūpasamena",
  "atk-s0513a33:846_9": "ceva ekādasaagginibbāpanena ca sītibhāvappatte. Anāsaveti kāmāsavādivirahite. Nisīdetvāti",
  "atk-s0513a33:846_10": "vālikāsanānaṁ upari santhate paṇṇasanthare nisīdāpetvā. Santharo hi idha santhatoti",
  "atk-s0513a33:846_11": "vutto. Adanti nesaṁ udakaṁ datvā sakkaccaṁ sakehi hatthehi kummāsaṁ adāsiṁ. Kusalassāti",
  "atk-s0513a33:846_12": "ārogyānavajjaṭṭhena kusalassa. Phalanti tassa nissandaphalaṁ. Phītanti sabbasampattiphullitaṁ.",
  "atk-s0513a33:847_0": "Evañca mahāsattassa attano kammaphalaṁ vitthāretvā kathentassa sutvā devī pasannamanā",
  "atk-s0513a33:847_1": "‘‘sace, mahārāja, evaṁ paccakkhato dānaphalaṁ jānātha, ito dāni paṭṭhāya ekaṁ bhattapiṇḍaṁ",
  "atk-s0513a33:847_2": "labhitvā dhammikasamaṇabrāhmaṇānaṁ datvāva paribhuñjeyyāthā’’ti bodhisattassa thutiṁ karontī –",
  "atk-s0513a33:848": "149.",
  "atk-s0513a33:849": " ‘‘Dadaṁ bhuñja mā ca pamādo, cakkaṁ vattaya kosalādhipa;",
  "atk-s0513a33:850": "Mā rāja adhammiko ahu, dhammaṁ pālaya kosalādhipā’’ti. – imaṁ gāthamāha;",
  "atk-s0513a33:851_0": "Tattha dadaṁ bhuñjāti aññesaṁ datvāva attanā bhuñja. Mā ca pamādoti dānādīsu puññesu",
  "atk-s0513a33:851_1": "mā pamajji. Cakkaṁ vattaya kosalādhipāti kusalajjhāsaya, mahārāja, patirūpadesavāsādikaṁ",
  "atk-s0513a33:851_2": "catubbidhaṁ dhammacakkaṁ pavattehi. Pakatiratho hi dvīhi cakkehi gacchati, ayaṁ pana",
  "atk-s0513a33:851_3": "kāyo imehi catūhi cakkehi devalokaṁ gacchati, tena te ‘‘dhammacakka’’nti saṅkhyaṁ",
  "atk-s0513a33:851_4": "gatā, taṁ tvaṁ cakkaṁ pavattehi. Adhammikoti yathā aññe chandāgatiṁ gacchantā lokaṁ",
  "atk-s0513a33:851_5": "ucchuyante pīḷetvā viya dhanameva saṁkaḍḍhantā adhammikā honti, tathā tvaṁ mā adhammiko",
  "atk-s0513a33:851_6": "ahu. Dhammaṁ pālayāti –",
  "atk-s0513a33:852": "‘‘Dānaṁ sīlaṁ pariccāgaṁ, ajjavaṁ maddavaṁ tapaṁ;",
  "atk-s0513a33:853": "Akkodhaṁ avihiṁsañca, khantiñca avirodhana’’nti. (jā. 2.21.176) –",
  "atk-s0513a33:854": "Imaṁ pana dasavidhaṁ rājadhammameva pālaya rakkha, mā pariccaji.",
  "atk-s0513a33:855": "Mahāsatto tassā vacanaṁ sampaṭicchanto –",
  "atk-s0513a33:856": "150.",
  "atk-s0513a33:857": " ‘‘Sohaṁ tadeva punappunaṁ, vaṭumaṁ ācarissāmi sobhane;",
  "atk-s0513a33:858": "Ariyācaritaṁ sukosale, arahanto me manāpāva passitu’’nti. – gāthamāha;",
  "atk-s0513a33:859_0": "Tattha vaṭumanti maggaṁ. Ariyācaritanti ariyehi buddhādīhi āciṇṇaṁ. Sukosaleti sobhane",
  "atk-s0513a33:859_1": "kosalarañño dhīteti attho. Arahantoti kilesehi ārakattā, arānañca arīnañca hatattā,",
  "atk-s0513a33:859_2": "paccayānaṁ arahattā evaṁladdhanāmā paccekabuddhā. Idaṁ vuttaṁ hoti – bhadde, kosalarājadhīte",
  "atk-s0513a33:859_3": "so ahaṁ ‘‘dānaṁ me dinna’’nti tittiṁ akatvā punappunaṁ tadeva ariyācaritaṁ dānamaggaṁ",
  "atk-s0513a33:859_4": "ācarissāmi. Mayhañhi aggadakkhiṇeyyattā arahanto manāpadassanā, cīvarādīni dātukāmatāya",
  "atk-s0513a33:859_5": "teyeva passituṁ icchāmīti.",
  "atk-s0513a33:860_0": "Evañca pana vatvā rājā deviyā sampattiṁ oloketvā ‘‘bhadde, mayā tāva purimabhave",
  "atk-s0513a33:860_1": "attano kusalakammaṁ vitthāretvā kathitaṁ, imāsaṁ pana nārīnaṁ majjhe rūpena vā līḷāvilāsena",
  "atk-s0513a33:860_2": "vā tayā sadisī ekāpi natthi, sā tvaṁ kiṁ kammaṁ katvā imaṁ sampattiṁ paṭilabhī’’ti",
  "atk-s0513a33:860_3": "pucchanto puna gāthamāha –",
  "atk-s0513a33:861": "151.",
  "atk-s0513a33:862": " ‘‘Devī viya accharūpamā, majjhe nārigaṇassa sobhasi;",
  "atk-s0513a33:863": "Kiṁ kammamakāsi bhaddakaṁ, kenāsi vaṇṇavatī sukosale’’ti.",
  "atk-s0513a33:864_0": "Tassattho – bhadde sukosale kosalarañño sudhīte tvaṁ rūpasampattiyā accharūpamā tidasapure",
  "atk-s0513a33:864_1": "sakkassa devarañño aññatarā devadhītā viya imassa nārīgaṇassa majjhe sobhasi, pubbe",
  "atk-s0513a33:864_2": "kiṁ nāma bhaddakaṁ kalyāṇakammaṁ akāsi, kenāsi kāraṇena evaṁ vaṇṇavatī jātāti.",
  "atk-s0513a33:865": "Athassa sā purimabhave kalyāṇakammaṁ kathentī sesagāthādvayamāha –",
  "atk-s0513a33:866": "152.",
  "atk-s0513a33:867": " ‘‘Ambaṭṭhakulassa khattiya, dāsyāhaṁ parapesiyā ahuṁ;",
  "atk-s0513a33:868": "Saññatā ca dhammajīvinī, sīlavatī ca apāpadassanā.",
  "atk-s0513a33:869": "153.",
  "atk-s0513a33:870": " ‘‘Uddhaṭabhattaṁ ahaṁ tadā, caramānassa adāsiṁ bhikkhuno;",
  "atk-s0513a33:871": "Vittā sumanā sayaṁ ahaṁ, tassa kammassa phalaṁ mamedisa’’nti.",
  "atk-s0513a33:872": "Sāpi kira jātissarāva ahosi, tasmā attano jātissarañāṇena paricchinditvāva kathesi.",
  "atk-s0513a33:873_0": "Tattha ambaṭṭhakulassāti kuṭumbiyakulassa. Dāsyāhanti dāsī ahaṁ, ‘‘dāsāha’’ntipi",
  "atk-s0513a33:873_1": "pāṭho. Parapesiyāti parehi tassa tassa kiccassa karaṇatthāya pesitabbā pesanakārikā.",
  "atk-s0513a33:873_2": "Saññatāti dāsiyo nāma dussīlā honti, ahaṁ pana tīhi dvārehi saññatā sīlasampannā.",
  "atk-s0513a33:873_3": "Dhammajīvinīti paravañcanādīni akatvā dhammena samena pavattitajīvikā. Sīlavatīti",
  "atk-s0513a33:873_4": "ācārasampannā guṇavatī. Apāpadassanāti kalyāṇadassanā piyadhammā.",
  "atk-s0513a33:874_0": "Uddhaṭabhattanti attano pattakoṭṭhāsavasena uddharitvā laddhabhāgabhattaṁ. Bhikkhunoti",
  "atk-s0513a33:874_1": "bhinnakilesassa paccekabuddhassa. Vittā sumanāti tuṭṭhā somanassajātā kammaphalaṁ",
  "atk-s0513a33:874_2": "saddahantī. Tassa kammassāti tassa ekabhikkhādānakammassa. Idaṁ vuttaṁ hoti – ahaṁ,",
  "atk-s0513a33:874_3": "mahārāja, pubbe sāvatthiyaṁ aññatarassa kuṭumbiyakulassa dāsī hutvā attano laddhabhāgabhattaṁ",
  "atk-s0513a33:874_4": "ādāya nikkhamantī ekaṁ paccekabuddhaṁ piṇḍāya carantaṁ disvā attano taṇhaṁ milāpetvā",
  "atk-s0513a33:874_5": "saññatādiguṇasampannā kammaphalaṁ saddahantī tassa taṁ bhattaṁ adāsiṁ, sāhaṁ yāvatāyukaṁ",
  "atk-s0513a33:874_6": "ṭhatvā kālaṁ katvā tattha sāvatthiyaṁ kosalarañño aggamahesiyā kucchimhi nibbattitvā",
  "atk-s0513a33:874_7": "idāni tava pāde paricaramānā evarūpaṁ sampattiṁ anubhavāmi, tassa mama kammassa idamīdisaṁ",
  "atk-s0513a33:874_8": "phalanti. Tattha guṇasampannānaṁ dinnadānassa mahapphalabhāvadassanatthaṁ –",
  "atk-s0513a33:875": "‘‘Aggato ve pasannāna’’nti (itivu. 90) ca.",
  "atk-s0513a33:876": "‘‘Esa devamanussānaṁ, sabbakāmadado nidhī’’ti (khu. pā. 8.10) ca. –",
  "atk-s0513a33:877": "Ādigāthā vitthāretabbā.",
  "atk-s0513a33:878_0": "Iti te ubhopi attano purimakammaṁ vitthārato kathetvā tato paṭṭhāya catūsu nagaradvāresu",
  "atk-s0513a33:878_1": "nagaramajjhe nivesanadvāreti cha dānasālāyo kāretvā sakalajambudīpaṁ unnaṅgalaṁ katvā",
  "atk-s0513a33:878_2": "mahādānaṁ pavattetvā sīlaṁ rakkhitvā uposathakammaṁ katvā jīvitapariyosāne saggaparāyaṇā ahesuṁ.",
  "atk-s0513a33:879": "Satthā imaṁ dhammadesanaṁ āharitvā jātakaṁ samodhānesi – ‘‘tadā devī rāhulamātā ahosi, rājā pana ahameva ahosi’’nti.",
  "atk-s0513a33:880": "Kummāsapiṇḍijātakavaṇṇanā dasamā.",
  "atk-s0513a33:882": " [416] 11. Parantapajātakavaṇṇanā",
  "atk-s0513a33:883_0": "Āgamissatime pāpanti idaṁ satthā veḷuvane viharanto devadattassa vadhāya parisakkanaṁ",
  "atk-s0513a33:883_1": "ārabbha kathesi. Tadā hi dhammasabhāyaṁ kathaṁ samuṭṭhāpesuṁ ‘‘āvuso, devadatto tathāgatassa",
  "atk-s0513a33:883_2": "māraṇatthameva parisakkati, dhanuggahe payojesi, silaṁ pavijjhi, nāḷāgiriṁ vissajjāpesi,",
  "atk-s0513a33:883_3": "tathāgatassa vināsatthameva upāyaṁ karotī’’ti. Satthā āgantvā ‘‘kāya nuttha, bhikkhave,",
  "atk-s0513a33:883_4": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave,",
  "atk-s0513a33:883_5": "idāneva, pubbepesa mama vadhāya parisakki, tāsamattampi pana kātuṁ asakkonto attanāva",
  "atk-s0513a33:883_6": "dukkhaṁ anubhosī’’ti vatvā atītaṁ āhari.",
  "atk-s0513a33:884_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi",
  "atk-s0513a33:884_1": "nibbattitvā vayappatto takkasilāyaṁ sabbasippāni sikkhi, sabbarutajānanamantaṁ uggaṇhi.",
  "atk-s0513a33:884_2": "So ācariyassa anuyogaṁ datvā bārāṇasiṁ paccāgacchi, pitā taṁ oparajje ṭhapesi. Kiñcāpi",
  "atk-s0513a33:884_3": "oparajje ṭhapeti, mārāpetukāmo pana naṁ hutvā daṭṭhumpi na icchi. Athekā siṅgālī",
  "atk-s0513a33:884_4": "dve potake gahetvā rattiṁ manussesu paṭisallīnesu niddhamanena nagaraṁ pāvisi. Bodhisattassa",
  "atk-s0513a33:884_5": "ca pāsāde sayanagabbhassa avidūre ekā sālā atthi, tattheko addhikamanusso upāhanā",
  "atk-s0513a33:884_6": "omuñcitvā pādamūle bhūmiyaṁ ṭhapetvā ekasmiṁ phalake nipajji, na tāva niddāyati.",
  "atk-s0513a33:884_7": "Tadā siṅgāliyā potakā chātā viraviṁsu. Atha tesaṁ mātā ‘‘tātā, mā saddaṁ karittha,",
  "atk-s0513a33:884_8": "etissā sālāya eko manusso upāhanā omuñcitvā bhūmiyaṁ ṭhapetvā phalake nipanno na",
  "atk-s0513a33:884_9": "tāva niddāyati, etassa niddāyanakāle etā upāhanā āharitvā tumhe khādāpessāmī’’ti",
  "atk-s0513a33:884_10": "attano bhāsāya āha. Bodhisatto mantānubhāvena tassā bhāsaṁ jānitvā sayanagabbhā nikkhamma",
  "atk-s0513a33:884_11": "vātapānaṁ vivaritvā ‘‘ko etthā’’ti āha. ‘‘Ahaṁ, deva, addhikamanusso’’ti. ‘‘Upāhanā",
  "atk-s0513a33:884_12": "te kuhi’’nti? ‘‘Bhūmiyaṁ, devā’’ti. ‘‘Ukkhitvā olambetvā ṭhapehī’’ti. Taṁ sutvā siṅgālī",
  "atk-s0513a33:884_13": "bodhisattassa kujjhi.",
  "atk-s0513a33:885_0": "Puna ekadivasaṁ sā tatheva nagaraṁ pāvisi. Tadā ceko mattamanusso ‘‘pānīyaṁ pivissāmī’’ti",
  "atk-s0513a33:885_1": "pokkharaṇiṁ otaranto patitvā nimuggo nirassāso mari. Nivatthā panassa dve sāṭakā",
  "atk-s0513a33:885_2": "nivāsanantare kahāpaṇasahassaṁ aṅguliyā ca muddikā atthi. Tadāpi sā puttake ‘‘chātamhā,",
  "atk-s0513a33:885_3": "ammā’’ti viravante ‘‘tātā, mā saddaṁ karittha, etissā pokkharaṇiyā manusso mato,",
  "atk-s0513a33:885_4": "tassa idañcidañca atthi, so pana maritvā sopāneyeva nipanno, tumhe etaṁ manussaṁ",
  "atk-s0513a33:885_5": "khādāpessāmī’’ti āha. Bodhisatto taṁ sutvā vātapānaṁ vivaritvā ‘‘sālāya ko atthī’’ti",
  "atk-s0513a33:885_6": "vatvā ekenuṭṭhāya ‘‘ahaṁ, devā’’ti vutte ‘‘gaccha etissā pokkharaṇiyā matamanussassa",
  "atk-s0513a33:885_7": "sāṭake ca kahāpaṇasahassañca aṅgulimuddikañca gahetvā sarīramassa yathā na uṭṭhahati,",
  "atk-s0513a33:885_8": "evaṁ udake osīdāpehī’’ti āha. So tathā akāsi. Sā punapi kujjhitvā ‘‘purimadivase",
  "atk-s0513a33:885_9": "tāva me puttakānaṁ upāhanā khādituṁ na adāsi, ajja matamanussaṁ khādituṁ na deti,",
  "atk-s0513a33:885_10": "hotu, ito dāni tatiyadivase eko sapattarājā āgantvā nagaraṁ parikkhipissati. Atha",
  "atk-s0513a33:885_11": "naṁ pitā yuddhatthāya pesessati, tatra te sīsaṁ chindissanti, atha te galalohitaṁ",
  "atk-s0513a33:885_12": "pivitvā veraṁ muñcissāmi. Tvaṁ mayā saddhiṁ veraṁ bandhasi, jānissāmī’’ti viravitvā",
  "atk-s0513a33:885_13": "bodhisattaṁ tajjetvā puttake gahetvā nikkhamati.",
  "atk-s0513a33:886_0": "Tatiyadivase eko sapattarājā āgantvā nagaraṁ parivāresi. Rājā bodhisattaṁ ‘‘gaccha,",
  "atk-s0513a33:886_1": "tāta, tena saddhiṁ yujjhā’’ti āha. ‘‘Mayā, deva, ekaṁ diṭṭhaṁ atthi, gantuṁ na visahāmi,",
  "atk-s0513a33:886_2": "jīvitantarāyaṁ bhāyāmī’’ti. ‘‘Mayhaṁ tayi mate vā amate vā kiṁ, gacchāheva tva’’nti?",
  "atk-s0513a33:886_3": "So ‘‘sādhu, devā’’ti mahāsatto parisaṁ gahetvā sapattarañño ṭhitadvārena anikkhamitvā",
  "atk-s0513a33:886_4": "aññaṁ dvāraṁ vivaritvā nikkhami. Tasmiṁ gacchante sakalanagaraṁ tucchaṁ viya ahosi.",
  "atk-s0513a33:886_5": "Sabbe teneva saddhiṁ nikkhamiṁsu. So ekasmiṁ sabhāgaṭṭhāne khandhāvāraṁ nivāsetvā",
  "atk-s0513a33:886_6": "acchi. Rājā cintesi ‘‘uparājā nagaraṁ tucchaṁ katvā balaṁ gahetvā palāyi, sapattarājāpi",
  "atk-s0513a33:886_7": "nagaraṁ parivāretvā ṭhito, idāni mayhaṁ jīvitaṁ natthī’’ti. So ‘‘jīvitaṁ rakkhissāmī’’ti",
  "atk-s0513a33:886_8": "deviñca purohitañca parantapaṁ nāmekaṁ pādamūlikañca dāsaṁ gahetvā rattibhāge aññātakavesena",
  "atk-s0513a33:886_9": "palāyitvā araññaṁ pāvisi. Bodhisatto tassa palātabhāvaṁ ñatvā nagaraṁ pavisitvā yuddhaṁ",
  "atk-s0513a33:886_10": "katvā sapattaṁ palāpetvā rajjaṁ gaṇhi. Pitāpissa ekasmiṁ nadītīre paṇṇasālaṁ kāretvā",
  "atk-s0513a33:886_11": "phalāphalena yāpento vasi. Rājā ca purohito ca phalāphalatthāya gacchanti. Parantapadāso",
  "atk-s0513a33:886_12": "deviyā saddhiṁ paṇṇasālāyameva hoti. Tatrāpi rājānaṁ paṭicca deviyā kucchismiṁ gabbho",
  "atk-s0513a33:886_13": "patiṭṭhāsi. Sā abhiṇhasaṁsaggavasena parantapena saddhiṁ aticari. Sā ekadivasaṁ parantapaṁ",
  "atk-s0513a33:886_14": "āha ‘‘raññā ñāte neva tava, na mayhaṁ jīvitaṁ atthi, tasmā mārehi na’’nti. ‘‘Kathaṁ",
  "atk-s0513a33:886_15": "māremī’’ti? Esa taṁ khaggañca nhānasāṭakañca gāhāpetvā nhāyituṁ gacchati, tatrassa",
  "atk-s0513a33:886_16": "nhānaṭṭhāne pamādaṁ ñatvā khaggena sīsaṁ chinditvā sarīraṁ khaṇḍākhaṇḍikaṁ katvā",
  "atk-s0513a33:886_17": "bhūmiyaṁ nikhaṇāhīti. So ‘‘sādhū’’ti sampaṭicchi.",
  "atk-s0513a33:887_0": "Athekadivasaṁ purohitoyeva phalāphalatthāya gantvā avidūre rañño nhānatitthasāmante",
  "atk-s0513a33:887_1": "ekaṁ rukkhaṁ āruyha phalāphalaṁ gaṇhāti. Rājā ‘‘nhāyissāmī’’ti parantapaṁ khaggañca",
  "atk-s0513a33:887_2": "nhānasāṭakañca gāhāpetvā nadītīraṁ agamāsi. Tattha naṁ nhānakāle pamādamāpannaṁ ‘‘māressāmī’’ti",
  "atk-s0513a33:887_3": "parantapo gīvāya gahetvā khaggaṁ ukkhipi. So maraṇabhayena viravi. Purohito taṁ saddaṁ",
  "atk-s0513a33:887_4": "sutvā olokento parantapaṁ rājānaṁ mārentaṁ disvā bhītatasito sākhaṁ vissajjetvā rukkhato",
  "atk-s0513a33:887_5": "oruyha ekaṁ gumbaṁ pavisitvā nilīyi. Parantapo tassa sākhāvissajjanasaddaṁ sutvā",
  "atk-s0513a33:887_6": "rājānaṁ māretvā bhūmiyaṁ khaṇitvā ‘‘imasmiṁ ṭhāne sākhāvissajjanasaddo ahosi, ko",
  "atk-s0513a33:887_7": "nu kho etthā’’ti vicinanto kañci adisvā nhatvā gato. Tassa gatakāle purohito nisinnaṭṭhānā",
  "atk-s0513a33:887_8": "nikkhamitvā rañño sarīraṁ khaṇḍākhaṇḍikaṁ chinditvā āvāṭe nikhātabhāvaṁ ñatvā nhatvā",
  "atk-s0513a33:887_9": "attano vadhabhayena andhavesaṁ gahetvā paṇṇasālaṁ agamāsi. Taṁ disvā parantapo ‘‘kiṁ",
  "atk-s0513a33:887_10": "te, brāhmaṇa, kata’’nti āha. So ajānanto viya ‘‘deva, akkhīni me nāsetvā āgatomhi,",
  "atk-s0513a33:887_11": "ussannāsīvise araññe ekasmiṁ vammikapasse aṭṭhāsiṁ, tatrekena āsīvisena nāsavāto",
  "atk-s0513a33:887_12": "vissaṭṭho me bhavissatī’’ti āha. Parantapo ‘‘na maṁ sañjānāti, ‘devā’ti vadati, samassāsessāmi",
  "atk-s0513a33:887_13": "na’’nti cintetvā ‘‘brāhmaṇa, mā cintayi, ahaṁ taṁ paṭijaggissāmī’’ti assāsetvā phalāphalaṁ",
  "atk-s0513a33:887_14": "datvā santappesi. Tato paṭṭhāya parantapadāso phalāphalaṁ āhari, devīpi puttaṁ vijāyi.",
  "atk-s0513a33:887_15": "Sā putte vaḍḍhante ekadivasaṁ paccūsasamaye sukhanisinnā saṇikaṁ parantapadāsaṁ etadavoca",
  "atk-s0513a33:887_16": "‘‘tvaṁ rājānaṁ mārento kenaci diṭṭho’’ti. ‘‘Na maṁ koci addasa, sākhāvissajjanasaddaṁ",
  "atk-s0513a33:887_17": "pana assosiṁ, tassā sākhāya manussena vā tiracchānena vā vissaṭṭhabhāvaṁ na jānāmi,",
  "atk-s0513a33:887_18": "yadā kadāci pana me bhayaṁ āgacchantaṁ sākhāvissaṭṭhaṭṭhānato āgamissatī’’ti tāya",
  "atk-s0513a33:887_19": "saddhiṁ sallapanto paṭhamaṁ gāthamāha –",
  "atk-s0513a33:888": "154.",
  "atk-s0513a33:889": " ‘‘Āgamissati me pāpaṁ, āgamissati me bhayaṁ;",
  "atk-s0513a33:890": "Tadā hi calitā sākhā, manussena migena vā’’ti.",
  "atk-s0513a33:891_0": "Tattha pāpanti lāmakaṁ aniṭṭhaṁ akantaṁ. Bhayanti cittutrāsabhayampi me āgamissati,",
  "atk-s0513a33:891_1": "na sakkā nāgantuṁ. Kiṁkāraṇā? Tadā hi calitā sākhā manussena migena vāti na paññāyati,",
  "atk-s0513a33:891_2": "tasmā tato maṁ bhayaṁ āgamissati.",
  "atk-s0513a33:892_0": "Te ‘‘purohito niddāyatī’’ti maññiṁsu. So pana aniddāyamānova tesaṁ kathaṁ assosi.",
  "atk-s0513a33:892_1": "Athekadivasaṁ purohito parantapadāse phalāphalatthāya gate attano brāhmaṇiṁ saritvā",
  "atk-s0513a33:892_2": "vilapanto dutiyaṁ gāthamāha –",
  "atk-s0513a33:893": "155.",
  "atk-s0513a33:894": " ‘‘Bhīruyā nūna me kāmo, avidūre vasantiyā;",
  "atk-s0513a33:895": "Karissati kisaṁ paṇḍuṁ, sāva sākhā parantapa’’nti.",
  "atk-s0513a33:896_0": "Tattha bhīruyāti itthī ca nāma appamattakenāpi bhāyati, tasmā ‘‘bhīrū’’ti vuccati.",
  "atk-s0513a33:896_1": "Avidūreti nātidūre ito katipayayojanamatthake vasantiyā bhīruyā mayhaṁ brāhmaṇiyā",
  "atk-s0513a33:896_2": "yo mama kāmo uppanno, so nūna maṁ kisañca paṇḍuñca karissatīti dasseti. ‘‘Sāva sākhā’’ti",
  "atk-s0513a33:896_3": "iminā pana opammaṁ dasseti, yathā sākhā parantapaṁ kisaṁ paṇḍuṁ karoti, evanti attho.",
  "atk-s0513a33:897_0": "Iti brāhmaṇo gāthameva vadati, atthaṁ pana na katheti, tasmā imāya gāthāya kiccaṁ",
  "atk-s0513a33:897_1": "deviyā apākaṭaṁ. Atha naṁ ‘‘kiṁ kathesi brāhmaṇā’’ti āha. Sopi ‘‘sallakkhitaṁ me’’ti",
  "atk-s0513a33:897_2": "vatvā puna ekadivasaṁ tatiyaṁ gāthamāha –",
  "atk-s0513a33:898": "156.",
  "atk-s0513a33:899": " ‘‘Socayissati maṁ kantā, gāme vasamaninditā;",
  "atk-s0513a33:900": "Karissati kisaṁ paṇḍuṁ, sāva sākhā parantapa’’nti.",
  "atk-s0513a33:901": "Tattha socayissatīti sokuppādanena sukkhāpessati. Kantāti iṭṭhabhariyā. Gāme vasanti bārāṇasiyaṁ vasantīti adhippāyo. Aninditāti agarahitā uttamarūpadharā.",
  "atk-s0513a33:902": "Punekadivasaṁ catutthaṁ gāthamāha –",
  "atk-s0513a33:903": "157.",
  "atk-s0513a33:904": " ‘‘Tayā maṁ asitāpaṅgi, sitāni bhaṇitāni ca;",
  "atk-s0513a33:905": "Kisaṁ paṇḍuṁ karissanti, sāva sākhā parantapa’’nti.",
  "atk-s0513a33:906_0": "Tattha tayā maṁ asitāpaṅgīti tayā maṁ asitā apaṅgi. Idaṁ vuttaṁ hoti – bhadde, akkhikoṭito",
  "atk-s0513a33:906_1": "añjanasalākāya nīharitvā abhisaṅkhataasitāpaṅgi tayā pavattitāni mandahasitāni ca",
  "atk-s0513a33:906_2": "madhurabhāsitāni ca maṁ sā vissaṭṭhasākhā viravamānā parantapaṁ viya kisaṁ paṇḍuṁ",
  "atk-s0513a33:906_3": "karissatīti. Pa-kārassa va-kāraṁ katvā ‘‘vaṅgī’’tipi pāṭhoyeva.",
  "atk-s0513a33:907_0": "Aparabhāge kumāro vayappatto ahosi soḷasavassuddesiko. Atha naṁ brāhmaṇo yaṭṭhikoṭiṁ",
  "atk-s0513a33:907_1": "gāhāpetvā nhānatitthaṁ gantvā akkhīni ummīletvā olokesi. Kumāro ‘‘nanu tvaṁ brāhmaṇa,",
  "atk-s0513a33:907_2": "andho’’ti āha. So ‘‘nāhaṁ andho, iminā me upāyena jīvitaṁ rakkhāmī’’ti vatvā ‘‘tava",
  "atk-s0513a33:907_3": "pitaraṁ jānāsī’’ti āha. ‘‘Ayaṁ me pitā’’ti vutte ‘‘nāyaṁ tava pitā, pitā pana te",
  "atk-s0513a33:907_4": "bārāṇasirājā, ayaṁ tumhākaṁ dāso, so mātari te vippaṭipajjitvā imasmiṁ ṭhāne tava",
  "atk-s0513a33:907_5": "pitaraṁ māretvā nikhaṇī’’ti aṭṭhīni nīharitvā dassesi. Kumārassa balavakodho uppajji.",
  "atk-s0513a33:907_6": "Atha naṁ ‘‘idāni kiṁ karomī’’ti pucchi. ‘‘Yaṁ te ismiṁyeva titthe pitu tena kataṁ,",
  "atk-s0513a33:907_7": "taṁ karohī’’ti sabbaṁ pavattiṁ ācikkhitvā kumāraṁ katipāhaṁ tharugaṇhanaṁ sikkhāpesi.",
  "atk-s0513a33:907_8": "Athekadivasaṁ kumāro khaggañca nhānasāṭakañca gahetvā ‘‘nhāyituṁ gacchāma, tātā’’ti",
  "atk-s0513a33:907_9": "āha. Parantapo ‘‘sādhū’’ti tena saddhiṁ gato. Athassa nhāyituṁ otiṇṇakāle dakkhiṇahatthena",
  "atk-s0513a33:907_10": "asiṁ, vāmahatthena cūḷaṁ gahetvā ‘‘tvaṁ kira imasmiṁyeva titthe mama pitaraṁ cūḷāya",
  "atk-s0513a33:907_11": "gahetvā viravantaṁ māresi, ahampi taṁ tatheva karissāmī’’ti āha. So maraṇabhayabhīto",
  "atk-s0513a33:907_12": "paridevamāno dve gāthā abhāsi –",
  "atk-s0513a33:908": "158.",
  "atk-s0513a33:909": " ‘‘Āgamā nūna so saddo, asaṁsi nūna so tava;",
  "atk-s0513a33:910": "Akkhātaṁ nūna taṁ tena, yo taṁ sākhamakampayi.",
  "atk-s0513a33:911": "159.",
  "atk-s0513a33:912": " ‘‘Idaṁ kho taṁ samāgamma, mama bālassa cintitaṁ;",
  "atk-s0513a33:913": "Tadā hi calitā sākhā, manussena migena vā’’ti.",
  "atk-s0513a33:914_0": "Tattha āgamāti so sākhasaddo nūna taṁ āgato sampatto. Asaṁsi nūna so tavāti so saddo",
  "atk-s0513a33:914_1": "tava ārocesi maññe. Akkhātaṁ nūna taṁ tenāti yo satto tadā taṁ sākhaṁ akampayi, tena",
  "atk-s0513a33:914_2": "‘‘evaṁ te pitā mārito’’ti nūna taṁ kāraṇaṁ akkhātaṁ. Samāgammāti saṅgamma, samāgatanti",
  "atk-s0513a33:914_3": "attho. Yaṁ mama bālassa ‘‘tadā calitā sākhā manussena migena vā, tato me bhayaṁ uppajjissatī’’ti",
  "atk-s0513a33:914_4": "cintitaṁ parivitakkitaṁ ahosi, idaṁ tayā saddhiṁ samāgatanti vuttaṁ hoti.",
  "atk-s0513a33:915": "Tato kumāro osānagāthamāha –",
  "atk-s0513a33:916": "160.",
  "atk-s0513a33:917": " ‘‘Tatheva tvaṁ avedesi, avañci pitaraṁ mama;",
  "atk-s0513a33:918": "Hantvā sākhāhi chādento, āgamissati me bhaya’’nti.",
  "atk-s0513a33:919_0": "Tattha tatheva tvaṁ avedesīti tatheva tvaṁ aññāsi. Avañci pitaraṁ mamāti tvaṁ mama",
  "atk-s0513a33:919_1": "pitaraṁ ‘‘nhāyituṁ gacchāmā’’ti vissāsetvā nhāyantaṁ māretvā khaṇḍākhaṇḍikaṁ chinditvā",
  "atk-s0513a33:919_2": "nikhaṇitvā ‘‘sace koci jānissati, mayhampi evarūpaṁ bhayaṁ āgacchissatī’’ti vañcesi,",
  "atk-s0513a33:919_3": "idaṁ kho pana maraṇabhayaṁ idāni tavāgatanti.",
  "atk-s0513a33:920_0": "Iti taṁ vatvā tattheva jīvitakkhayaṁ pāpetvā nikhaṇitvā sākhāhi paṭicchādetvā khaggaṁ",
  "atk-s0513a33:920_1": "dhovitvā nhatvā paṇṇasālaṁ gantvā tassa māritabhāvaṁ purohitassa kathetvā mātaraṁ",
  "atk-s0513a33:920_2": "paribhāsitvā ‘‘idha kiṁ karissāmā’’ti tayo janā bārāṇasimeva agamaṁsu. Bodhisatto",
  "atk-s0513a33:920_3": "kaniṭṭhassa oparajjaṁ datvā dānādīni puññāni katvā saggapadaṁ pūresi.",
  "atk-s0513a33:921": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi – ‘‘tadā piturājā devadatto ahosi, purohito ānando, puttarājā pana ahameva ahosi’’nti.",
  "atk-s0513a33:922": "Parantapajātakavaṇṇanā ekādasamā.",
  "atk-s0513a33:923": "Gandhāravaggo dutiyo.",
  "atk-s0513a33:924": "Jātakuddānaṁ –",
  "atk-s0513a33:925": "Kukku manoja sutano, gijjha dabbhapuppha paṇṇako;",
  "atk-s0513a33:926": "Sattubhasta aṭṭhiseno, kapi bakabrahmā dasa.",
  "atk-s0513a33:927": "Gandhāro mahākapi ca, kumbhakāro daḷhadhammo;",
  "atk-s0513a33:928": "Somadatto susīmo ca, koṭasimbali dhūmakārī;",
  "atk-s0513a33:929": "Jāgaro kummāsapiṇḍo, parantapā ekādasa.",
  "atk-s0513a33:930": "Sattakanipātavaṇṇanā niṭṭhitā."
}