{
  "anya-e0811n3:0": "4. Atthālaṅkārāvabodha-catutthapariccheda",
  "anya-e0811n3:1": "164.",
  "anya-e0811n3:2": "Atthālaṅkārasahitā, saguṇā bandhapaddhati;",
  "anya-e0811n3:3": "Accantakantā kantā yato accantakantā (ka.) va vuccante te tato’dhunā.",
  "anya-e0811n3:4": "165.",
  "anya-e0811n3:5": "Sabhāva, vaṅkavuttīnaṁ, bhedā dvidhā alaṁkriyā;",
  "anya-e0811n3:6": "Paṭhamā tattha vatthūnaṁ, nānāvatthā’vibhāvinī.",
  "anya-e0811n3:7": "Yathā",
  "anya-e0811n3:8": "166.",
  "anya-e0811n3:9": "Līlā vikanti subhago, disā thira vilokano;",
  "anya-e0811n3:10": "Bodhisattaṅkuro bhāsaṁ, viroci vāca māsabhiṁ.",
  "anya-e0811n3:11": "167.",
  "anya-e0811n3:12": "Vutti vatthusabhāvassa, yā’ññathā sā’parā bhave;",
  "anya-e0811n3:13": "Tassā’nantavikappattā, hoti bījo’padassanaṁ.",
  "anya-e0811n3:14": "Vaṅkavutti atthālaṅkāra",
  "anya-e0811n3:15": "Uddesa",
  "anya-e0811n3:16": "168.",
  "anya-e0811n3:17": "Tatthā’tisaya, upamā, rūpakā, vutti, dīpakaṁ,;",
  "anya-e0811n3:18": "Akkhepo, tthantaranyāso, byatireko, vibhāvanā.",
  "anya-e0811n3:19": "169.",
  "anya-e0811n3:20": "Hetu, kkamo, piyataraṁ, samāsa, parikappanā;",
  "anya-e0811n3:21": "Samāhitaṁ, pariyāya, vutti, byājopavaṇṇanaṁ.",
  "anya-e0811n3:22": "170.",
  "anya-e0811n3:23": "Visesa, ruḷhāhaṅkārā, sileso, tulyayogitā;",
  "anya-e0811n3:24": "Nidassanaṁ, mahantattaṁ, vañcanā, ppakatatthuti,.",
  "anya-e0811n3:25": "171.",
  "anya-e0811n3:26": "Ekāvali, aññamaññaṁ, sahavutti, virodhitā;",
  "anya-e0811n3:27": "Parivutti, bbhamo, bhāvo, missa, māsī, rasī, iti.",
  "anya-e0811n3:28": "172.",
  "anya-e0811n3:29": "Ete bhedā samuddiṭṭhā, bhāvo jīvita muccate;",
  "anya-e0811n3:30": "Vaṅkavuttīsu posesi, sileso tu siriṁ paraṁ.",
  "anya-e0811n3:31": "Niddesa",
  "anya-e0811n3:32": "173.",
  "anya-e0811n3:33": "Pakāsakā visesassa, siyā’tisayavutti yā;",
  "anya-e0811n3:34": "Lokā’tikkantavisayā, lokiyā,ti ca sā dvidhā.",
  "anya-e0811n3:35": "174.",
  "anya-e0811n3:36": "Lokiyātisayasse’te,",
  "anya-e0811n3:37": "Bhedā ye jātiādayo;",
  "anya-e0811n3:38": "Paṭipādīyate tva’jja, lokātikkantagocarā.",
  "anya-e0811n3:39": "175.",
  "anya-e0811n3:40": "Pivanti dehakantī ye, nettañjalipuṭena te;",
  "anya-e0811n3:41": "Nā’laṁ hantuṁ jine’saṁ tvaṁ, taṇhaṁ taṇhāharopi kiṁ?",
  "anya-e0811n3:42": "176.",
  "anya-e0811n3:43": "Upamāno’pameyyānaṁ, sadhammattaṁ siyo’pamā;",
  "anya-e0811n3:44": "Sadda, tthagammā, vākyattha, visayā,ti ca sā bhidhā.",
  "anya-e0811n3:45": "177.",
  "anya-e0811n3:46": "Samāsa, paccaye, vā’dī, saddā tesaṁ vasā tidhā;",
  "anya-e0811n3:47": "Saddagammā samāsena, munindo candimā’nano.",
  "anya-e0811n3:48": "178.",
  "anya-e0811n3:49": "Āyādī paccayā tehi, vadanaṁ paṅkajāyate;",
  "anya-e0811n3:50": "Munindanayana dvandaṁ, nīluppaladalīyati.",
  "anya-e0811n3:51": "179.",
  "anya-e0811n3:52": "Ivādī iva, vā, tulya, samāna, nibha, sannibhā;",
  "anya-e0811n3:53": "Yathā, saṅkāsa, tulita, ppakāsa, patirūpakā.",
  "anya-e0811n3:54": "180.",
  "anya-e0811n3:55": "Sarī, sarikkha, saṁvādī, virodhi, sadisā, viya;",
  "anya-e0811n3:56": "Paṭipakkha, paccanīkā, sapakkho, pamito, pamā.",
  "anya-e0811n3:57": "181.",
  "anya-e0811n3:58": "Paṭibimba, paṭicchanna, sarūpa, sama, samitā;",
  "anya-e0811n3:59": "Savaṇṇā, bhā, paṭinidhi, sadhammā, di salakkhaṇā.",
  "anya-e0811n3:60": "182.",
  "anya-e0811n3:61": "Jayatya, kkosati, hasati, patigajjati, dūbhati;",
  "anya-e0811n3:62": "Usūyatya, vajānāti, nindati, ssati, rundhati.",
  "anya-e0811n3:63": "183.",
  "anya-e0811n3:64": "Tassa coreti sobhaggaṁ, tassa kantiṁ vilumpati;",
  "anya-e0811n3:65": "Tena saddhiṁ vivadati, tulyaṁ tenā’dhirohati.",
  "anya-e0811n3:66": "184.",
  "anya-e0811n3:67": "Kacchaṁ vigāhate, tassa, ta manvetya, nubandhati;",
  "anya-e0811n3:68": "Taṁsīlaṁ, taṁnisedheti, tassa cā’nukaroti, me.",
  "anya-e0811n3:69": "185.",
  "anya-e0811n3:70": "Upamāno’pameyyānaṁ, sadhammattaṁ vibhāvibhi;",
  "anya-e0811n3:71": "Imehi upamābhedā, keci niyyanti sampati.",
  "anya-e0811n3:72": "186.",
  "anya-e0811n3:73": "Vikāsipadumaṁ’vā’ti, sundaraṁ sugatā’nanaṁ;",
  "anya-e0811n3:74": "Iti dhammopamā nāma, tulyadhammanidassanā.",
  "anya-e0811n3:75": "187.",
  "anya-e0811n3:76": "Dhammahīnā “mukha’mbhoja, sadisaṁ munino”iti;",
  "anya-e0811n3:77": "Viparīto’pamā “tulya, mānanena’mbujaṁ tava”.",
  "anya-e0811n3:78": "188.",
  "anya-e0811n3:79": "Tavā’nana’miva’mbhojaṁ, ambhoja’miva te mukhaṁ;",
  "anya-e0811n3:80": "Aññamaññopamā sā’yaṁ, aññamaññopamānato.",
  "anya-e0811n3:81": "189.",
  "anya-e0811n3:82": "“Yadi kiñci bhave’mbhojaṁ, locana’bbhamuvibbhamaṁ;",
  "anya-e0811n3:83": "Dhāretuṁ mukhasobhaṁ taṁ, tave”ti abbhutopamā.",
  "anya-e0811n3:84": "190.",
  "anya-e0811n3:85": "“Sugandhi sobhā sambandhī, sisiraṁ’su virodhi ca;",
  "anya-e0811n3:86": "Mukhaṁ tava’mbujaṁve’ti”, sā silesopamā matā.",
  "anya-e0811n3:87": "191.",
  "anya-e0811n3:88": "Sarūpasaddavāccattā, sā santānopamā yathā;",
  "anya-e0811n3:89": "Bālā’vu’yyānamālā’yaṁ, sā’lakā’nanasobhinī.",
  "anya-e0811n3:90": "192.",
  "anya-e0811n3:91": "Khayī cando, bahurajaṁ, padumaṁ, tehi te mukhaṁ;",
  "anya-e0811n3:92": "Samānampi samukkaṁsi, tya’yaṁ nindopamā matā.",
  "anya-e0811n3:93": "193.",
  "anya-e0811n3:94": "Asamattho mukheni’ndu, jina! Te paṭigajjituṁ;",
  "anya-e0811n3:95": "Jaḷo kalaṅkī’ti ayaṁ, paṭisedhopamā siyā.",
  "anya-e0811n3:96": "194.",
  "anya-e0811n3:97": "“Kacchaṁ candāravindānaṁ, atikkamma mukhaṁ tava;",
  "anya-e0811n3:98": "Attanā’va samaṁ jāta”, mitya’sādhāraṇopamā.",
  "anya-e0811n3:99": "195.",
  "anya-e0811n3:100": "“Sabba’mbhoja’ppabhāsāro, rāsibhūto’va katthaci;",
  "anya-e0811n3:101": "Tavā’nanaṁ vibhātī”ti, hotā’bhūtopamā ayaṁ.",
  "anya-e0811n3:102": "196.",
  "anya-e0811n3:103": "Patīyate’tthagammā tu, saddasāmatthiyā kvaci;",
  "anya-e0811n3:104": "Samāsa, ppaccaye, vādi, saddayogaṁ vinā api.",
  "anya-e0811n3:105": "197.",
  "anya-e0811n3:106": "Bhiṅgāne’mānicakkhūni, nā’mbujaṁ mukha’mevi’daṁ;",
  "anya-e0811n3:107": "Subyattasadisattena, sā sarūpopamā matā.",
  "anya-e0811n3:108": "198.",
  "anya-e0811n3:109": "“Maye’va mukhasobhā’sse, tyala’mindu! Vikatthanā;",
  "anya-e0811n3:110": "Yato’mbujepi sā’tthīti”, parikappopamā ayaṁ.",
  "anya-e0811n3:111": "199.",
  "anya-e0811n3:112": "“Kiṁ vā’mbuja’ntobhantāli, kiṁ lolanayanaṁ mukhaṁ;",
  "anya-e0811n3:113": "Mama dolāyate citta”, micca’yaṁ saṁsayopamā.",
  "anya-e0811n3:114": "200.",
  "anya-e0811n3:115": "Kiñci vatthuṁ padassetvā, sadhammassā’bhidhānato;",
  "anya-e0811n3:116": "Sāmyappatītisabbhāvā, pativatthupamā yathā.",
  "anya-e0811n3:117": "201.",
  "anya-e0811n3:118": "Janesu jāyamānesu, ne’kopi jinasādiso;",
  "anya-e0811n3:119": "Dutiyo nanu natthe’va, pārijātassa pādapo.",
  "anya-e0811n3:120": "202.",
  "anya-e0811n3:121": "Vākyatthene’va vākyattho, yadi kocū’pamīyate;",
  "anya-e0811n3:122": "Ivayuttā, viyuttattā, sā vākyatthopamā dvidhā.",
  "anya-e0811n3:123": "Ivayuttā",
  "anya-e0811n3:124": "203.",
  "anya-e0811n3:125": "Jino saṁklesatattānaṁ, āvibhūto janāna’yaṁ;",
  "anya-e0811n3:126": "Ghammasantāpatattānaṁ, ghammakāle’mbudo viya.",
  "anya-e0811n3:127": "Ivaviyuttā",
  "anya-e0811n3:128": "204.",
  "anya-e0811n3:129": "Munindānana mābhāti, vilāsekamanoharaṁ;",
  "anya-e0811n3:130": "Uddhaṁ samuggatassā’pi, kiṁ te canda vijambhanā.",
  "anya-e0811n3:131": "205.",
  "anya-e0811n3:132": "Samubbejeti dhīmantaṁ, bhinnaliṅgādikaṁ tu yaṁ;",
  "anya-e0811n3:133": "Upamādūsanāyā’la, metaṁ katthaci taṁ yathā.",
  "anya-e0811n3:134": "206.",
  "anya-e0811n3:135": "Haṁsī’vā’yaṁ sasī bhinna, liṅgā, kāsaṁ sarāni’va;",
  "anya-e0811n3:136": "Vijāti vacanā, hīnā, sā’va bhatto bhaṭo’dhipe.",
  "anya-e0811n3:137": "207.",
  "anya-e0811n3:138": "“Khajjoto bhāṇumālī’va, vibhāti”tyadhikopamā;",
  "anya-e0811n3:139": "Aphuṭṭhatthā “balambodhi, sāgaro viya saṁkhubhi.”",
  "anya-e0811n3:140": "208.",
  "anya-e0811n3:141": "“Cande kalaṅko bhiṅgo’ve’, tyu’pamāpekkhinī ayaṁ;",
  "anya-e0811n3:142": "Khaṇḍitā keravā’kāro, sakalaṅko nisākaro.",
  "anya-e0811n3:143": "209.",
  "anya-e0811n3:144": "Iccevamādirūpesu, bhavanti vigatā’darā;",
  "anya-e0811n3:145": "Karonti cā’daraṁ dhīrā, payoge kvaci de’va tu.",
  "anya-e0811n3:146": "210.",
  "anya-e0811n3:147": "Itthīyaṁ’vā’jano yāti, vadatye’sā pumā viya;",
  "anya-e0811n3:148": "Piyo pāṇā ivā’yaṁ me, vijjā dhana’miva’ccitā.",
  "anya-e0811n3:149": "211.",
  "anya-e0811n3:150": "Bhavaṁviya mahīpāla, devarājā virocate;",
  "anya-e0811n3:151": "Ala’maṁsumato kacchaṁ, tejasā rohituṁ ayaṁ.",
  "anya-e0811n3:152": "212.",
  "anya-e0811n3:153": "Upamāno’pameyyānaṁ, abhedassa nirūpanā;",
  "anya-e0811n3:154": "Upamā’va tirobhūta, bhedā rūpaka muccate.",
  "anya-e0811n3:155": "213.",
  "anya-e0811n3:156": "Asesa vatthu visayaṁ, ekadesa vivuttivivatti (ṭīkā), ca;",
  "anya-e0811n3:157": "Taṁ dvidhā puna paccekaṁ, samāsādivasā tidhā.",
  "anya-e0811n3:158": "Asesavatthuvisayasamāsa",
  "anya-e0811n3:159": "214.",
  "anya-e0811n3:160": "Aṅgulidala saṁsobhiṁ, nakhadīdhiti kesaraṁ;",
  "anya-e0811n3:161": "Sirasā na pilandhanti, ke muninda pada’mbujaṁ.",
  "anya-e0811n3:162": "Asesavatthuvisayaasamāsa",
  "anya-e0811n3:163": "215.",
  "anya-e0811n3:164": "Ratanāni guṇā bhūrī, karuṇā sītalaṁ jalaṁ;",
  "anya-e0811n3:165": "Gambhīratta magādhattaṁ, paccakkho’yaṁ jino’mbudhi.",
  "anya-e0811n3:166": "Asesavatthuvisayamissaka",
  "anya-e0811n3:167": "216.",
  "anya-e0811n3:168": "Candikā mandahāsā te, muninda! Vadani’nduno;",
  "anya-e0811n3:169": "Pabodhayatya’yaṁ sādhu, mano kumuda kānanaṁ.",
  "anya-e0811n3:170": "217.",
  "anya-e0811n3:171": "Asesavatthuvisaye, pabhedo rūpake ayaṁ;",
  "anya-e0811n3:172": "Ekadesavivuttimhi, bhedo dāni pavuccati.",
  "anya-e0811n3:173": "Ekadesavivuttisamāsa",
  "anya-e0811n3:174": "218.",
  "anya-e0811n3:175": "Vilāsa hāsa kusumaṁ, rucirā’dhara pallavaṁ;",
  "anya-e0811n3:176": "Sukhaṁ ke vā na vindanti, passantā munino mukhaṁ.",
  "anya-e0811n3:177": "Ekadesavivuttiasamāsa",
  "anya-e0811n3:178": "219.",
  "anya-e0811n3:179": "Pādadvandaṁ munindassa, dadātu vijayaṁ tava;",
  "anya-e0811n3:180": "Nakharaṁsī paraṁ kantā, yassa pāpajayaddhajā.",
  "anya-e0811n3:181": "Ekadesavivuttimissaka",
  "anya-e0811n3:182": "220.",
  "anya-e0811n3:183": "Sunimmalakapolassa, muninda vadani’nduno;",
  "anya-e0811n3:184": "Sādhu’ppabuddha hadayaṁ, jātaṁ kerava kānanaṁ.",
  "anya-e0811n3:185": "221.",
  "anya-e0811n3:186": "Rūpakāni bahūnye’va ṭīkāyaṁ uddhaṭaṁ yuttarūpakaṁ sitapupphujalaṁ lola, nettabhiṅga tavā’nanaṁ; kassa nāma mano dhīra, nākaḍḍhati manoharaṁ;, yuttā, yuttādibhedato;",
  "anya-e0811n3:187": "Visuṁ na tāni vuttāni, etthe’va’ntogadhāni’ti.",
  "anya-e0811n3:188": "222.",
  "anya-e0811n3:189": "“Candimā’kāsapaduma”, miccetaṁ khaṇḍarūpakaṁ;",
  "anya-e0811n3:190": "Duṭṭha, “mamboruhavanaṁ, nettāni’ccā”di sundaraṁ.",
  "anya-e0811n3:191": "223.",
  "anya-e0811n3:192": "Pariyanto vikappānaṁ, rūpakasso’pamāya ca;",
  "anya-e0811n3:193": "Natthi yaṁ tena viññeyyaṁ, avutta manumānato.",
  "anya-e0811n3:194": "224.",
  "anya-e0811n3:195": "Punappuna muccāraṇaṁ punappunuccāraṇaṁ yaṁ, yamatthassa, padassa ca;",
  "anya-e0811n3:196": "Ubhayesañca viññeyyā, sā’ya’māvutti nāmato.",
  "anya-e0811n3:197": "Atthāvutti",
  "anya-e0811n3:198": "225.",
  "anya-e0811n3:199": "Mano harati sabbesaṁ, ādadāti disā dasa;",
  "anya-e0811n3:200": "Gaṇhāti nimmalattañca, yasorāsi jinassa’yaṁ.",
  "anya-e0811n3:201": "Padāvutti",
  "anya-e0811n3:202": "226.",
  "anya-e0811n3:203": "Vibhāsenti disā sabbā, munino dehakantiyo;",
  "anya-e0811n3:204": "Vibhā senti ca sabbāpi, candādīnaṁ hatā viya.",
  "anya-e0811n3:205": "Ubhayāvutti",
  "anya-e0811n3:206": "227.",
  "anya-e0811n3:207": "Jitvā viharati klesa, ripuṁ loke jino ayaṁ;",
  "anya-e0811n3:208": "Viharatya’rivaggo’yaṁ, rāsibhūto’va dujjane.",
  "anya-e0811n3:209": "228.",
  "anya-e0811n3:210": "Ekattha vattamānampi, sabbavākyo’pakārakaṁ;",
  "anya-e0811n3:211": "Dīpakaṁ nāma taṁ cādi, majjha, ntavisayaṁ tidhā.",
  "anya-e0811n3:212": "Ādi dīpaka",
  "anya-e0811n3:213": "229.",
  "anya-e0811n3:214": "Akāsi buddho veneyya, bandhūna mamito’dayaṁ;",
  "anya-e0811n3:215": "Sabbapāpehi ca samaṁ, nekatitthiyamaddanaṁ.",
  "anya-e0811n3:216": "Majjhe dīpaka",
  "anya-e0811n3:217": "230.",
  "anya-e0811n3:218": "Dassanaṁ munino sādhu, janānaṁ jāyate’mataṁ;",
  "anya-e0811n3:219": "Tada’ññesaṁ tu jantūnaṁ, visaṁ nicco’patāpanaṁ.",
  "anya-e0811n3:220": "Antadīpaka",
  "anya-e0811n3:221": "231.",
  "anya-e0811n3:222": "Accanta kanta lāvaṇya, candā’tapa manoharo;",
  "anya-e0811n3:223": "Jinā’nani’ndu indu ca, kassa nā’nandako bhave.",
  "anya-e0811n3:224": "Mālādīpaka",
  "anya-e0811n3:225": "232.",
  "anya-e0811n3:226": "Hotā’vippaṭisārāya, sīlaṁ, pāmojjahetu so;",
  "anya-e0811n3:227": "Taṁ pītihetu, sā cā’yaṁ, passaddhyā’di pasiddhiyā.",
  "anya-e0811n3:228": "233.",
  "anya-e0811n3:229": "Iccā’didīpakattepi, pubbaṁ pubba mapekkhinī;",
  "anya-e0811n3:230": "Vākyamālā pavattāti, taṁ mālādīpakaṁ mataṁ.",
  "anya-e0811n3:231": "234.",
  "anya-e0811n3:232": "Anene’va’ppakārena, sesāna mapi dīpake;",
  "anya-e0811n3:233": "Vikappānaṁ vidhātabbā, nugati suddhabuddhibhi.",
  "anya-e0811n3:234": "235.",
  "anya-e0811n3:235": "Visesa vacani’cchāyaṁ, nisedhavacanaṁ tu yaṁ;",
  "anya-e0811n3:236": "Akkhepo nāma soyañca, tidhā kālappabhedato.",
  "anya-e0811n3:237": "236.",
  "anya-e0811n3:238": "Ekākī’ nekasenaṁ taṁ, māraṁ sa vijayī jino;",
  "anya-e0811n3:239": "Kathaṁ ta mathavā tassa, pāramībala mīdisaṁ.",
  "anya-e0811n3:240": "Atītakkhepo.",
  "anya-e0811n3:241": "237.",
  "anya-e0811n3:242": "Kiṁ citte’jāsamugghātaṁ, apatto’smīti khijjase;",
  "anya-e0811n3:243": "Paṇāmo nanu so ye’va, sakimpi sugate gato.",
  "anya-e0811n3:244": "Vattamānakkhepo.",
  "anya-e0811n3:245": "238.",
  "anya-e0811n3:246": "Saccaṁ na te gamissanti, sivaṁ sujanagocaraṁ;",
  "anya-e0811n3:247": "Micchādiṭṭhi parikkanta parikanta (ka.), mānasā ye sudujjanā.",
  "anya-e0811n3:248": "Anāgatakkhepo.",
  "anya-e0811n3:249": "239.",
  "anya-e0811n3:250": "Ñeyyo atthantaranyāso, yo, ññavākyatthasādhano;",
  "anya-e0811n3:251": "Sabbabyāpī visesaṭṭho, hivisiṭṭha’ssa bhedato.",
  "anya-e0811n3:252": "Hi rahita sabbabyāpī",
  "anya-e0811n3:253": "240.",
  "anya-e0811n3:254": "Tepi lokahitā sattā, sūriyo candimā api;",
  "anya-e0811n3:255": "Atthaṁ passa gamissanti, niyamo kena laṅghyate.",
  "anya-e0811n3:256": "Hi sahita sabbabyāpī",
  "anya-e0811n3:257": "241.",
  "anya-e0811n3:258": "Satthā devamanussānaṁ, vasī sopi munissaro;",
  "anya-e0811n3:259": "Gato’va nibbutiṁ sabbe, saṅkhārā na hi sassatā.",
  "anya-e0811n3:260": "Hi rahita visesaṭṭha",
  "anya-e0811n3:261": "242.",
  "anya-e0811n3:262": "Jino saṁsārakantārā, janaṁ pāpeti pāpesi (ka.) nibbutiṁ;",
  "anya-e0811n3:263": "Nanu yuttā gati sā’yaṁ, vesārajja samaṅginaṁ.",
  "anya-e0811n3:264": "Hi sahita visesaṭṭha",
  "anya-e0811n3:265": "243.",
  "anya-e0811n3:266": "Surattaṁ te’dharaphuṭaṁ, jina! Rañjeti mānasaṁ;",
  "anya-e0811n3:267": "Sayaṁ rāgaparītā hi, pare rañjenti saṅgate.",
  "anya-e0811n3:268": "244.",
  "anya-e0811n3:269": "Vācce gamme tha vatthūnaṁ, sadisatte pabhedanaṁ;",
  "anya-e0811n3:270": "Byatireko’ya’mapye’ko, bhayabhedā catubbidho.",
  "anya-e0811n3:271": "Vāccaekabyatireka",
  "anya-e0811n3:272": "245.",
  "anya-e0811n3:273": "Gambhīratta mahattādi, guṇā jaladhinā jina!;",
  "anya-e0811n3:274": "Tulyo tva masi bhedo tu, sarīrene’disena te.",
  "anya-e0811n3:275": "Vācca ubhayabyatireka",
  "anya-e0811n3:276": "246.",
  "anya-e0811n3:277": "Mahāsattā’tigambhīrā, sāgaro sugatopi ca;",
  "anya-e0811n3:278": "Sāgaro’ñjanasaṅkāso, jino cāmīkarajjuti.",
  "anya-e0811n3:279": "Gamma ekabyatireka",
  "anya-e0811n3:280": "247.",
  "anya-e0811n3:281": "Na santāpāpahaṁ nevi, cchitadaṁ migalocanaṁ;",
  "anya-e0811n3:282": "Muninda! Nayanadvandaṁ, tava tagguṇa bhūsitaṁ.",
  "anya-e0811n3:283": "Gammaubhayabyatireka",
  "anya-e0811n3:284": "248.",
  "anya-e0811n3:285": "Munindānana mambhoja, mesaṁ nānatta mīdisaṁ;",
  "anya-e0811n3:286": "Suvuttā’matasandāyī, vadanaṁ ne’disa’mbujaṁ.",
  "anya-e0811n3:287": "249.",
  "anya-e0811n3:288": "Pasiddhaṁ kāraṇaṁ yattha, nivattetvā’ ñākāraṇaṁ;",
  "anya-e0811n3:289": "Sābhāvikatta mathavā, vibhābyaṁ sā vibhāvanā.",
  "anya-e0811n3:290": "Kāraṇantaravibhāvanā",
  "anya-e0811n3:291": "250.",
  "anya-e0811n3:292": "Anañjitā’sitaṁ nettaṁ, adharo rañjitā’ruṇo;",
  "anya-e0811n3:293": "Samānatā bhamu cā’yaṁ, jinā’nāvañcitā tava.",
  "anya-e0811n3:294": "Sābhāvika vibhāvanā",
  "anya-e0811n3:295": "251.",
  "anya-e0811n3:296": "Na hoti khalu dujjanya, mapi dujjanasaṅgame;",
  "anya-e0811n3:297": "Sabhāvanimmalatare, sādhujantūna cetasi.",
  "anya-e0811n3:298": "252.",
  "anya-e0811n3:299": "Janako, ñāpako ceti, duvidhā hetavo siyuṁ;",
  "anya-e0811n3:300": "Paṭisaṅkharaṇaṁ tesaṁ, alaṅkāratāyo’ditaṁ.",
  "anya-e0811n3:301": "253.",
  "anya-e0811n3:302": "Bhāvā’bhāva kiccavasā, cittahetuvasāpi ca;",
  "anya-e0811n3:303": "Bhedā’nantā idaṁ tesaṁ, mukhamatta nidassanaṁ.",
  "anya-e0811n3:304": "254.",
  "anya-e0811n3:305": "Paramatthapakāse’ka, rasā sabbamanoharā;",
  "anya-e0811n3:306": "Munino desanā’yaṁ me, kāmaṁ toseti mānasaṁ.",
  "anya-e0811n3:307": "Bhāvakicco kārakahetu.",
  "anya-e0811n3:308": "255.",
  "anya-e0811n3:309": "Dhīrehi saha saṁvāsā, saddhammassā’bhiyogato;",
  "anya-e0811n3:310": "Niggaheni’ndriyānañca, dukkhassu’pasamo siyā.",
  "anya-e0811n3:311": "Abhāvakicco kārakahetu.",
  "anya-e0811n3:312": "256.",
  "anya-e0811n3:313": "Muninda’canda saṁvādi, kantabhāvo’pasobhinā;",
  "anya-e0811n3:314": "Mukhene’va subodhaṁ te, manaṁ pāpā’bhinissaṭaṁ.",
  "anya-e0811n3:315": "Bhāvakicco ñāpakahetu.",
  "anya-e0811n3:316": "257.",
  "anya-e0811n3:317": "Sādhuhatthā’ravindāni, saṅkocayati te kathaṁ;",
  "anya-e0811n3:318": "Muninda! Caraṇadvanda, rāgabālā’tapo phusaṁ?",
  "anya-e0811n3:319": "Ayuttakārī cittahetu.",
  "anya-e0811n3:320": "258.",
  "anya-e0811n3:321": "Saṅkocayanti jantūnaṁ, pāṇipaṅkeruhāni’ha;",
  "anya-e0811n3:322": "Muninda! Caraṇadvanda, nakha candāna’ maṁsavo.",
  "anya-e0811n3:323": "Yuttakārī cittahetu.",
  "anya-e0811n3:324": "259.",
  "anya-e0811n3:325": "Uddiṭṭhānaṁ padatthānaṁ, anuddeso yathākkamaṁ;",
  "anya-e0811n3:326": "‘Saṅkhyāna’miti niddiṭṭhaṁ, yathāsaṅkhyaṁ kamopi ca.",
  "anya-e0811n3:327": "260.",
  "anya-e0811n3:328": "Ālāpa hāsa līḷāhi, muninda! Vijayā tava;",
  "anya-e0811n3:329": "Kokilā kumudāni co, pasevante vanaṁ jalaṁ.",
  "anya-e0811n3:330": "261.",
  "anya-e0811n3:331": "Siyā piyataraṁ nāma, attharūpassa kassaci;",
  "anya-e0811n3:332": "Piyassā’tisayene’taṁ, yaṁ hoti paṭipādanaṁ.",
  "anya-e0811n3:333": "262.",
  "anya-e0811n3:334": "Pītiyā me samuppannā, santa! Sandassanā tava;",
  "anya-e0811n3:335": "Kālenā’yaṁ bhave pīti, tave’va puna dassanā.",
  "anya-e0811n3:336": "263.",
  "anya-e0811n3:337": "Vaṇṇiteno’pamānena, vutyā’dhippeta vatthuno;",
  "anya-e0811n3:338": "Samāsavutti nāmā’yaṁ, attha saṅkhepa rūpato.",
  "anya-e0811n3:339": "264.",
  "anya-e0811n3:340": "Sā’yaṁ visesyamattena, bhinnā’bhinnavisesanā;",
  "anya-e0811n3:341": "Atthe’va aparā pya’tthi, bhinnā’bhinnavisesanā.",
  "anya-e0811n3:342": "Abhinnavisesana",
  "anya-e0811n3:343": "265.",
  "anya-e0811n3:344": "Visuddhā’matasandāyī, pasattharatanā’layo;",
  "anya-e0811n3:345": "Gambhīro cā’ya’ mambodhi, puññenā’pādito mayā.",
  "anya-e0811n3:346": "Bhinnābhinnavisesana",
  "anya-e0811n3:347": "266.",
  "anya-e0811n3:348": "Icchita’tthapado sāro, phalapuppho’pasobhito;",
  "anya-e0811n3:349": "Sacchāyo’ya’mapubbova kapparukkho samuṭṭhito.",
  "anya-e0811n3:350": "267.",
  "anya-e0811n3:351": "Sāgarattena saddhammo, rukkhatteno’dito jino;",
  "anya-e0811n3:352": "Sabbe sādhāraṇā dhammā, pubbatrā’ññatra tu’ttayaṁ.",
  "anya-e0811n3:353": "268.",
  "anya-e0811n3:354": "Vatthuno’ññappakārena, ṭhitā vutti tada’ññathā;",
  "anya-e0811n3:355": "Parikappīyate yattha, sā hoti parikappanā.",
  "anya-e0811n3:356": "269.",
  "anya-e0811n3:357": "Upamā’bbhantarattena, kiriyādivasena ca;",
  "anya-e0811n3:358": "Kameno’dāharissāmi, vividhā parikappanā.",
  "anya-e0811n3:359": "Upamābbhantaraparikappanā",
  "anya-e0811n3:360": "270.",
  "anya-e0811n3:361": "Icchābhaṅgā’turā’sīnā, tā’tiniccala maccharā;",
  "anya-e0811n3:362": "Vasaṁ nenti’va dhīraṁ taṁ, tadā yogā’bhiyogato.",
  "anya-e0811n3:363": "Kriyāparikappanā",
  "anya-e0811n3:364": "271.",
  "anya-e0811n3:365": "Gajaṁ māro samāruḷho, yuddhāya’ccanta’munnataṁ;",
  "anya-e0811n3:366": "Magga manvesatī nūna, jinabhīto palāyituṁ.",
  "anya-e0811n3:367": "Guṇaparikappanā",
  "anya-e0811n3:368": "272.",
  "anya-e0811n3:369": "Muninda! Pādadvande te, cāru rājiva sundare;",
  "anya-e0811n3:370": "Maññe pāpā’bhi’sammadda, jātasoṇena soṇimā.",
  "anya-e0811n3:371": "273.",
  "anya-e0811n3:372": "Maññe, saṅke, dhuvaṁ, nūna, miva, micceva mādihi;",
  "anya-e0811n3:373": "Sā’yaṁ byañjīyate kvā’pi, kvā’pi vākyena gamyate.",
  "anya-e0811n3:374": "Gammaparikappanā",
  "anya-e0811n3:375": "274.",
  "anya-e0811n3:376": "Dayā sañjāta sarasā, dehā nikkhantakantiyo;",
  "anya-e0811n3:377": "Pīṇentā jina! Te sādhu, janaṁ sarasataṁ nayuṁ.",
  "anya-e0811n3:378": "275.",
  "anya-e0811n3:379": "Ārabbhantassa yaṁkiñci, kattuṁ puññavasā puna;",
  "anya-e0811n3:380": "Sādhana’ntaralābho yo, taṁ vadanti samāhitaṁ.",
  "anya-e0811n3:381": "276.",
  "anya-e0811n3:382": "Mārā’ribhaṅgā’bhimukha, mānaso tassa satthuno;",
  "anya-e0811n3:383": "Mahāmahī mahāravaṁ, ravī’ya’mupakārikā.",
  "anya-e0811n3:384": "277.",
  "anya-e0811n3:385": "Avatvā’bhimataṁ tassa, siddhiyā dassana’ññathā;",
  "anya-e0811n3:386": "Vadanti taṁ ‘pariyāya, vuttī’ti sucibuddhayo.",
  "anya-e0811n3:387": "278.",
  "anya-e0811n3:388": "Vivaṭa’ṅgaṇanikkhittaṁ, dhana’mārakkha vajjitaṁ;",
  "anya-e0811n3:389": "Dhanakāma! Yathākāmaṁ, tuvaṁ gaccha yadicchasi.",
  "anya-e0811n3:390": "279.",
  "anya-e0811n3:391": "Thutiṁ karoti nindanto, viya taṁ byājavaṇṇanaṁ;",
  "anya-e0811n3:392": "Dosā’bhāsā guṇā eva, yanti sannidhi matra hi.",
  "anya-e0811n3:393": "280.",
  "anya-e0811n3:394": "Sañcāletu malaṁ tvaṁ’si, bhusaṁ kuvalayā’khilaṁ;",
  "anya-e0811n3:395": "Visesaṁ tāvatā nātha!, Guṇānaṁ te vadāma kiṁ?",
  "anya-e0811n3:396": "281.",
  "anya-e0811n3:397": "Visesi’cchāyaṁ dabbassa, kriyā, jāti, guṇassa ca;",
  "anya-e0811n3:398": "Vekalladassanaṁ yatra, viseso nāma yaṁ bhave.",
  "anya-e0811n3:399": "282.",
  "anya-e0811n3:400": "Na rathā, na ca mātaṅgā, na hayā, na padātayo;",
  "anya-e0811n3:401": "Jito mārāri muninā, sambhārāvajjanena hi.",
  "anya-e0811n3:402": "Dabbavisesavutti.",
  "anya-e0811n3:403": "283.",
  "anya-e0811n3:404": "Na baddhā bhūkuṭi, neva, phurito dasanacchado;",
  "anya-e0811n3:405": "Mārāribhaṅgaṁ cā’kāsi, muni vīro varo sayaṁ.",
  "anya-e0811n3:406": "Kriyāvisesavutti.",
  "anya-e0811n3:407": "284.",
  "anya-e0811n3:408": "Na disāsu byāttā tatā (ka.) raṁsi,",
  "anya-e0811n3:409": "Nā’loko lokapatthaṭo;",
  "anya-e0811n3:410": "Tathāpya’ndhatamaharaṁ, paraṁ sādhusubhāsitaṁ.",
  "anya-e0811n3:411": "Jātivisesavutti.",
  "anya-e0811n3:412": "285.",
  "anya-e0811n3:413": "Na kharaṁ, na hi vā thaddhaṁ, muninda! Vacanaṁ tava;",
  "anya-e0811n3:414": "Tathāpi gāḷhaṁ khaṇati, nimmūlaṁ janatāmadaṁ.",
  "anya-e0811n3:415": "Guṇavisesavutti",
  "anya-e0811n3:416": "286.",
  "anya-e0811n3:417": "Dassīyate’tirittaṁ tu, sūravīrattanaṁ yahiṁ;",
  "anya-e0811n3:418": "Vadanti viññūvacanaṁ, ruḷhāhaṅkāra mīdisaṁ.",
  "anya-e0811n3:419": "287.",
  "anya-e0811n3:420": "Dame nandopanandassa, kiṁ me byāpāradassanā?",
  "anya-e0811n3:421": "Puttā me pādasambhattā, sajjā sante’va tādise.",
  "anya-e0811n3:422": "288.",
  "anya-e0811n3:423": "Sileso vacanā’nekā, bhidheyye’kapadāyutaṁ;",
  "anya-e0811n3:424": "Abhinnapadavākyādi, vasā tedhā’ya mīrito.",
  "anya-e0811n3:425": "289.",
  "anya-e0811n3:426": "Andhatamaharo hārī, samāruḷho mahodayaṁ;",
  "anya-e0811n3:427": "Rājate raṁsimālī’yaṁ, bhagavā bodhayaṁ jane.",
  "anya-e0811n3:428": "Abhinnapadavākyasileso.",
  "anya-e0811n3:429": "290.",
  "anya-e0811n3:430": "Sāradā’malakā’bhāso, samānīta parikkhayo;",
  "anya-e0811n3:431": "Kumudā’karasambodho, pīṇeti janataṁ sudhī.",
  "anya-e0811n3:432": "Bhinnapadavākyasileso.",
  "anya-e0811n3:433": "291.",
  "anya-e0811n3:434": "Samāhita’ttavinayo, ahīna mada maddano;",
  "anya-e0811n3:435": "Sugato visadaṁ pātu, pāṇinaṁ so vināyako.",
  "anya-e0811n3:436": "Bhinnābhinnapadavākyasileso.",
  "anya-e0811n3:437": "292.",
  "anya-e0811n3:438": "Viruddhā, viruddhā, bhinna, kammā, niyamavā, paro;",
  "anya-e0811n3:439": "Niyama’kkhepavacano, avirodhi, virodhya’pi.",
  "anya-e0811n3:440": "293.",
  "anya-e0811n3:441": "Ocitya samposakādi, sileso, padajā’di padajāti (ka.) pi;",
  "anya-e0811n3:442": "Esaṁ nidassanesve’va, rūpa māvi bhavissati.",
  "anya-e0811n3:443": "Viruddhakammasilesa",
  "anya-e0811n3:444": "294.",
  "anya-e0811n3:445": "Savase vattayaṁ lokaṁ, akhilaṁ kallaviggaho;",
  "anya-e0811n3:446": "Parābhavati mārāri, dhammarājā vijambhate.",
  "anya-e0811n3:447": "Aviruddhakammasilesa",
  "anya-e0811n3:448": "295.",
  "anya-e0811n3:449": "Sabhāvamadhuraṁ puñña viseso’daya sambhavaṁ;",
  "anya-e0811n3:450": "Suṇanti vācaṁ munino, janā passanti cā’mataṁ.",
  "anya-e0811n3:451": "Abhinnakammasilesa",
  "anya-e0811n3:452": "296.",
  "anya-e0811n3:453": "Andhakārā’pahārāya, sabhāva madhurāya ca;",
  "anya-e0811n3:454": "Mano pīṇeti jantūnaṁ, jino vācāya bhāya ca.",
  "anya-e0811n3:455": "Niyamavantasilesa",
  "anya-e0811n3:456": "297.",
  "anya-e0811n3:457": "Kesa’kkhīnaṁ’va kaṇhattaṁ, bhamūnaṁyeva vaṅkatā;",
  "anya-e0811n3:458": "Pāṇipādā’dharānaṁ’va, munindassā’bhirattatā.",
  "anya-e0811n3:459": "Niyamakkhepasilesa",
  "anya-e0811n3:460": "298.",
  "anya-e0811n3:461": "Pāṇipādā’dharesve’va, sārāgo tava dissati;",
  "anya-e0811n3:462": "Dissate so’ya mathavā, nātha! Sādhuguṇesva’pi.",
  "anya-e0811n3:463": "Avirodhisilesa",
  "anya-e0811n3:464": "299.",
  "anya-e0811n3:465": "Salakkhaṇo’tisubhago, tejassī niyato’dayo;",
  "anya-e0811n3:466": "Lokeso jitasaṁkleso,",
  "anya-e0811n3:467": "Vibhāti samaṇissaro.",
  "anya-e0811n3:468": "Virodhisilesa",
  "anya-e0811n3:469": "300.",
  "anya-e0811n3:470": "Asamopi samo loke,",
  "anya-e0811n3:471": "Lokesopi naruttamo;",
  "anya-e0811n3:472": "Sadayo pya’dayo pāpe, cittā’yaṁ munino gati.",
  "anya-e0811n3:473": "Ocityasamposakapadasilesa",
  "anya-e0811n3:474": "301.",
  "anya-e0811n3:475": "Saṁsāradukkho’pahatā, vanatā janatā tvayi;",
  "anya-e0811n3:476": "Sukha micchita maccantaṁ, amatandada! Vindati.",
  "anya-e0811n3:477": "302.",
  "anya-e0811n3:478": "Guṇayuttehi vatthūhi, samaṁ katvāna kassaci;",
  "anya-e0811n3:479": "Saṁkittanaṁ bhavati yaṁ, sā matā tulyayogitā.",
  "anya-e0811n3:480": "303.",
  "anya-e0811n3:481": "Sampattasammado loko, sampattā’lokasampado;",
  "anya-e0811n3:482": "Ubhohi raṁsimālī ca, bhagavā ca tamonudo.",
  "anya-e0811n3:483": "304.",
  "anya-e0811n3:484": "Atthantaraṁ sādhayatā, kiñci taṁ sadisaṁ phalaṁ;",
  "anya-e0811n3:485": "Dassīyate asantaṁ vā, santaṁ vā taṁ nidassanaṁ.",
  "anya-e0811n3:486": "Asantaphalanidassana",
  "anya-e0811n3:487": "305.",
  "anya-e0811n3:488": "Udayā samaṇindassa, yanti pāpā parābhavaṁ;",
  "anya-e0811n3:489": "Dhammarājaviruddhānaṁ, sūcayantā dura’ntataṁ.",
  "anya-e0811n3:490": "Santaphalanidassana",
  "anya-e0811n3:491": "306.",
  "anya-e0811n3:492": "Siro nikkhitta caraṇo, cchariyāna’mbujāna’yaṁ;",
  "anya-e0811n3:493": "Parama’bbhutataṁ loke, viññāpeta’ttano jino.",
  "anya-e0811n3:494": "307.",
  "anya-e0811n3:495": "Vibhūtiyā mahantattaṁ, adhippāyassa vā siyā;",
  "anya-e0811n3:496": "Paramukkaṁsataṁ yātaṁ, taṁ mahantatta mīritaṁ.",
  "anya-e0811n3:497": "Vibhūtimahantatta",
  "anya-e0811n3:498": "308.",
  "anya-e0811n3:499": "Kirīṭa ratana’cchāyā, nuviddhā’tapa vāraṇo;",
  "anya-e0811n3:500": "Purā paraṁ siriṁ vindi, bodhisatto’ bhinikkhamā.",
  "anya-e0811n3:501": "Adhippāyamahantatta",
  "anya-e0811n3:502": "309.",
  "anya-e0811n3:503": "Satto sambodhiyaṁ bodhi, satto sattahitāya so;",
  "anya-e0811n3:504": "Hitvā sneharasābandha, mapi rāhulamātaraṁ.",
  "anya-e0811n3:505": "310.",
  "anya-e0811n3:506": "Gopetvā vaṇṇanīyaṁ yaṁ, kiñci dassīyate paraṁ;",
  "anya-e0811n3:507": "Asamaṁ vā samaṁ tassa, yadi sā vañcanā matā.",
  "anya-e0811n3:508": "Asamavañcanā",
  "anya-e0811n3:509": "311.",
  "anya-e0811n3:510": "Purato na sahassesu, na pañcesu ca tādino;",
  "anya-e0811n3:511": "Māro paresu tasse’saṁ, sahassaṁ dasavaḍḍhitaṁ.",
  "anya-e0811n3:512": "Samavañcanā",
  "anya-e0811n3:513": "312.",
  "anya-e0811n3:514": "Vivāda manuyuñjanto, munindavadani’ndunā;",
  "anya-e0811n3:515": "Sampuṇṇo candimā nā’yaṁ, chatta metaṁ manobhuno.",
  "anya-e0811n3:516": "313.",
  "anya-e0811n3:517": "Parānuvattanādīhi, nibbindeni’ha yā katā;",
  "anya-e0811n3:518": "Thuti ra’ppakate sā’yaṁ, siyā appakatatthuti.",
  "anya-e0811n3:519": "314.",
  "anya-e0811n3:520": "Sukhaṁ jīvanti hariṇā, vanesva’parasevino;",
  "anya-e0811n3:521": "Anāyāso palābhehi, jaladabbhaṅkurādibhi.",
  "anya-e0811n3:522": "315.",
  "anya-e0811n3:523": "Uttaraṁ uttaraṁ yattha, pubbapubbavisesanaṁ;",
  "anya-e0811n3:524": "Siyā ekāvali sā’yaṁ, dvidhā vidhi, nisedhato.",
  "anya-e0811n3:525": "Vidhiekāvali",
  "anya-e0811n3:526": "316.",
  "anya-e0811n3:527": "Pādā nakhāli rucirā, nakhāli raṁsi bhāsurā;",
  "anya-e0811n3:528": "Raṁsītamopahāne’ka, rasā sobhanti satthuno.",
  "anya-e0811n3:529": "Nisedhaekāvali",
  "anya-e0811n3:530": "317.",
  "anya-e0811n3:531": "Asantuṭṭho yati neva,",
  "anya-e0811n3:532": "Santoso nā’layāhato;",
  "anya-e0811n3:533": "Nā’layo yo sa jantūnaṁ, nā’nanta byasanā vaho.",
  "anya-e0811n3:534": "318.",
  "anya-e0811n3:535": "Yahiṁ bhūsiya bhūsattaṁ, aññamaññaṁ tu vatthunaṁ;",
  "anya-e0811n3:536": "Vinā’va sadisattaṁ taṁ, aññamaññavibhūsanaṁ.",
  "anya-e0811n3:537": "319.",
  "anya-e0811n3:538": "Byāmaṁ’su maṇḍalaṁ tena, muninā lokabandhunā;",
  "anya-e0811n3:539": "Mahantiṁ vindatī kantiṁ, sopi teneva tādisiṁ.",
  "anya-e0811n3:540": "320.",
  "anya-e0811n3:541": "Kathanaṁ sahabhāvassa, kriyāya ca, guṇassa ca;",
  "anya-e0811n3:542": "‘Sahavuttī’ti viññeyyaṁ, ta’dudāharaṇaṁ yathā.",
  "anya-e0811n3:543": "Kriyāsahavutti",
  "anya-e0811n3:544": "321.",
  "anya-e0811n3:545": "Jalanti candaraṁsīhi, samaṁ satthu nakhaṁ savo;",
  "anya-e0811n3:546": "Vijambhati ca candena, samaṁ tammukhacandimā.",
  "anya-e0811n3:547": "Guṇasahavutti",
  "anya-e0811n3:548": "322.",
  "anya-e0811n3:549": "Jino’dayena malīnaṁ, saha dujjana cetasā;",
  "anya-e0811n3:550": "Pāpaṁ disā suvimalā, saha sajjana cetasā.",
  "anya-e0811n3:551": "323.",
  "anya-e0811n3:552": "Virodhīnaṁ pada’tthānaṁ, yattha saṁsaggadassanaṁ;",
  "anya-e0811n3:553": "Samukkaṁsā’bhidhānatthaṁ, matā sā’yaṁ virodhitā.",
  "anya-e0811n3:554": "324.",
  "anya-e0811n3:555": "Guṇā sabhāva madhurā, api loke’ka bandhuno;",
  "anya-e0811n3:556": "Sevitā pāpa sevīnaṁ, sampadūsenti mānasaṁ.",
  "anya-e0811n3:557": "325.",
  "anya-e0811n3:558": "Yassa kassa ci dānena, yassa kassa ci vatthuno;",
  "anya-e0811n3:559": "Visiṭṭhassa ya mādānaṁ, ‘parivuttī’ti sā matā.",
  "anya-e0811n3:560": "326.",
  "anya-e0811n3:561": "Purā paresaṁ datvāna, manuññaṁ nayanādikaṁ;",
  "anya-e0811n3:562": "Muninā samanuppattā, dāni sabbaññutāsirīmuninda! samanuppatto, dāni sabbaññutāsiriṁ (ka.).",
  "anya-e0811n3:563": "327.",
  "anya-e0811n3:564": "Kiñci disvāna viññātā, paṭipajjati taṁsamaṁ;",
  "anya-e0811n3:565": "Saṁsayā’pagataṁ vatthuṁ, yattha so’yaṁ bhamo mato.",
  "anya-e0811n3:566": "328.",
  "anya-e0811n3:567": "Samaṁ disāsu’jjalāsu, jina pāda nakhaṁ’sunā;",
  "anya-e0811n3:568": "Passantā abhinandanti, candā’tapa manā janā.",
  "anya-e0811n3:569": "329.",
  "anya-e0811n3:570": "Pavuccate yaṁ nāmādi, kavīnaṁ bhāvabodhanaṁ;",
  "anya-e0811n3:571": "Yena kenaci vaṇṇena, bhāvo nāmā’ya mīrito.",
  "anya-e0811n3:572": "330.",
  "anya-e0811n3:573": "Nanu teye’va santāno, sāgarā na kulācalā;",
  "anya-e0811n3:574": "Manampi mariyādaṁ ye, saṁvaṭṭepi jahanti no.",
  "anya-e0811n3:575": "331.",
  "anya-e0811n3:576": "Aṅgaṅgi bhāvā sadisa, balabhāvā ca bandhane;",
  "anya-e0811n3:577": "Saṁsaggo’laṅkatīnaṁ yo, taṁ ‘missa’nti pavuccati.",
  "anya-e0811n3:578": "Aṅgaṅgībhāvamissa",
  "anya-e0811n3:579": "332.",
  "anya-e0811n3:580": "Pasatthā munino pāda, nakha raṁsi mahānadī;",
  "anya-e0811n3:581": "Aho! Gāḷhaṁ nimuggepi, sukhayatye’va te jane.",
  "anya-e0811n3:582": "Sadisa bala bhāva missa",
  "anya-e0811n3:583": "333.",
  "anya-e0811n3:584": "Veso sabhāva madhuro, rūpaṁ netta rasāyanaṁ;",
  "anya-e0811n3:585": "Madhū’va munino vācā, na sampīṇeti kaṁ janaṁ.",
  "anya-e0811n3:586": "334.",
  "anya-e0811n3:587": "Āsī nāma siyā’tthassa, iṭṭhassā’sīsanaṁ yathā;",
  "anya-e0811n3:588": "Tiloke’kagati nātho,",
  "anya-e0811n3:589": "Pātu loka mapāyato.",
  "anya-e0811n3:590": "335.",
  "anya-e0811n3:591": "Rasa’ppatīti janakaṁ, jāyate yaṁ vibhūsanaṁ;",
  "anya-e0811n3:592": "‘Rasavanta’nti taṁ ñeyyaṁ, rasavanta vidhānato.",
  "anya-e0811n3:593": "336.",
  "anya-e0811n3:594": "Rāgā’nata’bbhuta saroja mukhaṁ dharāya,",
  "anya-e0811n3:595": "Pādā tilokagaruno’dhika bandharāgā;",
  "anya-e0811n3:596": "Ādāya niccasarasena karena gāḷhaṁ,",
  "anya-e0811n3:597": "Sañcumbayanti satatā’hita sambhamena.",
  "anya-e0811n3:598": "337.",
  "anya-e0811n3:599": "Iccā’nugamma purimācariyā’nubhāvaṁ,",
  "anya-e0811n3:600": "Saṅkhepato nigadito’ya malaṅkatīnaṁ;",
  "anya-e0811n3:601": "Bhedo’parūpari kavīhi vikappiyānaṁ,",
  "anya-e0811n3:602": "Ko nāma passitu malaṁ khalu tāsa mantaṁ.",
  "anya-e0811n3:603": "Iti saṅgharakkhitamahāsāmi viracite subodhālaṅkāre",
  "anya-e0811n3:604": "Atthālaṅkārāvabodho nāma",
  "anya-e0811n3:605": "Catuttho paricchedo."
}