{
  "atk-abh03a12:0": "5. Sabbamatthītikathā",
  "atk-abh03a12:1": "1. Vādayuttivaṇṇanā",
  "atk-abh03a12:2_0": "282. Idāni sabbamatthītivādakathā nāma hoti. Tattha yesaṁ “yaṁ kiñci rūpaṁ atītānāgatapaccuppannaṁ…pe…",
  "atk-abh03a12:2_1": "ayaṁ vuccati rūpakkhandho”tiādivacanato “sabbepi atītādibhedā dhammā khandhasabhāvaṁ",
  "atk-abh03a12:2_2": "na vijahanti, tasmā sabbaṁ atthiyeva nāmā”ti laddhi, seyyathāpi etarahi sabbamatthivādānaṁ,",
  "atk-abh03a12:2_3": "tesaṁ laddhivisodhanatthaṁ sabbamatthīti pucchā sakavādissa, vuttappakārāya laddhiyā",
  "atk-abh03a12:2_4": "ṭhatvā paṭiññā itarassa. Sabbathāti sabbasmiṁ sarīre sabbamatthīti pucchati. Sabbadāti",
  "atk-abh03a12:2_5": "sabbasmiṁ kāle sabbamatthīti pucchati. Sabbena sabbanti sabbenākārena sabbamatthīti",
  "atk-abh03a12:2_6": "pucchati. Sabbesūti sabbesu dhammesu sabbamatthīti pucchati. Ayoganti ayuttaṁ. Nānāsabhāvānañhi",
  "atk-abh03a12:2_7": "yogo hoti, na ekasabhāvassa. Iti imasmiṁ pañhe rūpaṁ vedanāya, vedanaṁ vā rūpena",
  "atk-abh03a12:2_8": "anānaṁ ekalakkhaṇameva katvā sabbamatthīti pucchati. Yampi natthi tampatthīti yampi",
  "atk-abh03a12:2_9": "chaṭṭhakhandhādikaṁ sasavisāṇādikaṁ vā kiñci natthīti siddhaṁ, tampi te atthīti pucchati.",
  "atk-abh03a12:2_10": "Sabbamatthīti yā diṭṭhi sā diṭṭhi micchādiṭṭhīti, yā diṭṭhi sā diṭṭhi sammādiṭṭhīti",
  "atk-abh03a12:2_11": "hevamatthīti iminā idaṁ pucchati – yā te esā sabbamatthīti diṭṭhi, sā diṭṭhi ayāthāvakattā",
  "atk-abh03a12:2_12": "micchādiṭṭhīti evaṁ yā amhākaṁ diṭṭhi, sā diṭṭhi yāthāvakattā sammādiṭṭhīti evaṁ",
  "atk-abh03a12:2_13": "tava samaye atthīti pucchati. Itaro sabbesupi etesu nayesu vuttappakārāya atthitāya",
  "atk-abh03a12:2_14": "abhāvato paṭikkhipati. Imesu pana sabbesupi nayesu “ājānāhi niggaha”nti ādiṁ katvā",
  "atk-abh03a12:2_15": "sabbo kathāmaggabhedo vitthārato veditabboti ayaṁ tāvettha vādayutti.",
  "atk-abh03a12:3": "2. Kālasaṁsandanavaṇṇanā",
  "atk-abh03a12:4": "283-284. Idāni atītaṁ atthīti kālasaṁsandanaṁ hoti. Tattha atītaṁ atthītiādikaṁ suddhikasaṁsandanaṁ. Atītaṁ rūpaṁ atthītiādikaṁ khandhavasena kālasaṁsandanaṁ.",
  "atk-abh03a12:5_0": "285.Paccuppannaṁ rūpaṁ appiyaṁ karitvāti atītānāgataṁ pahāya paccuppannarūpameva",
  "atk-abh03a12:5_1": "appiyaṁ avibhajitabbaṁ karitvā. Rūpabhāvaṁ jahatītipañhe niruddhassāpi rūpassa rūpakkhandhasaṅgahitattā",
  "atk-abh03a12:5_2": "paṭikkhipati. Rūpabhāvaṁ na jahatīti paṭilomapañhepi rūpakkhandhena saṅgahitattāva",
  "atk-abh03a12:5_3": "paṭijānāti. Odātaṁ vatthaṁ appiyaṁ karitvāti ettha kiñcāpi na sabbaṁ vatthaṁ odātaṁ,",
  "atk-abh03a12:5_4": "iminā pana vatthanti avatvā “odātaṁ vatthaṁ appiyaṁ karitvā”ti vutte sakavādinā ekatthatā",
  "atk-abh03a12:5_5": "anuññātā. Odātabhāvaṁ jahatīti pañhe vaṇṇavigamaṁ sandhāya paṭiññā sakavādissa. Vatthabhāvaṁ",
  "atk-abh03a12:5_6": "jahatīti ettha pana paññattiyā avigatattā paṭikkhepo tasseva. Paṭilomepi eseva nayo.",
  "atk-abh03a12:6_0": "286.Atītaṁ atītabhāvaṁ na jahatīti puṭṭho “yadi jaheyya, anāgataṁ vā paccuppannaṁ",
  "atk-abh03a12:6_1": "vā siyā”ti maññamāno paṭijānāti. Anāgataṁ anāgatabhāvaṁ na jahatīti puṭṭho pana “yadi",
  "atk-abh03a12:6_2": "na jaheyya, anāgatamevassa, paccuppannabhāvaṁ na pāpuṇeyyā”ti maññamāno paṭikkhipati.",
  "atk-abh03a12:6_3": "Paccuppannapañhepi atītabhāvaṁ anāpajjanadoso siyāti paṭikkhipati. Anulomapañhesupi",
  "atk-abh03a12:6_4": "imināva nayena attho veditabbo.",
  "atk-abh03a12:7": "287. Evaṁ suddhikanayaṁ vatvā puna khandhavasena dassetuṁ atītaṁ rūpantiādi vuttaṁ. Taṁ sabbaṁ pāḷianusāreneva sakkā jānituṁ.",
  "atk-abh03a12:8": "Vacanasodhanavaṇṇanā",
  "atk-abh03a12:9_0": "288. Idāni “atītaṁ nvatthī”tiādi vacanasodhanā hoti. Tattha hañci atītaṁ nvatthīti",
  "atk-abh03a12:9_1": "yadi atītaṁ no atthīti attho. Atītaṁatthīti micchāti atītañca taṁ atthi cāti micchā",
  "atk-abh03a12:9_2": "eva. Taññeva anāgataṁ taṁ paccuppannanti puṭṭho anāgatakkhaṇeyevassa paccuppannatāya",
  "atk-abh03a12:9_3": "abhāvaṁ sandhāya kālanānattena paṭikkhipati.",
  "atk-abh03a12:10_0": "Dutiyaṁ puṭṭho yaṁ uppādato pubbe anāgataṁ ahosi, tassa uppannakāle paccuppannattā",
  "atk-abh03a12:10_1": "paṭijānāti. Hutvā hoti hutvā hotīti yadetaṁ tayā “anāgataṁ hutvā paccuppannaṁ hotī”ti",
  "atk-abh03a12:10_2": "vadatā taññeva anāgataṁ taṁ paccuppannanti laddhivasena “anāgataṁ vā paccuppannaṁ",
  "atk-abh03a12:10_3": "vā hutvā hotī”ti vuttaṁ. Kiṁ te tampi hutvā hotīti? Itaro hutvā bhūtassa puna hutvā",
  "atk-abh03a12:10_4": "abhāvato na hevanti paṭikkhipati.",
  "atk-abh03a12:11_0": "Dutiyaṁ puṭṭho yasmā taṁ anāgataṁ hutvā paccuppannaṁ hontaṁ “hutvā hotī”ti saṅkhaṁ",
  "atk-abh03a12:11_1": "gataṁ, tasmā paṭijānāti. Atha naṁ sakavādī “yadi te taṁ anāgataṁ hutvā paccuppannaṁ",
  "atk-abh03a12:11_2": "hontaṁ ‘hutvā hotī’ti saṅkhaṁ gataṁ, puna hutvā hoti, yaṁ anāgataṁ na hutvā paccuppannaṁ",
  "atk-abh03a12:11_3": "na hontaṁ ‘na hutvā na hotī’ti saṅkhaṁ gataṁ sasavisāṇaṁ, kiṁ te tampi puna na hutvā",
  "atk-abh03a12:11_4": "na hotī”tiadhippāyena na hutvā na hoti na hutvā na hotīti pañhaṁ pucchati. Itaro",
  "atk-abh03a12:11_5": "“yaṁ natthi, taṁ natthitāya, eva anāgataṁ na hutvā paccuppannaṁ na hotīti nahutvānahoti",
  "atk-abh03a12:11_6": "nāma tāva hotu, puna nahutvānahotibhāvo panassa kuto”ti maññamāno paṭikkhipati. Taññeva",
  "atk-abh03a12:11_7": "paccuppannaṁ taṁ atītanti pañhepi paccuppannakkhaṇeyevassa atītatāya abhāvaṁ sandhāya",
  "atk-abh03a12:11_8": "kālanānattā paṭikkhipati.",
  "atk-abh03a12:12_0": "Dutiyapañhe puṭṭho yaṁ atītabhāvato pubbe paccuppannaṁ ahosi, tasseva atītattā paṭijānāti.",
  "atk-abh03a12:12_1": "Hutvā hoti hutvā hotīti yadetaṁ tayā “paccuppannaṁ hutvā atītaṁ hotī”ti vadatā “taññeva",
  "atk-abh03a12:12_2": "paccuppannaṁ taṁ atīta”nti laddhivasena “paccuppannaṁ vā atītaṁ vā hutvā hotī”ti",
  "atk-abh03a12:12_3": "vuttaṁ, kiṁ te tampi hutvā hotīti? Itaro hutvā bhūtassa puna hutvā abhāvato na hevanti paṭikkhipati.",
  "atk-abh03a12:13_0": "Dutiyapañhe yasmā taṁ paccuppannaṁ hutvā atītaṁ hontaṁ “hutvā hotī”ti saṅkhaṁ gataṁ,",
  "atk-abh03a12:13_1": "tasmā paṭijānāti. Atha naṁ sakavādī “yadi te taññeva paccuppannaṁ hutvā atītaṁ hontaṁ",
  "atk-abh03a12:13_2": "‘hutvā hotī’ti saṅkhaṁ gataṁ, puna hutvā hoti, yaṁ paccuppannaṁ na hutvā atītaṁ na",
  "atk-abh03a12:13_3": "hontaṁ ‘na hutvā na hotī’ti saṅkhaṁ gataṁ sasavisāṇaṁ, kiṁ te tampi puna na hutvā",
  "atk-abh03a12:13_4": "na hotī”ti adhippāyena na hutvā na hoti na hutvā na hotīti pañhaṁ pucchati. Itaro",
  "atk-abh03a12:13_5": "“yaṁ natthi, taṁ natthitāya eva paccuppannaṁ na hutvā atītaṁ na hotīti nahutvānahoti",
  "atk-abh03a12:13_6": "nāma tāva hotu. Puna nahutvānahotibhāvo panassa kuto”ti maññamāno paṭikkhipati. Ubhayaṁ",
  "atk-abh03a12:13_7": "ekato katvā āgate tatiyapañhepi imināvupāyena yojanā kātabbā.",
  "atk-abh03a12:14_0": "Aparo nayo – yadi taññeva anāgataṁ taṁ paccuppannaṁ, anāgatassa paccuppanne vutto",
  "atk-abh03a12:14_1": "hotibhāvo, paccuppannassa ca anāgate vutto hutvābhāvo āpajjati. Evaṁ sante anāgatampi",
  "atk-abh03a12:14_2": "hutvāhoti nāma. Paccuppannampi hutvāhotiyeva nāma. Tena taṁ pucchāma – “kiṁ te etesu",
  "atk-abh03a12:14_3": "ekekaṁ hutvā hoti hutvā hotī”ti? Itaro – “taññeva anāgataṁ taṁ paccuppanna”nti pañhe",
  "atk-abh03a12:14_4": "paṭikkhittanayeneva paṭikkhipitvā puna puṭṭho dutiye pañhe paṭiññātanayeneva paṭijānāti.",
  "atk-abh03a12:14_5": "Atha naṁ sakavādī “taññeva anāgataṁ taṁ paccuppanna”nti pañhāvasena tesu ekekaṁ hutvā",
  "atk-abh03a12:14_6": "hoti hutvā hotīti paṭijānantaṁ purimaṁ paṭikkhittapañhaṁ parivattitvā pucchanto na",
  "atk-abh03a12:14_7": "hutvā na hoti na hutvā na hotīti pucchati. Tassattho – nanu “tayā taññeva anāgataṁ",
  "atk-abh03a12:14_8": "taṁ paccuppanna”nti vutte paṭhamapañhaṁ paṭikkhipantena anāgatassa hotibhāvo paccuppannassa",
  "atk-abh03a12:14_9": "ca hutvābhāvo paṭikkhittoti. Tena anāgataṁ na hoti nāma, paccuppannaṁ na hutvā nāma.",
  "atk-abh03a12:15_0": "Dutiyapañhe ca taññeva anāgataṁ taṁ paccuppannanti paṭiññātaṁ. Evaṁ sante anāgatampi",
  "atk-abh03a12:15_1": "na hutvā na hoti nāma. Paccuppannampi na hutvā na hotiyeva nāma. Tena taṁ pucchāma",
  "atk-abh03a12:15_2": "– “kiṁ te etesu ekekaṁ na hutvā na hoti na hutvā na hotī”ti? Paravādī sabbato andhakārena",
  "atk-abh03a12:15_3": "pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:16_0": "Dutiyavārepi yadi taññeva paccuppannaṁ taṁ atītaṁ, paccuppannassa atīte vutto hotibhāvo,",
  "atk-abh03a12:16_1": "atītassa ca paccuppanne vutto hutvābhāvo āpajjati, evaṁ sante paccuppannampi hutvāhoti",
  "atk-abh03a12:16_2": "nāma, atītampi hutvāhotiyeva nāma. Tena taṁ pucchāma – “kiṁ te etesu ekekaṁ hutvā",
  "atk-abh03a12:16_3": "hoti hutvā hotī”ti? Itaro taññeva paccuppannaṁ taṁ atītantipañhe paṭikkhittanayeneva",
  "atk-abh03a12:16_4": "paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṁ sakavādī",
  "atk-abh03a12:16_5": "“taññeva paccuppannaṁ taṁ atīta”nti pañhāvasena tesu ekekaṁ hutvā hoti hutvā hotīti",
  "atk-abh03a12:16_6": "paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na",
  "atk-abh03a12:16_7": "hutvā na hotīti pucchati. Tassattho – nanu tayā taññeva paccuppannaṁ taṁ atītanti",
  "atk-abh03a12:16_8": "vutte paṭhamapañhaṁ paṭikkhipantena paccuppannassa hotibhāvo, atītassa ca hutvābhāvo",
  "atk-abh03a12:16_9": "paṭikkhittoti. Tena paccuppannaṁ nahoti nāma. Atītaṁ nahutvā nāma.",
  "atk-abh03a12:17_0": "Dutiyapañhe ca te “taññeva paccuppannaṁ taṁ atīta”nti paṭiññātaṁ. Evaṁ sante paccuppannampi",
  "atk-abh03a12:17_1": "na hutvā na hoti nāma, atītampi na hutvā na hotiyeva nāma. Tena taṁ pucchāma – “kiṁ",
  "atk-abh03a12:17_2": "te etesu ekekaṁ na hutvā na hoti, na hutvā na hotī”ti. Paravādī sabbato andhakārena",
  "atk-abh03a12:17_3": "pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:18_0": "Tatiyavārepi yadi taññeva anāgataṁ taṁ paccuppannaṁ taṁ atītaṁ; anāgatapaccuppannānaṁ",
  "atk-abh03a12:18_1": "paccuppannātītesu vutto hotibhāvo, paccuppannātītānañca anāgatapaccuppannesu vutto",
  "atk-abh03a12:18_2": "hutvābhāvo āpajjati. Evaṁ sante anāgatampi hutvāhoti nāma. Paccuppannampi atītampi",
  "atk-abh03a12:18_3": "hutvā hotiyeva nāma. Tena taṁ pucchāma – “kiṁ te tīsupi etesu ekekaṁ hutvā hoti hutvā",
  "atk-abh03a12:18_4": "hotī”ti? Itaro “taññeva anāgataṁ, taṁ paccuppannaṁ, taṁ atīta”ntipañhe paṭikkhittanayeneva",
  "atk-abh03a12:18_5": "paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṁ sakavādī",
  "atk-abh03a12:18_6": "“taññeva anāgataṁ, taṁ paccuppannaṁ, taṁ atīta”nti pañhāvasena tesu ekekaṁ hutvā",
  "atk-abh03a12:18_7": "hoti, hutvā hotīti paṭijānantaṁ purimaṁ paṭikkhittapañhaṁ parivattitvā pucchanto",
  "atk-abh03a12:18_8": "na hutvā na hoti na hutvā na hotīti pucchati. Tassattho – nanu tayā taññeva anāgataṁ,",
  "atk-abh03a12:18_9": "taṁ paccuppannaṁ, taṁ atītanti vutte paṭhamapañhaṁ paṭikkhipantena anāgatapaccuppannānaṁ",
  "atk-abh03a12:18_10": "hotibhāvo; paccuppannātītānañca hutvābhāvo paṭikkhittoti? Tena anāgataṁ paccuppannañca",
  "atk-abh03a12:18_11": "na hoti nāma. Paccuppannañca atītañca na hutvā nāma.",
  "atk-abh03a12:19_0": "Dutiyapañhe ca te “taññeva anāgataṁ, taṁ paccuppannaṁ, taṁ atīta”nti paṭiññātaṁ.",
  "atk-abh03a12:19_1": "Evaṁ sante anāgatampi na hutvā na hoti nāma, paccuppannampi atītampi na hutvā na",
  "atk-abh03a12:19_2": "hotiyeva nāma. Tena taṁ pucchāma – “kiṁ te etesu ekekaṁ na hutvā na hoti na hutvā",
  "atk-abh03a12:19_3": "na hotī”ti? Paravādī sabbato andhakārena pariyonaddho viya tesaṁ na hutvā na hotibhāvaṁ",
  "atk-abh03a12:19_4": "apassanto na hevanti paṭikkhipatīti. Niggahādīni panettha heṭṭhā vuttanayeneva yojetabbāni.",
  "atk-abh03a12:20": "Vacanasodhanavaṇṇanā niṭṭhitā.",
  "atk-abh03a12:21": "Atītacakkhurūpādikathāvaṇṇanā",
  "atk-abh03a12:22": "289.Atītaṁcakkhu atthītiādīsupi cakkhādibhāvāvijahaneneva atthitaṁ paṭijānāti. Passatītiādīni puṭṭho pana tesaṁ viññāṇānaṁ kiccābhāvavasena paṭikkhipati.",
  "atk-abh03a12:23": "Atītañāṇādikathāvaṇṇanā",
  "atk-abh03a12:24_0": "290. Tena ñāṇena ñāṇakaraṇīyaṁ karotīti pañhe tassa ñāṇassa niruddhattā kiccabhāvamassa",
  "atk-abh03a12:24_1": "apassanto paṭikkhipati. Puna puṭṭho atītārammaṇaṁ paccuppannaṁ ñāṇaṁ atītānaṁ dhammānaṁ",
  "atk-abh03a12:24_2": "jānanato atītaṁ ñāṇanti lesena paccuppannameva “atītaṁ ñāṇa”nti katvā tena ñāṇena",
  "atk-abh03a12:24_3": "ñāṇakaraṇīyassa atthitāya paṭijānāti. Athassa sakavādī lesokāsaṁ adatvā tena ñāṇena",
  "atk-abh03a12:24_4": "dukkhaṁ parijānātītiādimāha. Itaro atītārammaṇeneva ñāṇena imesaṁ catunnaṁ kiccānaṁ",
  "atk-abh03a12:24_5": "abhāvā paṭikkhipati. Anāgatapañhepi eseva nayo. Paccuppannapañho ceva saṁsandanapañho ca uttānatthāyeva.",
  "atk-abh03a12:25": "Arahantādikathāvaṇṇanā",
  "atk-abh03a12:26": "291.Arahato atīto rāgo atthītiādīsupi rāgādibhāvāvijahanto evaṁ paṭijānāti. Sarāgotiādīsu suttavirodhabhayena ceva yuttivirodhabhayena ca paṭikkhipati.",
  "atk-abh03a12:27": "Padasodhanakathāvaṇṇanā",
  "atk-abh03a12:28_0": "295. Evaṁ sabbampi pāḷianusāreneva viditvā parato atthi siyā atītaṁ, siyā nvātītanti",
  "atk-abh03a12:28_1": "ettha evamattho veditabbo. Yaṁ atītameva atthi, taṁ atītaṁ. Yaṁ paccuppannānāgataṁ",
  "atk-abh03a12:28_2": "atthi, taṁ no atthi, taṁ no atītaṁ. Tenātītaṁ nvātītaṁ, nvātītaṁ atītanti tena kāraṇena",
  "atk-abh03a12:28_3": "atītaṁ no atītaṁ, no atītaṁ atītanti. Anāgatapaccuppannapucchāsupi eseva nayo.",
  "atk-abh03a12:29": "Suttasādhanavaṇṇanā",
  "atk-abh03a12:30_0": "296.Navattabbaṁ “atītaṁ atthi anāgataṁ atthī”ti suttasādhanāya pucchā paravādissa,",
  "atk-abh03a12:30_1": "paṭiññā sakavādissa. Puna attano laddhiṁ nissāya yaṁkiñci, bhikkhave, rūpanti anuyogo",
  "atk-abh03a12:30_2": "paravādisseva. Dutiyanaye pucchā sakavādissa, paṭiññā itarassa. Evaṁ sabbattha pucchā",
  "atk-abh03a12:30_3": "ca paṭiññā ca veditabbā. Yaṁ panetaṁ paravādinā anāgatassa atthibhāvasādhanatthaṁ",
  "atk-abh03a12:30_4": "“nanu vuttaṁ bhagavatā kabaḷīkāre, ce, bhikkhave”ti suttassa pariyosāne atthi tattha",
  "atk-abh03a12:30_5": "āyatiṁ punabbhavābhinibbattītiādi dassitaṁ na taṁ anāgatassa atthibhāvasādhakaṁ.",
  "atk-abh03a12:30_6": "Tañhi hetūnaṁ pariniṭṭhitattā avassaṁ bhāvitaṁ sandhāya tattha vuttaṁ. Ayaṁ suttādhippāyo.",
  "atk-abh03a12:30_7": "Sesaṁ sabbattha uttānatthamevāti.",
  "atk-abh03a12:31": "Sabbamatthītikathāvaṇṇanā niṭṭhitā."
}