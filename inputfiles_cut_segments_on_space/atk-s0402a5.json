{
  "atk-s0402a5:0": "(6) 1. Puggalavaggavaṇṇanā",
  "atk-s0402a5:1": "53. Dutiyapaṇṇāsakassa paṭhame cakkavattinā saddhiṁ gahitattā “lokānukampāyā”ti na vuttaṁ. Ettha ca cakkavattino uppattiyā dve sampattiyo labhanti, buddhānaṁ uppattiyā tissopi.",
  "atk-s0402a5:2": "54. Dutiye acchariyamanussāti āciṇṇamanussā abbhutamanussā.",
  "atk-s0402a5:3_0": "55. Tatiye bahuno janassa anutappā hotīti mahājanassa anutāpakārī hoti. Tattha cakkavattino",
  "atk-s0402a5:3_1": "kālakiriyā ekacakkavāḷe devamanussānaṁ anutāpaṁ karoti, tathāgatassa kālakiriyā dasasu cakkavāḷasahassesu.",
  "atk-s0402a5:4": "56. Catutthe thūpārahāti thūpassa yuttā anucchavikā. Cakkavattino hi cetiyaṁ paṭijaggitvā dve sampattiyo labhanti, buddhānaṁ cetiyaṁ paṭijaggitvā tissopi.",
  "atk-s0402a5:5": "57. Pañcame buddhāti attano ānubhāvena cattāri saccāni buddhā.",
  "atk-s0402a5:6_0": "58. Chaṭṭhe phalantiyāti saddaṁ karontiyā. Na santasantīti na bhāyanti. Tattha khīṇāsavo",
  "atk-s0402a5:6_1": "attano sakkāyadiṭṭhiyā pahīnattā na bhāyati, hatthājānīyo sakkāyadiṭṭhiyā balavattāti.",
  "atk-s0402a5:6_2": "Sattamaṭṭhamesupi eseva nayo.",
  "atk-s0402a5:7_0": "61. Navame kiṁpurisāti kinnarā. Mānusiṁ vācaṁ na bhāsantīti manussakathaṁ na kathenti.",
  "atk-s0402a5:7_1": "Dhammāsokassa kira ekaṁ kinnaraṁ ānetvā dassesuṁ. So “kathāpetha na”nti āha. Kinnaro",
  "atk-s0402a5:7_2": "kathetuṁ na icchati. Eko puriso “ahametaṁ kathāpessāmī”ti heṭṭhāpāsādaṁ otāretvā",
  "atk-s0402a5:7_3": "dve khāṇuke koṭṭetvā ukkhaliṁ āropesi. Sā ubhatopassehi patati. Taṁ disvā kinnaro",
  "atk-s0402a5:7_4": "“kiṁ aññaṁ ekaṁ khāṇukaṁ koṭṭetuṁ na vaṭṭatī”ti ettakameva āha. Puna aparabhāge dve",
  "atk-s0402a5:7_5": "kinnare ānetvā dassesuṁ. Rājā “kathāpetha ne”ti āha. Te kathetuṁ na icchiṁsu. Eko",
  "atk-s0402a5:7_6": "puriso “ahamete kathāpessāmī”ti te gahetvā antarāpaṇaṁ agamāsi. Tattheko ambapakkañca",
  "atk-s0402a5:7_7": "macche ca addasa, eko kabiṭṭhaphalañca ambilikāphalañca. Tattha purimo “mahāvisaṁ",
  "atk-s0402a5:7_8": "manussā khādanti, kathaṁ te kilāsino na hontī”ti āha. Itaro “kathaṁ ime etaṁ nissāya",
  "atk-s0402a5:7_9": "kuṭṭhino na hontī”ti āha. Evaṁ mānusiṁ vācaṁ kathetuṁ sakkontāpi dve atthe sampassamānā na kathentīti.",
  "atk-s0402a5:8": "62. Dasame appaṭivānoti anukaṇṭhito apaccosakkito.",
  "atk-s0402a5:9_0": "63. Ekādasame asantasannivāsanti asappurisānaṁ sannivāsaṁ. Na vadeyyāti ovādena vā",
  "atk-s0402a5:9_1": "anusāsaniyā vā na vadeyya, mā vadatūti attho. Therampāhaṁ na vadeyyanti ahampi theraṁ",
  "atk-s0402a5:9_2": "bhikkhuṁ ovādānusāsanivasena na vadeyyaṁ. Ahitānukampīti ahitaṁ icchamāno. No hitānukampīti",
  "atk-s0402a5:9_3": "hitaṁ anicchamāno. Noti naṁ vadeyyanti “ahaṁ tava vacanaṁ na karissa”nti naṁ vadeyyaṁ.",
  "atk-s0402a5:9_4": "Viheṭheyyanti vacanassa akaraṇena viheṭheyyaṁ. Passampissanappaṭikareyyanti passantopi",
  "atk-s0402a5:9_5": "jānantopi ahaṁ tassa vacanaṁ na kareyyaṁ. Iminā upāyena sabbattha attho veditabbo.",
  "atk-s0402a5:9_6": "Sukkapakkhe pana sādhūti naṁ vadeyyanti “sādhu bhaddakaṁ sukathitaṁ tayā”ti tassa",
  "atk-s0402a5:9_7": "kathaṁ abhinandanto naṁ vadeyyanti attho.",
  "atk-s0402a5:10_0": "64. Dvādasame ubhato vacīsaṁsāroti dvīsupi pakkhesu aññamaññaṁ akkosanapaccakkosanavasena",
  "atk-s0402a5:10_1": "saṁsaramānā vācā vacīsaṁsāro. Diṭṭhipaḷāsoti diṭṭhiṁ nissāya uppajjanako yugaggāhalakkhaṇo",
  "atk-s0402a5:10_2": "paḷāso diṭṭhipaḷāso nāma. Cetaso āghātoti kopo. So hi cittaṁ āghātento uppajjati.",
  "atk-s0402a5:10_3": "Appaccayoti atuṭṭhākāro, domanassanti attho. Anabhiraddhīti kopoyeva. So hi anabhirādhanavasena",
  "atk-s0402a5:10_4": "anabhiraddhīti vuccati. Ajjhattaṁ avūpasantaṁ hotīti sabbampetaṁ niyakajjhattasaṅkhāte",
  "atk-s0402a5:10_5": "attano citte ca saddhivihārikaantevāsikasaṅkhātāya attano parisāya ca avūpasantaṁ",
  "atk-s0402a5:10_6": "hoti. Tasmetanti tasmiṁ etaṁ. Sesaṁ vuttanayeneva veditabbanti.",
  "atk-s0402a5:11": "Puggalavaggo paṭhamo."
}