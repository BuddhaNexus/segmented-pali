{
  "atk-vin02a37:0": "8. Vattakkhandhakaṁ",
  "atk-vin02a37:1": "Āgantukavattakathā",
  "atk-vin02a37:2_0": "357. Vattakkhandhake idāni ārāmaṁ pavisissāmīti iminā upacārasīmasamīpaṁ dasseti;",
  "atk-vin02a37:2_1": "tasmā upacārasīmaṁ patvā upāhanāomuñcanādi sabbaṁ kātabbaṁ. Gahetvāti upāhanadaṇḍakena",
  "atk-vin02a37:2_2": "gahetvā. Paṭikkamantīti sannipatanti. Vissajjetabbanti pattharitabbaṁ. Gocaro pucchitabboti",
  "atk-vin02a37:2_3": "‘‘gocaragāmo āsanne udāhu dūre, kālasseva piṇḍāya caritabbaṁ udāhu divā’’ti evaṁ",
  "atk-vin02a37:2_4": "bhikkhācāro pucchitabbo. Agocaro nāma micchādiṭṭhikānaṁ vā gāmo paricchinnabhikkho",
  "atk-vin02a37:2_5": "vā gāmo; yattha ekassa vā dvinnaṁ vā bhikkhā diyyati, sopi pucchitabbo. Pānīyaṁ pucchitabbanti",
  "atk-vin02a37:2_6": "‘‘kiṁ imissā pokkharaṇiyā pānīyaṁyeva pivanti, nahānādiparibhogampi karontī’’ti evaṁ",
  "atk-vin02a37:2_7": "pānīyañceva paribhojanīyañca pucchitabbaṁ. Kesuci ṭhānesu vāḷamigā vā amanussā vā",
  "atk-vin02a37:2_8": "honti, tasmā ‘‘kaṁ kālaṁ pavisitabbaṁ, kaṁ kālaṁ nikkhamitabba’’nti pucchitabbaṁ.",
  "atk-vin02a37:3_0": "Bahi ṭhitenāti bahi nikkhamantassa ahino vā amanussassa vā maggaṁ datvā ṭhitena nilloketabbo.",
  "atk-vin02a37:3_1": "Sace ussahati sodhetabboti yadi sakkoti, sabbo vihāro sodhetabbo. Asakkontena attano",
  "atk-vin02a37:3_2": "vasanokāso jaggitabbo. Sabbaṁ sodhetuṁ sakkontassa pana dassite vihārasodhanavatte",
  "atk-vin02a37:3_3": "vinicchayo mahākhandhake vuttanayeneva veditabbo.",
  "atk-vin02a37:4": "Āgantukavattakathā niṭṭhitā.",
  "atk-vin02a37:5": "Āvāsikavattakathā",
  "atk-vin02a37:6_0": "359. Āvāsikavatte – āsanaṁ paññapetabbanti evamādi sabbaṁ vuḍḍhatare āgate cīvarakammaṁ",
  "atk-vin02a37:6_1": "vā navakammaṁ vā ṭhapetvāpi kātabbaṁ. Cetiyaṅgaṇaṁ sammajjantena sammajjaniṁ nikkhipitvā",
  "atk-vin02a37:6_2": "tassa vattaṁ kātuṁ ārabhitabbaṁ. Paṇḍito hi āgantuko ‘‘sammajjāhi tāva cetiyaṅgaṇa’’nti",
  "atk-vin02a37:6_3": "vakkhati. Gilānabhesajjaṁ karontena pana sace nātiāturo gilāno hoti, bhesajjaṁ akatvā",
  "atk-vin02a37:6_4": "vattameva kātabbaṁ. Mahāgilānassa pana bhesajjameva kātabbaṁ. Paṇḍito hi āgantuko",
  "atk-vin02a37:6_5": "‘‘karohi tāva bhesajja’’nti vakkhati. Pānīyena pucchantena sace sakiṁ ānītaṁ pānīyaṁ",
  "atk-vin02a37:6_6": "sabbaṁ pivati , ‘‘puna ānemī’’ti pucchitabboyeva. Apica bījanenapi bījitabbo, bījantena",
  "atk-vin02a37:6_7": "sakiṁ pādapiṭṭhiyaṁ bījitvā sakiṁ majjhe sakiṁ sīse bījitabbaṁ, ‘‘alaṁ hotū’’ti vuttena",
  "atk-vin02a37:6_8": "tato mandataraṁ bījitabbaṁ. Puna ‘‘ala’’nti vuttena tato mandataraṁ bījitabbaṁ. Tatiyavāraṁ",
  "atk-vin02a37:6_9": "vuttena bījanī ṭhapetabbā. Pādāpissa dhovitabbā, dhovitvā sace attano telaṁ atthi,",
  "atk-vin02a37:6_10": "tena makkhetabbā. No ce atthi, tassa santakena makkhetabbā. Upāhanāpuñchanaṁ pana",
  "atk-vin02a37:6_11": "attano rucivasena kātabbaṁ. Teneva hettha ‘‘sace ussahatī’’ti vuttaṁ. Tasmā upāhanā",
  "atk-vin02a37:6_12": "apuñchantassāpi anāpatti. ‘‘Kattha mayhaṁ senāsanaṁ pāpuṇātī’’ti pucchitena senāsanaṁ",
  "atk-vin02a37:6_13": "paññapetabbaṁ, ‘‘etaṁ tumhākaṁ senāsanaṁ pāpuṇātī’’ti evaṁ ācikkhitabbanti attho.",
  "atk-vin02a37:6_14": "Papphoṭetvā hi pattharituṁ pana vaṭṭatiyeva.",
  "atk-vin02a37:7_0": "Navakassa vatte – pānīyaṁ ācikkhitabbanti ‘‘etaṁ pānīyaṁ gahetvā pivāhī’’ti ācikkhitabbaṁ.",
  "atk-vin02a37:7_1": "Paribhojanīyepi eseva nayo. Sesaṁ purimasadisameva. Mahāāvāsepi attano santikaṁ sampattassa",
  "atk-vin02a37:7_2": "āgantukassa vattaṁ akātuṁ na labhati.",
  "atk-vin02a37:8": "Āvāsikavattakathā niṭṭhitā.",
  "atk-vin02a37:9": "Gamikavattakathā",
  "atk-vin02a37:10_0": "360. Gamikavattesu dārubhaṇḍanti senāsanakkhandhake vuttaṁ mañcapīṭhādi. Mattikābhaṇḍampi",
  "atk-vin02a37:10_1": "rajanabhājanādi sabbaṁ tattha vuttappabhedameva. Taṁ sabbaṁ aggisālāya vā aññatarasmiṁ",
  "atk-vin02a37:10_2": "vā guttaṭṭhāne paṭisāmetvā gantabbaṁ. Anovassake pabbhārepi ṭhapetuṁ vaṭṭati. Senāsanaṁ",
  "atk-vin02a37:10_3": "āpucchitabbanti ettha yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ, yattha",
  "atk-vin02a37:10_4": "upacikā nārohanti, taṁ anāpucchantassāpi anāpatti. Catūsu pāsāṇakesūtiādi upacikānaṁ",
  "atk-vin02a37:10_5": "uppattiṭṭhāne paṇṇasālādisenāsane kattabbākāradassanatthaṁ vuttaṁ. Appeva nāma aṅgānipi",
  "atk-vin02a37:10_6": "seseyyunti ayaṁ ajjhokāse ṭhapitamhi ānisaṁso. Ovassakagehe pana tiṇesu ca mattikāpiṇḍesu",
  "atk-vin02a37:10_7": "ca upari patantesu mañcapīṭhānaṁ aṅgānipi vinassanti.",
  "atk-vin02a37:11": "Gamikavattakathā niṭṭhitā.",
  "atk-vin02a37:12": "Anumodanavattakathā",
  "atk-vin02a37:13_0": "362. Anumodanavatthusmiṁ iddhaṁ ahosīti sampannaṁ ahosi. Catūhi pañcahīti saṅghattherena",
  "atk-vin02a37:13_1": "anumodanatthāya nisinne heṭṭhā paṭipāṭiyā catūhi nisīditabbaṁ. Anuthere nisinne mahātherena",
  "atk-vin02a37:13_2": "ca heṭṭhā ca tīhi nisīditabbaṁ. Pañcame nisinne upari catūhi nisīditabbaṁ. Saṅghattherena",
  "atk-vin02a37:13_3": "heṭṭhā daharabhikkhusmiṁ ajjhiṭṭhepi saṅghattherato paṭṭhāya catūhi nisīditabbameva.",
  "atk-vin02a37:13_4": "Sace pana anumodako bhikkhu ‘‘gacchatha bhante, āgametabbakiccaṁ natthī’’ti vadati,",
  "atk-vin02a37:13_5": "gantuṁ vaṭṭati. Mahātherena ‘‘gacchāma āvuso’’ti vutte ‘‘gacchathā’’ti vadati, evampi",
  "atk-vin02a37:13_6": "vaṭṭati. ‘‘Bahigāme āgamessāmā’’ti ābhogaṁ katvāpi bahigāmaṁ gantvā attano nissitake",
  "atk-vin02a37:13_7": "‘‘tumhe tassa āgamanaṁ āgamethā’’ti vatvāpi gantuṁ vaṭṭatiyeva. Sace pana manussā",
  "atk-vin02a37:13_8": "attano rucikena ekena anumodanaṁ kārenti, neva tassa anumodato āpatti, na mahātherassa",
  "atk-vin02a37:13_9": "bhāro hoti. Upanisinnakathāyameva hi manussesu kathāpentesu mahāthero āpucchitabbo,",
  "atk-vin02a37:13_10": "mahātherena ca anumodanāya ajjhiṭṭhova āgametabboti idamettha lakkhaṇaṁ. Vaccitoti",
  "atk-vin02a37:13_11": "sañjātavacco; vaccapīḷitoti adhippāyo.",
  "atk-vin02a37:14": "Anumodanavattakathā niṭṭhitā.",
  "atk-vin02a37:15": "Bhattaggavattakathā",
  "atk-vin02a37:16_0": "364. Bhattaggavatte ‘‘antogāmo vā hotu vihāro vā, manussānaṁ parivesanaṭṭhānaṁ gacchantena",
  "atk-vin02a37:16_1": "cīvaraṁ pārupitvā kāyabandhanaṁ bandhanameva vaṭṭatī’’ti aṭṭhakathāsu vuttaṁ. Na",
  "atk-vin02a37:16_2": "there bhikkhū anupakhajjāti there bhikkhū atiallīyitvā na nisīditabbaṁ. Sace mahātherassa",
  "atk-vin02a37:16_3": "nisinnāsanena samakaṁ āsanaṁ hoti, bahūsu āsanesu sati ekaṁ dve āsanāni ṭhapetvā",
  "atk-vin02a37:16_4": "nisīditabbaṁ. Bhikkhū gaṇetvā paññattāsanesu anisīditvā mahātherena nisīdāti vuttena",
  "atk-vin02a37:16_5": "nisīditabbaṁ. No ce mahāthero vadati, ‘‘idaṁ, bhante, āsanaṁ ucca’’nti vattabbaṁ.",
  "atk-vin02a37:16_6": "‘‘Nisīdā’’ti vutte nisīditabbaṁ. Sace pana evaṁ āpucchitepi na vadati, nisīdantassa",
  "atk-vin02a37:16_7": "anāpatti; mahātherasseva āpatti. Navako hi evarūpe āsane anāpucchā nisīdanto āpajjati,",
  "atk-vin02a37:16_8": "thero āpucchite ananujānanto. Na saṅghāṭiṁ ottharitvāti na saṅghāṭiṁ avattharitvā nisīditabbaṁ.",
  "atk-vin02a37:17": "Ubhohihatthehīti pattadhovanaudakaṁ sandhāya vuttaṁ. Dakkhiṇodakaṁ pana purato ādhārake pattaṁ ṭhapetvā gahetabbaṁ. Sādhukanti udakasaddaṁ akarontena.",
  "atk-vin02a37:18_0": "Sūpassa okāsoti yathā sūpassa okāso hoti; evaṁ mattāya odano gaṇhitabboti attho.",
  "atk-vin02a37:18_1": "Samakaṁ sampādehīti idaṁ na kevalaṁ sappiādīsuyeva odanepi vattabbaṁ. Sappiādīsu",
  "atk-vin02a37:18_2": "pana yaṁ appaṁ hoti ekassa vā dvinnaṁ vā anurūpakaṁ, taṁ sabbesaṁ samakaṁ sampādehīti",
  "atk-vin02a37:18_3": "vutte manussānaṁ vihasā hoti, tasmā tādisaṁ sakiṁ vā dvikkhattuṁ vā gahetvā sesaṁ na gahetabbaṁ.",
  "atk-vin02a37:19_0": "Na tāva therena bhuñjitabbanti idaṁ yaṁ paricchinnabhikkhukaṁ bhattaggaṁ, yattha",
  "atk-vin02a37:19_1": "manussā sabbesaṁ pāpetvā dātukāmā honti, taṁ sandhāya vuttaṁ. Yaṁ pana mahābhattaggaṁ",
  "atk-vin02a37:19_2": "hoti, yattha ekasmiṁ padese bhuñjanti, ekasmiṁ padese udakaṁ diyyati, tattha yathāsukhaṁ bhuñjitabbaṁ.",
  "atk-vin02a37:20_0": "Na tāva udakanti idaṁ hatthadhovanaudakaṁ sandhāya vuttaṁ. Antarā pipāsitena pana",
  "atk-vin02a37:20_1": "gale vilaggāmisena vā pānīyaṁ pivitvā hatthā na dhovitabbā. Sace manussā ‘‘dhovatha",
  "atk-vin02a37:20_2": "bhante pattañca hatthe cā’’ti vadanti, bhikkhū vā ‘‘tumhe udakaṁ gaṇhathā’’ti vadanti, vaṭṭati.",
  "atk-vin02a37:21_0": "Nivattantenāti bhattaggato uṭṭhāya nivattantena saṅghena evaṁ nivattitabbanti dasseti.",
  "atk-vin02a37:21_1": "Kathaṁ? ‘‘Navakehī’’ti sabbaṁ daṭṭhabbaṁ. Sambādhesu hi gharesu mahātherānaṁ nikkhamanokāso",
  "atk-vin02a37:21_2": "na hoti, tasmā evaṁ vuttaṁ. Evaṁ nivattantehi pana navakehi gehadvāre ṭhatvā theresu",
  "atk-vin02a37:21_3": "nikkhantesu paṭipāṭiyā gantabbaṁ. Sace pana mahātherā dhure nisinnā honti, navakā",
  "atk-vin02a37:21_4": "antogehe , therāsanato paṭṭhāya paṭipāṭiyā eva nikkhamitabbaṁ. Kāyena kāyaṁ aghaṭṭentena",
  "atk-vin02a37:21_5": "yathā antarena manussā gantuṁ sakkonti, evaṁ viraḷāya paṭipāṭiyā gantabbaṁ.",
  "atk-vin02a37:22": "Bhattaggavattakathā niṭṭhitā.",
  "atk-vin02a37:23": "Piṇḍacārikavattakathā",
  "atk-vin02a37:24_0": "366. Piṇḍacārikavatte – kammaṁ vā nikkhipatīti kappāsaṁ vā suppaṁ vā musalaṁ vā yaṁ",
  "atk-vin02a37:24_1": "gahetvā kammaṁ karonti, ṭhitā vā nisinnā vā honti, taṁ nikkhipati . Na ca bhikkhādāyikāyāti",
  "atk-vin02a37:24_2": "itthī vā hotu puriso vā, bhikkhādānasamaye mukhaṁ na ulloketabbaṁ.",
  "atk-vin02a37:25": "Piṇḍacārikavattakathā niṭṭhitā.",
  "atk-vin02a37:26": "Āraññikavattakathā",
  "atk-vin02a37:27": "368. Āraññikavatte – senāsanā otaritabbanti vasanaṭṭhānato nikkhamitabbaṁ.",
  "atk-vin02a37:28_0": "Pattaṁ thavikāya pakkhipitvāti ettha sace bahigāme udakaṁ natthi, antogāmeyeva bhattakiccaṁ",
  "atk-vin02a37:28_1": "katvā atha bahigāme atthi, bahigāme bhattakiccaṁ katvā patto dhovitvā vodako katvā",
  "atk-vin02a37:28_2": "thavikāya pakkhipitabbo.",
  "atk-vin02a37:29_0": "Paribhojanīyaṁ upaṭṭhāpetabbanti sace bhājanāni nappahonti, pānīyameva paribhojanīyampi",
  "atk-vin02a37:29_1": "katvā upaṭṭhāpetabbaṁ. Bhājanaṁ alabhantena veḷunāḷikāyapi upaṭṭhāpetabbaṁ. Tampi",
  "atk-vin02a37:29_2": "alabhantassa yathā samīpe udakaāvāṭo hoti, evaṁ kātabbaṁ. Araṇisahite sati aggiṁ",
  "atk-vin02a37:29_3": "akātumpi vaṭṭati . Yathā ca āraññikassa, evaṁ kantārappaṭipannassāpi araṇisahitaṁ",
  "atk-vin02a37:29_4": "icchitabbaṁ. Gaṇavāsino pana tena vināpi vaṭṭati. Nakkhattāneva nakkhattapadāni.",
  "atk-vin02a37:30": "Āraññikavattakathā niṭṭhitā.",
  "atk-vin02a37:31": "Senāsanavattakathā",
  "atk-vin02a37:32_0": "369. Senāsanavatte – dvāraṁ nāma yasmā mahāvaḷañjaṁ, tasmā tattha āpucchanakiccaṁ",
  "atk-vin02a37:32_1": "natthi, sesāni pana uddesadānādīni āpucchitvāva kātabbāni. Devasikampi āpucchituṁ",
  "atk-vin02a37:32_2": "vaṭṭati. Athāpi ‘‘bhante āpucchitameva hotū’’ti vutte vuḍḍhataro ‘‘sādhū’’ti sampaṭicchati,",
  "atk-vin02a37:32_3": "sayameva vā ‘‘tvaṁ yathāsukhaṁ viharāhī’’ti vadati; evampi vaṭṭati. Sabhāgassa vissāsenāpi",
  "atk-vin02a37:32_4": "vaṭṭatiyeva. Yena vuḍḍho tena parivattitabbanti vuḍḍhābhimukhena parivattitabbaṁ.",
  "atk-vin02a37:32_5": "Bhojanasālādīsupi evameva paṭipajjitabbaṁ.",
  "atk-vin02a37:33": "Senāsanavattakathā niṭṭhitā.",
  "atk-vin02a37:34": "Jantāgharavattādikathā",
  "atk-vin02a37:35": "371. Jantāgharavatte – paribhaṇḍanti bahijagati.",
  "atk-vin02a37:36_0": "373. Ācamanavatthusmiṁ – sati udaketi ettha sace udakaṁ atthi, paṭicchannaṭṭhānaṁ",
  "atk-vin02a37:36_1": "pana natthi, bhājanena nīharitvā ācamitabbaṁ. Bhājane asati pattena nīharitabbaṁ.",
  "atk-vin02a37:36_2": "Pattepi asati asantaṁ nāma hoti. ‘‘Idaṁ ativivaṭaṁ purato aññaṁ udakaṁ bhavissatī’’ti",
  "atk-vin02a37:36_3": "gatassa udakaṁ alabhantasseva bhikkhācāravelā hoti, kaṭṭhena vā kenaci vā puñchitvā",
  "atk-vin02a37:36_4": "gantabbaṁ, bhuñjitumpi anumodanampi kātuṁ vaṭṭati. Āgatapaṭipāṭiyāti vaccakuṭiyaṁ",
  "atk-vin02a37:36_5": "passāvaṭṭhāne nhānatittheti tīsupi āgatapaṭipāṭiyeva pamāṇaṁ.",
  "atk-vin02a37:37_0": "374. Vaccakuṭivatte – na dantakaṭṭhaṁ khādantenāti ayaṁ vaccakuṭiyāpi avaccakuṭiyāpi",
  "atk-vin02a37:37_1": "sabbattheva paṭikkhepo. Na pharusena kaṭṭhenāti phālitakaṭṭhena vā kharena vā gaṇṭhikena",
  "atk-vin02a37:37_2": "vā kaṇṭakena vā susirena vā pūtinā vā na avalekhitabbaṁ. Avalekhanakaṭṭhaṁ pana aggahetvā",
  "atk-vin02a37:37_3": "paviṭṭhassa āpatti natthi.",
  "atk-vin02a37:38_0": "Na ācamanasarāvaketi sabbasādhāraṇaṭṭhānaṁ sandhāyetaṁ vuttaṁ. Tatra hi aññe aññe",
  "atk-vin02a37:38_1": "āgacchanti, tasmā udakaṁ na sesetabbaṁ. Yaṁ pana saṅghikepi vihāre ekadese nibaddhagamanatthāya",
  "atk-vin02a37:38_2": "kataṁ ṭhānaṁ hoti puggalikaṭṭhānaṁ vā, tasmiṁ vaṭṭati. Virecanaṁ pivitvā punappunaṁ",
  "atk-vin02a37:38_3": "pavisantassāpi vaṭṭatiyeva.",
  "atk-vin02a37:39_0": "Ūhatāti ūhaditā; bahi vaccamakkhitāti attho. Dhovitabbāti udakaṁ āharitvā dhovitabbā.",
  "atk-vin02a37:39_1": "Udakaṁ atthi, bhājanaṁ natthi, asantaṁ nāma hoti. Bhājanaṁ atthi, udakaṁ natthi,",
  "atk-vin02a37:39_2": "etampi asantaṁ. Ubhaye pana asati asantameva, kaṭṭhena vā kenaci vā puñchitvā gantabbaṁ.",
  "atk-vin02a37:39_3": "Sesaṁ sabbattha uttānamevāti.",
  "atk-vin02a37:40": "Jantāgharavattādikathā niṭṭhitā.",
  "atk-vin02a37:41": "Vattakkhandhakavaṇṇanā niṭṭhitā."
}