{
  "tika-s0402t17:0": "3. Vinayapeyyālaṁ",
  "tika-s0402t17:1_0": "201.Atthavaseti vuddhivisese ānisaṁsavisese. Tesaṁ pana sikkhāpadapaññattikāraṇattā",
  "tika-s0402t17:1_1": "āha “dve kāraṇāni sandhāyā”ti. Atthoyeva vā atthavaso, dve atthe dve kāraṇānīti vuttaṁ",
  "tika-s0402t17:1_2": "hoti. Atha vā attho phalaṁ tadadhīnavuttitāya vaso etassāti atthavaso, kāraṇanti",
  "tika-s0402t17:1_3": "evampettha attho daṭṭhabbo. Yathā “anabhijjhā dhammapada”nti vutte anabhijjhā eko",
  "tika-s0402t17:1_4": "dhammakoṭṭhāsoti attho hoti. Evamidhāpi sikkhāpadanti sikkhākoṭṭhāso sikkhāya eko",
  "tika-s0402t17:1_5": "padesoti ayamettha attho daṭṭhabboti āha “sikkhāpadaṁ paññattanti sikkhākoṭṭhāso ṭhapito”ti.",
  "tika-s0402t17:2_0": "Saṅghasuṭṭhu nāma saṅghassa suṭṭhubhāvo “suṭṭhu devā”ti āgataṭṭhāne viya “suṭṭhu,",
  "tika-s0402t17:2_1": "bhante”ti vacanasampaṭicchanabhāvo. Tenāha “saṅghasuṭṭhutāyāti saṅghassa suṭṭhubhāvāyā”tiādi.",
  "tika-s0402t17:2_2": "Dummaṅkūnaṁ puggalānaṁ niggahāyāti dummaṅkū nāma dussīlapuggalā. Ye maṅkutaṁ āpādiyamānāpi",
  "tika-s0402t17:2_3": "dukkhena āpajjanti, vītikkamaṁ karontā vā katvā vā na lajjanti, tesaṁ niggahatthāya.",
  "tika-s0402t17:2_4": "Te hi sikkhāpade asati “kiṁ tumhehi diṭṭhaṁ, kiṁ sutaṁ, kiṁ amhehi kataṁ, katarasmiṁ",
  "tika-s0402t17:2_5": "vatthusmiṁ katamaṁ āpattiṁ ropetvā amhe niggaṇhathā”ti saṅghaṁ viheṭhessanti, sikkhāpade",
  "tika-s0402t17:2_6": "pana sati tesaṁ saṅgho sikkhāpadaṁ dassetvā dhammena vinayena satthusāsanena niggahessati.",
  "tika-s0402t17:2_7": "Tena vuttaṁ “dummaṅkūnaṁ puggalānaṁ niggahāyā”ti.",
  "tika-s0402t17:3_0": "Pesalānaṁ bhikkhūnaṁ phāsuvihārāyāti pesalānaṁ piyasīlānaṁ bhikkhūnaṁ phāsuvihāratthāya.",
  "tika-s0402t17:3_1": "Piyasīlā hi bhikkhū kattabbākattabbaṁ sāvajjānavajjaṁ velaṁ mariyādaṁ ajānantā sikkhattayapāripūriyā",
  "tika-s0402t17:3_2": "ghaṭamānā kilamanti, ubbāḷhā honti, kattabbākattabbaṁ pana sāvajjānavajjaṁ velaṁ",
  "tika-s0402t17:3_3": "mariyādañca ñatvā sikkhattayapāripūriyā ghaṭentā na kilamanti, na ubbāḷhā honti.",
  "tika-s0402t17:3_4": "Tena tesaṁ sikkhāpadappaññāpanā phāsuvihārāya saṁvattati. Yo vā dummaṅkūnaṁ puggalānaṁ",
  "tika-s0402t17:3_5": "niggaho, sveva etesaṁ phāsuvihāro. Dussīlapuggale nissāya hi uposatho na tiṭṭhati,",
  "tika-s0402t17:3_6": "pavāraṇā na tiṭṭhati, saṅghakammāni nappavattanti, sāmaggī na hoti, bhikkhū anekaggā",
  "tika-s0402t17:3_7": "uddesaparipucchākammaṭṭhānādīni anuyuñjituṁ na sakkonti. Dussīlesu pana niggahitesu",
  "tika-s0402t17:3_8": "sabbopi ayaṁ upaddavo na hoti, tato pesalā bhikkhū phāsu viharanti. Evaṁ “pesalānaṁ",
  "tika-s0402t17:3_9": "bhikkhūnaṁ phāsuvihārāyā”ti ettha dvidhā attho veditabbo.",
  "tika-s0402t17:4": "“Na vo ahaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemī”ti ettha vivādamūlabhūtā kilesā āsavāti āgatā.",
  "tika-s0402t17:5": "“Yena devūpapatyassa, gandhabbo vā vihaṅgamo;",
  "tika-s0402t17:6": "Yakkhattaṁ yena gaccheyyaṁ, manussattañca abbaje;",
  "tika-s0402t17:7": "Te mayhaṁ āsavā khīṇā, viddhastā vinaḷīkatā”ti. –",
  "tika-s0402t17:8_0": "Ettha tebhūmakaṁ kammaṁ avasesā ca akusalā dhammā. Idha pana parūpavādavippaṭisāravadhabandhanādayo",
  "tika-s0402t17:8_1": "ceva apāyadukkhabhūtā ca nānappakārā upaddavā āsavāti āha – “diṭṭhadhamme imasmiṁyeva",
  "tika-s0402t17:8_2": "attabhāve vītikkamapaccayā paṭiladdhabbāna”ntiādi. Yadi hi bhagavā sikkhāpadaṁ na",
  "tika-s0402t17:8_3": "paññāpeyya, tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo",
  "tika-s0402t17:8_4": "diṭṭhadhammikā nānappakārā anatthā, ye ca tannimittameva nirayādīsu nibbattassa paññavidhabandhanakammakāraṇādivasena",
  "tika-s0402t17:8_5": "mahādukkhānubhavanappakārā anatthā, te sandhāya idaṁ vuttaṁ “diṭṭhadhammikānaṁ āsavānaṁ",
  "tika-s0402t17:8_6": "saṁvarāya samparāyikānaṁ āsavānaṁ paṭighātāyā”ti. Diṭṭhadhammo vuccati paccakkho",
  "tika-s0402t17:8_7": "attabhāvo, tattha bhavā diṭṭhadhammikā. Samparetabbato pecca gantabbato samparāyo,",
  "tika-s0402t17:8_8": "paraloko, tattha bhavā samparāyikā.",
  "tika-s0402t17:9_0": "Akusalaverānanti pāṇātipātādipañcaduccaritānaṁ. Tāni verakāraṇattā “verānī”ti vuccanti,",
  "tika-s0402t17:9_1": "puggalesu pana uppajjamānāni verāni. Te eva vā dukkhadhammāti heṭṭhā vuttā vadhabandhanādayo.",
  "tika-s0402t17:9_2": "Tesaṁ pakkhupacchedanatthāyāti tesaṁ pāpicchānaṁ pakkhupacchedāya gaṇabhojanasadisaṁ",
  "tika-s0402t17:9_3": "sikkhāpadaṁ paññattaṁ. Paṇḍitamanussānanti lokiyaparikkhakajanānaṁ. Te hi sikkhāpadapaññattiyā",
  "tika-s0402t17:9_4": "sati sikkhāpadapaññattiṁ ñatvā vā yathāpaññattaṁ paṭipajjamāne bhikkhū disvā vā –",
  "tika-s0402t17:9_5": "“yāni vata loke mahājanassa rajjanadussanamuyhanaṭṭhānāni, tehi ime samaṇā sakyaputtiyā",
  "tika-s0402t17:9_6": "ārakā viharanti, dukkaraṁ vata karonti, bhāriyaṁ vata karontī”ti pasādaṁ āpajjanti",
  "tika-s0402t17:9_7": "vinayapiṭake potthakaṁ disvā micchādiṭṭhikatavedibrāhmaṇo viya. Uparūparipasādabhāvāyāti",
  "tika-s0402t17:9_8": "bhiyyo bhiyyo pasāduppādanatthaṁ. Yepi hi sāsane pasannā kulaputtā, tepi sikkhāpadapaññattiṁ",
  "tika-s0402t17:9_9": "vā ñatvā yathāpaññattaṁ paṭipajjamāne bhikkhū vā disvā “aho, ayyā, dukkarakārino,",
  "tika-s0402t17:9_10": "ye yāvajīvaṁ ekabhattaṁ brahmacariyaṁ vinayasaṁvaraṁ anupālentī”ti bhiyyo bhiyyo pasīdanti.",
  "tika-s0402t17:10_0": "Saddhammassaciraṭṭhitatthanti pariyattisaddhammo, paṭipattisaddhammo, adhigamasaddhammoti",
  "tika-s0402t17:10_1": "tividhassapi saddhammassa ciraṭṭhitatthaṁ. Tattha piṭakattayasaṅgahitaṁ sabbampi",
  "tika-s0402t17:10_2": "buddhavacanaṁ pariyattisaddhammo nāma. Terasa dhutaguṇā, cuddasa khandhakavattāni,",
  "tika-s0402t17:10_3": "dveasīti mahāvattāni, sīlasamādhivipassanāti ayaṁ paṭipattisaddhammo nāma. Cattāro",
  "tika-s0402t17:10_4": "ariyamaggā cattāri ca sāmaññaphalāni nibbānañcāti ayaṁ adhigamasaddhammo nāma. So",
  "tika-s0402t17:10_5": "sabbo yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ",
  "tika-s0402t17:10_6": "aññañca buddhavacanaṁ pariyāpuṇanti, yathāpaññattañca paṭipajjamānā paṭipattiṁ pūretvā",
  "tika-s0402t17:10_7": "paṭipattiyā adhigantabbaṁ lokuttaradhammaṁ adhigacchanti, tasmā sikkhāpadapaññattiyā ciraṭṭhitiko hoti.",
  "tika-s0402t17:11_0": "Pañcavidhassapivinayassāti tadaṅgavinayādivasena pañcappakārassa vinayassa. Vinayaṭṭhakathāyaṁ",
  "tika-s0402t17:11_1": "pana sikkhāpadapaññattiyā sati saṁvaravinayo ca pahānavinayo ca samathavinayo ca",
  "tika-s0402t17:11_2": "paññattivinayo cāti catubbidhopi vinayo anuggahito hoti upatthambhito supatthambhito.",
  "tika-s0402t17:11_3": "Tena vuttaṁ “vinayānuggahāyā”ti. Tattha saṁvaravinayoti sīlasaṁvaro, satisaṁvaro,",
  "tika-s0402t17:11_4": "ñāṇasaṁvaro, khantisaṁvaro, vīriyasaṁvaroti pañcavidhopi saṁvaro yathāsakaṁ saṁvaritabbānaṁ",
  "tika-s0402t17:11_5": "vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati.",
  "tika-s0402t17:11_6": "Pahānavinayoti tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ,",
  "tika-s0402t17:11_7": "nissaraṇappahānanti pañcavidhampi pahānaṁ yasmā cāgaṭṭhena pahānaṁ, vinayanaṭṭhena",
  "tika-s0402t17:11_8": "vinayo, tasmā pahānavinayoti vuccati. Samathavinayoti satta adhikaraṇasamathā. Paññattivinayoti",
  "tika-s0402t17:11_9": "sikkhāpadameva. Sikkhāpadapaññattiyā hi vijjamānāya eva sikkhāpadasambhavato sikkhāpadasaṅkhāto",
  "tika-s0402t17:11_10": "paññattivinayoti sikkhāpadapaññattiyā anuggahito hoti.",
  "tika-s0402t17:12_0": "202-230.Bhikkhūnaṁ pañcāti nidānapārājikasaṅghādisesāniyatavitthāruddesavasena pañca",
  "tika-s0402t17:12_1": "bhikkhūnaṁ uddesā. Bhikkhunīnaṁ cattāroti bhikkhūnaṁ vuttesu aniyatuddesaṁ ṭhapetvā avasesā cattāro.",
  "tika-s0402t17:13_0": "Ehibhikkhūpasampadāti “ehi bhikkhū”ti vacanamattena paññattaupasampadā. Bhagavā hi",
  "tika-s0402t17:13_1": "ehibhikkhubhāvāya upanissayasampannaṁ puggalaṁ disvā rattapaṁsukūlantarato suvaṇṇavaṇṇaṁ",
  "tika-s0402t17:13_2": "dakkhiṇahatthaṁ nīharitvā brahmaghosaṁ nicchārento “ehi bhikkhu, cara brahmacariyaṁ",
  "tika-s0402t17:13_3": "sammā dukkhassa antakiriyāyā”ti vadati. Tassa saheva bhagavato vacanena gihiliṅgaṁ",
  "tika-s0402t17:13_4": "antaradhāyati, pabbajjā ca upasampadā ca ruhati, bhaṇḍu kāsāvavasano hoti – ekaṁ",
  "tika-s0402t17:13_5": "nivāsetvā ekaṁ pārupitvā ekaṁ aṁse ṭhapetvā vāmaaṁsakūṭe āsattanīluppalavaṇṇamattikāpatto.",
  "tika-s0402t17:14": "“Ticīvarañca patto ca, vāsi sūci ca bandhanaṁ;",
  "tika-s0402t17:15": "Parissāvanena aṭṭhete, yuttayogassa bhikkhuno”ti. –",
  "tika-s0402t17:16": "Evaṁ vuttehi aṭṭhahi parikkhārehi sarīre paṭimukkehiyeva vassasatikatthero viya iriyāpathasampanno buddhācariyako buddhupajjhāyako sammāsambuddhaṁ vandamānoyeva tiṭṭhati.",
  "tika-s0402t17:17_0": "Saraṇagamanūpasampadāti “buddhaṁ saraṇaṁ gacchāmī”tiādinā nayena tikkhattuṁ vācaṁ",
  "tika-s0402t17:17_1": "bhinditvā vuttehi tīhi saraṇagamanehi anuññātaupasampadā. Ovādūpasampadāti ovādappaṭiggahaṇaupasampadā.",
  "tika-s0402t17:17_2": "Sā ca “tasmātiha te, kassapa, evaṁ sikkhitabbaṁ ‘tibbaṁ me hirottappaṁ, paccupaṭṭhitaṁ",
  "tika-s0402t17:17_3": "bhavissati theresu navesu majjhimesū’ti. Evañhi te, kassapa, sikkhitabbaṁ. Tasmātiha",
  "tika-s0402t17:17_4": "te, kassapa, evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ, sabbaṁ",
  "tika-s0402t17:17_5": "taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti,",
  "tika-s0402t17:17_6": "evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘sātasahagatā",
  "tika-s0402t17:17_7": "ca me kāyagatāsati na vijahissatī’ti, evañhi te, kassapa, sikkhitabba”nti iminā ovādappaṭiggahaṇena",
  "tika-s0402t17:17_8": "mahākassapattherassa anuññātaupasampadā.",
  "tika-s0402t17:18_0": "Pañhabyākaraṇūpasampadā nāma sopākassa anuññātaupasampadā. Bhagavā kira pubbārāme",
  "tika-s0402t17:18_1": "anucaṅkamantaṁ sopākasāmaṇeraṁ “uddhumātakasaññāti vā, sopāka, rūpasaññāti vā ime",
  "tika-s0402t17:18_2": "dhammā nānatthā nānābyañjanā, udāhu ekatthā byañjanameva nāna”nti dasa asubhanissite",
  "tika-s0402t17:18_3": "pañhe pucchi. So byākāsi. Bhagavā tassa sādhukāraṁ datvā “kativassosi, tvaṁ sopākā”ti",
  "tika-s0402t17:18_4": "pucchi. Sattavassohaṁ bhagavāti. Sopāka, tvaṁ mama sabbaññutaññāṇena saddhiṁ saṁsanditvā",
  "tika-s0402t17:18_5": "pañhe byākāsīti āraddhacitto upasampadaṁ anujāni. Ayaṁ pañhabyākaraṇūpasampadā.",
  "tika-s0402t17:19_0": "Ñatticatutthaupasampadā nāma bhikkhūnaṁ etarahi upasampadā. Garudhammūpasampadāti",
  "tika-s0402t17:19_1": "garudhammappaṭiggahaṇena upasampadā. Sā ca mahāpajāpatiyā aṭṭhagarudhammappaṭiggahaṇena",
  "tika-s0402t17:19_2": "anuññātā. Ubhatosaṅghe upasampadā nāma bhikkhuniyā bhikkhunisaṅghato ñatticatutthena,",
  "tika-s0402t17:19_3": "bhikkhusaṅghato ñatticatutthenāti imehi dvīhi kammehi anuññātā aṭṭhavācikūpasampadā.",
  "tika-s0402t17:19_4": "Dūtena upasampadā nāma aḍḍhakāsiyā gaṇikāya anuññātā upasampadā.",
  "tika-s0402t17:20_0": "Ñattikammaṁnava ṭhānāni gacchatīti katamāni nava ṭhānāni gacchati? Osāraṇaṁ, nissāraṇaṁ,",
  "tika-s0402t17:20_1": "uposatho, pavāraṇā, sammuti, dānaṁ, paṭiggahaṁ, paccukkaḍḍhanaṁ, kammalakkhaṇaññeva",
  "tika-s0402t17:20_2": "navamanti evaṁ vuttāni nava ṭhānāni gacchati. Tattha “suṇātu me, bhante, saṅgho,",
  "tika-s0402t17:20_3": "itthannāmo itthannāmassa āyasmato upasampadāpekkho, anusiṭṭho so mayā, yadi saṅghassa",
  "tika-s0402t17:20_4": "pattakallaṁ, itthannāmo āgaccheyya, āgacchāhīti vattabbo”ti evaṁ upasampadāpekkhassa",
  "tika-s0402t17:20_5": "osāraṇā osāraṇā nāma.",
  "tika-s0402t17:21_0": "“Suṇantu me, āyasmantā, ayaṁ itthannāmo bhikkhu dhammakathiko, imassa neva suttaṁ",
  "tika-s0402t17:21_1": "āgacchati, no suttavibhaṅgo, so atthaṁ asallakkhetvā byañjanacchāyāya atthaṁ paṭibāhati.",
  "tika-s0402t17:21_2": "Yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ",
  "tika-s0402t17:21_3": "vūpasameyyāmā”ti evaṁ ubbāhikavinicchaye dhammakathikassa bhikkhuno nissāraṇā nissāraṇā nāma.",
  "tika-s0402t17:22": "“Suṇātu me, bhante, saṅgho, ajjuposatho pannaraso. Yadi saṅghassa pattakallaṁ, saṅgho uposathaṁ kareyyā”ti evaṁ uposathakammavasena ṭhapitā ñatti uposatho nāma.",
  "tika-s0402t17:23": "“Suṇātu me, bhante, saṅgho, ajja pavāraṇā pannarasī. Yadi saṅghassa pattakallaṁ, saṅgho pavāreyyā”ti evaṁ pavāraṇākammavasena ṭhapitā ñatti pavāraṇā nāma.",
  "tika-s0402t17:24_0": "“Suṇātu me, bhante, saṅgho, itthannāmo itthannāmassa āyasmato upasampadāpekkho. Yadi",
  "tika-s0402t17:24_1": "saṅghassa pattakallaṁ, ahaṁ itthannāmaṁ anusāseyya”nti, “yadi saṅghassa pattakallaṁ,",
  "tika-s0402t17:24_2": "itthannāmo itthannāmaṁ anusāseyyā”ti, “yadi saṅghassa pattakallaṁ, ahaṁ itthannāmaṁ",
  "tika-s0402t17:24_3": "antarāyike dhamme puccheyya”nti, “yadi saṅghassa pattakallaṁ, itthannāmo itthannāmaṁ",
  "tika-s0402t17:24_4": "antarāyike dhamme puccheyyā”ti, “yadi saṅghassa pattakallaṁ, ahaṁ itthannāmaṁ vinayaṁ",
  "tika-s0402t17:24_5": "puccheyya”nti, “yadi saṅghassa pattakallaṁ, itthannāmo itthannāmaṁ vinayaṁ puccheyyā”ti,",
  "tika-s0402t17:24_6": "“yadi saṅghassa pattakallaṁ, ahaṁ itthannāmena vinayaṁ puṭṭho vissajjeyya”nti, “yadi",
  "tika-s0402t17:24_7": "saṅghassa pattakallaṁ, itthannāmo itthannāmena vinayaṁ puṭṭho vissajjeyyā”ti evaṁ",
  "tika-s0402t17:24_8": "attānaṁ vā paraṁ vā sammannituṁ ṭhapitā ñatti sammuti nāma.",
  "tika-s0402t17:25_0": "“Suṇātu me, bhante, saṅgho, idaṁ cīvaraṁ itthannāmassa bhikkhuno nissaggiyaṁ saṅghassa",
  "tika-s0402t17:25_1": "nissaṭṭhaṁ. Yadi saṅghassa pattakallaṁ, saṅgho imaṁ cīvaraṁ itthannāmassa bhikkhuno",
  "tika-s0402t17:25_2": "dadeyyā”ti, “yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno",
  "tika-s0402t17:25_3": "dadeyyu”nti evaṁ nissaṭṭhacīvarapattādīnaṁ dānaṁ dānaṁ nāma.",
  "tika-s0402t17:26_0": "“Suṇātu me, bhante, saṅgho, ayaṁ itthannāmo bhikkhu āpattiṁ sarati vivarati uttāniṁ",
  "tika-s0402t17:26_1": "karoti deseti. Yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyya”nti,",
  "tika-s0402t17:26_2": "“yadāyasmantānaṁ pattakallaṁ, ahaṁ itthannāmassa bhikkhuno āpatiṁ paṭiggaṇheyya”nti,",
  "tika-s0402t17:26_3": "tena vattabbo “passasī”ti? Āma passāmīti. “Āyatiṁ saṁvareyyāsī”ti evaṁ āpattippaṭiggaho paṭiggaho nāma.",
  "tika-s0402t17:27_0": "“Suṇantu me, āyasmantā āvāsikā, yadāyasmantānaṁ pattakallaṁ, idāni uposathaṁ kareyyāma,",
  "tika-s0402t17:27_1": "pātimokkhaṁ uddiseyyāma, āgame kāle pavāreyyāmā”ti, te ce, bhikkhave, bhikkhū bhaṇḍanakārakā",
  "tika-s0402t17:27_2": "kalahakārakā saṅghe adhikaraṇakārakā taṁ kālaṁ anuvaseyyuṁ, āvāsikena bhikkhunā byattena",
  "tika-s0402t17:27_3": "paṭibalena āvāsikā bhikkhū ñāpetabbā “suṇantu me, āyasmantā āvāsikā, yadāyasmantānaṁ",
  "tika-s0402t17:27_4": "pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā”ti",
  "tika-s0402t17:27_5": "evaṁ katā pavāraṇā paccukkaḍḍhanā nāma.",
  "tika-s0402t17:28_0": "Sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho",
  "tika-s0402t17:28_1": "ñāpetabbo “suṇātu me, bhante, saṅgho, amhākaṁ bhaṇḍanajātānaṁ kalahajātānaṁ vivādāpannānaṁ",
  "tika-s0402t17:28_2": "viharataṁ bahu assāmaṇakaṁ ajjhāciṇṇaṁ bhāsitaparikkantaṁ. Sace mayaṁ imāhi āpattīhi",
  "tika-s0402t17:28_3": "aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya.",
  "tika-s0402t17:28_4": "Yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya",
  "tika-s0402t17:28_5": "ṭhapetvā thullavajjaṁ, ṭhapetvā gihipaṭisaṁyutta”nti evaṁ tiṇavatthārakasamathe katā",
  "tika-s0402t17:28_6": "sabbapaṭhamā sabbasaṅgāhikañatti kammalakkhaṇaṁ nāma.",
  "tika-s0402t17:29_0": "Ñattidutiyaṁkammaṁ satta ṭhānāni gacchatīti katamāni satta ṭhānāni gacchati? Osāraṇaṁ,",
  "tika-s0402t17:29_1": "nissāraṇaṁ, sammuti, dānaṁ, uddharaṇaṁ, desanaṁ, kammalakkhaṇaññeva sattamanti evaṁ",
  "tika-s0402t17:29_2": "vuttāni satta ṭhānāni gacchati. Tattha vaḍḍhassa licchavino pattanikkujjanavasena",
  "tika-s0402t17:29_3": "khandhake vuttā nissāraṇā, tasseva pataukkujjanavasena vuttā osāraṇā ca veditabbā.",
  "tika-s0402t17:29_4": "Sīmāsammuti ticīvarena avippavāsasammuti santhatasammuti bhattuddesakasenāsanaggāhāpakabhaṇḍāgārika-",
  "tika-s0402t17:29_5": "cīvarappaṭiggāhaka-cīvarabhājaka-yāgubhājaka-phalabhājaka-khajjabhājaka-appamattakavissajjaka-",
  "tika-s0402t17:29_6": "sāṭiyaggāhāpaka-pattaggāhāpaka-ārāmikapesaka-sāmaṇerapesakasammutīti etāsaṁ sammutīnaṁ",
  "tika-s0402t17:29_7": "vasena sammuti veditabbā. Kaṭhinacīvaradānamatakacīvaradānavasena dānaṁ veditabbaṁ.",
  "tika-s0402t17:29_8": "Kaṭhinuddhāraṇavasena uddhāro veditabbo. Kuṭivatthuvihāravatthudesanāvasena desanā",
  "tika-s0402t17:29_9": "veditabbā. Yā pana tiṇavatthārakasamathe sabbasaṅgāhikañattiñca ekekasmiṁ pakkhe",
  "tika-s0402t17:29_10": "ekekaṁ ñattiñcāti tissopi ñattiyo ṭhapetvā puna ekasmiṁ pakkhe ekā, ekasmiṁ pakkhe",
  "tika-s0402t17:29_11": "ekāti dvepi ñattidutiyakammavācā vuttā. Tāsaṁ vasena kammalakkhaṇaṁ veditabbaṁ.",
  "tika-s0402t17:30_0": "Ñatticatutthakammaṁ satta ṭhānāni gacchatīti katamāni satta ṭhānāni gacchati? Osāraṇaṁ,",
  "tika-s0402t17:30_1": "nissāraṇaṁ, sammuti, dānaṁ, niggahaṁ, samanubhāsanaṁ, kammalakkhaṇaññeva sattamanti",
  "tika-s0402t17:30_2": "evaṁ vuttāni satta ṭhānāni gacchati. Tattha tajjanīyakammādīnaṁ sattannaṁ kammānaṁ",
  "tika-s0402t17:30_3": "vasena nissāraṇā, tesaṁyeva ca kammānaṁ paṭippassambhanavasena osāraṇā veditabbā.",
  "tika-s0402t17:30_4": "Bhikkhunovādakasammutivasena sammuti veditabbā. Parivāsadānamānattadānavasena dānaṁ",
  "tika-s0402t17:30_5": "veditabbaṁ. Mūlāyapaṭikassanakammavasena niggaho veditabbo. Ukkhittānuvattakā, aṭṭha",
  "tika-s0402t17:30_6": "yāvatatiyakā, ariṭṭho, caṇḍakāḷī ca imete yāvatatiyakāti imāsaṁ ekādasannaṁ samanubhāsanānaṁ",
  "tika-s0402t17:30_7": "vasena samanubhāsanā veditabbā. Upasampadakammaabbhānakammavasena kammalakkhaṇaṁ veditabbaṁ.",
  "tika-s0402t17:31_0": "Dhammasammukhatātiādīsu yena dhammena, yena vinayena, yena satthusāsanena saṅgho",
  "tika-s0402t17:31_1": "kammaṁ karoti, ayaṁ dhammasammukhatā, vinayasammukhatā, satthusāsanasammukhatā. Tattha",
  "tika-s0402t17:31_2": "dhammoti bhūtavatthu. Vinayoti codanā ceva sāraṇā ca. Satthusāsanaṁ nāma ñattisampadā",
  "tika-s0402t17:31_3": "ceva anusāvanasampadā ca. Yāvatikā bhikkhū kammappattā, te āgatā honti, chandārahānaṁ",
  "tika-s0402t17:31_4": "chando āhaṭo hoti, sammukhībhūtā nappaṭikkosanti, ayaṁ saṅghasammukhatā. Yassa saṅgho",
  "tika-s0402t17:31_5": "kammaṁ karoti, tassa sammukhībhāvo puggalasammukhatā. Sesamettha vuttanayattā uttānatthameva.",
  "tika-s0402t17:32": "Iti manorathapūraṇiyā aṅguttaranikāya-aṭṭhakathāya",
  "tika-s0402t17:33": "Dukanipātavaṇṇanāya anuttānatthadīpanā samattā.",
  "tika-s0402t17:34": "Namo tassa bhagavato arahato sammāsambuddhassa",
  "tika-s0402t17:35": "Aṅguttaranikāye",
  "tika-s0402t17:36": "Tikanipāta-ṭīkā",
  "tika-s0402t17:37": "1. Paṭhamapaṇṇāsakaṁ"
}