{
  "anya-e0101n8:0": "8. Anussatikammaṭṭhānaniddeso",
  "anya-e0101n8:1": "Maraṇassatikathā",
  "anya-e0101n8:2_0": "167. Idāni ito anantarāya maraṇassatiyā bhāvanāniddeso anuppatto. Tattha maraṇanti",
  "anya-e0101n8:2_1": "ekabhavapariyāpannassa jīvitindriyassa upacchedo. Yaṁ panetaṁ arahantānaṁ vaṭṭadukkhasamucchedasaṅkhātaṁ",
  "anya-e0101n8:2_2": "samucchedamaraṇaṁ, saṅkhārānaṁ khaṇabhaṅgasaṅkhātaṁ khaṇikamaraṇaṁ, rukkho mato lohaṁ",
  "anya-e0101n8:2_3": "matantiādīsu sammutimaraṇañca, na taṁ idha adhippetaṁ.",
  "anya-e0101n8:3_0": "Yampi cetaṁ adhippetaṁ, taṁ kālamaraṇaṁ akālamaraṇanti duvidhaṁ hoti. Tattha kālamaraṇaṁ",
  "anya-e0101n8:3_1": "puññakkhayena vā āyukkhayena vā ubhayakkhayena vā hoti. Akālamaraṇaṁ kammupacchedakakammavasena.",
  "anya-e0101n8:4_0": "Tattha yaṁ vijjamānāyapi āyusantānajanakapaccayasampattiyā kevalaṁ paṭisandhijanakassa",
  "anya-e0101n8:4_1": "kammassa vipakkavipākattā maraṇaṁ hoti, idaṁ puññakkhayena maraṇaṁ nāma. Yaṁ gatikālāhārādisampattiyā",
  "anya-e0101n8:4_2": "abhāvena ajjatanakālapurisānaṁ viya vassasatamattaparimāṇassa āyuno khayavasena maraṇaṁ",
  "anya-e0101n8:4_3": "hoti, idaṁ āyukkhayena maraṇaṁ nāma. Yaṁ pana dūsīmārakalāburājādīnaṁ viya taṅkhaṇaññeva",
  "anya-e0101n8:4_4": "ṭhānācāvanasamatthena kammunā upacchinnasantānānaṁ, purimakammavasena vā satthaharaṇādīhi",
  "anya-e0101n8:4_5": "upakkamehi upacchijjamānasantānānaṁ maraṇaṁ hoti, idaṁ akālamaraṇaṁ nāma. Taṁ sabbampi",
  "anya-e0101n8:4_6": "vuttappakārena jīvitindriyupacchedena saṅgahitaṁ. Iti jīvitindriyupacchedasaṅkhātassa",
  "anya-e0101n8:4_7": "maraṇassa saraṇaṁ maraṇassati.",
  "anya-e0101n8:5_0": "168. Taṁ bhāvetukāmena rahogatena paṭisallīnena ‘‘maraṇaṁ bhavissati, jīvitindriyaṁ",
  "anya-e0101n8:5_1": "upacchijjissatī’’ti vā, ‘‘maraṇaṁ maraṇa’’nti vā yoniso manasikāro pavattetabbo.",
  "anya-e0101n8:5_2": "Ayoniso pavattayato hi iṭṭhajanamaraṇānussaraṇe soko uppajjati vijātamātuyā piyaputtamaraṇānussaraṇe",
  "anya-e0101n8:5_3": "viya. Aniṭṭhajanamaraṇānussaraṇe pāmojjaṁ uppajjati verīnaṁ verimaraṇānussaraṇe viya.",
  "anya-e0101n8:5_4": "Majjhattajanamaraṇānussaraṇe saṁvego na uppajjati matakaḷevaradassane chavaḍāhakassa",
  "anya-e0101n8:5_5": "viya. Attano maraṇānussaraṇe santāso uppajjati ukkhittāsikaṁ vadhakaṁ disvā bhīrukajātikassa",
  "anya-e0101n8:5_6": "viya. Tadetaṁ sabbampi satisaṁvegañāṇavirahato hoti. Tasmā tattha tattha hatamatasatte",
  "anya-e0101n8:5_7": "oloketvā diṭṭhapubbasampattīnaṁ sattānaṁ matānaṁ maraṇaṁ āvajjetvā satiñca saṁvegañca",
  "anya-e0101n8:5_8": "ñāṇañca yojetvā ‘‘maraṇaṁ bhavissatī’’tiādinā nayena manasikāro pavattetabbo. Evaṁ",
  "anya-e0101n8:5_9": "pavattento hi yoniso pavatteti, upāyena pavattetīti attho. Evaṁ pavattayatoyeva hi",
  "anya-e0101n8:5_10": "ekaccassa nīvaraṇāni vikkhambhanti, maraṇārammaṇā sati saṇṭhāti, upacārappattameva kammaṭṭhānaṁ hoti.",
  "anya-e0101n8:6_0": "169. Yassa pana ettāvatā na hoti, tena vadhakapaccupaṭṭhānato, sampattivipattito,",
  "anya-e0101n8:6_1": "upasaṁharaṇato, kāyabahusādhāraṇato, āyudubbalato, animittato, addhānaparicchedato,",
  "anya-e0101n8:6_2": "khaṇaparittatoti imehi aṭṭhahākārehi maraṇaṁ anussaritabbaṁ.",
  "anya-e0101n8:7_0": "Tattha vadhakapaccupaṭṭhānatoti vadhakassa viya paccupaṭṭhānato. Yathā hi imassa",
  "anya-e0101n8:7_1": "sīsaṁ chindissāmīti asiṁ gahetvā gīvāya cārayamāno vadhako paccupaṭṭhitova hoti,",
  "anya-e0101n8:7_2": "evaṁ maraṇampi paccupaṭṭhitamevāti anussaritabbaṁ. Kasmā? Saha jātiyā āgatato, jīvitaharaṇato",
  "anya-e0101n8:7_3": "ca. Yathā hi ahicchattakamakuḷaṁ matthakena paṁsuṁ gahetvāva uggacchati, evaṁ sattā",
  "anya-e0101n8:7_4": "jarāmaraṇaṁ gahetvāva nibbattanti. Tathā hi nesaṁ paṭisandhicittaṁ uppādānantarameva",
  "anya-e0101n8:7_5": "jaraṁ patvā pabbatasikharato patitasilā viya bhijjati saddhiṁ sampayuttakhandhehi.",
  "anya-e0101n8:7_6": "Evaṁ khaṇikamaraṇaṁ tāva saha jātiyā āgataṁ. Jātassa pana avassaṁ maraṇato idhādhippetamaraṇampi",
  "anya-e0101n8:7_7": "saha jātiyā āgataṁ. Tasmā esa satto jātakālato paṭṭhāya yathā nāma uṭṭhito sūriyo",
  "anya-e0101n8:7_8": "atthābhimukho gacchateva, gatagataṭṭhānato īsakampi na nivattati. Yathā vā nadī pabbateyyā",
  "anya-e0101n8:7_9": "sīghasotā hārahārinī sandateva vattateva īsakampi na nivattati, evaṁ īsakampi anivattamāno",
  "anya-e0101n8:7_10": "maraṇābhimukhova yāti. Tena vuttaṁ –",
  "anya-e0101n8:8": "‘‘Yamekarattiṁ paṭhamaṁ, gabbhe vasati māṇavo;",
  "anya-e0101n8:9": "Abbhuṭṭhitova so yāti, sa gacchaṁ na nivattatī’’ti. (jā. 1.15.363);",
  "anya-e0101n8:10_0": "Evaṁ gacchato cassa gimhābhitattānaṁ kunnadīnaṁ khayo viya, pāto āporasānugatabandhanānaṁ",
  "anya-e0101n8:10_1": "dumapphalānaṁ patanaṁ viya, muggarābhitāḷitānaṁ mattikabhājanānaṁ bhedo viya, sūriyarasmisamphuṭṭhānaṁ",
  "anya-e0101n8:10_2": "ussāvabindūnaṁ viddhaṁsanaṁ viya ca maraṇameva āsannaṁ hoti. Tenāha –",
  "anya-e0101n8:11": "‘‘Accayanti ahorattā, jīvitamuparujjhati;",
  "anya-e0101n8:12": "Āyu khīyati maccānaṁ, kunnadīnaṁva odakaṁ. (saṁ. ni. 1.146);",
  "anya-e0101n8:13": "‘‘Phalānamiva pakkānaṁ, pāto papatato bhayaṁ;",
  "anya-e0101n8:14": "Evaṁ jātāna maccānaṁ, niccaṁ maraṇato bhayaṁ.",
  "anya-e0101n8:15": "‘‘Yathāpi kumbhakārassa, kataṁ mattikabhājanaṁ;",
  "anya-e0101n8:16": "Khuddakañca mahantañca, yaṁ pakkaṁ yañca āmakaṁ;",
  "anya-e0101n8:17": "Sabbaṁ bhedanapariyantaṁ, evaṁ maccāna jīvitaṁ’. (su. ni. 581-582);",
  "anya-e0101n8:18": "‘‘Ussāvova tiṇaggamhi, sūriyuggamanaṁ pati;",
  "anya-e0101n8:19": "Evamāyu manussānaṁ, mā maṁ amma nivārayā’’ti. (jā. 1.11.79);",
  "anya-e0101n8:20_0": "Evaṁ ukkhittāsiko vadhako viya saha jātiyā āgataṁ panetaṁ maraṇaṁ gīvāya asiṁ cārayamāno",
  "anya-e0101n8:20_1": "so vadhako viya jīvitaṁ haratiyeva, na aharitvā nivattati. Tasmā saha jātiyā āgatato,",
  "anya-e0101n8:20_2": "jīvitaharaṇato ca ukkhittāsiko vadhako viya maraṇampi paccupaṭṭhitamevāti evaṁ vadhakapaccupaṭṭhānato",
  "anya-e0101n8:20_3": "maraṇaṁ anussaritabbaṁ.",
  "anya-e0101n8:21": "170.Sampattivipattitoti idha sampatti nāma tāvadeva sobhati, yāva naṁ vipatti nābhibhavati, na ca sā sampatti nāma atthi, yā vipattiṁ atikkamma tiṭṭheyya. Tathā hi –",
  "anya-e0101n8:22": "‘‘Sakalaṁ mediniṁ bhutvā, datvā koṭisataṁ sukhī;",
  "anya-e0101n8:23": "Aḍḍhāmalakamattassa, ante issarataṁ gato.",
  "anya-e0101n8:24": "‘‘Teneva dehabandhena, puññamhi khayamāgate;",
  "anya-e0101n8:25": "Maraṇābhimukho sopi, asoko sokamāgato’’ti.",
  "anya-e0101n8:26_0": "Apica sabbaṁ ārogyaṁ byādhipariyosānaṁ, sabbaṁ yobbanaṁ jarāpariyosānaṁ, sabbaṁ jīvitaṁ",
  "anya-e0101n8:26_1": "maraṇapariyosānaṁ, sabboyeva lokasannivāso jātiyā anugato, jarāya anusaṭo, byādhinā",
  "anya-e0101n8:26_2": "abhibhūto, maraṇena abbhāhato. Tenāha –",
  "anya-e0101n8:27": "‘‘Yathāpi selā vipulā, nabhaṁ āhacca pabbatā;",
  "anya-e0101n8:28": "Samantā anupariyeyyuṁ, nippothentā catuddisā.",
  "anya-e0101n8:29": "‘‘Evaṁ jarā ca maccu ca, adhivattanti pāṇine;",
  "anya-e0101n8:30": "Khattiye brāhmaṇe vesse, sudde caṇḍālapukkuse;",
  "anya-e0101n8:31": "Na kiñci parivajjeti, sabbamevābhimaddati.",
  "anya-e0101n8:32": "‘‘Na tattha hatthīnaṁ bhūmi, na rathānaṁ na pattiyā;",
  "anya-e0101n8:33": "Na cāpi mantayuddhena, sakkā jetuṁ dhanena vā’’ti. (saṁ. ni. 1.136);",
  "anya-e0101n8:34": "Evaṁ jīvitasampattiyā maraṇavipattipariyosānataṁ vavatthapentena sampattivipattito maraṇaṁ anussaritabbaṁ.",
  "anya-e0101n8:35_0": "171.Upasaṁharaṇatoti parehi saddhiṁ attano upasaṁharaṇato. Tattha sattahākārehi upasaṁharaṇato",
  "anya-e0101n8:35_1": "maraṇaṁ anussaritabbaṁ, yasamahattato, puññamahattato, thāmamahattato, iddhimahattato,",
  "anya-e0101n8:35_2": "paññāmahattato, paccekabuddhato, sammāsambuddhatoti. Kathaṁ? Idaṁ maraṇaṁ nāma mahāyasānaṁ",
  "anya-e0101n8:35_3": "mahāparivārānaṁ sampannadhanavāhanānaṁ mahāsammatamandhātumahāsudassana daḷhanemi",
  "anya-e0101n8:35_4": "nimippabhutīnampi upari nirāsaṅkameva patitaṁ, kimaṅgaṁ pana mayhaṁ upari na patissati?",
  "anya-e0101n8:36": "Mahāyasā rājavarā, mahāsammataādayo;",
  "anya-e0101n8:37": "Tepi maccuvasaṁ pattā, mādisesu kathāva kāti.",
  "anya-e0101n8:38": "Evaṁ tāva yasamahattato anussaritabbaṁ.",
  "anya-e0101n8:39": "Kathaṁ puññamahattato?",
  "anya-e0101n8:40": "Jotiko jaṭilo uggo, meṇḍako atha puṇṇako;",
  "anya-e0101n8:41": "Ete caññe ca ye loke, mahāpuññāti vissutā;",
  "anya-e0101n8:42": "Sabbe maraṇamāpannā, mādisesu kathāva kāti.",
  "anya-e0101n8:43": "Evaṁ puññamahattato anussaritabbaṁ.",
  "anya-e0101n8:44": "Kathaṁ thāmamahattato?",
  "anya-e0101n8:45": "Vāsudevo baladevo, bhīmaseno yudhiṭṭhilo;",
  "anya-e0101n8:46": "Cānuro yo mahāmallo, antakassa vasaṁ gatā.",
  "anya-e0101n8:47": "Evaṁ thāmabalūpetā, iti lokamhi vissutā;",
  "anya-e0101n8:48": "Etepi maraṇaṁ yātā, mādisesu kathāva kāti.",
  "anya-e0101n8:49": "Evaṁ thāmamahattato anussaritabbaṁ.",
  "anya-e0101n8:50": "Kathaṁ iddhimahattato?",
  "anya-e0101n8:51": "Pādaṅguṭṭhakamattena , vejayantamakampayi;",
  "anya-e0101n8:52": "Yo nāmiddhimataṁ seṭṭho, dutiyo aggasāvako.",
  "anya-e0101n8:53": "Sopi maccumukhaṁ ghoraṁ, migo sīhamukhaṁ viya;",
  "anya-e0101n8:54": "Paviṭṭho saha iddhīhi, mādisesu kathāva kāti.",
  "anya-e0101n8:55": "Evaṁ iddhimahattato anussaritabbaṁ.",
  "anya-e0101n8:56": "Kathaṁ paññāmahattato?",
  "anya-e0101n8:57": "Lokanāthaṁ ṭhapetvāna, ye caññe atthi pāṇino;",
  "anya-e0101n8:58": "Paññāya sāriputtassa, kalaṁ nāgghanti soḷasiṁ.",
  "anya-e0101n8:59": "Evaṁ nāma mahāpañño, paṭhamo aggasāvako;",
  "anya-e0101n8:60": "Maraṇassa vasaṁ patto, mādisesu kathāva kāti.",
  "anya-e0101n8:61": "Evaṁ paññāmahattato anussaritabbaṁ.",
  "anya-e0101n8:62_0": "Kathaṁ paccekabuddhato? Yepi te attano ñāṇavīriyabalena sabbakilesasattunimmathanaṁ",
  "anya-e0101n8:62_1": "katvā paccekabodhiṁ pattā khaggavisāṇakappā sayambhuno, tepi maraṇato na muttā, kuto",
  "anya-e0101n8:62_2": "panāhaṁ muccissāmīti.",
  "anya-e0101n8:63": "Taṁ taṁ nimittamāgamma, vīmaṁsantā mahesayo;",
  "anya-e0101n8:64": "Sayambhuññāṇatejena, ye pattā āsavakkhayaṁ.",
  "anya-e0101n8:65": "Ekacariyanivāsena, khaggasiṅgasamūpamā;",
  "anya-e0101n8:66": "Tepi nātigatā maccuṁ, mādisesu kathāva kāti.",
  "anya-e0101n8:67": "Evaṁ paccekabuddhato anussaritabbaṁ.",
  "anya-e0101n8:68_0": "Kathaṁ sammāsambuddhato? Yopi so bhagavā asītianubyañjanapaṭimaṇḍitadvattiṁsamahāpurisalakkhaṇavicitrarūpakāyo",
  "anya-e0101n8:68_1": "sabbākāraparisuddhasīlakkhandhādiguṇaratanasamiddhadhammakāyo yasamahattapuññamahattathāmamahattaiddhimahattapaññāmahattānaṁ",
  "anya-e0101n8:68_2": "pāraṁ gato asamo asamasamo appaṭipuggalo arahaṁ sammāsambuddho, sopi salilavuṭṭhinipātena",
  "anya-e0101n8:68_3": "mahāaggikkhandho viya maraṇavuṭṭhinipātena ṭhānaso vūpasanto.",
  "anya-e0101n8:69": "Evaṁ mahānubhāvassa, yaṁ nāmetaṁ mahesino;",
  "anya-e0101n8:70": "Na bhayena na lajjāya, maraṇaṁ vasamāgataṁ.",
  "anya-e0101n8:71": "Nillajjaṁ vītasārajjaṁ, sabbasattābhimaddanaṁ;",
  "anya-e0101n8:72": "Tayidaṁ mādisaṁ sattaṁ, kathaṁ nābhibhavissatīti.",
  "anya-e0101n8:73": "Evaṁ sammāsambuddhato anussaritabbaṁ.",
  "anya-e0101n8:74_0": "Tassevaṁ yasamahattatādisampannehi parehi saddhiṁ maraṇasāmaññatāya attānaṁ upasaṁharitvā",
  "anya-e0101n8:74_1": "tesaṁ viya sattavisesānaṁ mayhampi maraṇaṁ bhavissatīti anussarato upacārappattaṁ",
  "anya-e0101n8:74_2": "kammaṭṭhānaṁ hotīti. Evaṁ upasaṁharaṇato maraṇaṁ anussaritabbaṁ.",
  "anya-e0101n8:75_0": "172.Kāyabahusādhāraṇatoti ayaṁ kāyo bahusādhāraṇo. Asītiyā tāva kimikulānaṁ sādhāraṇo,",
  "anya-e0101n8:75_1": "tattha chavinissitā pāṇā chaviṁ khādanti, cammanissitā cammaṁ khādanti, maṁsanissitā",
  "anya-e0101n8:75_2": "maṁsaṁ khādanti, nhārunissitā nhāruṁ khādanti, aṭṭhinissitā aṭṭhiṁ khādanti, miñjanissitā",
  "anya-e0101n8:75_3": "miñjaṁ khādanti. Tattheva jāyanti jīyanti mīyanti, uccārapassāvaṁ karonti. Kāyova",
  "anya-e0101n8:75_4": "nesaṁ sūtigharañceva gilānasālā ca susānañca vaccakuṭi ca passāvadoṇikā ca. Svāyaṁ",
  "anya-e0101n8:75_5": "tesampi kimikulānaṁ pakopena maraṇaṁ nigacchatiyeva. Yathā ca asītiyā kimikulānaṁ,",
  "anya-e0101n8:75_6": "evaṁ ajjhattikānaṁyeva anekasatānaṁ rogānaṁ bāhirānañca ahivicchikādīnaṁ maraṇassa",
  "anya-e0101n8:75_7": "paccayānaṁ sādhāraṇo.",
  "anya-e0101n8:76_0": "Yathā hi catumahāpathe ṭhapite lakkhamhi sabbadisāhi āgatā sarasattitomarapāsāṇādayo",
  "anya-e0101n8:76_1": "nipatanti, evaṁ kāyepi sabbupaddavā nipatanti . Svāyaṁ tesampi upaddavānaṁ nipātena",
  "anya-e0101n8:76_2": "maraṇaṁ nigacchatiyeva. Tenāha bhagavā – ‘‘idha, bhikkhave, bhikkhu divase nikkhante",
  "anya-e0101n8:76_3": "rattiyā paṭihitāya iti paṭisañcikkhati, bahukā kho me paccayā maraṇassa, ahi vā maṁ",
  "anya-e0101n8:76_4": "ḍaṁseyya, vicchiko vā maṁ ḍaṁseyya, satapadī vā maṁ ḍaṁseyya, tena me assa kālaṅkiriyā,",
  "anya-e0101n8:76_5": "so mamassa antarāyo, upakkhalitvā vā papateyyaṁ, bhattaṁ vā me bhuttaṁ byāpajjeyya,",
  "anya-e0101n8:76_6": "pittaṁ vā me kuppeyya, semhaṁ vā me kuppeyya, satthakā vā me vātā kuppeyyuṁ, tena",
  "anya-e0101n8:76_7": "me assa kālaṅkiriyā, so mamassa antarāyo’’ti. Evaṁ (a. ni. 6.20) kāyabahusādhāraṇato",
  "anya-e0101n8:76_8": "maraṇaṁ anussaritabbaṁ.",
  "anya-e0101n8:77_0": "173.Āyudubbalatoti āyu nāmetaṁ abalaṁ dubbalaṁ. Tathā hi sattānaṁ jīvitaṁ assāsapassāsūpanibaddhañceva",
  "anya-e0101n8:77_1": "iriyāpathūpanibaddhañca sītuṇhūpanibaddhañca mahābhūtūpanibaddhañca āhārūpanibaddhañca.",
  "anya-e0101n8:77_2": "Tadetaṁ assāsapassāsānaṁ samavuttitaṁ labhamānameva pavattati. Bahi nikkhantanāsikavāte",
  "anya-e0101n8:77_3": "pana anto apavisante, paviṭṭhe vā anikkhamante mato nāma hoti. Catunnaṁ iriyāpathānampi",
  "anya-e0101n8:77_4": "samavuttitaṁ labhamānameva pavattati. Aññataraññatarassa pana adhimattatāya āyusaṅkhārā",
  "anya-e0101n8:77_5": "upacchijjanti. Sītuṇhānampi samavuttitaṁ labhamānameva pavattati. Atisītena pana",
  "anya-e0101n8:77_6": "atiuṇhena vā abhibhūtassa vipajjati. Mahābhūtānampi samavuttitaṁ labhamānameva pavattati.",
  "anya-e0101n8:77_7": "Pathavīdhātuyā pana āpodhātuādīnaṁ vā aññataraññatarassa pakopena balasampannopi",
  "anya-e0101n8:77_8": "puggalo patthaddhakāyo vā atisārādivasena kilinnapūtikāyo vā mahāḍāhapareto vā sambhijjamānasandhibandhano",
  "anya-e0101n8:77_9": "vā hutvā jīvitakkhayaṁ pāpuṇāti. Kabaḷīkārāhārampi yuttakāle labhantasseva jīvitaṁ",
  "anya-e0101n8:77_10": "pavattati, āhāraṁ alabhamānassa pana parikkhayaṁ gacchatīti. Evaṁ āyudubbalato maraṇaṁ anussaritabbaṁ.",
  "anya-e0101n8:78": "174.Animittatoti avavatthānato, paricchedābhāvatoti attho. Sattānaṁ hi –",
  "anya-e0101n8:79": "Jīvitaṁ byādhi kālo ca, dehanikkhepanaṁ gati;",
  "anya-e0101n8:80": "Pañcete jīvalokasmiṁ, animittā na nāyare.",
  "anya-e0101n8:81_0": "Tattha jīvitaṁ tāva ‘‘ettakameva jīvitabbaṁ, na ito para’’nti vavatthānābhāvato animittaṁ",
  "anya-e0101n8:81_1": ". Kalalakālepi hi sattā maranti, abbudapesighanamāsikadvemāsatemāsacatumāsapañcamāsadasamāsakālepi.",
  "anya-e0101n8:81_2": "Kucchito nikkhantasamayepi. Tato paraṁ vassasatassa antopi bahipi marantiyeva. Byādhipi",
  "anya-e0101n8:81_3": "‘‘imināva byādhinā sattā maranti, nāññenā’’ti vavatthānābhāvato animitto. Cakkhurogenāpi",
  "anya-e0101n8:81_4": "hi sattā maranti, sotarogādīnaṁ aññatarenāpi. Kālopi ‘‘imasmiṁyeva kāle maritabbaṁ,",
  "anya-e0101n8:81_5": "nāññasmi’’nti evaṁ vavatthānābhāvato animitto. Pubbaṇhepi hi sattā maranti, majjhanhikādīnaṁ",
  "anya-e0101n8:81_6": "aññatarasmimpi. Dehanikkhepanampi ‘‘idheva mīyamānānaṁ dehena patitabbaṁ, nāññatrā’’ti",
  "anya-e0101n8:81_7": "evaṁ vavatthānābhāvato animittaṁ. Antogāme jātānaṁ hi bahigāmepi attabhāvo patati.",
  "anya-e0101n8:81_8": "Bahigāme jātānampi antogāme. Tathā thalajānaṁ vā jale, jalajānaṁ vā thaleti anekappakārato",
  "anya-e0101n8:81_9": "vitthāretabbaṁ. Gatipi ‘‘ito cutena idha nibbattitabba’’nti evaṁ vavatthānābhāvato",
  "anya-e0101n8:81_10": "animittā. Devalokato hi cutā manussesupi nibbattanti, manussalokato cutā devalokādīnampi",
  "anya-e0101n8:81_11": "yattha katthaci nibbattantīti evaṁ yantayuttagoṇo viya gatipañcake loko samparivattatīti",
  "anya-e0101n8:81_12": "evaṁ animittato maraṇaṁ anussaritabbaṁ.",
  "anya-e0101n8:82_0": "175.Addhānaparicchedatoti manussānaṁ jīvitassa nāma etarahi paritto addhā. Yo ciraṁ",
  "anya-e0101n8:82_1": "jīvati, so vassasataṁ, appaṁ vā bhiyyo. Tenāha bhagavā – ‘‘appamidaṁ, bhikkhave,",
  "anya-e0101n8:82_2": "manussānaṁ āyu, gamanīyo samparāyo, kattabbaṁ kusalaṁ, caritabbaṁ brahmacariyaṁ,",
  "anya-e0101n8:82_3": "natthi jātassa amaraṇaṁ. Yo, bhikkhave, ciraṁ jīvati, so vassasataṁ, appaṁ vā bhiyyoti.",
  "anya-e0101n8:83": "Appamāyumanussānaṁ, hīḷeyya naṁ suporiso;",
  "anya-e0101n8:84": "Careyyādittasīsova, natthi maccussa nāgamoti. (saṁ. ni. 1.145);",
  "anya-e0101n8:85": "Aparampi āha – ‘‘bhūtapubbaṁ, bhikkhave, arako nāma satthā ahosī’’ti sabbampi sattahi upamāhi alaṅkataṁ suttaṁ vitthāretabbaṁ.",
  "anya-e0101n8:86_0": "Aparampi āha – ‘‘yocāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ",
  "anya-e0101n8:86_1": "rattindivaṁ jīveyyaṁ, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_2": "Yocāyaṁ, bhikkhave, bhikkhu evaṁ maraṇassatiṁ bhāveti , aho vatāhaṁ divasaṁ jīveyyaṁ,",
  "anya-e0101n8:86_3": "bhagavato sāsanaṁ manasikareyyaṁ, bahuṁ vata me kataṁ assāti. Yo cāyaṁ, bhikkhave,",
  "anya-e0101n8:86_4": "bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ ekaṁ",
  "anya-e0101n8:86_5": "piṇḍapātaṁ bhuñjāmi, bhagavato sāsanaṁ manasikareyyaṁ, bahuṁ vata me kataṁ assāti.",
  "anya-e0101n8:86_6": "Yo cāyaṁ, bhikkhave, bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ,",
  "anya-e0101n8:86_7": "yadantaraṁ cattāro pañca ālope saṅkhāditvā ajjhoharāmi, bhagavato sāsanaṁ manasikareyyaṁ,",
  "anya-e0101n8:86_8": "bahuṁ vata me kataṁ assāti. Ime vuccanti, bhikkhave, bhikkhū pamattā viharanti, dandhaṁ",
  "anya-e0101n8:86_9": "maraṇassatiṁ bhāventi āsavānaṁ khayāya. Yo ca khvāyaṁ, bhikkhave, bhikkhu evaṁ maraṇassatiṁ",
  "anya-e0101n8:86_10": "bhāveti, aho vatāhaṁ tadantaraṁ jīveyyaṁ, yadantaraṁ ekaṁ ālopaṁ saṅkhāditvā ajjhoharāmi,",
  "anya-e0101n8:86_11": "bhagavato sāsanaṁ manasikareyyaṁ, bahuṁ vata me kataṁ assāti. Yo cāyaṁ, bhikkhave,",
  "anya-e0101n8:86_12": "bhikkhu evaṁ maraṇassatiṁ bhāveti, aho vatāhaṁ tadantaraṁ jīveyyaṁ, yadantaraṁ assasitvā",
  "anya-e0101n8:86_13": "vā passasāmi, passasitvā vā assasāmi, bhagavato sāsanaṁ manasikareyyaṁ, bahuṁ vata",
  "anya-e0101n8:86_14": "me kataṁ assāti. Ime vuccanti, bhikkhave, bhikkhū appamattā viharanti, tikkhaṁ maraṇassatiṁ",
  "anya-e0101n8:86_15": "bhāventi āsavānaṁ khayāyā’’ti (a. ni. 6.19). Evaṁ catupañcālopasaṅkhādanamattaṁ avissāsiyo",
  "anya-e0101n8:86_16": "paritto jīvitassa addhāti evaṁ addhānaparicchedato maraṇaṁ anussaritabbaṁ.",
  "anya-e0101n8:87_0": "176.Khaṇaparittatoti paramatthato hi atiparitto sattānaṁ jīvitakkhaṇo ekacittappavattimattoyeva.",
  "anya-e0101n8:87_1": "Yathā nāma rathacakkaṁ pavattamānampi ekeneva nemippadesena pavattati, tiṭṭhamānampi",
  "anya-e0101n8:87_2": "ekeneva tiṭṭhati, evameva ekacittakkhaṇikaṁ sattānaṁ jīvitaṁ. Tasmiṁ citte niruddhamatte",
  "anya-e0101n8:87_3": "satto niruddhoti vuccati. Yathāha – ‘‘atīte cittakkhaṇe jīvittha, na jīvati, na jīvissati.",
  "anya-e0101n8:87_4": "Anāgate cittakkhaṇe na jīvittha, na jīvati, jīvissati. Paccuppanne cittakkhaṇe na",
  "anya-e0101n8:87_5": "jīvittha, jīvati, na jīvissati.",
  "anya-e0101n8:88": "‘‘Jīvitaṁ attabhāvo ca, sukhadukkhā ca kevalā;",
  "anya-e0101n8:89": "Ekacittasamāyuttā, lahu so vattate khaṇo.",
  "anya-e0101n8:90": "‘‘Ye niruddhā marantassa, tiṭṭhamānassa vā idha;",
  "anya-e0101n8:91": "Sabbepi sadisā khandhā, gatā appaṭisandhikā.",
  "anya-e0101n8:92": "‘‘Anibbattena na jāto, paccuppannena jīvati;",
  "anya-e0101n8:93": "Cittabhaṅgā mato loko, paññatti paramatthiyā’’ti. (mahāni. 39);",
  "anya-e0101n8:94": "Evaṁ khaṇaparittato maraṇaṁ anussaritabbaṁ.",
  "anya-e0101n8:95_0": "177. Iti imesaṁ aṭṭhannaṁ ākārānaṁ aññataraññatarena anussaratopi punappunaṁ manasikāravasena",
  "anya-e0101n8:95_1": "cittaṁ āsevanaṁ labhati, maraṇārammaṇā sati santiṭṭhati, nīvaraṇāni vikkhambhanti,",
  "anya-e0101n8:95_2": "jhānaṅgāni pātubhavanti. Sabhāvadhammattā pana saṁvejanīyattā ca ārammaṇassa appanaṁ",
  "anya-e0101n8:95_3": "appatvā upacārappattameva jhānaṁ hoti. Lokuttarajjhānaṁ pana dutiyacatutthāni ca",
  "anya-e0101n8:95_4": "āruppajjhānāni sabhāvadhammepi bhāvanāvisesena appanaṁ pāpuṇanti. Visuddhibhāvanānukkamavasena",
  "anya-e0101n8:95_5": "hi lokuttaraṁ appanaṁ pāpuṇāti. Ārammaṇātikkamabhāvanāvasena āruppaṁ. Appanāpattasseva",
  "anya-e0101n8:95_6": "hi jhānassa ārammaṇasamatikkamanamattaṁ tattha hoti. Idha pana tadubhayampi natthi.",
  "anya-e0101n8:95_7": "Tasmā upacārappattameva jhānaṁ hoti. Tadetaṁ maraṇassatibalena uppannattā maraṇassaticceva saṅkhaṁ gacchati.",
  "anya-e0101n8:96_0": "Imañca pana maraṇassatiṁ anuyutto bhikkhu satataṁ appamatto hoti, sabbabhavesu anabhiratisaññaṁ",
  "anya-e0101n8:96_1": "paṭilabhati, jīvitanikantiṁ jahāti, pāpagarahī hoti, asannidhibahulo parikkhāresu",
  "anya-e0101n8:96_2": "vigatamalamacchero, aniccasaññā cassa paricayaṁ gacchati, tadanusāreneva dukkhasaññā",
  "anya-e0101n8:96_3": "anattasaññā ca upaṭṭhāti. Yathā abhāvitamaraṇā sattā sahasā vāḷamigayakkhasappacoravadhakābhibhūtā",
  "anya-e0101n8:96_4": "viya maraṇasamaye bhayaṁ santāsaṁ sammohaṁ āpajjanti, evaṁ anāpajjitvā abhayo asammūḷho",
  "anya-e0101n8:96_5": "kālaṁ karoti. Sace diṭṭheva dhamme amataṁ nārādheti, kāyassa bhedā sugatiparāyano hoti.",
  "anya-e0101n8:97": "Tasmā have appamādaṁ, kayirātha sumedhaso;",
  "anya-e0101n8:98": "Evaṁ mahānubhāvāya, maraṇassatiyā sadāti.",
  "anya-e0101n8:99": "Idaṁ maraṇassatiyaṁ vitthārakathāmukhaṁ.",
  "anya-e0101n8:100": "Kāyagatāsatikathā",
  "anya-e0101n8:101_0": "178. Idāni yaṁ taṁ aññatra buddhuppādā appavattapubbaṁ sabbatitthiyānaṁ avisayabhūtaṁ",
  "anya-e0101n8:101_1": "tesu tesu suttantesu ‘‘ekadhammo, bhikkhave, bhāvito bahulīkato mahato saṁvegāya",
  "anya-e0101n8:101_2": "saṁvattati. Mahato atthāya saṁvattati. Mahato yogakkhemāya saṁvattati. Mahato satisampajaññāya",
  "anya-e0101n8:101_3": "saṁvattati. Ñāṇadassanapaṭilābhāya saṁvattati. Diṭṭhadhammasukhavihārāya saṁvattati.",
  "anya-e0101n8:101_4": "Vijjāvimuttiphalasacchikiriyāya saṁvattati. Katamo ekadhammo? Kāyagatā sati… (a.",
  "anya-e0101n8:101_5": "ni. 1.563 ādayo). Amataṁ te, bhikkhave, paribhuñjanti, ye kāyagatāsatiṁ paribhuñjanti.",
  "anya-e0101n8:101_6": "Amataṁ te, bhikkhave, na paribhuñjanti, ye kāyagatāsatiṁ na paribhuñjanti. Amataṁ",
  "anya-e0101n8:101_7": "tesaṁ, bhikkhave, paribhuttaṁ… aparibhuttaṁ… parihīnaṁ… aparihīnaṁ… viraddhaṁ… aviraddhaṁ,",
  "anya-e0101n8:101_8": "yesaṁ kāyagatāsati āraddhāti (a. ni. 1.603) evaṁ bhagavatā anekehi ākārehi pasaṁsitvā",
  "anya-e0101n8:101_9": "‘‘kathaṁ bhāvitā, bhikkhave, kāyagatāsati kathaṁ bahulīkatā mahapphalā hoti mahānisaṁsā?",
  "anya-e0101n8:101_10": "Idha, bhikkhave, bhikkhu araññagato vā’’tiādinā (ma. ni. 3.154) nayena ānāpānapabbaṁ,",
  "anya-e0101n8:101_11": "iriyāpathapabbaṁ, catusampajaññapabbaṁ, paṭikkūlamanasikārapabbaṁ, dhātumanasikārapabbaṁ,",
  "anya-e0101n8:101_12": "navasivathikapabbānīti imesaṁ cuddasannaṁ pabbānaṁ vasena kāyagatāsatikammaṭṭhānaṁ",
  "anya-e0101n8:101_13": "niddiṭṭhaṁ, tassa bhāvanāniddeso anuppatto.",
  "anya-e0101n8:102_0": "Tattha yasmā iriyāpathapabbaṁ catusampajaññapabbaṁ dhātumanasikārapabbanti imāni",
  "anya-e0101n8:102_1": "tīṇi vipassanāvasena vuttāni. Nava sivathikapabbāni vipassanāñāṇesuyeva ādīnavānupassanāvasena",
  "anya-e0101n8:102_2": "vuttāni. Yāpi cettha uddhumātakādīsu samādhibhāvanā ijjheyya, sā asubhaniddese pakāsitāyeva.",
  "anya-e0101n8:102_3": "Ānāpānapabbaṁ pana paṭikkūlamanasikārapabbañca imānevettha dve samādhivasena vuttāni.",
  "anya-e0101n8:102_4": "Tesu ānāpānapabbaṁ ānāpānassativasena visuṁ kammaṭṭhānaṁyeva. Yaṁ panetaṁ ‘‘puna",
  "anya-e0101n8:102_5": "caparaṁ, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ",
  "anya-e0101n8:102_6": "pūraṁ nānappakārassa asucino paccavekkhati. Atthi imasmiṁ kāye kesā lomā…pe… mutta’’nti",
  "anya-e0101n8:102_7": "(ma. ni. 3.154) evaṁ matthaluṅgaṁ aṭṭhimiñjena saṅgahetvā paṭikkūlamanasikāravasena",
  "anya-e0101n8:102_8": "desitaṁ dvattiṁsākārakammaṭṭhānaṁ, idamidha kāyagatāsatīti adhippetaṁ.",
  "anya-e0101n8:103_0": "179. Tatthāyaṁ pāḷivaṇṇanāpubbaṅgamo bhāvanāniddeso. Imameva kāyanti imaṁ catumahābhūtikaṁ",
  "anya-e0101n8:103_1": "pūtikāyaṁ. Uddhaṁ pādatalāti pādatalato upari. Adho kesamatthakāti kesaggato heṭṭhā.",
  "anya-e0101n8:103_2": "Tacapariyantanti tiriyaṁ tacaparicchinnaṁ. Pūraṁ nānappakārassa asucino paccavekkhatīti",
  "anya-e0101n8:103_3": "nānappakārakesādiasucibharito ayaṁ kāyoti passati. Kathaṁ? Atthi imasmiṁ kāye kesā…pe… muttanti.",
  "anya-e0101n8:104_0": "Tattha atthīti saṁvijjanti. Imasminti yvāyaṁ uddhaṁ pādatalā adho kesamatthakā tacapariyanto",
  "anya-e0101n8:104_1": "pūro nānappakārassa asucinoti vuccati, tasmiṁ. Kāyeti sarīre. Sarīraṁ hi asucisañcayato",
  "anya-e0101n8:104_2": "kucchitānaṁ kesādīnañceva cakkhurogādīnañca rogasatānaṁ āyabhūtato kāyoti vuccati.",
  "anya-e0101n8:104_3": "Kesā lomāti ete kesādayo dvattiṁsākārā. Tattha atthi imasmiṁ kāye kesā, atthi imasmiṁ",
  "anya-e0101n8:104_4": "kāye lomāti evaṁ sambandho veditabbo.",
  "anya-e0101n8:105_0": "Imasmiṁ hi pādatalā paṭṭhāya upari, kesamatthakā paṭṭhāya heṭṭhā, tacato paṭṭhāya",
  "anya-e0101n8:105_1": "paritoti ettake byāmamatte kaḷevare sabbākārenapi vicinanto na koci kiñci muttaṁ",
  "anya-e0101n8:105_2": "vā maṇiṁ vā veḷuriyaṁ vā agaruṁ vā kuṅkumaṁ vā kappūraṁ vā vāsacuṇṇādiṁ vā aṇumattampi",
  "anya-e0101n8:105_3": "sucibhāvaṁ passati, atha kho paramaduggandhajegucchaṁ asirikadassanaṁ nānappakāraṁ",
  "anya-e0101n8:105_4": "kesalomādibhedaṁ asuciṁyeva passati. Tena vuttaṁ ‘‘atthi imasmiṁ kāye kesā lomā…pe…",
  "anya-e0101n8:105_5": "mutta’’nti. Ayamettha padasambandhato vaṇṇanā.",
  "anya-e0101n8:106_0": "180. Imaṁ pana kammaṭṭhānaṁ bhāvetukāmena ādikammikena kulaputtena vuttappakāraṁ",
  "anya-e0101n8:106_1": "kalyāṇamittaṁ upasaṅkamitvā idaṁ kammaṭṭhānaṁ gahetabbaṁ. Tenāpissa kammaṭṭhānaṁ",
  "anya-e0101n8:106_2": "kathentena sattadhā uggahakosallaṁ dasadhā ca manasikārakosallaṁ ācikkhitabbaṁ. Tattha",
  "anya-e0101n8:106_3": "vacasā manasā vaṇṇato saṇṭhānato disato okāsato paricchedatoti evaṁ sattadhā uggahakosallaṁ ācikkhitabbaṁ.",
  "anya-e0101n8:107_0": "Imasmiṁ hi paṭikkūlamanasikārakammaṭṭhāne yopi tipiṭako hoti, tenāpi manasikārakāle",
  "anya-e0101n8:107_1": "paṭhamaṁ vācāya sajjhāyo kātabbo. Ekaccassa hi sajjhāyaṁ karontasseva kammaṭṭhānaṁ",
  "anya-e0101n8:107_2": "pākaṭaṁ hoti malayavāsī mahādevattherassa santike uggahitakammaṭṭhānānaṁ dvinnaṁ",
  "anya-e0101n8:107_3": "therānaṁ viya. Thero kira tehi kammaṭṭhānaṁ yācito cattāro māse imaṁyeva sajjhāyaṁ",
  "anya-e0101n8:107_4": "karothāti dvattiṁsākārapāḷiṁ adāsi. Te kiñcāpi nesaṁ dve tayo nikāyā paguṇā, padakkhiṇaggāhitāya",
  "anya-e0101n8:107_5": "pana cattāro māse dvattiṁsākāraṁ sajjhāyantāva sotāpannā ahesuṁ. Tasmā kammaṭṭhānaṁ",
  "anya-e0101n8:107_6": "kathentena ācariyena antevāsiko vattabbo ‘‘paṭhamaṁ tāva vācāya sajjhāyaṁ karohī’’ti.",
  "anya-e0101n8:108": "Karontena ca tacapañcakādīni paricchinditvā anulomapaṭilomavasena sajjhāyo kātabbo. Kesā lomā nakhā dantā tacoti hi vatvā puna paṭilomato taco dantā nakhā lomā kesāti vattabbaṁ.",
  "anya-e0101n8:109": "Tadanantaraṁ vakkapañcake maṁsaṁ nhāru aṭṭhi aṭṭhimiñjaṁ vakkanti vatvā puna paṭilomato vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:110_0": "Tato papphāsapañcake hadayaṁ yakanaṁ kilomakaṁ pihakaṁ papphāsanti vatvā puna paṭilomato",
  "anya-e0101n8:110_1": "papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ,",
  "anya-e0101n8:110_2": "taco dantā nakhā lomā kesāti vattabbaṁ.",
  "anya-e0101n8:111_0": "Tato matthaluṅgapañcake antaṁ antaguṇaṁ udariyaṁ karīsaṁ matthaluṅganti vatvā puna",
  "anya-e0101n8:111_1": "paṭilomato matthaluṅgaṁ karīsaṁ udariyaṁ antaguṇaṁ antaṁ, papphāsaṁ pihakaṁ kilomakaṁ",
  "anya-e0101n8:111_2": "yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:112_0": "Tato medachakke pittaṁ semhaṁ pubbo lohitaṁ sedo medoti vatvā puna paṭilomato medo",
  "anya-e0101n8:112_1": "sedo lohitaṁ pubbo semhaṁ pittaṁ, matthaluṅgaṁ karīsaṁ udariyaṁ antaguṇaṁ antaṁ,",
  "anya-e0101n8:112_2": "papphāsaṁ pihakaṁ kilomakaṁ yakanaṁ hadayaṁ, vakkaṁ aṭṭhimiñjaṁ aṭṭhi nhāru maṁsaṁ,",
  "anya-e0101n8:112_3": "taco dantā nakhā lomā kesāti vattabbaṁ.",
  "anya-e0101n8:113_0": "Tato muttachakke assu vasā kheḷo siṅghāṇikā lasikā muttanti vatvā puna paṭilomato",
  "anya-e0101n8:113_1": "muttaṁ lasikā siṅghāṇikā kheḷo vasā assu, medo sedo lohitaṁ pubbo semhaṁ pittaṁ,",
  "anya-e0101n8:113_2": "matthaluṅgaṁ karīsaṁ udariyaṁ antaguṇaṁ antaṁ, papphāsaṁ pihakaṁ kilomakaṁ yakanaṁ",
  "anya-e0101n8:113_3": "hadayaṁ, vakkaṁ aṭṭhimiñjaṁ aṭṭhi nhāru maṁsaṁ, taco dantā nakhā lomā kesāti vattabbaṁ.",
  "anya-e0101n8:114_0": "Evaṁ kālasataṁ kālasahassaṁ kālasatasahassampi vācāya sajjhāyo kātabbo. Vacasā sajjhāyena",
  "anya-e0101n8:114_1": "hi kammaṭṭhānatanti paguṇā hoti, na ito cito ca cittaṁ vidhāvati. Koṭṭhāsā pākaṭā",
  "anya-e0101n8:114_2": "honti, hatthasaṅkhalikā viya vatipādapanti viya ca khāyanti.",
  "anya-e0101n8:115": "Yathā pana vacasā, tatheva manasāpi sajjhāyo kātabbo. Vacasā sajjhāyo hi manasā sajjhāyassa paccayo hoti. Manasā sajjhāyo lakkhaṇapaṭivedhassa paccayo hoti.",
  "anya-e0101n8:116": "Vaṇṇatoti kesādīnaṁ vaṇṇo vavatthapetabbo.",
  "anya-e0101n8:117": "Saṇṭhānatoti tesaññeva saṇṭhānaṁ vavatthapetabbaṁ.",
  "anya-e0101n8:118": "Disatoti imasmiṁ hi sarīre nābhito uddhaṁ uparimadisā, adho heṭṭhimadisā, tasmā ayaṁ koṭṭhāso imissā nāma disāyāti disā vavatthapetabbā.",
  "anya-e0101n8:119": "Okāsatoti ayaṁ koṭṭhāso imasmiṁ nāma okāse patiṭṭhitoti evaṁ tassa tassa okāso vavatthapetabbo.",
  "anya-e0101n8:120_0": "Paricchedatoti sabhāgaparicchedo visabhāgaparicchedoti dve paricchedā. Tattha ayaṁ",
  "anya-e0101n8:120_1": "koṭṭhāso heṭṭhā ca upari ca tiriyañca iminā nāma paricchinnoti evaṁ sabhāgaparicchedo",
  "anya-e0101n8:120_2": "veditabbo. Kesā na lomā, lomāpi na kesāti evaṁ amissakatāvasena visabhāgaparicchedo veditabbo.",
  "anya-e0101n8:121_0": "Evaṁ sattadhā uggahakosallaṁ ācikkhantena pana idaṁ kammaṭṭhānaṁ asukasmiṁ sutte",
  "anya-e0101n8:121_1": "paṭikkūlavasena kathitaṁ, asukasmiṁ dhātuvasenāti ñatvā ācikkhitabbaṁ. Idañhi mahāsatipaṭṭhāne",
  "anya-e0101n8:121_2": "(dī. ni. 2.377) paṭikkūlavaseneva kathitaṁ. Mahāhatthipadopama(ma. ni. 1.300 ādayo)",
  "anya-e0101n8:121_3": "mahārāhulovāda(ma. ni. 2.113 ādayo) dhātuvibhaṅgesu(ma. ni. 3.342 ādayo) dhātuvasena",
  "anya-e0101n8:121_4": "kathitaṁ. Kāyagatāsatisutte (ma. ni. 3.153) pana yassa vaṇṇato upaṭṭhāti, taṁ sandhāya",
  "anya-e0101n8:121_5": "cattāri jhānāni vibhattāni. Tattha dhātuvasena kathitaṁ vipassanākammaṭṭhānaṁ hoti.",
  "anya-e0101n8:121_6": "Paṭikkūlavasena kathitaṁ samathakammaṭṭhānaṁ. Tadetaṁ idha samathakammaṭṭhānamevāti.",
  "anya-e0101n8:122_0": "181. Evaṁ sattadhā uggahakosallaṁ ācikkhitvā anupubbato, nātisīghato, nātisaṇikato,",
  "anya-e0101n8:122_1": "vikkhepapaṭibāhanato, paṇṇattisamatikkamanato, anupubbamuñcanato, appanāto, tayo",
  "anya-e0101n8:122_2": "ca suttantāti evaṁ dasadhā manasikārakosallaṁ ācikkhitabbaṁ. Tattha anupubbatoti",
  "anya-e0101n8:122_3": "idañhi sajjhāyakaraṇato paṭṭhāya anupaṭipāṭiyā manasikātabbaṁ, na ekantarikāya. Ekantarikāya",
  "anya-e0101n8:122_4": "hi manasikaronto yathā nāma akusalo puriso dvattiṁsapadaṁ nisseṇiṁ ekantarikāya ārohanto",
  "anya-e0101n8:122_5": "kilantakāyo patati, na ārohanaṁ sampādeti, evameva bhāvanāsampattivasena adhigantabbassa",
  "anya-e0101n8:122_6": "assādassa anadhigamā kilantacitto patati, na bhāvanaṁ sampādeti.",
  "anya-e0101n8:123_0": "Anupubbato manasikarontenāpi ca nātisīghato manasikātabbaṁ. Atisīghato manasikaroto",
  "anya-e0101n8:123_1": "hi yathā nāma tiyojanamaggaṁ paṭipajjitvā okkamanavissajjanaṁ asallakkhetvā sīghena",
  "anya-e0101n8:123_2": "javena satakkhattumpi gamanāgamanaṁ karoto purisassa kiñcāpi addhānaṁ parikkhayaṁ",
  "anya-e0101n8:123_3": "gacchati, atha kho pucchitvāva gantabbaṁ hoti, evameva kevalaṁ kammaṭṭhānaṁ pariyosānaṁ",
  "anya-e0101n8:123_4": "pāpuṇāti, avibhūtaṁ pana hoti, na visesaṁ āvahati, tasmā nātisīghato manasikātabbaṁ.",
  "anya-e0101n8:124_0": "Yathā ca nātisīghato, evaṁ nātisaṇikatopi. Atisaṇikato manasikaroto hi yathā nāma",
  "anya-e0101n8:124_1": "tadaheva tiyojanamaggaṁ gantukāmassa purisassa antarāmagge rukkhapabbatataḷākādīsu",
  "anya-e0101n8:124_2": "vilambamānassa maggo parikkhayaṁ na gacchati, dvīhatīhena pariyosāpetabbo hoti, evameva",
  "anya-e0101n8:124_3": "kammaṭṭhānaṁ pariyosānaṁ na gacchati, visesādhigamassa paccayo na hoti.",
  "anya-e0101n8:125_0": "Vikkhepapaṭibāhanatoti kammaṭṭhānaṁ vissajjetvā bahiddhā puthuttārammaṇe cetaso vikkhepo",
  "anya-e0101n8:125_1": "paṭibāhitabbo. Appaṭibāhato hi yathā nāma ekapadikaṁ papātamaggaṁ paṭipannassa purisassa",
  "anya-e0101n8:125_2": "akkamanapadaṁ asallakkhetvā ito cito ca vilokayato padavāro virajjhati, tato sataporise",
  "anya-e0101n8:125_3": "papāte patitabbaṁ hoti, evameva bahiddhā vikkhepe sati kammaṭṭhānaṁ parihāyati paridhaṁsati.",
  "anya-e0101n8:125_4": "Tasmā vikkhepapaṭibāhanato manasikātabbaṁ.",
  "anya-e0101n8:126_0": "Paṇṇattisamatikkamanatoti yāyaṁ kesā lomātiādikā paṇṇatti, taṁ atikkamitvā paṭikkūlanti",
  "anya-e0101n8:126_1": "cittaṁ ṭhapetabbaṁ. Yathā hi udakadullabhakāle manussā araññe udapānaṁ disvā tattha",
  "anya-e0101n8:126_2": "tālapaṇṇādikaṁ kiñcideva saññāṇaṁ bandhitvā tena saññāṇena āgantvā nhāyanti ceva",
  "anya-e0101n8:126_3": "pivanti ca. Yadā pana nesaṁ abhiṇhasañcārena āgatāgatapadaṁ pākaṭaṁ hoti, tadā saññāṇena",
  "anya-e0101n8:126_4": "kiccaṁ na hoti, icchiticchitakkhaṇe gantvā nhāyanti ceva pivanti ca, evameva pubbabhāge",
  "anya-e0101n8:126_5": "kesā lomātipaṇṇattivasena manasikaroto paṭikkūlabhāvo pākaṭo hoti. Atha kesā lomātipaṇṇattiṁ",
  "anya-e0101n8:126_6": "samatikkamitvā paṭikkūlabhāveyeva cittaṁ ṭhapetabbaṁ.",
  "anya-e0101n8:127_0": "Anupubbamuñcanatoti yo yo koṭṭhāso na upaṭṭhāti, taṁ taṁ muñcantena anupubbamuñcanato",
  "anya-e0101n8:127_1": "manasikātabbaṁ. Ādikammikassa hi kesāti manasikaroto manasikāro gantvā muttanti imaṁ",
  "anya-e0101n8:127_2": "pariyosānakoṭṭhāsameva āhacca tiṭṭhati. Muttanti ca manasikaroto manasikāro gantvā",
  "anya-e0101n8:127_3": "kesāti imaṁ ādikoṭṭhāsameva āhacca tiṭṭhati. Athassa manasikaroto manasikaroto keci",
  "anya-e0101n8:127_4": "koṭṭhāsā upaṭṭhahanti, keci na upaṭṭhahanti. Tena ye ye upaṭṭhahanti, tesu tesu tāva",
  "anya-e0101n8:127_5": "kammaṁ kātabbaṁ. Yāva dvīsu upaṭṭhitesu tesampi eko suṭṭhutaraṁ upaṭṭhahati, evaṁ",
  "anya-e0101n8:127_6": "upaṭṭhitaṁ pana tameva punappunaṁ manasikarontena appanā uppādetabbā.",
  "anya-e0101n8:128_0": "Tatrāyaṁ upamā – yathā hi dvattiṁsatālake tālavane vasantaṁ makkaṭaṁ gahetukāmo luddo",
  "anya-e0101n8:128_1": "ādimhi ṭhitatālassa paṇṇaṁ sarena vijjhitvā ukkuṭṭhiṁ kareyya, atha kho so makkaṭo",
  "anya-e0101n8:128_2": "paṭipāṭiyā tasmiṁ tasmiṁ tāle patitvā pariyantatālameva gaccheyya, tatthapi gantvā",
  "anya-e0101n8:128_3": "luddena tatheva kate puna teneva nayena āditālaṁ āgaccheyya, so evaṁ punappunaṁ paripātiyamāno",
  "anya-e0101n8:128_4": "ukkuṭṭhukkuṭṭhiṭṭhāneyeva uṭṭhahitvā anukkamena ekasmiṁ tāle nipatitvā tassa vemajjhe",
  "anya-e0101n8:128_5": "makuḷatālapaṇṇasūciṁ daḷhaṁ gahetvā vijjhiyamānopi na uṭṭhaheyya, evaṁsampadamidaṁ daṭṭhabbaṁ.",
  "anya-e0101n8:129_0": "Tatridaṁ opammasaṁsandanaṁ – yathā hi tālavane dvattiṁsatālā, evaṁ imasmiṁ kāye dvattiṁsakoṭṭhāsā.",
  "anya-e0101n8:129_1": "Makkaṭo viya cittaṁ. Luddo viya yogāvacaro. Makkaṭassa dvattiṁsatālake tālavane nivāso",
  "anya-e0101n8:129_2": "viya yogino cittassa dvattiṁsakoṭṭhāsake kāye ārammaṇavasena anusañcaraṇaṁ. Luddena",
  "anya-e0101n8:129_3": "ādimhi ṭhitatālassa paṇṇaṁ sarena vijjhitvā ukkuṭṭhiyā katāya makkaṭassa tasmiṁ tasmiṁ",
  "anya-e0101n8:129_4": "tāle patitvā pariyantatālagamanaṁ viya yogino kesāti manasikāre āraddhe paṭipāṭiyā",
  "anya-e0101n8:129_5": "gantvā pariyosānakoṭṭhāseyeva cittassa saṇṭhānaṁ. Puna paccāgamanepi eseva nayo.",
  "anya-e0101n8:129_6": "Punappunaṁ paripātiyamānassa makkaṭassa ukkuṭṭhukkuṭṭhiṭṭhāne uṭṭhānaṁ viya punappunaṁ",
  "anya-e0101n8:129_7": "manasikaroto kesuci kesuci upaṭṭhitesu anupaṭṭhahante vissajjetvā upaṭṭhitesu parikammakaraṇaṁ.",
  "anya-e0101n8:129_8": "Anukkamena ekasmiṁ tāle nipatitvā tassa majjhe makuḷatālapaṇṇasūciṁ daḷhaṁ gahetvā",
  "anya-e0101n8:129_9": "vijjhiyamānassapi anuṭṭhānaṁ viya avasāne dvīsu upaṭṭhitesu yo suṭṭhutaraṁ upaṭṭhāti,",
  "anya-e0101n8:129_10": "tameva punappunaṁ manasikaritvā appanāya uppādanaṁ.",
  "anya-e0101n8:130_0": "Aparāpi upamā – yathā nāma piṇḍapātiko bhikkhu dvattiṁsakulaṁ gāmaṁ upanissāya vasanto",
  "anya-e0101n8:130_1": "paṭhamageheyeva dve bhikkhā labhitvā parato ekaṁ vissajjeyya. Punadivase tisso labhitvā",
  "anya-e0101n8:130_2": "parato dve vissajjeyya. Tatiyadivase ādimhiyeva pattapūraṁ labhitvā āsanasālaṁ gantvā",
  "anya-e0101n8:130_3": "paribhuñjeyya. Evaṁsampadamidaṁ daṭṭhabbaṁ. Dvattiṁsakulagāmo viya hi dvattiṁsākāro.",
  "anya-e0101n8:130_4": "Piṇḍapātiko viya yogāvacaro. Tassa taṁ gāmaṁ upanissāya vāso viya yogino dvattiṁsākāre",
  "anya-e0101n8:130_5": "parikammakaraṇaṁ. Paṭhamagehe dve bhikkhā labhitvā parato ekissā vissajjanaṁ viya",
  "anya-e0101n8:130_6": "dutiyadivase tisso labhitvā parato dvinnaṁ vissajjanaṁ viya ca manasikaroto manasikaroto",
  "anya-e0101n8:130_7": "anupaṭṭhahante vissajjetvā upaṭṭhitesu yāva koṭṭhāsadvaye parikammakaraṇaṁ. Tatiyadivase",
  "anya-e0101n8:130_8": "ādimhiyeva pattapūraṁ labhitvā āsanasālāyaṁ nisīditvā paribhogo viya dvīsu yo suṭṭhutaraṁ",
  "anya-e0101n8:130_9": "upaṭṭhāti, tameva punappunaṁ manasikaritvā appanāya uppādanaṁ.",
  "anya-e0101n8:131": "Appanātoti appanākoṭṭhāsato kesādīsu ekekasmiṁ koṭṭhāse appanā hotīti veditabbāti ayamevettha adhippāyo.",
  "anya-e0101n8:132": "Tayo ca suttantāti adhicittaṁ, sītibhāvo, bojjhaṅgakosallanti ime tayo suttantā vīriyasamādhiyojanatthaṁ veditabbāti ayamettha adhippāyo. Tattha –",
  "anya-e0101n8:133_0": "‘‘Adhicittamanuyuttena , bhikkhave, bhikkhunā tīṇi nimittāni kālenakālaṁ manasikātabbāni.",
  "anya-e0101n8:133_1": "Kālenakālaṁ samādhinimittaṁ manasikātabbaṁ. Kālenakālaṁ paggahanimittaṁ manasikātabbaṁ.",
  "anya-e0101n8:133_2": "Kālenakālaṁ upekkhānimittaṁ manasikātabbaṁ. Sace, bhikkhave, adhicittamanuyutto bhikkhu",
  "anya-e0101n8:133_3": "ekantaṁ samādhinimittaññeva manasikareyya, ṭhānaṁ taṁ cittaṁ kosajjāya saṁvatteyya.",
  "anya-e0101n8:133_4": "Sace, bhikkhave, adhicittamanuyutto bhikkhu ekantaṁ paggahanimittaññeva manasikareyya,",
  "anya-e0101n8:133_5": "ṭhānaṁ taṁ cittaṁ uddhaccāya saṁvatteyya. Sace, bhikkhave, adhicittamanuyutto bhikkhu",
  "anya-e0101n8:133_6": "ekantaṁ upekkhānimittaññeva manasikareyya, ṭhānaṁ taṁ cittaṁ na sammā samādhiyeyya",
  "anya-e0101n8:133_7": "āsavānaṁ khayāya. Yato ca kho, bhikkhave, adhicittamanuyutto bhikkhu kālenakālaṁ",
  "anya-e0101n8:133_8": "samādhinimittaṁ paggahanimittaṁ upekkhānimittaṁ manasikaroti, taṁ hoti cittaṁ muduñca",
  "anya-e0101n8:133_9": "kammaññañca pabhassarañca, na ca pabhaṅgu, sammā samādhiyati āsavānaṁ khayāya.",
  "anya-e0101n8:134_0": "‘‘Seyyathāpi, bhikkhave, suvaṇṇakāro vā suvaṇṇakārantevāsī vā ukkaṁ bandhati, ukkaṁ",
  "anya-e0101n8:134_1": "bandhitvā ukkāmukhaṁ ālimpeti, ukkāmukhaṁ ālimpetvā saṇḍāsena jātarūpaṁ gahetvā ukkāmukhe",
  "anya-e0101n8:134_2": "pakkhipitvā kālenakālaṁ abhidhamati, kālenakālaṁ udakena paripphoseti, kālenakālaṁ",
  "anya-e0101n8:134_3": "ajjhupekkhati. Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ",
  "anya-e0101n8:134_4": "ekantaṁ abhidhameyya, ṭhānaṁ taṁ jātarūpaṁ ḍaheyya. Sace, bhikkhave, suvaṇṇakāro",
  "anya-e0101n8:134_5": "vā suvaṇṇakārantevāsī vā taṁ jātarūpaṁ ekantaṁ udakena paripphoseyya, ṭhānaṁ taṁ",
  "anya-e0101n8:134_6": "jātarūpaṁ nibbāyeyya. Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ",
  "anya-e0101n8:134_7": "ekantaṁ ajjhupekkheyya, ṭhānaṁ taṁ jātarūpaṁ na sammā paripākaṁ gaccheyya. Yato ca",
  "anya-e0101n8:134_8": "kho, bhikkhave, suvaṇṇakāro vā suvaṇṇakārantevāsī vā taṁ jātarūpaṁ kālenakālaṁ abhidhamati,",
  "anya-e0101n8:134_9": "kālenakālaṁ udakena paripphoseti, kālenakālaṁ ajjhupekkhati, taṁ hoti jātarūpaṁ muduñca",
  "anya-e0101n8:134_10": "kammaññañca pabhassarañca, na ca pabhaṅgu, sammā upeti kammāya. Yassā yassā ca piḷandhanavikatiyā",
  "anya-e0101n8:134_11": "ākaṅkhati yadi paṭikāya yadi kuṇḍalāya yadi gīveyyāya yadi suvaṇṇamālāya, tañcassa atthaṁ anubhoti.",
  "anya-e0101n8:135_0": "‘‘Evameva kho, bhikkhave, adhicittamanuyuttena…pe… samādhiyati āsavānaṁ khayāya.",
  "anya-e0101n8:135_1": "Yassa yassa ca abhiññā sacchi karaṇīyassa dhammassa cittaṁ abhininnāmeti abhiññā",
  "anya-e0101n8:135_2": "sacchi kiriyāya, tatra tatreva sakkhibhabbataṁ pāpuṇāti sati sati āyatane’’ti (a. ni. 3.103).",
  "anya-e0101n8:136": "Idaṁ suttaṁ adhicittanti veditabbaṁ.",
  "anya-e0101n8:137_0": "‘‘Chahi, bhikkhave, dhammehi samannāgato bhikkhu bhabbo anuttaraṁ sītibhāvaṁ sacchikātuṁ.",
  "anya-e0101n8:137_1": "Katamehi chahi? Idha, bhikkhave, bhikkhu yasmiṁ samaye cittaṁ niggahetabbaṁ, tasmiṁ",
  "anya-e0101n8:137_2": "samaye cittaṁ niggaṇhāti. Yasmiṁ samaye cittaṁ paggahetabbaṁ, tasmiṁ samaye cittaṁ",
  "anya-e0101n8:137_3": "paggaṇhāti. Yasmiṁ samaye cittaṁ sampahaṁsitabbaṁ, tasmiṁ samaye cittaṁ sampahaṁseti.",
  "anya-e0101n8:137_4": "Yasmiṁ samaye cittaṁ ajjhupekkhitabbaṁ, tasmiṁ samaye cittaṁ ajjhupekkhati. Paṇītādhimuttiko",
  "anya-e0101n8:137_5": "ca hoti nibbānābhirato. Imehi kho, bhikkhave, chahi dhammehi samannāgato bhikkhu",
  "anya-e0101n8:137_6": "bhabbo anuttaraṁ sītibhāvaṁ sacchikātu’’nti (a. ni. 6.85).",
  "anya-e0101n8:138": "Idaṁ suttaṁ anuttaraṁ sītibhāvoti veditabbaṁ.",
  "anya-e0101n8:139_0": "Bojjhaṅgakosallaṁ ‘‘pana evameva kho, bhikkhave, yasmiṁ samaye līnaṁ cittaṁ hoti,",
  "anya-e0101n8:139_1": "akālo tasmiṁ samaye passaddhisambojjhaṅgassa bhāvanāyā’’ti (saṁ. ni. 5.234) appanākosallakathāyaṁ dassitameva.",
  "anya-e0101n8:140_0": "Iti idaṁ sattavidhaṁ uggahakosallaṁ suggahitaṁ katvā idañca dasavidhaṁ manasikārakosallaṁ",
  "anya-e0101n8:140_1": "suṭṭhu vavatthapetvā tena yoginā ubhayakosallavasena kammaṭṭhānaṁ sādhukaṁ uggahetabbaṁ.",
  "anya-e0101n8:140_2": "Sace panassa ācariyena saddhiṁ ekavihāreyeva phāsu hoti, evaṁ vitthārena akathāpetvā",
  "anya-e0101n8:140_3": "kammaṭṭhānaṁ suṭṭhu vavatthapetvā kammaṭṭhānaṁ anuyujjantena visesaṁ labhitvā uparūpari",
  "anya-e0101n8:140_4": "kathāpetabbaṁ. Aññattha vasitukāmena yathāvuttena vidhinā vitthārato kathāpetvā punappunaṁ",
  "anya-e0101n8:140_5": "parivattetvā sabbaṁ gaṇṭhiṭṭhānaṁ chinditvā pathavīkasiṇaniddese vuttanayeneva ananurūpaṁ",
  "anya-e0101n8:140_6": "senāsanaṁ pahāya anurūpe vihāre vasantena khuddakapalibodhupacchedaṁ katvā paṭikkūlamanasikāre",
  "anya-e0101n8:140_7": "parikammaṁ kātabbaṁ.",
  "anya-e0101n8:141_0": "Karontena pana kesesu tāva nimittaṁ gahetabbaṁ. Kathaṁ? Ekaṁ vā dve vā kese luñcitvā",
  "anya-e0101n8:141_1": "hatthatale ṭhapetvā vaṇṇo tāva vavatthapetabbo. Chinnaṭṭhānepi kese oloketuṁ vaṭṭati.",
  "anya-e0101n8:141_2": "Udakapatte vā yāgupatte vā oloketumpi vaṭṭatiyeva. Kāḷakakāle disvā kāḷakāti manasikātabbā",
  "anya-e0101n8:141_3": ". Setakāle setāti. Missakakāle pana ussadavasena manasikātabbā honti. Yathā ca kesesu,",
  "anya-e0101n8:141_4": "evaṁ sakalepi tacapañcake disvāva nimittaṁ gahetabbaṁ.",
  "anya-e0101n8:142": "Koṭṭhāsavavatthāpanakathā",
  "anya-e0101n8:143": "182. Evaṁ nimittaṁ gahetvā sabbakoṭṭhāse vaṇṇasaṇṭhānadisokāsaparicchedavasena vavatthapetvā vaṇṇasaṇṭhānagandhaāsayokāsavasena pañcadhā paṭikkūlato vavatthapetabbā.",
  "anya-e0101n8:144_0": "Tatrāyaṁ sabbakoṭṭhāsesu anupubbakathā. Kesā tāva pakativaṇṇena kāḷakā addāriṭṭhakavaṇṇā.",
  "anya-e0101n8:144_1": "Saṇṭhānato dīghavaṭṭalikā tulādaṇḍasaṇṭhānā. Disato uparimadisāya jātā. Okāsato ubhosu",
  "anya-e0101n8:144_2": "passesu kaṇṇacūḷikāhi, purato nalāṭantena, pacchato galavāṭakena paricchinnā. Sīsakaṭāhaveṭhanaṁ",
  "anya-e0101n8:144_3": "allacammaṁ kesānaṁ okāso. Paricchedato kesā sīsaveṭhanacamme vīhaggamattaṁ pavisitvā",
  "anya-e0101n8:144_4": "patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā,",
  "anya-e0101n8:144_5": "dve kesā ekato natthīti ayaṁ sabhāgaparicchedo. Kesā na lomā, lomā na kesāti evaṁ",
  "anya-e0101n8:144_6": "avasesaekatiṁsakoṭṭhāsehi amissīkatā kesā nāma pāṭiyekko ekakoṭṭhāsoti ayaṁ visabhāgaparicchedo.",
  "anya-e0101n8:144_7": "Idaṁ kesānaṁ vaṇṇādito vavatthāpanaṁ.",
  "anya-e0101n8:145": "183. Idaṁ pana nesaṁ vaṇṇādivasena pañcadhā paṭikkūlato vavatthāpanaṁ. Kesā nāmete vaṇṇatopi paṭikkūlā. Saṇṭhānatopi gandhatopi āsayatopi okāsatopi paṭikkūlā.",
  "anya-e0101n8:146_0": "Manuññepi hi yāgupatte vā bhattapatte vā kesavaṇṇaṁ kiñci disvā kesamissakamidaṁ",
  "anya-e0101n8:146_1": "haratha nanti jigucchanti. Evaṁ kesā vaṇṇato paṭikkūlā. Rattiṁ bhuñjantāpi kesasaṇṭhānaṁ",
  "anya-e0101n8:146_2": "akkavākaṁ vā makacivākaṁ vā chupitvāpi tatheva jigucchanti. Evaṁ saṇṭhānato paṭikkūlā.",
  "anya-e0101n8:147_0": "Telamakkhanapupphadhūpādi saṅkhāravirahitānañca kesānaṁ gandho paramajeguccho hoti.",
  "anya-e0101n8:147_1": "Tato jegucchataro aggimhi pakkhittānaṁ. Kesā hi vaṇṇasaṇṭhānato appaṭikkūlāpi siyuṁ,",
  "anya-e0101n8:147_2": "gandhena pana paṭikkūlāyeva. Yathā hi daharassa kumārassa vaccaṁ vaṇṇato haliddivaṇṇaṁ,",
  "anya-e0101n8:147_3": "saṇṭhānatopi haliddipiṇḍasaṇṭhānaṁ. Saṅkāraṭṭhāne chaḍḍitañca uddhumātakakāḷasunakhasarīraṁ",
  "anya-e0101n8:147_4": "vaṇṇato tālapakkavaṇṇaṁ . Saṇṭhānato vaṭṭetvā vissaṭṭhamudiṅgasaṇṭhānaṁ. Dāṭhāpissa",
  "anya-e0101n8:147_5": "sumanamakuḷasadisāti ubhayampi vaṇṇasaṇṭhānato siyā appaṭikkūlaṁ gandhena pana paṭikkūlameva.",
  "anya-e0101n8:147_6": "Evaṁ kesāpi siyuṁ vaṇṇasaṇṭhānato appaṭikkūlā gandhena pana paṭikkūlāyevāti.",
  "anya-e0101n8:148_0": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni",
  "anya-e0101n8:148_1": "honti aparibhogāni, evaṁ kesāpi pubbalohitamuttakarīsapittasemhādinissandena jātattā",
  "anya-e0101n8:148_2": "jegucchāti idaṁ nesaṁ āsayato pāṭikkulyaṁ.",
  "anya-e0101n8:149_0": "Ime ca kesā nāma gūtharāsimhi uṭṭhitakaṇṇikaṁ viya ekatiṁsakoṭṭhāsarāsimhi jātā.",
  "anya-e0101n8:149_1": "Te susānasaṅkāraṭṭhānādīsu jātasākaṁ viya parikkhādīsu jātakamalakuvalayādipupphaṁ",
  "anya-e0101n8:149_2": "viya ca asuciṭṭhāne jātattā paramajegucchāti idaṁ nesaṁ okāsato pāṭikkulyaṁ.",
  "anya-e0101n8:150_0": "Yathā ca kesānaṁ, evaṁ sabbakoṭṭhāsānaṁ vaṇṇasaṇṭhānagandhāsayokāsavasena pañcadhā",
  "anya-e0101n8:150_1": "paṭikkūlatā veditabbā. Vaṇṇasaṇṭhānadisokāsaparicchedavasena pana sabbepi visuṁ visuṁ vavatthapetabbā.",
  "anya-e0101n8:151_0": "184. Tattha lomā tāva pakativaṇṇato na kesā viya asambhinnakāḷakā, kāḷapiṅgalā pana",
  "anya-e0101n8:151_1": "honti. Saṇṭhānato onataggā tālamūlasaṇṭhānā. Disato dvīsu disāsu jātā. Okāsato ṭhapetvā",
  "anya-e0101n8:151_2": "kesānaṁ patiṭṭhitokāsañca hatthapādatalāni ca yebhuyyena avasesasarīraveṭhanacamme",
  "anya-e0101n8:151_3": "jātā. Paricchedato sarīraveṭhanacamme likhāmattaṁ pavisitvā patiṭṭhitena heṭṭhā attano",
  "anya-e0101n8:151_4": "mūlatalena, upari ākāsena, tiriyaṁ aññamaññena paricchinnā, dve lomā ekato natthi,",
  "anya-e0101n8:151_5": "ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "anya-e0101n8:152_0": "185.Nakhāti vīsatiyā nakhapattānaṁ nāmaṁ. Te sabbepi vaṇṇato setā. Saṇṭhānato macchasakalikasaṇṭhānā.",
  "anya-e0101n8:152_1": "Disato pādanakhā heṭṭhimadisāya, hatthanakhā uparimadisāyāti dvīsu disāsu jātā. Okāsato",
  "anya-e0101n8:152_2": "aṅgulīnaṁ aggapiṭṭhesu patiṭṭhitā. Paricchedato dvīsu disāsu aṅgulikoṭimaṁsehi, anto",
  "anya-e0101n8:152_3": "aṅgulipiṭṭhimaṁsena, bahi ceva agge ca ākāsena, tiriyaṁ aññamaññena paricchinnā,",
  "anya-e0101n8:152_4": "dve nakhā ekato natthi, ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "anya-e0101n8:153_0": "186.Dantāti paripuṇṇadantassa dvattiṁsa dantaṭṭhikāni. Tepi vaṇṇato setā. Saṇṭhānato",
  "anya-e0101n8:153_1": "anekasaṇṭhānā. Tesaṁ hi heṭṭhimāya tāva dantapāḷiyā majjhe cattāro dantā mattikāpiṇḍe",
  "anya-e0101n8:153_2": "paṭipāṭiyā ṭhapitaalābubījasaṇṭhānā. Tesaṁ ubhosu passesu ekeko ekamūlako ekakoṭiko",
  "anya-e0101n8:153_3": "mallikamakuḷasaṇṭhāno. Tato ekeko dvimūlako dvikoṭiko yānakaupatthambhinisaṇṭhāno.",
  "anya-e0101n8:153_4": "Tato dve dve timūlā tikoṭikā. Tato dve dve catumūlā catukoṭikāti. Uparimapāḷiyāpi",
  "anya-e0101n8:153_5": "eseva nayo. Disato uparimadisāya jātā. Okāsato dvīsu hanukaṭṭhikesu patiṭṭhitā. Paricchedato",
  "anya-e0101n8:153_6": "heṭṭhā hanukaṭṭhike patiṭṭhitena attano mūlatalena, upari ākāsena, tiriyaṁ aññamaññena",
  "anya-e0101n8:153_7": "paricchinnā, dve dantā ekato natthi, ayaṁ nesaṁ sabhāgaparicchedo. Visabhāgaparicchedo",
  "anya-e0101n8:153_8": "pana kesasadisoyeva.",
  "anya-e0101n8:154_0": "187.Tacoti sakalasarīraṁ veṭhetvā ṭhitacammaṁ. Tassa upari kāḷasāmapītādivaṇṇā chavi",
  "anya-e0101n8:154_1": "nāma yā sakalasarīratopi saṅkaḍḍhiyamānā badaraṭṭhimattā hoti. Taco pana vaṇṇato",
  "anya-e0101n8:154_2": "setoyeva. So cassa setabhāvo aggijālābhighātapaharaṇappahārādīhi viddhaṁsitāya chaviyā",
  "anya-e0101n8:154_3": "pākaṭo hoti. Saṇṭhānato sarīrasaṇṭhānova hoti. Ayamettha saṅkhepo.",
  "anya-e0101n8:155_0": "Vitthārato pana pādaṅgulittaco kosakārakakosasaṇṭhāno. Piṭṭhipādattaco puṭabandhaupāhanasaṇṭhāno.",
  "anya-e0101n8:155_1": "Jaṅghattaco bhattapuṭakatālapaṇṇasaṇṭhāno. Ūruttaco taṇḍulabharitadīghatthavikasaṇṭhāno.",
  "anya-e0101n8:155_2": "Ānisadattaco udakapūritapaṭaparissāvanasaṇṭhāno. Piṭṭhittaco phalakonaddhacammasaṇṭhāno.",
  "anya-e0101n8:155_3": "Kucchittaco vīṇādoṇikonaddhacammasaṇṭhāno. Urattaco yebhuyyena caturassasaṇṭhāno.",
  "anya-e0101n8:155_4": "Ubhayabāhuttaco tūṇironaddhacammasaṇṭhāno. Piṭṭhihatthattaco khurakosasaṇṭhāno, phaṇakatthavikasaṇṭhāno",
  "anya-e0101n8:155_5": "vā. Hatthaṅgulittaco kuñcikākosakasaṇṭhāno. Gīvattaco galakañcukasaṇṭhāno. Mukhattaco",
  "anya-e0101n8:155_6": "chiddāvachiddo kīṭakulāvakasaṇṭhāno. Sīsattaco pattatthavikasaṇṭhānoti.",
  "anya-e0101n8:156_0": "Tacapariggaṇhakena ca yogāvacarena uttaroṭṭhato paṭṭhāya uparimukhaṁ ñāṇaṁ pesetvā",
  "anya-e0101n8:156_1": "paṭhamaṁ tāva mukhaṁ pariyonandhitvā ṭhitacammaṁ vavatthapetabbaṁ. Tato nalāṭaṭṭhicammaṁ.",
  "anya-e0101n8:156_2": "Tato thavikāya pakkhittapattassa ca thavikāya ca antarena hatthamiva sīsaṭṭhikassa",
  "anya-e0101n8:156_3": "ca sīsacammassa ca antarena ñāṇaṁ pesetvā aṭṭhikena saddhiṁ cammassa ekābaddhabhāvaṁ",
  "anya-e0101n8:156_4": "viyojentena sīsacammaṁ vavatthapetabbaṁ. Tato khandhacammaṁ. Tato anulomena paṭilomena",
  "anya-e0101n8:156_5": "ca dakkhiṇahatthacammaṁ. Atha teneva nayena vāmahatthacammaṁ. Tato piṭṭhicammaṁ taṁ",
  "anya-e0101n8:156_6": "vavatthapetvā anulomena paṭilomena ca dakkhiṇapādacammaṁ. Atha teneva nayena vāmapādacammaṁ.",
  "anya-e0101n8:156_7": "Tato anukkameneva vatthiudarahadayagīvacammāni vavatthapetabbāni. Atha gīvacammānantaraṁ",
  "anya-e0101n8:156_8": "heṭṭhimahanucammaṁ vavatthapetvā adharoṭṭhapariyosānaṁ pāpetvā niṭṭhapetabbaṁ. Evaṁ",
  "anya-e0101n8:156_9": "oḷārikoḷārikaṁ pariggaṇhantassa sukhumampi pākaṭaṁ hoti. Disato dvīsu disāsu jāto.",
  "anya-e0101n8:156_10": "Okāsato sakalasarīraṁ pariyonandhitvā ṭhito. Paricchedato heṭṭhā patiṭṭhitatalena,",
  "anya-e0101n8:156_11": "upari ākāsena paricchinno, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:157_0": "188.Maṁsanti nava maṁsapesisatāni. Taṁ sabbampi vaṇṇato rattaṁ kiṁsukapupphasadisaṁ.",
  "anya-e0101n8:157_1": "Saṇṭhānato jaṅghapiṇḍikamaṁsaṁ tālapaṇṇapuṭabhattasaṇṭhānaṁ. Ūrumaṁsaṁ nisadapotasaṇṭhānaṁ.",
  "anya-e0101n8:157_2": "Ānisadamaṁsaṁ uddhanakoṭisaṇṭhānaṁ. Piṭṭhimaṁsaṁ tālaguḷapaṭalasaṇṭhānaṁ. Phāsukadvayamaṁsaṁ",
  "anya-e0101n8:157_3": "koṭṭhalikāya kucchiyaṁ tanumattikālepasaṇṭhānaṁ. Thanamaṁsaṁ vaṭṭetvā avakkhittamattikāpiṇḍasaṇṭhānaṁ.",
  "anya-e0101n8:157_4": "Bāhudvayamaṁsaṁ dviguṇaṁ katvā ṭhapitaniccammamahāmūsikasaṇṭhānaṁ. Evaṁ oḷārikoḷārikaṁ",
  "anya-e0101n8:157_5": "pariggaṇhantassa sukhumampi pākaṭaṁ hoti. Disato dvīsu disāsu jātaṁ. Okāsato vīsādhikāni",
  "anya-e0101n8:157_6": "tīṇi aṭṭhisatāni anulimpitvā ṭhitaṁ. Paricchedato heṭṭhā aṭṭhisaṅghāte patiṭṭhitatalena,",
  "anya-e0101n8:157_7": "upari tacena, tiriyaṁ aññamaññena paricchinnaṁ, ayamassa sabhāgaparicchedo. Visabhāgaparicchedo",
  "anya-e0101n8:157_8": "pana kesasadisoyeva.",
  "anya-e0101n8:158_0": "189.Nhārūti nava nhārusatāni. Vaṇṇato sabbepi nhārū setā. Saṇṭhānato nānāsaṇṭhānā.",
  "anya-e0101n8:158_1": "Etesu hi gīvāya uparimabhāgato paṭṭhāya pañca mahānhārū sarīraṁ vinandhamānā purimapassena",
  "anya-e0101n8:158_2": "otiṇṇā. Pañca pacchimapassena. Pañca dakkhiṇapassena. Pañca vāmapassena. Dakkhiṇahatthaṁ",
  "anya-e0101n8:158_3": "vinandhamānāpi hatthassa purimapassena pañca. Pacchimapassena pañca. Tathā vāmahatthaṁ",
  "anya-e0101n8:158_4": "vinandhamānā. Dakkhiṇapādaṁ vinandhamānāpi pādassa purimapassena pañca. Pacchimapassena",
  "anya-e0101n8:158_5": "pañca. Tathā vāmapādaṁ vinandhamānāpīti evaṁ sarīradhārakā nāma saṭṭhimahānhārū kāyaṁ",
  "anya-e0101n8:158_6": "vinandhamānā otiṇṇā . Ye kaṇḍarātipi vuccanti. Te sabbepi kandalamakuḷasaṇṭhānā.",
  "anya-e0101n8:158_7": "Aññe pana taṁ taṁ padesaṁ ajjhottharitvā ṭhitā. Tato sukhumatarā suttarajjukasaṇṭhānā.",
  "anya-e0101n8:158_8": "Aññe tato sukhumatarā pūtilatāsaṇṭhānā, aññe tato sukhumatarā mahāvīṇātantisaṇṭhānā.",
  "anya-e0101n8:158_9": "Aññe thūlasuttakasaṇṭhānā. Hatthapādapiṭṭhīsu nhārū sakuṇapādasaṇṭhānā. Sīse nhārū",
  "anya-e0101n8:158_10": "dārakānaṁ sīsajālakasaṇṭhānā. Piṭṭhiyaṁ nhārū ātape pasāritaallajālasaṇṭhānā. Avasesā",
  "anya-e0101n8:158_11": "taṁtaṁaṅgapaccaṅgānugatā nhārū sarīre paṭimukkajālakañcukasaṇṭhānā. Disato dvīsu",
  "anya-e0101n8:158_12": "disāsu jātā. Okāsato sakalasarīre aṭṭhīni ābandhitvā ṭhitā. Paricchedato heṭṭhā tiṇṇaṁ",
  "anya-e0101n8:158_13": "aṭṭhisatānaṁ upari patiṭṭhitatalehi, upari maṁsacammāni āhacca ṭhitappadesehi, tiriyaṁ",
  "anya-e0101n8:158_14": "aññamaññena paricchinnā, ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "anya-e0101n8:159_0": "190.Aṭṭhīti ṭhapetvā dvattiṁsa dantaṭṭhīni avasesāni catusaṭṭhi hatthaṭṭhīni, catusaṭṭhi",
  "anya-e0101n8:159_1": "pādaṭṭhīni, catusaṭṭhi maṁsanissitāni muduaṭṭhīni, dve paṇhikaṭṭhīni, ekekasmiṁ pāde",
  "anya-e0101n8:159_2": "dve dve gopphakaṭṭhīni, dve jaṅghaṭṭhīni, ekaṁ jaṇṇukaṭṭhi, ekaṁ ūruṭṭhi, dve kaṭiṭṭhīni,",
  "anya-e0101n8:159_3": "aṭṭhārasa piṭṭhikaṇṭakaṭṭhīni, catuvīsati phāsukaṭṭhīni, cuddasa uraṭṭhīni , ekaṁ",
  "anya-e0101n8:159_4": "hadayaṭṭhi, dve akkhakaṭṭhīni, dve koṭṭaṭṭhīni, dve bāhuṭṭhīni, dve dve aggabāhuṭṭhīni,",
  "anya-e0101n8:159_5": "satta gīvaṭṭhīni, dve hanukaṭṭhīni, ekaṁ nāsikaṭṭhi, dve akkhiṭṭhīni, dve kaṇṇaṭṭhīni,",
  "anya-e0101n8:159_6": "ekaṁ nalāṭaṭṭhi. Ekaṁ muddhaṭṭhi, nava sīsakapālaṭṭhīnīti evaṁ timattāni aṭṭhisatāni,",
  "anya-e0101n8:159_7": "tāni sabbānipi vaṇṇato setāni. Saṇṭhānato nānāsaṇṭhānāni.",
  "anya-e0101n8:160_0": "Tattha hi aggapādaṅguliaṭṭhīni katakabījasaṇṭhānāni. Tadanantarāni majjhapabbaṭṭhīni",
  "anya-e0101n8:160_1": "panasaṭṭhisaṇṭhānāni. Mūlapabbaṭṭhīni paṇavasaṇṭhānāni. Piṭṭhipādaṭṭhīni koṭṭitakandalakandarāsisaṇṭhānāni.",
  "anya-e0101n8:160_2": "Paṇhikaṭṭhi ekaṭṭhitālaphalabījasaṇṭhānaṁ. Gopphakaṭṭhīni baddhakīḷāgoḷakasaṇṭhānāni.",
  "anya-e0101n8:160_3": "Jaṅghaṭṭhīnaṁ gopphakaṭṭhīsu patiṭṭhitaṭṭhānaṁ apanītatacasindikaḷīrasaṇṭhānaṁ. Khuddakajaṅghaṭṭhikaṁ",
  "anya-e0101n8:160_4": "dhanukadaṇḍasaṇṭhānaṁ. Mahantaṁ milātasappapiṭṭhisaṇṭhānaṁ. Jaṇṇukaṭṭhi ekato parikkhīṇapheṇakasaṇṭhānaṁ.",
  "anya-e0101n8:160_5": "Tattha jaṅghaṭṭhikassa patiṭṭhitaṭṭhānaṁ atikhiṇaggagosiṅgasaṇṭhānaṁ. Ūruṭṭhi duttacchitavāsiparasudaṇḍasaṇṭhānaṁ.",
  "anya-e0101n8:160_6": "Tassa kaṭiṭṭhimhi patiṭṭhitaṭṭhānaṁ kīḷāgoḷakasaṇṭhānaṁ. Tena kaṭiṭṭhino patiṭṭhitaṭṭhānaṁ",
  "anya-e0101n8:160_7": "aggacchinnamahāpunnāgaphalasaṇṭhānaṁ.",
  "anya-e0101n8:161_0": "Kaṭiṭṭhīni dvepi ekābaddhāni hutvā kumbhakārikauddhanasaṇṭhānāni. Pāṭiyekkaṁ kammārakūṭayottakasaṇṭhānāni.",
  "anya-e0101n8:161_1": "Koṭiyaṁ ṭhitaṁ ānisadaṭṭhi adhomukhaṁ katvā gahitasappaphaṇasaṇṭhānaṁ, sattaṭṭhaṭṭhānesu",
  "anya-e0101n8:161_2": "chiddāvachiddaṁ. Piṭṭhikaṇṭakaṭṭhīni abbhantarato uparūpari ṭhapitasīsapaṭṭaveṭhakasaṇṭhānāni.",
  "anya-e0101n8:161_3": "Bāhirato vaṭṭanāvaḷisaṇṭhānāni. Tesaṁ antarantarā kakacadantasadisā dve tayo kaṇṭakā",
  "anya-e0101n8:161_4": "honti. Catuvīsatiyā phāsukaṭṭhīsu aparipuṇṇāni aparipuṇṇaasisaṇṭhānāni. Paripuṇṇāni",
  "anya-e0101n8:161_5": "paripuṇṇaasisaṇṭhānāni. Sabbānipi odātakukkuṭassa pasāritapakkhasaṇṭhānāni. Cuddasa",
  "anya-e0101n8:161_6": "uraṭṭhīni jiṇṇasandamānikapañjarasaṇṭhānāni. Hadayaṭṭhi dabbiphaṇasaṇṭhānaṁ.",
  "anya-e0101n8:162_0": "Akkhakaṭṭhīni khuddakalohavāsidaṇḍasaṇṭhānāni. Koṭṭaṭṭhīni ekato parikkhīṇasīhaḷakuddālasaṇṭhānāni.",
  "anya-e0101n8:162_1": "Bāhuṭṭhīni ādāsadaṇḍakasaṇṭhānāni. Aggabāhuṭṭhīni yamakatālakandasaṇṭhānāni. Maṇibandhaṭṭhīni",
  "anya-e0101n8:162_2": "ekato alliyāpetvā ṭhapitasīsakapaṭṭaveṭhakasaṇṭhānāni. Piṭṭhihatthaṭṭhīni koṭṭitakandalakandarāsisaṇṭhānāni",
  "anya-e0101n8:162_3": ". Hatthaṅgulīsu mūlapabbaṭṭhīni paṇavasaṇṭhānāni. Majjhapabbaṭṭhīni aparipuṇṇapanasaṭṭhisaṇṭhānāni.",
  "anya-e0101n8:162_4": "Aggapabbaṭṭhīni katakabījasaṇṭhānāni.",
  "anya-e0101n8:163_0": "Satta gīvaṭṭhīni daṇḍena vijjhitvā paṭipāṭiyā ṭhapitavaṁsakaḷīracakkalakasaṇṭhānāni.",
  "anya-e0101n8:163_1": "Heṭṭhimahanukaṭṭhi kammārānaṁ ayokūṭayottakasaṇṭhānaṁ. Uparimaṁ avalekhanasatthakasaṇṭhānaṁ.",
  "anya-e0101n8:163_2": "Akkhikūpanāsakūpaṭṭhīni apanītamiñjataruṇatālaṭṭhisaṇṭhānāni. Nalāṭaṭṭhi adhomukhaṭṭhapitasaṅkhathālakakapālasaṇṭhānaṁ.",
  "anya-e0101n8:163_3": "Kaṇṇacūḷikaṭṭhīni nhāpitakhurakosasaṇṭhānāni. Nalāṭakaṇṇacūḷikānaṁ upari paṭṭabandhanokāse",
  "anya-e0101n8:163_4": "aṭṭhisaṅkuṭitaghaṭapuṇṇapaṭalakhaṇḍasaṇṭhānaṁ. Muddhaṭṭhi mukhacchinnavaṅkanāḷikerasaṇṭhānaṁ.",
  "anya-e0101n8:163_5": "Sīsaṭṭhīni sibbetvā ṭhapitajajjaralābukaṭāhasaṇṭhānāni.",
  "anya-e0101n8:164_0": "Disato dvīsu disāsu jātāni. Okāsato avisesena sakalasarīre ṭhitāni. Visesena panettha",
  "anya-e0101n8:164_1": "sīsaṭṭhīni givaṭṭhīsu patiṭṭhitāni. Gīvaṭṭhīni piṭṭhikaṇṭakaṭṭhīsu. Piṭṭhikaṇṭakaṭṭhīni",
  "anya-e0101n8:164_2": "kaṭiṭṭhīsu. Kaṭiṭṭhīni ūruṭṭhīsu. Ūruṭṭhīni jaṇṇukaṭṭhīsu. Jaṇṇukaṭṭhīni jaṅghaṭṭhīsu.",
  "anya-e0101n8:164_3": "Jaṅghaṭṭhīni gopphakaṭṭhīsu. Gopphakaṭṭhīni piṭṭhipādaṭṭhīsu patiṭṭhitāni. Paricchedato",
  "anya-e0101n8:164_4": "anto aṭṭhimiñjena, uparito maṁsena, agge mūle ca aññamaññena paricchinnāni, ayaṁ",
  "anya-e0101n8:164_5": "nesaṁ sabhāgaparicchedo. Visabhāgaparicchedo pana kesasadisoyeva.",
  "anya-e0101n8:165_0": "191.Aṭṭhimiñjanti tesaṁ tesaṁ aṭṭhīnaṁ abbhantaragataṁ miñjaṁ. Taṁ vaṇṇato setaṁ.",
  "anya-e0101n8:165_1": "Saṇṭhānato mahantamahantānaṁ aṭṭhīnaṁ abbhantaragataṁ veḷunāḷiyaṁ pakkhittaseditamahāvettaggasaṇṭhānaṁ.",
  "anya-e0101n8:165_2": "Khuddānukhuddakānaṁ abbhantaragataṁ veḷuyaṭṭhipabbesu pakkhittaseditatanuvettaggasaṇṭhānaṁ.",
  "anya-e0101n8:165_3": "Disato dvīsu disāsu jātaṁ. Okāsato aṭṭhīnaṁ abbhantare patiṭṭhitaṁ. Paricchedato",
  "anya-e0101n8:165_4": "aṭṭhīnaṁ abbhantaratalehi paricchinnaṁ, ayamassa sabhāgaparicchedo. Visabhāgaparicchedo",
  "anya-e0101n8:165_5": "pana kesasadisoyeva.",
  "anya-e0101n8:166_0": "192.Vakkanti ekabandhanā dve maṁsapiṇḍikā. Taṁ vaṇṇato mandarattaṁ pāḷibhaddakaṭṭhivaṇṇaṁ.",
  "anya-e0101n8:166_1": "Saṇṭhānato dārakānaṁ yamakakīḷāgoḷakasaṇṭhānaṁ, ekavaṇṭapaṭibaddhaambaphaladvayasaṇṭhānaṁ",
  "anya-e0101n8:166_2": "vā. Disato uparimāya disāya jātaṁ. Okāsato galavāṭakā nikkhantena ekamūlena thokaṁ",
  "anya-e0101n8:166_3": "gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā",
  "anya-e0101n8:166_4": "ṭhitaṁ. Paricchedato vakkaṁ vakkabhāgena paricchinnaṁ, ayamassa sabhāgaparicchedo.",
  "anya-e0101n8:166_5": "Visabhāgaparicchedo pana kesasadisoyeva.",
  "anya-e0101n8:167_0": "193.Hadayanti hadayamaṁsaṁ. Taṁ vaṇṇato rattapadumapattapiṭṭhivaṇṇaṁ. Saṇṭhānato",
  "anya-e0101n8:167_1": "bāhirapattāni apanetvā adhomukhaṁ ṭhapitapadumamakuḷasaṇṭhānaṁ. Bahi maṭṭhaṁ, anto",
  "anya-e0101n8:167_2": "kosātakīphalassa abbhantarasadisaṁ. Paññavantānaṁ thokaṁ vikasitaṁ, mandapaññānaṁ",
  "anya-e0101n8:167_3": "makuḷitameva. Anto cassa punnāgaṭṭhipatiṭṭhānamatto āvāṭako hoti, yattha addhapasatamattaṁ",
  "anya-e0101n8:167_4": "lohitaṁ saṇṭhāti, yaṁ nissāya manodhātu ca manoviññāṇadhātu ca vattanti. Taṁ panetaṁ",
  "anya-e0101n8:167_5": "rāgacaritassa rattaṁ hoti, dosacaritassa kāḷakaṁ, mohacaritassa maṁsadhovanaudakasadisaṁ,",
  "anya-e0101n8:167_6": "vitakkacaritassa kulatthayūsavaṇṇaṁ, saddhācaritassa kaṇikārapupphavaṇṇaṁ, paññācaritassa",
  "anya-e0101n8:167_7": "acchaṁ vippasannaṁ anāvilaṁ paṇḍaraṁ parisuddhaṁ niddhotajātimaṇi viya jutimantaṁ",
  "anya-e0101n8:167_8": "khāyati. Disato uparimāya disāya jātaṁ. Okāsato sarīrabbhantare dvinnaṁ thanānaṁ",
  "anya-e0101n8:167_9": "majjhe patiṭṭhitaṁ. Paricchedato hadayaṁ hadayabhāgena paricchinnaṁ, ayamassa sabhāgaparicchedo.",
  "anya-e0101n8:167_10": "Visabhāgaparicchedo pana kesasadisoyeva.",
  "anya-e0101n8:168_0": "194.Yakananti yamakamaṁsapaṭalaṁ. Taṁ vaṇṇato rattaṁ paṇḍukadhātukaṁ nātirattakumudassa",
  "anya-e0101n8:168_1": "pattapiṭṭhivaṇṇaṁ. Saṇṭhānato mūle ekaṁ agge yamakaṁ koviḷārapattasaṇṭhānaṁ. Tañca",
  "anya-e0101n8:168_2": "dandhānaṁ ekameva hoti mahantaṁ, paññavantānaṁ dve vā tīṇi vā khuddakāni. Disato",
  "anya-e0101n8:168_3": "uparimāya disāya jātaṁ, okāsato dvinnaṁ thanānaṁ abbhantare dakkhiṇapassaṁ nissāya",
  "anya-e0101n8:168_4": "ṭhitaṁ. Paricchedato yakanaṁ yakanabhāgena paricchinnaṁ, ayamassa sabhāgaparicchedo.",
  "anya-e0101n8:168_5": "Visabhāgaparicchedo pana kesasadisoyeva.",
  "anya-e0101n8:169_0": "195.Kilomakanti paṭicchannāpaṭicchannabhedato duvidhaṁ pariyonahanamaṁsaṁ. Taṁ duvidhampi",
  "anya-e0101n8:169_1": "vaṇṇato setaṁ dukūlapilotikavaṇṇaṁ. Saṇṭhānato attano okāsasaṇṭhānaṁ. Disato paṭicchannakilomakaṁ",
  "anya-e0101n8:169_2": "uparimāya disāya. Itaraṁ dvīsu disāsu jātaṁ. Okāsato paṭicchannakilomakaṁ hadayañca",
  "anya-e0101n8:169_3": "vakkañca paṭicchādetvā, appaṭicchannakilomakaṁ sakalasarīre cammassa heṭṭhato maṁsaṁ",
  "anya-e0101n8:169_4": "pariyonandhitvā ṭhitaṁ. Paricchedato heṭṭhā maṁsena, upari cammena, tiriyaṁ kilomakabhāgena",
  "anya-e0101n8:169_5": "paricchinnaṁ, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:170_0": "196.Pihakanti udarajivhāmaṁsaṁ. Taṁ vaṇṇato nīlaṁ nigguṇḍipupphavaṇṇaṁ. Saṇṭhānato",
  "anya-e0101n8:170_1": "sattaṅgulappamāṇaṁ abandhanaṁ kāḷavacchakajivhāsaṇṭhānaṁ. Disato uparimāya disāya",
  "anya-e0101n8:170_2": "jātaṁ. Okāsato hadayassa vāmapasse udarapaṭalassa matthakapassaṁ nissāya ṭhitaṁ,",
  "anya-e0101n8:170_3": "yasmiṁ paharaṇappahārena bahinikkhante sattānaṁ jīvitakkhayo hoti. Paricchedato pihakabhāgena",
  "anya-e0101n8:170_4": "paricchinnaṁ, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:171_0": "197.Papphāsanti dvattiṁsamaṁsakhaṇḍappabhedaṁ papphāsamaṁsaṁ. Taṁ vaṇṇato rattaṁ",
  "anya-e0101n8:171_1": "nātipakkaudumbaraphalavaṇṇaṁ. Saṇṭhānato visamacchinnabahalapūvakhaṇḍasaṇṭhānaṁ.",
  "anya-e0101n8:171_2": "Abbhantare asitapītānaṁ abhāve uggatena kammajatejusmānā abbhāhatattā saṁkhāditapalālapiṇḍamiva",
  "anya-e0101n8:171_3": "nirasaṁ nirojaṁ. Disato uparimāya disāya jātaṁ. Okāsato sarīrabbhantare dvinnaṁ thanānaṁ",
  "anya-e0101n8:171_4": "antare hadayañca yakanañca upari chādetvā olambantaṁ ṭhitaṁ. Paricchedato papphāsabhāgena",
  "anya-e0101n8:171_5": "paricchinnaṁ, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:172_0": "198.Antanti purisassa dvattiṁsahatthā itthiyā aṭṭhavīsatihatthā ekavīsatiyā ṭhānesu",
  "anya-e0101n8:172_1": "obhaggā antavaṭṭi. Tadetaṁ vaṇṇato setaṁ sakkharasudhāvaṇṇaṁ. Saṇṭhānato lohitadoṇiyaṁ",
  "anya-e0101n8:172_2": "ābhujitvā ṭhapitasīsacchinnasappasaṇṭhānaṁ. Disato dvīsu disāsu jātaṁ. Okāsato upari",
  "anya-e0101n8:172_3": "galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare",
  "anya-e0101n8:172_4": "ṭhitaṁ. Paricchedato antabhāgena paricchinnaṁ, ayamassa sabhāgaparicchedo. Visabhāgaparicchedo",
  "anya-e0101n8:172_5": "pana kesasadisoyeva.",
  "anya-e0101n8:173_0": "199.Antaguṇanti antabhogaṭṭhānesu bandhanaṁ. Taṁ vaṇṇato setaṁ dakasītalikamūlavaṇṇaṁ.",
  "anya-e0101n8:173_1": "Saṇṭhānato dakasītalikamūlasaṇṭhānameva. Disato dvīsu disāsu jātaṁ. Okāsato kuddālapharasukammādīni",
  "anya-e0101n8:173_2": "karontānaṁ yantākaḍḍhanakāle yantasuttakamiva yantaphalakāni antabhoge ekato agaḷante",
  "anya-e0101n8:173_3": "ābandhitvā pādapuñchanarajjumaṇḍalakassa antarā saṁsibbitvā ṭhitarajjukā viya ekavīsatiyā",
  "anya-e0101n8:173_4": "antabhogānaṁ antarā ṭhitaṁ. Paricchedato antaguṇabhāgena paricchinnaṁ, ayamassa sabhāgaparicchedo.",
  "anya-e0101n8:173_5": "Visabhāgaparicchedo pana kesasadisoyeva.",
  "anya-e0101n8:174_0": "200.Udariyanti udare bhavaṁ asitapītakhāyitasāyitaṁ. Taṁ vaṇṇato ajjhohaṭāhāravaṇṇaṁ.",
  "anya-e0101n8:174_1": "Saṇṭhānato parissāvane sithilabaddhataṇḍulasaṇṭhānaṁ. Disato uparimāya disāya jātaṁ.",
  "anya-e0101n8:174_2": "Okāsato udare ṭhitaṁ.",
  "anya-e0101n8:175_0": "Udaraṁ nāma ubhato nippīḷiyamānassa allasāṭakassa majjhe sañjātaphoṭakasadisaṁ antapaṭalaṁ,",
  "anya-e0101n8:175_1": "bahi maṭṭhaṁ, anto maṁsakasambupaliveṭhanakiliṭṭhapāvārakapupphakasadisaṁ, kuthitapanasatacassa",
  "anya-e0101n8:175_2": "abbhantarasadisantipi vattuṁ vaṭṭati, yattha takkoṭakā gaṇḍuppādakā tālahīrakā sūcimukhakā",
  "anya-e0101n8:175_3": "paṭatantasuttakā iccevamādidvattiṁsakulappabhedā kimayo ākulabyākulā saṇḍasaṇḍacārino",
  "anya-e0101n8:175_4": "hutvā nivasanti, ye pānabhojanādimhi avijjamāne ullaṅghitvā viravantā hadayamaṁsaṁ",
  "anya-e0101n8:175_5": "abhihananti, pānabhojanādiajjhoharaṇavelāyañca uddhaṁmukhā hutvā paṭhamajjhohaṭe",
  "anya-e0101n8:175_6": "dve tayo ālope turitaturitā viluppanti, yaṁ tesaṁ kimīnaṁ sūtigharaṁ vaccakuṭi gilānasālā",
  "anya-e0101n8:175_7": "susānañca hoti. Yattha seyyathāpi nāma caṇḍālagāmadvāre candanikāya nidāghasamaye",
  "anya-e0101n8:175_8": "thūlaphusitake deve vassante udakena vuyhamānaṁ muttakarīsacammaaṭṭhinhārukhaṇḍakheḷasiṅghāṇikālohitappabhutinānākuṇapajātaṁ",
  "anya-e0101n8:175_9": "nipatitvā kaddamodakāluḷitaṁ dvīhatīhaccayena sañjātakimikulaṁ sūriyātapasantāpavegakuthitaṁ",
  "anya-e0101n8:175_10": "upari pheṇapupphuḷake muñcantaṁ abhinīlavaṇṇaṁ paramaduggandhajegucchaṁ neva upagantuṁ,",
  "anya-e0101n8:175_11": "na daṭṭhuṁ araharūpataṁ āpajjitvā tiṭṭhati, pageva ghāyituṁ vā sāyituṁ vā, evameva",
  "anya-e0101n8:175_12": "nānappakāraṁ pānabhojanādidantamusalasañcuṇṇitaṁ jivhāhatthaparivattitakheḷalālāpalibuddhaṁ",
  "anya-e0101n8:175_13": "taṅkhaṇavigatavaṇṇagandharasādisampadaṁ tantavāyakhalisuvānavamathusadisaṁ nipatitvā",
  "anya-e0101n8:175_14": "pittasemhavātapaliveṭhitaṁ hutvā udaraggisantāpavegakuthitaṁ kimikulākulaṁ uparūpari",
  "anya-e0101n8:175_15": "pheṇapupphuḷakāni muñcantaṁ paramakasambuduggandhajegucchabhāvaṁ āpajjitvā tiṭṭhati.",
  "anya-e0101n8:175_16": "Yaṁ sutvāpi pānabhojanādīsu amanuññatā saṇṭhāti, pageva paññācakkhunā avaloketvā.",
  "anya-e0101n8:175_17": "Yattha ca patitaṁ pānabhojanādi pañcadhā vivekaṁ gacchati, ekaṁ bhāgaṁ pāṇakā khādanti,",
  "anya-e0101n8:175_18": "ekaṁ bhāgaṁ udaraggi jhāpeti, eko bhāgo muttaṁ hoti, eko bhāgo karīsaṁ, eko bhāgo",
  "anya-e0101n8:175_19": "rasabhāvaṁ āpajjitvā soṇitamaṁsādīni upabrūhayati.",
  "anya-e0101n8:176": "Paricchedato udarapaṭalena ceva udariyabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:177_0": "201.Karīsanti vaccaṁ. Taṁ vaṇṇato yebhuyyena ajjhohaṭāhāravaṇṇameva hoti. Saṇṭhānato",
  "anya-e0101n8:177_1": "okāsasaṇṭhānaṁ. Disato heṭṭhimāya disāya jātaṁ. Okāsato pakkāsaye ṭhitaṁ. Pakkāsayo",
  "anya-e0101n8:177_2": "nāma heṭṭhānābhi-piṭṭhikaṇṭakamūlānaṁ antare antāvasāne ubbedhena aṭṭhaṅgulamatto",
  "anya-e0101n8:177_3": "veḷunāḷikasadiso, yattha seyyathāpi nāma upari bhūmibhāge patitaṁ vassodakaṁ ogaḷitvā",
  "anya-e0101n8:177_4": "heṭṭhā bhūmibhāgaṁ pūretvā tiṭṭhati, evameva yaṁkiñci āmāsaye patitaṁ pānabhojanādikaṁ",
  "anya-e0101n8:177_5": "udaragginā pheṇuddehakaṁ pakkaṁ pakkaṁ nisadāya pisitamiva saṇhabhāvaṁ āpajjitvā",
  "anya-e0101n8:177_6": "antabilena ogaḷitvā ogaḷitvā omadditvā veḷupabbe pakkhipamānapaṇḍumattikā viya sannicitaṁ",
  "anya-e0101n8:177_7": "hutvā tiṭṭhati. Paricchedato pakkāsayapaṭalena ceva karīsabhāgena ca paricchinnaṁ,",
  "anya-e0101n8:177_8": "ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:178_0": "202.Matthaluṅganti sīsakaṭāhabbhantare ṭhitamiñjarāsi. Taṁ vaṇṇato setaṁ ahicchattakapiṇḍavaṇṇaṁ.",
  "anya-e0101n8:178_1": "Dadhibhāvaṁ asampattaṁ duṭṭhakhīravaṇṇantipi vattuṁ vaṭṭati. Saṇṭhānato okāsasaṇṭhānaṁ.",
  "anya-e0101n8:178_2": "Disato uparimāya disāya jātaṁ. Okāsato sīsakaṭāhabbhantare cattāro sibbinimagge nissāya",
  "anya-e0101n8:178_3": "samodhānetvā ṭhapitā cattāro piṭṭhapiṇḍā viya samohitaṁ tiṭṭhati. Paricchedato sīsakaṭāhassa",
  "anya-e0101n8:178_4": "abbhantaratalehi ceva matthaluṅgabhāgena ca paricchinnaṁ , ayamassa sabhāgaparicchedo.",
  "anya-e0101n8:178_5": "Visabhāgaparicchedo pana kesasadisoyeva.",
  "anya-e0101n8:179_0": "203.Pittanti dve pittāni baddhapittañca abaddhapittañca. Tattha baddhapittaṁ vaṇṇato",
  "anya-e0101n8:179_1": "bahalamadhukatelavaṇṇaṁ. Abaddhapittaṁ milātaākulipupphavaṇṇaṁ. Saṇṭhānato ubhayampi",
  "anya-e0101n8:179_2": "okāsasaṇṭhānaṁ. Disato baddhapittaṁ uparimāya disāya jātaṁ, itaraṁ dvīsu disāsu jātaṁ.",
  "anya-e0101n8:179_3": "Okāsato abaddhapittaṁ ṭhapetvā kesalomadantanakhānaṁ maṁsavinimuttaṭṭhānañceva thaddhasukkhacammañca",
  "anya-e0101n8:179_4": "udakamiva telabindu avasesasarīraṁ byāpetvā ṭhitaṁ, yamhi kupite akkhīni pītakāni",
  "anya-e0101n8:179_5": "honti, bhamanti, gattaṁ kampati, kaṇḍūyati. Baddhapittaṁ hadayapapphāsānaṁ antare",
  "anya-e0101n8:179_6": "yakanamaṁsaṁ nissāya patiṭṭhite mahākosātakīkosakasadise pittakosake ṭhitaṁ, yamhi",
  "anya-e0101n8:179_7": "kupite sattā ummattakā honti, vipallatthacittā hirottappaṁ chaḍḍetvā akātabbaṁ karonti,",
  "anya-e0101n8:179_8": "abhāsitabbaṁ bhāsanti, acintitabbaṁ cintenti. Paricchedato pittabhāgena paricchinnaṁ,",
  "anya-e0101n8:179_9": "ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:180_0": "204.Semhanti sarīrabbhantare ekapatthapūrappamāṇaṁ semhaṁ. Taṁ vaṇṇato setaṁ nāgabalāpaṇṇarasavaṇṇaṁ.",
  "anya-e0101n8:180_1": "Saṇṭhānato okāsasaṇṭhānaṁ. Disato uparimāya disāya jātaṁ. Okāsato udarapaṭale ṭhitaṁ.",
  "anya-e0101n8:180_2": "Yaṁ pānabhojanādiajjhoharaṇakāle seyyathāpi nāma udake sevālapaṇakaṁ kaṭṭhe vā kathale",
  "anya-e0101n8:180_3": "vā patante chijjitvā dvidhā hutvā puna ajjhottharitvā tiṭṭhati, evameva pānabhojanādimhi",
  "anya-e0101n8:180_4": "nipatante chijjitvā dvidhā hutvā puna ajjhottharitvā tiṭṭhati, yamhi ca mandībhūte",
  "anya-e0101n8:180_5": "pakkagaṇḍo viya pūtikukkuṭaṇḍamiva ca udaraṁ paramajegucchaṁ kuṇapagandhaṁ hoti,",
  "anya-e0101n8:180_6": "tato uggatena ca gandhena uddekopi mukhampi duggandhaṁ pūtikuṇapasadisaṁ hoti. So",
  "anya-e0101n8:180_7": "ca puriso apehi duggandhaṁ vāyasīti vattabbataṁ āpajjati, yañca vaḍḍhitvā bahalattamāpannaṁ",
  "anya-e0101n8:180_8": "pidhānaphalakamiva vaccakuṭiyaṁ udarapaṭalassa abbhantareyeva kuṇapagandhaṁ sannirumbhitvā",
  "anya-e0101n8:180_9": "tiṭṭhati. Paricchedato semhabhāgena paricchinnaṁ, ayamassa sabhāgaparicchedo. Visabhāgaparicchedo",
  "anya-e0101n8:180_10": "pana kesasadisoyeva.",
  "anya-e0101n8:181_0": "205.Pubboti pūtilohitavasena pavattapubbaṁ. Taṁ vaṇṇato paṇḍupalāsavaṇṇo. Matasarīre",
  "anya-e0101n8:181_1": "pana pūtibahalācāmavaṇṇo hoti. Saṇṭhānato okāsasaṇṭhāno. Disato dvīsu disāsu hoti.",
  "anya-e0101n8:181_2": "Okāsato pana pubbassa okāso nāma nibaddho natthi, yattha so sannicito tiṭṭheyya,",
  "anya-e0101n8:181_3": "yatra yatra khāṇukaṇṭakapaharaṇaggijālādīhi abhihate sarīrappadese lohitaṁ saṇṭhahitvā",
  "anya-e0101n8:181_4": "paccati, gaṇḍapīḷakādayo vā uppajjanti, tatra tatra tiṭṭhati. Paricchedato pubbabhāgena",
  "anya-e0101n8:181_5": "paricchinno, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:182_0": "206.Lohitanti dve lohitāni sannicitalohitañca saṁsaraṇalohitañca. Tattha sannicitalohitaṁ",
  "anya-e0101n8:182_1": "vaṇṇato nipakkabahalalākhārasavaṇṇaṁ. Saṁsaraṇalohitaṁ acchalākhārasavaṇṇaṁ. Saṇṭhānato",
  "anya-e0101n8:182_2": "ubhayampi okāsasaṇṭhānaṁ. Disato sannicitalohitaṁ uparimāya disāya jātaṁ. Itaraṁ",
  "anya-e0101n8:182_3": "dvisu disāsu jātaṁ. Okāsato saṁsaraṇalohitaṁ ṭhapetvā kesalomadantanakhānaṁ maṁsavinimuttaṭṭhānañceva",
  "anya-e0101n8:182_4": "thaddhasukkhacammañca dhamanijālānusārena sabbaṁ upādiṇṇasarīraṁ pharitvā ṭhitaṁ.",
  "anya-e0101n8:182_5": "Sannicitalohitaṁ yakanaṭṭhānassa heṭṭhābhāgaṁ pūretvā ekapatthapūramattaṁ hadayavakkapapphāsānaṁ",
  "anya-e0101n8:182_6": "upari thokaṁ thokaṁ paggharantaṁ vakkahadayayakanapapphāse temayamānaṁ ṭhitaṁ. Tasmiṁ",
  "anya-e0101n8:182_7": "hi vakkahadayādīni atemente sattā pipāsitā honti. Paricchedato lohitabhāgena paricchinnaṁ,",
  "anya-e0101n8:182_8": "ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:183_0": "207.Sedoti lomakūpādīhi paggharaṇakaāpodhātu. So vaṇṇato vippasannatilatelavaṇṇo.",
  "anya-e0101n8:183_1": "Saṇṭhānato okāsasaṇṭhāno. Disato dvīsu disāsu jāto. Okāsato sedassokāso nāma nibaddho",
  "anya-e0101n8:183_2": "natthi, yattha so lohitaṁ viya sadā tiṭṭheyya. Yadā pana aggisantāpasūriyasantāpautuvikārādīhi",
  "anya-e0101n8:183_3": "sarīraṁ santapati, tadā udakato abbūḷhamattavisamacchinnabhisamuḷālakumudanāḷakalāpo",
  "anya-e0101n8:183_4": "viya sabbakesalomakūpavivarehi paggharati, tasmā tassa saṇṭhānampi kesalomakūpavivarānaññeva",
  "anya-e0101n8:183_5": "vasena veditabbaṁ. Sedapariggaṇhakena ca yoginā kesalomakūpavivare pūretvā ṭhitavaseneva",
  "anya-e0101n8:183_6": "sedo manasi kātabbo. Paricchedato sedabhāgena paricchinno, ayamassa sabhāgaparicchedo.",
  "anya-e0101n8:183_7": "Visabhāgaparicchedo pana kesasadisoyeva.",
  "anya-e0101n8:184_0": "Medoti thinasineho. So vaṇṇato phālitahaliddivaṇṇo. Saṇṭhānato thūlasarīrassa tāva",
  "anya-e0101n8:184_1": "cammamaṁsantare ṭhapitahaliddivaṇṇadukūlapilotikasaṇṭhāno hoti. Kisasarīrassa jaṅghamaṁsaṁ",
  "anya-e0101n8:184_2": "ūrumaṁsaṁ piṭṭhikaṇṭakanissitaṁ piṭṭhimaṁsaṁ udaravaṭṭimaṁsanti etāni nissāya diguṇatiguṇaṁ",
  "anya-e0101n8:184_3": "katvā ṭhapitahaliddivaṇṇadukūlapilotikasaṇṭhāno. Disato dvīsu disāsu jāto. Okāsato",
  "anya-e0101n8:184_4": "thūlassa sakalasarīraṁ pharitvā kisassa jaṅghamaṁsādīni nissāya ṭhito, yaṁ sinehasaṅkhaṁ",
  "anya-e0101n8:184_5": "gatampi paramajegucchattā neva muddhani telatthāya, na nāsatelādīnamatthāya gaṇhanti.",
  "anya-e0101n8:184_6": "Paricchedato heṭṭhā maṁsena, upari cammena, tiriyaṁ medabhāgena paricchinno, ayamassa",
  "anya-e0101n8:184_7": "sabhāgaparicchedo. Visabhāgaparicchedo pana kesasadisoyeva.",
  "anya-e0101n8:185_0": "208.Assūti akkhīhi paggharaṇakaāpodhātu. Taṁ vaṇṇato vippasannatilatelavaṇṇaṁ. Saṇṭhānato",
  "anya-e0101n8:185_1": "okāsasaṇṭhānaṁ. Disato uparimāya disāya jātaṁ. Okāsato akkhikūpakesu ṭhitaṁ. Na cetaṁ",
  "anya-e0101n8:185_2": "pittakosake pittamiva akkhikūpakesu sadā sannicitaṁ tiṭṭhati. Yadā pana sattā somanassajātā",
  "anya-e0101n8:185_3": "mahāhasitaṁ hasanti, domanassajātā rodanti paridevanti, tathārūpaṁ vā visamāhāraṁ",
  "anya-e0101n8:185_4": "āhārenti, yadā ca nesaṁ akkhīni dhūmarajapaṁsukādīhi abhihaññanti. Tadā etehi somanassadomanassavisabhāgāhārautūhi",
  "anya-e0101n8:185_5": "samuṭṭhahitvā akkhikūpake pūretvā tiṭṭhati vā paggharati vā. Assupariggaṇhakena ca",
  "anya-e0101n8:185_6": "yoginā akkhikūpake pūretvā ṭhitavaseneva pariggaṇhitabbaṁ. Paricchedato assubhāgena",
  "anya-e0101n8:185_7": "paricchinnaṁ, ayamassa sabhāgaparicchedo. Visabhāgaparicchedo pana kesasadisoyeva.",
  "anya-e0101n8:186_0": "209.Vasāti vilīnasineho. Sā vaṇṇato nāḷikeratelavaṇṇā. Ācāme āsittatelavaṇṇātipi",
  "anya-e0101n8:186_1": "vattuṁ vaṭṭati. Saṇṭhānato nhānakāle pasannaudakassa upari paribbhamantasinehabinduvisaṭasaṇṭhānā.",
  "anya-e0101n8:186_2": "Disato dvīsu disāsu jātā. Okāsato yebhuyyena hatthatalahatthapiṭṭhipādatalapādapiṭṭhināsapuṭanalāṭaaṁsakūṭesu",
  "anya-e0101n8:186_3": "ṭhitā. Na cesā etesu okāsesu sadā vilīnāva hutvā tiṭṭhati. Yadā pana aggisantāpasūriyasantāpautuvisabhāgadhātuvisabhāgehi",
  "anya-e0101n8:186_4": "te padesā usmājātā honti, tadā tattha nhānakāle pasannaudakūpari sinehabinduvisaṭo",
  "anya-e0101n8:186_5": "viya ito cito ca sañcarati. Paricchedato vasābhāgena paricchinnā, ayamassa sabhāgaparicchedo.",
  "anya-e0101n8:186_6": "Visabhāgaparicchedo pana kesasadisoyeva.",
  "anya-e0101n8:187_0": "210.Kheḷoti antomukhe pheṇamissā āpodhātu. So vaṇṇato seto pheṇavaṇṇo. Saṇṭhānato",
  "anya-e0101n8:187_1": "okāsasaṇṭhāno. Pheṇasaṇṭhānotipi vattuṁ vaṭṭati. Disato uparimāya disāya jāto. Okāsato",
  "anya-e0101n8:187_2": "ubhohi kapolapassehi oruyha jivhāya ṭhito. Na cesa ettha sadā sannicito hutvā tiṭṭhati.",
  "anya-e0101n8:187_3": "Yadā pana sattā tathārūpamāhāraṁ passanti vā saranti vā, uṇhatittakaṭukaloṇambilānaṁ",
  "anya-e0101n8:187_4": "vā kiñci mukhe ṭhapenti, yadā vā nesaṁ hadayaṁ āgilāyati, kismiñci deva vā jigucchā",
  "anya-e0101n8:187_5": "uppajjati, tadā kheḷo uppajjitvā ubhohi kapolapassehi oruyha jivhāya saṇṭhāti. Aggajivhāya",
  "anya-e0101n8:187_6": "cesa tanuko hoti, mūlajivhāya bahalo, mukhe pakkhittañca puthukaṁ vā taṇḍulaṁ vā",
  "anya-e0101n8:187_7": "aññaṁ vā kiñci khādanīyaṁ nadīpuline khatakūpakasalilaṁ viya parikkhayaṁ agacchantova",
  "anya-e0101n8:187_8": "temetuṁ samattho hoti. Paricchedato kheḷabhāgena paricchinno, ayamassa sabhāgaparicchedo.",
  "anya-e0101n8:187_9": "Visabhāgaparicchedo pana kesasadisova.",
  "anya-e0101n8:188_0": "211.Siṅghāṇikāti matthaluṅgato paggharaṇakaasuci. Sā vaṇṇato taruṇatālaṭṭhimiñjavaṇṇā.",
  "anya-e0101n8:188_1": "Saṇṭhānato okāsasaṇṭhānā. Disato uparimāya disāya jātā. Okāsato nāsāpuṭe pūretvā",
  "anya-e0101n8:188_2": "ṭhitā. Na cesā ettha sadā sannicitā hutvā tiṭṭhati, atha kho yathā nāma puriso paduminipatte",
  "anya-e0101n8:188_3": "dadhiṁ bandhitvā heṭṭhā kaṇṭakena vijjheyya, athānena chiddena dadhimuttaṁ gaḷitvā",
  "anya-e0101n8:188_4": "bahi pateyya, evameva yadā sattā rodanti, visabhāgāhārautuvasena vā sañjātadhātukhobhā",
  "anya-e0101n8:188_5": "honti, tadā anto sīsato pūtisemhabhāvamāpannaṁ matthaluṅgaṁ gaḷitvā tālumatthakavivarena",
  "anya-e0101n8:188_6": "otaritvā nāsāpuṭe pūretvā tiṭṭhati vā paggharati vā. Siṅghāṇikā pariggaṇhakena ca",
  "anya-e0101n8:188_7": "yoginā nāsāpuṭe pūretvā ṭhitavaseneva pariggaṇhitabbā. Paricchedato siṅghāṇikābhāgena",
  "anya-e0101n8:188_8": "paricchinnā, ayamassā sabhāgaparicchedo. Visabhāgaparicchedo pana kesasadisova.",
  "anya-e0101n8:189_0": "212.Lasikāti sarīrasandhīnaṁ abbhantare picchilakuṇapaṁ. Sā vaṇṇato kaṇikāraniyyāsavaṇṇā.",
  "anya-e0101n8:189_1": "Saṇṭhānato okāsasaṇṭhānā. Disato dvīsu disāsu jātā. Okāsato aṭṭhisandhīnaṁ abbhañjanakiccaṁ",
  "anya-e0101n8:189_2": "sādhayamānā asītisatasandhīnaṁ abbhantare ṭhitā. Yassa cesā mandā hoti, tassa uṭṭhahantassa",
  "anya-e0101n8:189_3": "nisīdantassa abhikkamantassa paṭikkamantassa samiñjantassa pasārentassa aṭṭhikāni",
  "anya-e0101n8:189_4": "kaṭakaṭāyanti, accharāsaddaṁ karonto viya sañcarati. Ekayojanadviyojanamattaṁ addhānaṁ",
  "anya-e0101n8:189_5": "gatassa vāyodhātu kuppati, gattāni dukkhanti. Yassa pana bahukā honti, tassa uṭṭhānanisajjādīsu",
  "anya-e0101n8:189_6": "na aṭṭhīni kaṭakaṭāyanti, dīghampi addhānaṁ gatassa na vāyodhātu kuppati, na gattāni",
  "anya-e0101n8:189_7": "dukkhanti. Paricchedato lasikābhāgena paricchinnā, ayamassā sabhāgaparicchedo. Visabhāgaparicchedo pana kesasadisova.",
  "anya-e0101n8:190_0": "213.Muttanti muttarasaṁ. Taṁ vaṇṇato māsakhārodakavaṇṇaṁ. Saṇṭhānato adhomukhaṭṭhapitaudakakumbhaabbhantaragataudakasaṇṭhānaṁ.",
  "anya-e0101n8:190_1": "Disato heṭṭhimāya disāya jātaṁ. Okāsato vatthissa abbhantare ṭhitaṁ. Vatthi nāma",
  "anya-e0101n8:190_2": "vatthi puṭo vuccati. Yattha seyyathāpi candanikāya pakkhitte amukhe ravaṇaghaṭe candanikāraso",
  "anya-e0101n8:190_3": "pavisati, na cassa pavisanamaggo paññāyati , evameva sarīrato muttaṁ pavisati, na",
  "anya-e0101n8:190_4": "cassa pavisanamaggo paññāyati, nikkhamanamaggo pana pākaṭo hoti. Yamhi ca muttassa",
  "anya-e0101n8:190_5": "bharite passāvaṁ karomāti sattānaṁ āyūhanaṁ hoti. Paricchedato vatthiabbhantarena",
  "anya-e0101n8:190_6": "ceva muttabhāgena ca paricchinnaṁ, ayamassa sabhāgaparicchedo. Visabhāgaparicchedo pana kesasadisova.",
  "anya-e0101n8:191_0": "214. Evañhi kesādike koṭṭhāse vaṇṇasaṇṭhānadisokāsaparicchedavasena vavatthapetvā",
  "anya-e0101n8:191_1": "anupubbato nātisīghatotiādinā nayena vaṇṇasaṇṭhānagandhāsayokāsavasena pañcadhā paṭikkūlā",
  "anya-e0101n8:191_2": "paṭikkūlāti manasikaroto paṇṇattisamatikkamāvasāne seyyathāpi cakkhumato purisassa",
  "anya-e0101n8:191_3": "dvattiṁsavaṇṇānaṁ kusumānaṁ ekasuttakaganthitaṁ mālaṁ olokentassa sabbapupphāni apubbāpariyamiva",
  "anya-e0101n8:191_4": "pākaṭāni honti, evameva atthi imasmiṁ kāye kesāti imaṁ kāyaṁ olokentassa sabbe te",
  "anya-e0101n8:191_5": "dhammā apubbāpariyāva pākaṭā honti. Tena vuttaṁ manasikārakosallakathāyaṁ ‘‘ādikammikassa",
  "anya-e0101n8:191_6": "hi kesāti manasikaroto manasikāro gantvā muttanti imaṁ pariyosānakoṭṭhāsameva āhacca tiṭṭhatī’’ti.",
  "anya-e0101n8:192_0": "Sace pana bahiddhāpi manasikāraṁ upasaṁharati, athassa evaṁ sabbakoṭṭhāsesu pākaṭībhūtesu",
  "anya-e0101n8:192_1": "āhiṇḍantā manussatiracchānādayo sattākāraṁ vijahitvā koṭṭhāsarāsivaseneva upaṭṭhahanti,",
  "anya-e0101n8:192_2": "tehi ca ajjhohariyamānaṁ pānabhojanādi koṭṭhāsarāsimhi pakkhipamānamiva upaṭṭhāti.",
  "anya-e0101n8:193_0": "Athassa anupubbamuñcanādivasena paṭikkūlā paṭikkūlāti punappunaṁ manasikaroto anukkamena",
  "anya-e0101n8:193_1": "appanā uppajjati. Tattha kesādīnaṁ vaṇṇasaṇṭhānadisokāsaparicchedavasena upaṭṭhānaṁ",
  "anya-e0101n8:193_2": "uggahanimittaṁ. Sabbākārato paṭikkūlavasena upaṭṭhānaṁ paṭibhāganimittaṁ. Taṁ āsevato",
  "anya-e0101n8:193_3": "bhāvayato vuttanayena asubhakammaṭṭhānesu viya paṭhamajjhānavaseneva appanā uppajjati.",
  "anya-e0101n8:194_0": "Sā yassa ekova koṭṭhāso pākaṭo hoti, ekasmiṁ vā koṭṭhāse appanaṁ patvā puna aññasmiṁ",
  "anya-e0101n8:194_1": "yogaṁ na karoti, tassa ekāva uppajjati. Yassa pana aneke koṭṭhāsā pākaṭā honti, ekasmiṁ",
  "anya-e0101n8:194_2": "vā jhānaṁ patvā puna aññasmiṁpi yogaṁ karoti, tassa mallakattherassa viya koṭṭhāsagaṇanāya",
  "anya-e0101n8:194_3": "paṭhamajjhānāni nibbattanti.",
  "anya-e0101n8:195_0": "So kirāyasmā dīghabhāṇakaabhayattheraṁ hatthe gahetvā ‘‘āvuso abhaya, imaṁ tāva pañhaṁ",
  "anya-e0101n8:195_1": "uggaṇhāhī’’ti vatvā āha – ‘‘mallakatthero dvattiṁsakoṭṭhāsesu dvattiṁsāya paṭhamajjhānānaṁ",
  "anya-e0101n8:195_2": "lābhī. Sace rattiṁ ekaṁ, divā ekaṁ samāpajjati, atirekaddhamāsena puna sampajjati,",
  "anya-e0101n8:195_3": "sace pana devasikaṁ ekaṁ samāpajjati, atirekamāsena puna sampajjatī’’ti.",
  "anya-e0101n8:196": "Evaṁ paṭhamajjhānavasena ijjhamānampi cetaṁ kammaṭṭhānaṁ vaṇṇasaṇṭhānādīsu satibalena ijjhanato kāyagatāsatīti vuccati.",
  "anya-e0101n8:197_0": "Imañca kāyagatāsatimanuyutto bhikkhu aratiratisaho hoti, na ca naṁ arati sahati,",
  "anya-e0101n8:197_1": "uppannaṁ aratiṁ abhibhuyya abhibhuyya viharati. Bhayabheravasaho hoti, na ca naṁ",
  "anya-e0101n8:197_2": "bhayabheravaṁ sahati, uppannaṁ bhayabheravaṁ abhibhuyya abhibhuyya viharati. Khamo",
  "anya-e0101n8:197_3": "hoti sītassa uṇhassa …pe… pāṇaharānaṁ adhivāsakajātiko hoti (ma. ni. 3.159). Kesādīnaṁ",
  "anya-e0101n8:197_4": "vaṇṇabhedaṁ nissāya catunnaṁ jhānānaṁ lābhī hoti. Cha abhiññā paṭivijjhati (ma. ni. 3.159).",
  "anya-e0101n8:198": "Tasmā have appamatto, anuyuñjetha paṇḍito;",
  "anya-e0101n8:199": "Evaṁ anekānisaṁsaṁ, imaṁ kāyagatāsatinti.",
  "anya-e0101n8:200": "Idaṁ kāyagatāsatiyaṁ vitthārakathāmukhaṁ.",
  "anya-e0101n8:201": "Ānāpānassatikathā",
  "anya-e0101n8:202_0": "215. Idāni yaṁ taṁ bhagavatā ‘‘ayampi kho, bhikkhave, ānāpānassatisamādhi bhāvito",
  "anya-e0101n8:202_1": "bahulīkato santo ceva paṇīto ca asecanako ca sukho ca vihāro, uppannuppanne ca pāpake",
  "anya-e0101n8:202_2": "akusale dhamme ṭhānaso antaradhāpeti vūpasametī’’ti evaṁ pasaṁsitvā –",
  "anya-e0101n8:203_0": "‘‘Kathaṁ bhāvito ca, bhikkhave, ānāpānassatisamādhi kathaṁ bahulīkato santo ceva",
  "anya-e0101n8:203_1": "paṇīto ca asecanako ca sukho ca vihāro, uppannuppanne ca pāpake akusale dhamme ṭhānaso",
  "anya-e0101n8:203_2": "antaradhāpeti vūpasameti? Idha, bhikkhave, bhikkhu araññagato vā rukkhamūlagato vā",
  "anya-e0101n8:203_3": "suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ",
  "anya-e0101n8:203_4": "upaṭṭhapetvā, so satova assasati sato passasati. Dīghaṁ vā assasanto dīghaṁ assasāmīti",
  "anya-e0101n8:203_5": "pajānāti. Dīghaṁ vā passasanto…pe… rassaṁ vā assasanto…pe… rassaṁ vā passasanto rassaṁ",
  "anya-e0101n8:203_6": "passasāmīti pajānāti. Sabbakāyapaṭisaṁvedī assasissāmīti sikkhati. Sabbakāyapaṭisaṁvedī",
  "anya-e0101n8:203_7": "passasissāmīti sikkhati. Passambhayaṁ kāyasaṅkhāraṁ assasissāmīti sikkhati. Passambhayaṁ",
  "anya-e0101n8:203_8": "kāyasaṅkhāraṁ passasissāmīti sikkhati. Pītipaṭisaṁvedī… sukhapaṭisaṁvedī… cittasaṅkhārapaṭisaṁvedī…",
  "anya-e0101n8:203_9": "passambhayaṁ cittasaṅkhāraṁ… cittapaṭisaṁvedī… abhippamodayaṁ cittaṁ… samādahaṁ cittaṁ…",
  "anya-e0101n8:203_10": "vimocayaṁ cittaṁ … aniccānupassī… virāgānupassī… nirodhānupassī. Paṭinissaggānupassī",
  "anya-e0101n8:203_11": "assasissāmīti sikkhati. Paṭinissaggānupassī passasissāmīti sikkhatī’’ti –",
  "anya-e0101n8:204_0": "Evaṁ soḷasavatthukaṁ ānāpānassatikammaṭṭhānaṁ niddiṭṭhaṁ. Tassa bhāvanānayo anuppatto.",
  "anya-e0101n8:204_1": "So pana yasmā pāḷivaṇṇanānusāreneva vuccamāno sabbākāraparipūro hoti. Tasmā ayamettha",
  "anya-e0101n8:204_2": "pāḷivaṇṇanāpubbaṅgamo niddeso.",
  "anya-e0101n8:205_0": "216. Kathaṁ bhāvito ca, bhikkhave, ānāpānassati samādhīti ettha tāva kathanti ānāpānassatisamādhibhāvanaṁ",
  "anya-e0101n8:205_1": "nānappakārato vitthāretukamyatāpucchā. Bhāvito ca bhikkhave ānāpānassatisamādhīti",
  "anya-e0101n8:205_2": "nānappakārato vitthāretukamyatāya puṭṭhadhammanidassanaṁ. Kathaṁ bahulīkato…pe… vūpasametīti",
  "anya-e0101n8:205_3": "etthāpi eseva nayo. Tattha bhāvitoti uppādito vaḍḍhito vā. Ānāpānassatisamādhīti",
  "anya-e0101n8:205_4": "ānāpānapariggāhikāya satiyā saddhiṁ sampayutto samādhi. Ānāpānassatiyaṁ vā samādhi",
  "anya-e0101n8:205_5": "ānāpānassatisamādhi. Bahulīkatoti punappunaṁ kato. Santoceva paṇīto cāti santo ceva",
  "anya-e0101n8:205_6": "paṇīto ceva. Ubhayattha eva saddena niyamo veditabbo. Kiṁ vuttaṁ hoti? Ayañhi yathā",
  "anya-e0101n8:205_7": "asubhakammaṭṭhānaṁ kevalaṁ paṭivedhavasena santañca paṇītañca, oḷārikārammaṇattā",
  "anya-e0101n8:205_8": "pana paṭikkūlārammaṇattā ca ārammaṇavasena neva santaṁ na paṇītaṁ, na evaṁ kenaci",
  "anya-e0101n8:205_9": "pariyāyena asanto vā apaṇīto vā, atha kho ārammaṇasantatāyapi santo vūpasanto nibbuto,",
  "anya-e0101n8:205_10": "paṭivedhasaṅkhātaaṅgasantatāyapi. Ārammaṇapaṇītatāyapi paṇīto atittikaro, aṅgapaṇītatāyapīti.",
  "anya-e0101n8:205_11": "Tena vuttaṁ ‘‘santo ceva paṇīto cā’’ti.",
  "anya-e0101n8:206_0": "Asecanako ca sukho ca vihāroti ettha pana nāssa secananti asecanako, anāsittako abbokiṇṇo",
  "anya-e0101n8:206_1": "pāṭiyekko āveṇiko. Natthi ettha parikammena vā upacārena vā santatā. Ādisamannāhārato",
  "anya-e0101n8:206_2": "pabhuti attano sabhāveneva santo ca paṇīto cāti attho. Keci pana asecanakoti anāsittako",
  "anya-e0101n8:206_3": "ojavanto sabhāveneva madhuroti vadanti. Evaṁ ayaṁ asecanako ca, appitappitakkhaṇe",
  "anya-e0101n8:206_4": "kāyikacetasikasukhapaṭilābhāya saṁvattanato sukho ca vihāroti veditabbo. Uppannuppanneti",
  "anya-e0101n8:206_5": "avikkhambhite avikkhambhite. Pāpaketi lāmake. Akusale dhammeti akosallasambhūte dhamme.",
  "anya-e0101n8:206_6": "Ṭhānaso antaradhāpetīti khaṇeneva antaradhāpeti vikkhambheti. Vūpasametīti suṭṭhu",
  "anya-e0101n8:206_7": "upasameti. Nibbedhabhāgiyattā vā anupubbena ariyamaggavuddhippatto samucchindati,",
  "anya-e0101n8:206_8": "paṭippassambhetīti vuttaṁ hoti.",
  "anya-e0101n8:207": "Ayaṁ panettha saṅkhepattho. Bhikkhave, kena pakārena kenākārena kena vidhinā bhāvito ānāpānassatisamādhi kena pakārena bahulīkato santo ceva…pe… vūpasametīti.",
  "anya-e0101n8:208_0": "217. Idāni tamatthaṁ vitthārento ‘‘idha, bhikkhave’’tiādimāha. Tattha idha bhikkhave",
  "anya-e0101n8:208_1": "bhikkhūti bhikkhave, imasmiṁ sāsane bhikkhu. Ayañhi ettha idhasaddo sabbappakāraānāpānassatisamādhinibbattakassa",
  "anya-e0101n8:208_2": "puggalassa sannissayabhūtasāsanaparidīpano aññasāsanassa tathābhāvapaṭisedhano ca.",
  "anya-e0101n8:208_3": "Vuttañhetaṁ – idheva, bhikkhave, samaṇo…pe… suññā parappavādā samaṇebhi aññehī’’ti",
  "anya-e0101n8:208_4": "(ma. ni. 1.139). Tena vuttaṁ ‘‘imasmiṁ sāsane bhikkhū’’ti.",
  "anya-e0101n8:209_0": "Araññagato vā…pe… suññāgāragato vāti idamassa ānāpānassatisamādhibhāvanānurūpasenāsanapariggahaparidīpanaṁ.",
  "anya-e0101n8:209_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ",
  "anya-e0101n8:209_2": "abhiruhituṁ na icchati, kūṭagoṇayuttaratho viya uppathameva dhāvati. Tasmā seyyathāpi",
  "anya-e0101n8:209_3": "nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto",
  "anya-e0101n8:209_4": "apanetvā ekamante mahantaṁ thambhaṁ nikhaṇitvā tattha yottena bandheyya, athassa",
  "anya-e0101n8:209_5": "so vaccho ito cito ca vipphanditvā palāyituṁ asakkonto tameva thambhaṁ upanisīdeyya",
  "anya-e0101n8:209_6": "vā upanipajjeyya vā, evameva imināpi bhikkhunā dīgharattaṁ rūpārammaṇādirasapānavaḍḍhitaṁ",
  "anya-e0101n8:209_7": "duṭṭhacittaṁ dametukāmena rūpādiārammaṇato apanetvā araññaṁ vā…pe… suññāgāraṁ vā",
  "anya-e0101n8:209_8": "pavesetvā tattha assāsapassāsathambhe satiyottena bandhitabbaṁ. Evamassa taṁ cittaṁ",
  "anya-e0101n8:209_9": "ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā",
  "anya-e0101n8:209_10": "palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca. Tenāhu porāṇā –",
  "anya-e0101n8:210": "‘‘Yathā thambhe nibandheyya, vacchaṁ damaṁ naro idha;",
  "anya-e0101n8:211": "Bandheyyevaṁ sakaṁ cittaṁ, satiyārammaṇe daḷha’’nti. (pārā. aṭṭha. 2.165; dī. ni. aṭṭha. 3.374; ma. ni. aṭṭha. 1.107);",
  "anya-e0101n8:212": "Evamassetaṁ senāsanaṁ bhāvanānurūpaṁ hoti. Tena vuttaṁ ‘‘idamassa ānāpānassatisamādhibhāvanānurūpasenāsanapariggahaparidīpana’’nti.",
  "anya-e0101n8:213_0": "Atha vā yasmā idaṁ kammaṭṭhānappabhede muddhabhūtaṁ sabbaññubuddhapaccekabuddhabuddhasāvakānaṁ",
  "anya-e0101n8:213_1": "visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ itthipurisahatthiassādisaddasamākulaṁ",
  "anya-e0101n8:213_2": "gāmantaṁ apariccajitvā na sukaraṁ bhāvetuṁ, saddakaṇṭakattā jhānassa. Agāmake pana",
  "anya-e0101n8:213_3": "araññe sukaraṁ yogāvacarena idaṁ kammaṭṭhānaṁ pariggahetvā ānāpānacatutthajjhānaṁ",
  "anya-e0101n8:213_4": "nibbattetvā tadeva pādakaṁ katvā saṅkhāre sammasitvā aggaphalaṁ arahattaṁ sampāpuṇituṁ.",
  "anya-e0101n8:213_5": "Tasmāssa anurūpasenāsanaṁ dassento bhagavā ‘‘araññagato vā’’tiādimāha.",
  "anya-e0101n8:214_0": "Vatthuvijjācariyo viya hi bhagavā, so yathā vatthuvijjācariyo nagarabhūmiṁ passitvā",
  "anya-e0101n8:214_1": "suṭṭhu upaparikkhitvā ‘‘ettha nagaraṁ māpethā’’ti upadisati, sotthinā ca nagare niṭṭhite",
  "anya-e0101n8:214_2": "rājakulato mahāsakkāraṁ labhati, evameva yogāvacarassa anurūpasenāsanaṁ upaparikkhitvā",
  "anya-e0101n8:214_3": "‘‘ettha kammaṭṭhānaṁ anuyuñjitabba’’nti upadisati, tato tattha kammaṭṭhānaṁ anuyuttena",
  "anya-e0101n8:214_4": "yoginā kamena arahatte patte ‘‘sammāsambuddho vata so bhagavā’’ti mahantaṁ sakkāraṁ labhati.",
  "anya-e0101n8:215_0": "Ayaṁ pana bhikkhu dīpisadisoti vuccati. Yathā hi mahādīpirājā araññe tiṇagahanaṁ",
  "anya-e0101n8:215_1": "vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo",
  "anya-e0101n8:215_2": "mige gaṇhāti, evameva ayaṁ araññādīsu kammaṭṭhānaṁ anuyuñjanto bhikkhu yathākkamena",
  "anya-e0101n8:215_3": "sotāpattisakadāgāmianāgāmiarahattamagge ceva ariyaphalañca gaṇhatīti veditabbo. Tenāhu porāṇā –",
  "anya-e0101n8:216": "‘‘Yathāpi dīpiko nāma, nilīyitvā gaṇhatī mige;",
  "anya-e0101n8:217": "Tathevāyaṁ buddhaputto, yuttayogo vipassako;",
  "anya-e0101n8:218": "Araññaṁ pavisitvāna, gaṇhāti phalamuttama’’nti. (pārā. aṭṭha. 2.165; dī. ni. aṭṭha. 2.374; ma. ni. aṭṭha. 1.107);",
  "anya-e0101n8:219": "Tenassa parakkamajavayoggabhūmiṁ araññasenāsanaṁ dassento bhagavā ‘‘araññagato vā’’tiādimāha.",
  "anya-e0101n8:220_0": "218. Tattha araññagatoti ‘‘araññanti nikkhamitvā bahi indakhīlā sabbametaṁ arañña’’nti",
  "anya-e0101n8:220_1": "(vibha. 529) ca, ‘‘āraññakaṁ nāma senāsanaṁ pañcadhanusatikaṁ pacchima’’nti (pārā.",
  "anya-e0101n8:220_2": "654) ca evaṁ vuttalakkhaṇesu araññesu yaṁkiñci pavivekasukhaṁ araññaṁ gato. Rukkhamūlagatoti",
  "anya-e0101n8:220_3": "rukkhasamīpaṁ gato. Suññāgāragatoti suññaṁ vivittokāsaṁ gato. Ettha ca ṭhapetvā araññañca",
  "anya-e0101n8:220_4": "rukkhamūlañca avasesasattavidhasenāsanagatopi suññāgāragatoti vattuṁ vaṭṭati.",
  "anya-e0101n8:221_0": "Evamassa ututtayānukūlaṁ dhātucariyānukūlañca ānāpānassatibhāvanānurūpaṁ senāsanaṁ",
  "anya-e0101n8:221_1": "upadisitvā alīnānuddhaccapakkhikaṁ santaṁ iriyāpathaṁ upadisanto nisīdatīti āha.",
  "anya-e0101n8:221_2": "Athassa nisajjāya daḷhabhāvaṁ assāsapassāsānaṁ pavattanasukhataṁ ārammaṇapariggahūpāyañca",
  "anya-e0101n8:221_3": "dassento pallaṅkaṁ ābhujitvātiādimāha. Tattha pallaṅkanti samantato ūrubaddhāsanaṁ.",
  "anya-e0101n8:221_4": "Ābhujitvāti bandhitvā. Ujuṁ kāyaṁ paṇidhāyāti uparimasarīraṁ ujukaṁ ṭhapetvā. Aṭṭhārasapiṭṭhikaṇṭake",
  "anya-e0101n8:221_5": "koṭiyā koṭiṁ paṭipādetvā. Evañhi nisīdantassa cammamaṁsanhārūni na paṇamanti. Athassa",
  "anya-e0101n8:221_6": "yā tesaṁ paṇamanappaccayā khaṇe khaṇe vedanā uppajjeyyuṁ, tā na uppajjanti. Tāsu",
  "anya-e0101n8:221_7": "anuppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati.",
  "anya-e0101n8:221_8": "Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā. Atha vā parīti",
  "anya-e0101n8:221_9": "pariggahaṭṭho. Mukhanti niyyānaṭṭho. Satīti upaṭṭhānaṭṭho. Tena vuccati ‘‘parimukhaṁ",
  "anya-e0101n8:221_10": "sati’’nti evaṁ paṭisambhidāyaṁ (paṭi. ma. 1.164) vuttanayenapettha attho daṭṭhabbo.",
  "anya-e0101n8:221_11": "Tatrāyaṁ saṅkhepo, pariggahitaniyyānaṁ satiṁ katvāti.",
  "anya-e0101n8:222_0": "219.Sosatova assasati sato passasatīti so bhikkhu evaṁ nisīditvā evañca satiṁ upaṭṭhapetvā",
  "anya-e0101n8:222_1": "taṁ satiṁ avijahanto sato eva assasati sato passasati, satokārī hotīti vuttaṁ hoti.",
  "anya-e0101n8:222_2": "Idāni yehākārehi satokārī hoti, te dassetuṁ dīghaṁ vā assasantotiādimāha. Vuttañhetaṁ",
  "anya-e0101n8:222_3": "paṭisambhidāyaṁ ‘‘so satova assasati sato passasatī’’ti etasseva vibhaṅge –",
  "anya-e0101n8:223_0": "‘‘Bāttiṁsāya ākārehi sato kārī hoti. Dīghaṁ assāsavasena cittassa ekaggataṁ avikkhepaṁ",
  "anya-e0101n8:223_1": "pajānato sati upaṭṭhitā hoti. Tāya satiyā tena ñāṇena sato kārī hoti. Dīghaṁ passāsavasena…pe…",
  "anya-e0101n8:223_2": "paṭinissaggānupassī assāsavasena. Paṭinissaggānupassī passāsavasena cittassa ekaggataṁ",
  "anya-e0101n8:223_3": "avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hotī’’ti (paṭi. ma. 1.165).",
  "anya-e0101n8:224_0": "Tattha dīghaṁ vā assasantoti dīghaṁ vā assāsaṁ pavattayanto. Assāsoti bahi nikkhamanavāto.",
  "anya-e0101n8:224_1": "Passāsoti anto pavisanavātoti vinayaṭṭhakathāyaṁ vuttaṁ. Suttantaṭṭhakathāsu pana",
  "anya-e0101n8:224_2": "uppaṭipāṭiyā āgataṁ. Tattha sabbesampi gabbhaseyyakānaṁ mātukucchito nikkhamanakāle",
  "anya-e0101n8:224_3": "paṭhamaṁ abbhantaravāto bahi nikkhamati. Pacchā bāhiravāto sukhumarajaṁ gahetvā abbhantaraṁ",
  "anya-e0101n8:224_4": "pavisanto tāluṁ āhacca nibbāyati. Evaṁ tāva assāsapassāsā veditabbā.",
  "anya-e0101n8:225_0": "Yā pana tesaṁ dīgharassatā, sā addhānavasena veditabbā. Yathā hi okāsaddhānaṁ pharitvā",
  "anya-e0101n8:225_1": "ṭhitaṁ udakaṁ vā vālikā vā ‘‘dīghamudakaṁ dīghā vālikā, rassamudakaṁ rassā vālikā’’ti",
  "anya-e0101n8:225_2": "vuccati, evaṁ cuṇṇavicuṇṇāpi assāsapassāsā hatthisarīre ca ahisarīre ca tesaṁ attabhāvasaṅkhātaṁ",
  "anya-e0101n8:225_3": "dīghaṁ addhānaṁ saṇikaṁ pūretvā saṇikameva nikkhamanti. Tasmā dīghāti vuccanti. Sunakhasasādīnaṁ",
  "anya-e0101n8:225_4": "attabhāvasaṅkhātaṁ rassaṁ addhānaṁ sīghaṁ pūretvā sīghameva nikkhamanti, tasmā rassāti",
  "anya-e0101n8:225_5": "vuccanti. Manussesu pana keci hatthiahiādayo viya kāladdhānavasena dīghaṁ assasanti",
  "anya-e0101n8:225_6": "ca passasanti ca. Keci sunakhasasādayo viya rassaṁ, tasmā tesaṁ kālavasena dīghamaddhānaṁ",
  "anya-e0101n8:225_7": "nikkhamantā ca pavisantā ca te ‘‘dīghā’’ ittaramaddhānaṁ nikkhamantā ca pavisantā",
  "anya-e0101n8:225_8": "ca ‘‘rassā’’ti veditabbā.",
  "anya-e0101n8:226_0": "Tatrāyaṁ bhikkhu navahākārehi dīghaṁ assasanto passasanto ca ‘‘dīghaṁ assasāmi, passasāmī’’ti",
  "anya-e0101n8:226_1": "pajānāti. Evaṁ pajānato cassa ekenākārena kāyānupassanāsatipaṭṭhānabhāvanā sampajjatīti",
  "anya-e0101n8:226_2": "veditabbā. Yathāha paṭisambhidāyaṁ (paṭi. ma. 1.166) –",
  "anya-e0101n8:227_0": "‘‘Kathaṁ dīghaṁ assasanto dīghaṁ assasāmīti pajānāti. Dīghaṁ passasanto dīghaṁ passasāmīti",
  "anya-e0101n8:227_1": "pajānāti. Dīghaṁ assāsaṁ addhānasaṅkhāte assasati. Dīghaṁ passāsaṁ addhānasaṅkhāte",
  "anya-e0101n8:227_2": "passasati. Dīghaṁ assāsapassāsaṁ addhānasaṅkhāte assasatipi passasatipi. Dīghaṁ assāsapassāsaṁ",
  "anya-e0101n8:227_3": "addhānasaṅkhāte assasatopi passasatopi chando uppajjati. Chandavasena tato sukhumataraṁ",
  "anya-e0101n8:227_4": "dīghaṁ assāsaṁ addhānasaṅkhāte assasati. Chandavasena tato sukhumataraṁ dīghaṁ passāsaṁ…pe…",
  "anya-e0101n8:227_5": "dīghaṁ assāsapassāsaṁ addhānasaṅkhāte assasatipi passasatipi. Chandavasena tato sukhumataraṁ",
  "anya-e0101n8:227_6": "dīghaṁ assāsapassāsaṁ addhānasaṅkhāte assasatopi passasatopi pāmojjaṁ uppajjati.",
  "anya-e0101n8:227_7": "Pāmojjavasena tato sukhumataraṁ dīghaṁ assāsaṁ addhānasaṅkhāte assasati. Pāmojjavasena",
  "anya-e0101n8:227_8": "tato sukhumataraṁ dīghaṁ passāsaṁ…pe… dīghaṁ assāsapassāsaṁ addhānasaṅkhāte assasatipi",
  "anya-e0101n8:227_9": "passasatipi. Pāmojjavasena tato sukhumataraṁ dīghaṁ assāsapassāsaṁ addhānasaṅkhāte",
  "anya-e0101n8:227_10": "assasatopi passasatopi dīghaṁ assāsapassāsā cittaṁ vivattati, upekkhā saṇṭhāti. Imehi",
  "anya-e0101n8:227_11": "navahi ākārehi dīghaṁ assāsapassāsā kāyo. Upaṭṭhānaṁ sati. Anupassanā ñāṇaṁ. Kāyo",
  "anya-e0101n8:227_12": "upaṭṭhānaṁ, no sati. Sati upaṭṭhānañceva sati ca. Tāya satiyā tena ñāṇena taṁ kāyaṁ",
  "anya-e0101n8:227_13": "anupassati. Tena vuccati kāye kāyānupassanāsatipaṭṭhānabhāvanā’’ti.",
  "anya-e0101n8:228_0": "Esa nayo rassapadepi. Ayaṁ pana viseso, yathā ettha ‘‘dīghaṁ assāsaṁ addhānasaṅkhāte’’ti",
  "anya-e0101n8:228_1": "vuttaṁ, evamidha ‘‘rassaṁ assāsaṁ ittarasaṅkhāte assasatī’’ti āgataṁ. Tasmā rassavasena",
  "anya-e0101n8:228_2": "yāva ‘‘tena vuccati kāye kāyānupassanāsatipaṭṭhānabhāvanā’’ti, tāva yojetabbaṁ.",
  "anya-e0101n8:229_0": "Evaṁ ayaṁ addhānavasena ittaravasena ca imehākārehi assāsapassāse pajānanto dīghaṁ",
  "anya-e0101n8:229_1": "vā assasanto dīghaṁ assasāmīti pajānāti…pe… rassaṁ vā passasanto rassaṁ passasāmīti",
  "anya-e0101n8:229_2": "pajānātīti veditabbo. Evaṁ pajānato cassa –",
  "anya-e0101n8:230": "Dīgho rasso ca assāso,",
  "anya-e0101n8:231": "Passāsopi ca tādiso;",
  "anya-e0101n8:232": "Cattāro vaṇṇā vattanti,",
  "anya-e0101n8:233": "Nāsikaggeva bhikkhunoti. (pārā. aṭṭha. 2.165);",
  "anya-e0101n8:234_0": "220.Sabbakāyapaṭisaṁvedī assasissāmi…pe… passasissāmīti sikkhatīti sakalassa assāsakāyassa",
  "anya-e0101n8:234_1": "ādimajjhapariyosānaṁ viditaṁ karonto pākaṭaṁ karonto assasissāmīti sikkhati. Sakalassa",
  "anya-e0101n8:234_2": "passāsakāyassa ādimajjhapariyosānaṁ viditaṁ karonto pākaṭaṁ karonto passasissāmīti",
  "anya-e0101n8:234_3": "sikkhati. Evaṁ viditaṁ karonto pākaṭaṁ karonto ñāṇasampayuttacittena assasati ceva",
  "anya-e0101n8:234_4": "passasati ca. Tasmā ‘‘assasissāmi passasissāmī’’ti sikkhatīti vuccati. Ekassa hi",
  "anya-e0101n8:234_5": "bhikkhuno cuṇṇavicuṇṇavisaṭe assāsakāye passāsakāye vā ādi pākaṭo hoti, na majjhapariyosānaṁ.",
  "anya-e0101n8:234_6": "So ādimeva pariggahetuṁ sakkoti, majjhapariyosāne kilamati. Ekassa majjhaṁ pākaṭaṁ",
  "anya-e0101n8:234_7": "hoti, na ādipariyosānaṁ. Ekassa pariyosānaṁ pākaṭaṁ hoti, na ādimajjhaṁ. So pariyosānaṁyeva",
  "anya-e0101n8:234_8": "pariggahetuṁ sakkoti, ādimajjhe kilamati. Ekassa sabbampi pākaṭaṁ hoti, so sabbampi",
  "anya-e0101n8:234_9": "pariggahetuṁ sakkoti, na katthaci kilamati, tādisena bhavitabbanti dassento āha –",
  "anya-e0101n8:234_10": "‘‘sabbakāyapaṭisaṁvedī assasissāmīti…pe… passasissāmīti sikkhatī’’ti.",
  "anya-e0101n8:235_0": "Tattha sikkhatīti evaṁ ghaṭati vāyamati. Yo vā tathābhūtassa saṁvaro, ayamettha adhisīlasikkhā.",
  "anya-e0101n8:235_1": "Yo tathābhūtassa samādhi, ayaṁ adhicittasikkhā. Yā tathābhūtassa paññā, ayaṁ adhipaññāsikkhāti",
  "anya-e0101n8:235_2": "imā tisso sikkhāyo tasmiṁ ārammaṇe tāya satiyā tena manasikārena sikkhati āsevati",
  "anya-e0101n8:235_3": "bhāveti bahulīkarotīti evamettha attho daṭṭhabbo.",
  "anya-e0101n8:236_0": "Tattha yasmā purimanaye kevalaṁ assasitabbaṁ passasitabbameva, na ca aññaṁ kiñci",
  "anya-e0101n8:236_1": "kātabbaṁ. Ito paṭṭhāya pana ñāṇuppādanādīsu yogo karaṇīyo. Tasmā tattha assasāmīti",
  "anya-e0101n8:236_2": "pajānāti passasāmīti pajānāticceva vattamānakālavasena pāḷiṁ vatvā ito paṭṭhāya kattabbassa",
  "anya-e0101n8:236_3": "ñāṇuppādanādino ākārassa dassanatthaṁ sabbakāyapaṭisaṁvedī assasissāmītiādinā nayena",
  "anya-e0101n8:236_4": "anāgatavacanavasena pāḷi āropitāti veditabbā.",
  "anya-e0101n8:237_0": "Passambhayaṁkāyasaṅkhāraṁ assasissāmīti…pe… passasissāmīti sikkhatīti oḷārikaṁ kāyasaṅkhāraṁ",
  "anya-e0101n8:237_1": "passambhento paṭippassambhento nirodhento vūpasamento assasissāmi passasissāmīti",
  "anya-e0101n8:237_2": "sikkhati. Tatra evaṁ oḷārikasukhumatā ca passaddhi ca veditabbā. Imassa hi bhikkhuno",
  "anya-e0101n8:237_3": "pubbe apariggahitakāle kāyo ca cittañca sadarathā honti oḷārikā. Kāyacittānaṁ oḷārikatte",
  "anya-e0101n8:237_4": "avūpasante assāsapassāsāpi oḷārikā honti, balavatarā hutvā pavattanti, nāsikā nappahoti,",
  "anya-e0101n8:237_5": "mukhena assasantopi passasantopi tiṭṭhati. Yadā panassa kāyopi cittampi pariggahitā",
  "anya-e0101n8:237_6": "honti, tadā te santā honti vūpasantā. Tesu vūpasantesu assāsapassāsā sukhumā hutvā",
  "anya-e0101n8:237_7": "pavattanti, ‘‘atthi nu kho natthī’’ti vicetabbatākārappattā honti.",
  "anya-e0101n8:238_0": "Seyyathāpi purisassa dhāvitvā, pabbatā vā orohitvā, mahābhāraṁ vā sīsato oropetvā",
  "anya-e0101n8:238_1": "ṭhitassa oḷārikā assāsapassāsā honti, nāsikā nappahoti, mukhena assasantopi passasantopi",
  "anya-e0101n8:238_2": "tiṭṭhati. Yadā panesa taṁ parissamaṁ vinodetvā nhatvā ca pivitvā ca allasāṭakaṁ hadaye",
  "anya-e0101n8:238_3": "katvā sītāya chāyāya nipanno hoti, athassa te assāsapassāsā sukhumā honti ‘‘atthi",
  "anya-e0101n8:238_4": "nu kho natthī’’ti vicetabbatākārappattā, evameva imassa bhikkhuno pubbe apariggahitakāle",
  "anya-e0101n8:238_5": "kāyo ca…pe… vicetabbatākārappattā honti. Taṁ kissa hetu? Tathā hissa pubbe apariggahitakāle",
  "anya-e0101n8:238_6": "‘‘oḷārikoḷārike kāyasaṅkhāre passambhemī’’ti ābhogasamannāhāramanasikārapaccavekkhaṇā",
  "anya-e0101n8:238_7": "natthi, pariggahitakāle pana atthi. Tenassa apariggahitakālato pariggahitakāle kāyasaṅkhāro",
  "anya-e0101n8:238_8": "sukhumo hoti. Tenāhu porāṇā –",
  "anya-e0101n8:239": "‘‘Sāraddhe kāye citte ca, adhimattaṁ pavattati;",
  "anya-e0101n8:240": "Asāraddhamhi kāyamhi, sukhumaṁ sampavattatī’’ti. (pārā. aṭṭha. 2.165);",
  "anya-e0101n8:241_0": "221. Pariggahepi oḷāriko, paṭhamajjhānupacāre sukhumo. Tasmimpi oḷāriko, paṭhamajjhāne",
  "anya-e0101n8:241_1": "sukhumo. Paṭhamajjhāne ca dutiyajjhānupacāre ca oḷāriko, dutiyajjhāne sukhumo. Dutiyajjhāne",
  "anya-e0101n8:241_2": "ca tatiyajjhānupacāre ca oḷāriko, tatiyajjhāne sukhumo. Tatiyajjhāne ca catutthajjhānupacāre",
  "anya-e0101n8:241_3": "ca oḷāriko, catutthajjhāne atisukhumo appavattimeva pāpuṇātīti. Idaṁ tāva dīghabhāṇakasaṁyuttabhāṇakānaṁ mataṁ.",
  "anya-e0101n8:242_0": "Majjhimabhāṇakā pana paṭhamajjhāne oḷāriko, dutiyajjhānupacāre sukhumoti evaṁ heṭṭhimaheṭṭhimajjhānato",
  "anya-e0101n8:242_1": "uparūparijjhānupacārepi sukhumataramicchanti. Sabbesaññeva pana matena apariggahitakāle",
  "anya-e0101n8:242_2": "pavattakāyasaṅkhāro pariggahitakāle paṭippassambhati. Pariggahitakāle pavattakāyasaṅkhāro",
  "anya-e0101n8:242_3": "paṭhamajjhānupacāre…pe… catutthajjhānupacāre pavattakāyasaṅkhāro catutthajjhāne paṭippassambhati.",
  "anya-e0101n8:242_4": "Ayaṁ tāva samathe nayo.",
  "anya-e0101n8:243_0": "Vipassanāyaṁ pana apariggahe pavatto kāyasaṅkhāro oḷāriko, mahābhūtapariggahe sukhumo.",
  "anya-e0101n8:243_1": "Sopi oḷāriko, upādārūpapariggahe sukhumo. Sopi oḷāriko, sakalarūpapariggahe sukhumo.",
  "anya-e0101n8:243_2": "Sopi oḷāriko, arūpapariggahe sukhumo. Sopi oḷāriko, rūpārūpapariggahe sukhumo. Sopi",
  "anya-e0101n8:243_3": "oḷāriko, paccayapariggahe sukhumo. Sopi oḷāriko, sappaccayanāmarūpapariggahe sukhumo.",
  "anya-e0101n8:243_4": "Sopi oḷāriko, lakkhaṇārammaṇikavipassanāya sukhumo. Sopi dubbalavipassanāya oḷāriko,",
  "anya-e0101n8:243_5": "balavavipassanāya sukhumo. Tattha pubbe vuttanayeneva purimassa purimassa pacchimena",
  "anya-e0101n8:243_6": "pacchimena paṭippassaddhi veditabbā. Evamettha oḷārikasukhumatā ca passaddhi ca veditabbā.",
  "anya-e0101n8:244": "Paṭisambhidāyaṁ (paṭi. ma. 1.171) panassa saddhiṁ codanāsodhanāhi evamattho vutto –",
  "anya-e0101n8:245_0": "‘‘Kathaṁ passambhayaṁ kāyasaṅkhāraṁ assasissāmi…pe… passasissāmīti sikkhati? Katame",
  "anya-e0101n8:245_1": "kāyasaṅkhārā? Dīghaṁ assāsapassāsā kāyikā ete dhammā kāyapaṭibaddhā kāyasaṅkhārā.",
  "anya-e0101n8:245_2": "Te kāyasaṅkhāre passambhento nirodhento vūpasamento sikkhati…pe… yathārūpehi kāyasaṅkhārehi",
  "anya-e0101n8:245_3": "kāyassa ānamanā, vinamanā, sannamanā, paṇamanā, iñjanā, phandanā, calanā, kampanā",
  "anya-e0101n8:245_4": "passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti",
  "anya-e0101n8:245_5": "sikkhati. Yathārūpehi kāyasaṅkhārehi kāyassa na ānamanā, na vinamanā, na sannamanā,",
  "anya-e0101n8:245_6": "na paṇamanā, aniñjanā, aphandanā, acalanā, akampanā santaṁ sukhumaṁ passambhayaṁ",
  "anya-e0101n8:245_7": "kāyasaṅkhāraṁ assasissāmi passasissāmīti sikkhati.",
  "anya-e0101n8:246_0": "‘‘Iti kira passambhayaṁ kāyasaṅkhāraṁ assasissāmīti sikkhati. Passambhayaṁ kāyasaṅkhāraṁ",
  "anya-e0101n8:246_1": "passasissāmīti sikkhati. Evaṁ sante vātūpaladdhiyā ca pabhāvanā na hoti. Assāsapassāsānañca",
  "anya-e0101n8:246_2": "pabhāvanā na hoti. Ānāpānassatiyā ca pabhāvanā na hoti, ānāpānassatisamādhissa ca",
  "anya-e0101n8:246_3": "pabhāvanā na hoti, na ca naṁ taṁ samāpattiṁ paṇḍitā samāpajjantipi vuṭṭhahantipi.",
  "anya-e0101n8:247_0": "‘‘Iti kira passambhayaṁ kāyasaṅkhāraṁ assasissāmi passasissāmīti sikkhati. Evaṁ sante",
  "anya-e0101n8:247_1": "vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā",
  "anya-e0101n8:247_2": "ca pabhāvanā hoti, ānāpānassatisamādhissa ca pabhāvanā hoti, tañca naṁ samāpattiṁ",
  "anya-e0101n8:247_3": "paṇḍitā samāpajjantipi vuṭṭhahantipi. Yathā kathaṁ viya?",
  "anya-e0101n8:248_0": "‘‘Seyyathāpi kaṁse ākoṭite paṭhamaṁ oḷārikā saddā pavattanti. Oḷārikānaṁ saddānaṁ",
  "anya-e0101n8:248_1": "nimittaṁ sugahitattā sumanasikatattā sūpadhāritattā niruddhepi oḷārike sadde atha",
  "anya-e0101n8:248_2": "pacchā sukhumakā saddā pavattanti. Sukhumakānaṁ saddānaṁ nimittaṁ suggahitattā sumanasikatattā",
  "anya-e0101n8:248_3": "sūpadhāritattā niruddhepi sukhumake sadde atha pacchā sukhumasaddanimittārammaṇatāpi",
  "anya-e0101n8:248_4": "cittaṁ pavattati, evameva paṭhamaṁ oḷārikā assāsapassāsā pavattanti. Oḷārikānaṁ assāsapassāsānaṁ",
  "anya-e0101n8:248_5": "nimittaṁ suggahitattā sumanasikatattā sūpadhāritattā niruddhepi oḷārike assāsapassāse",
  "anya-e0101n8:248_6": "atha pacchā sukhumakā assāsapassāsā pavattanti. Sukhumakānaṁ assāsapassāsānaṁ nimittaṁ",
  "anya-e0101n8:248_7": "suggahitattā sumanasikatattā sūpadhāritattā niruddhepi sukhumake assāsapassāse atha",
  "anya-e0101n8:248_8": "pacchā sukhumaassāsapassāsanimittārammaṇatāpi cittaṁ na vikkhepaṁ gacchati.",
  "anya-e0101n8:249_0": "‘‘Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti,",
  "anya-e0101n8:249_1": "ānāpānassatiyā ca pabhāvanā hoti, ānāpānassatisamādhissa ca pabhāvanā hoti, tañca",
  "anya-e0101n8:249_2": "naṁ samāpattiṁ paṇḍitā samāpajjantipi vuṭṭhahantipi. Passambhayaṁ kāyasaṅkhāraṁ assāsapassāsā",
  "anya-e0101n8:249_3": "kāyo, upaṭṭhānaṁ sati, anupassanā ñāṇaṁ, kāyo upaṭṭhānaṁ, no sati, sati upaṭṭhānañceva",
  "anya-e0101n8:249_4": "sati ca, tāya satiyā tena ñāṇena taṁ kāyaṁ anupassati. Tena vuccati kāye kāyānupassanā",
  "anya-e0101n8:249_5": "satipaṭṭhānabhāvanā’’ti.",
  "anya-e0101n8:250": "Ayaṁ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "anya-e0101n8:251_0": "222. Yasmā panettha idameva catukkaṁ ādikammikassa kammaṭṭhānavasena vuttaṁ. Itarāni",
  "anya-e0101n8:251_1": "pana tīṇi catukkāni ettha pattajjhānassa vedanācittadhammānupassanāvasena vuttāni.",
  "anya-e0101n8:251_2": "Tasmā idaṁ kammaṭṭhānaṁ bhāvetvā ānāpānacatutthajjhānapadaṭṭhānāya vipassanāya saha",
  "anya-e0101n8:251_3": "paṭisambhidāhi arahattaṁ pāpuṇitukāmena ādikammikena kulaputtena pubbe vuttanayeneva",
  "anya-e0101n8:251_4": "sīlaparisodhanādīni sabbakiccāni katvā vuttappakārassa ācariyassa santike pañcasandhikaṁ",
  "anya-e0101n8:251_5": "kammaṭṭhānaṁ uggahetabbaṁ.",
  "anya-e0101n8:252_0": "Tatrime pañca sandhayo uggaho, paripucchā, upaṭṭhānaṁ, appanā, lakkhaṇanti. Tattha",
  "anya-e0101n8:252_1": "uggaho nāma kammaṭṭhānassa uggaṇhanaṁ. Paripucchā nāma kammaṭṭhānassa paripucchanā.",
  "anya-e0101n8:252_2": "Upaṭṭhānaṁ nāma kammaṭṭhānassa upaṭṭhānaṁ. Appanā nāma kammaṭṭhānassa appanā. Lakkhaṇaṁ",
  "anya-e0101n8:252_3": "nāma kammaṭṭhānassa lakkhaṇaṁ. ‘‘Evaṁlakkhaṇamidaṁ kammaṭṭhāna’’nti kammaṭṭhānasabhāvūpadhāraṇanti vuttaṁ hoti.",
  "anya-e0101n8:253_0": "Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi na viheseti.",
  "anya-e0101n8:253_1": "Tasmā thokaṁ uddisāpetvā bahukālaṁ sajjhāyitvā evaṁ pañcasandhikaṁ kammaṭṭhānaṁ uggahetvā",
  "anya-e0101n8:253_2": "ācariyassa santike vā aññatra vā pubbe vuttappakāre senāsane vasantena upacchinnakhuddakapalibodhena",
  "anya-e0101n8:253_3": "katabhattakiccena bhattasammadaṁ paṭivinodetvā sukhanisinnena ratanattayaguṇānussaraṇena",
  "anya-e0101n8:253_4": "cittaṁ sampahaṁsetvā ācariyuggahato ekapadampi asammuyhantena idaṁ ānāpānassatikammaṭṭhānaṁ",
  "anya-e0101n8:253_5": "manasi kātabbaṁ. Tatrāyaṁ manasikāravidhi –",
  "anya-e0101n8:254": "223.",
  "anya-e0101n8:255": " Gaṇanā anubandhanā, phusanā ṭhapanā sallakkhaṇā;",
  "anya-e0101n8:256": "Vivaṭṭanā pārisuddhi, tesañca paṭipassanāti.",
  "anya-e0101n8:257_0": "Tattha gaṇanāti gaṇanāyeva. Anubandhanāti anuvahanā. Phusanāti phuṭṭhaṭṭhānaṁ. Ṭhapanāti",
  "anya-e0101n8:257_1": "appanā. Sallakkhaṇāti vipassanā. Vivaṭṭanāti maggo. Pārisuddhīti phalaṁ. Tesañca",
  "anya-e0101n8:257_2": "paṭipassanāti paccavekkhaṇā.",
  "anya-e0101n8:258_0": "Tattha iminā ādikammikena kulaputtena paṭhamaṁ gaṇanāya idaṁ kammaṭṭhānaṁ manasi",
  "anya-e0101n8:258_1": "kātabbaṁ . Gaṇentena ca pañcannaṁ heṭṭhā na ṭhapetabbaṁ. Dasannaṁ upari na netabbaṁ.",
  "anya-e0101n8:258_2": "Antarā khaṇḍaṁ na dassetabbaṁ. Pañcannaṁ heṭṭhā ṭhapentassa hi sambādhe okāse cittuppādo",
  "anya-e0101n8:258_3": "vipphandati sambādhe vaje sanniruddhagogaṇo viya. Dasannampi upari nentassa gaṇananissitako",
  "anya-e0101n8:258_4": "cittuppādo hoti. Antarā khaṇḍaṁ dassentassa ‘‘sikhāppattaṁ nu kho me kammaṭṭhānaṁ,",
  "anya-e0101n8:258_5": "no’’ti cittaṁ vikampati. Tasmā ete dose vajjetvā gaṇetabbaṁ.",
  "anya-e0101n8:259_0": "Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ. Dhaññamāpako",
  "anya-e0101n8:259_1": "hi nāḷiṁ pūretvā ‘‘eka’’nti vatvā okirati. Puna pūrento kiñci kacavaraṁ disvā taṁ",
  "anya-e0101n8:259_2": "chaḍḍento ‘‘ekaṁ eka’’nti vadati. Esa nayo dve dvetiādīsu. Evameva imināpi assāsapassāsesu",
  "anya-e0101n8:259_3": "yo upaṭṭhāti, taṁ gahetvā ‘‘ekaṁ eka’’nti ādiṁ katvā yāva ‘‘dasa dasā’’ti pavattamānaṁ",
  "anya-e0101n8:259_4": "pavattamānaṁ upalakkhetvāva gaṇetabbaṁ. Tassa evaṁ gaṇayato nikkhamantā ca pavisantā",
  "anya-e0101n8:259_5": "ca assāsapassāsā pākaṭā honti.",
  "anya-e0101n8:260_0": "Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya",
  "anya-e0101n8:260_1": "gaṇetabbaṁ. Cheko hi gopālako sakkharādayo ucchaṅgena gahetvā rajjudaṇḍahattho pātova",
  "anya-e0101n8:260_2": "vajaṁ gantvā gāvo piṭṭhiyaṁ paharitvā palighatthambhamatthake nisinno dvārappattaṁ",
  "anya-e0101n8:260_3": "dvārappattaṁyeva gāviṁ ekā dveti sakkharaṁ khipitvā gaṇeti. Tiyāmarattiṁ sambādhe",
  "anya-e0101n8:260_4": "okāse dukkhaṁ vutthagogaṇo nikkhamanto nikkhamanto aññamaññaṁ upanighaṁsanto vegena",
  "anya-e0101n8:260_5": "vegena puñjapuñjo hutvā nikkhamati. So vegena vegena ‘‘tīṇi cattāri pañca dasā’’ti",
  "anya-e0101n8:260_6": "gaṇetiyeva, evamimassāpi purimanayena gaṇayato assāsapassāsā pākaṭā hutvā sīghaṁ",
  "anya-e0101n8:260_7": "sīghaṁ punappunaṁ sañcaranti. Tatonena ‘‘punappunaṁ sañcarantī’’ti ñatvā anto ca",
  "anya-e0101n8:260_8": "bahi ca agahetvā dvārappattaṁ dvārappattaṁyeva gahetvā ‘‘eko dve tīṇi cattāri pañca",
  "anya-e0101n8:260_9": "cha. Eko dve tīṇi cattāri pañca cha satta…pe… aṭṭha, nava, dasā’’ti sīghaṁ sīyaṁ",
  "anya-e0101n8:260_10": "gaṇetabbameva. Gaṇanapaṭibaddhe hi kammaṭṭhāne gaṇanabaleneva cittaṁ ekaggaṁ hoti,",
  "anya-e0101n8:260_11": "arittupatthambhanavasena caṇḍasote nāvāṭṭhapanamiva.",
  "anya-e0101n8:261_0": "Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā upaṭṭhāti.",
  "anya-e0101n8:261_1": "Atha nirantaraṁ pavattatīti ñatvā anto ca bahi ca vātaṁ apariggahetvā purimanayeneva",
  "anya-e0101n8:261_2": "vegena vegena gaṇetabbaṁ. Anto pavisanavātena hi saddhiṁ cittaṁ pavesayato abbhantaraṁ",
  "anya-e0101n8:261_3": "vātabbhāhataṁ medapūritaṁ viya hoti. Bahi nikkhamanavātena saddhiṁ cittaṁ nīharato",
  "anya-e0101n8:261_4": "bahiddhā puthuttārammaṇe cittaṁ vikkhipati. Phuṭṭhaphuṭṭhokāse pana satiṁ ṭhapetvā",
  "anya-e0101n8:261_5": "bhāventasseva bhāvanā sampajjati. Tena vuttaṁ ‘‘anto ca bahi ca vātaṁ apariggahetvā",
  "anya-e0101n8:261_6": "purimanayeneva vegena vegena gaṇetabba’’nti.",
  "anya-e0101n8:262": "Kīvaciraṁ panetaṁ gaṇetabbanti? Yāva vinā gaṇanāya assāsapassāsārammaṇe sati santiṭṭhati. Bahivisaṭavitakkavicchedaṁ katvā assāsapassāsārammaṇe satisaṇṭhāpanatthaṁyeva hi gaṇanāti.",
  "anya-e0101n8:263_0": "224. Evaṁ gaṇanāya manasi katvā anubandhanāya manasi kātabbaṁ. Anubandhanā nāma gaṇanaṁ",
  "anya-e0101n8:263_1": "paṭisaṁharitvā satiyā nirantaraṁ assāsapassāsānaṁ anugamanaṁ. Tañca kho na ādimajjhapariyosānānugamanavasena.",
  "anya-e0101n8:263_2": "Bahinikkhamanavātassa hi nābhi ādi, hadayaṁ majjhaṁ, nāsikaggaṁ pariyosānaṁ. Abbhantaraṁ",
  "anya-e0101n8:263_3": "pavisanavātassa nāsikaggaṁ ādi, hadayaṁ majjhaṁ nābhi pariyosānaṁ. Tañcassa anugacchato",
  "anya-e0101n8:263_4": "vikkhepagataṁ cittaṁ sāraddhāya ceva hoti iñjanāya ca. Yathāha –",
  "anya-e0101n8:264_0": "‘‘Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi",
  "anya-e0101n8:264_1": "cittampi sāraddhā ca honti iñjitā ca phanditā ca. Passāsādimajjhapariyosānaṁ satiyā",
  "anya-e0101n8:264_2": "anugacchato bahiddhā vikkhepagatena cittena kāyopi cittampi sāraddhā ca honti iñjitā",
  "anya-e0101n8:264_3": "ca phanditā cā’’ti (paṭi. ma. 1.157).",
  "anya-e0101n8:265_0": "Tasmā anubandhanāya manasikarontena ādimajjhapariyosānavasena na manasi kātabbaṁ.",
  "anya-e0101n8:265_1": "Apica kho phusanāvasena ca ṭhapanāvasena ca manasi kātabbaṁ. Gaṇanānubandhanāvasena",
  "anya-e0101n8:265_2": "viya hi phusanāṭhapanāvasena visuṁ manasikāro natthi. Phuṭṭhaphuṭṭhaṭṭhāneyeva pana",
  "anya-e0101n8:265_3": "gaṇento gaṇanāya ca phusanāya ca manasi karoti. Tattheva gaṇanaṁ paṭisaṁharitvā te",
  "anya-e0101n8:265_4": "satiyā anubandhanto, appanāvasena ca cittaṁ ṭhapento anubandhanāya ca phusanāya ca",
  "anya-e0101n8:265_5": "ṭhapanāya ca manasi karotīti vuccati. Svāyamattho aṭṭhakathāsu vuttapaṅguḷadovārikūpamāhi",
  "anya-e0101n8:265_6": "paṭisambhidāyaṁ vuttakakacūpamāya ca veditabbo.",
  "anya-e0101n8:266_0": "225. Tatrāyaṁ paṅguḷopamā – seyyathāpi paṅguḷo dolāya kīḷataṁ mātāputtānaṁ dolaṁ",
  "anya-e0101n8:266_1": "khipitvā tattheva dolāthambhamūle nisinno kamena āgacchantassa ca gacchantassa ca",
  "anya-e0101n8:266_2": "dolāphalakassa ubho koṭiyo majjhañca passati, na ca ubhokoṭimajjhānaṁ dassanatthaṁ",
  "anya-e0101n8:266_3": "byāvaṭo hoti, evamevāyaṁ bhikkhu sativasena upanibandhanathambhamūle ṭhatvā assāsapassāsadolaṁ",
  "anya-e0101n8:266_4": "khipitvā tattheva nimitte satiyā nisīdanto kamena āgacchantānañca gacchantānañca",
  "anya-e0101n8:266_5": "phuṭṭhaṭṭhāne assāsapassāsānaṁ ādimajjhapariyosānaṁ satiyā anugacchanto tattha ca",
  "anya-e0101n8:266_6": "cittaṁ ṭhapento passati, na ca tesaṁ dassanatthaṁ byāvaṭo hoti, ayaṁ paṅguḷopamā.",
  "anya-e0101n8:267_0": "226. Ayaṁ pana dovārikūpamā – seyyathāpi dovāriko nagarassa anto ca bahi ca purise",
  "anya-e0101n8:267_1": "‘‘ko tvaṁ, kuto vā āgato, kuhiṁ vā gacchasi, kiṁ vā te hatthe’’ti na vīmaṁsati. Na",
  "anya-e0101n8:267_2": "hi tassa te bhārā, dvārappattaṁ dvārappattaṁyeva pana vīmaṁsati, evameva imassa bhikkhuno",
  "anya-e0101n8:267_3": "antopaviṭṭhavātā ca bahinikkhantavātā ca na bhārā honti, dvārappattā dvārappattāyeva",
  "anya-e0101n8:267_4": "bhārāti ayaṁ dovārikūpamā.",
  "anya-e0101n8:268": "227.Kakacūpamā pana ādito paṭṭhāya evaṁ veditabbā. Vuttañhetaṁ –",
  "anya-e0101n8:269": "‘‘Nimittaṁ assāsapassāsā, anārammaṇamekacittassa;",
  "anya-e0101n8:270": "Ajānato ca tayo dhamme, bhāvanā nupalabbhati.",
  "anya-e0101n8:271": "‘‘Nimittaṁ assāsapassāsā, anārammaṇamekacittassa;",
  "anya-e0101n8:272": "Jānato ca tayo dhamme, bhāvanā upalabbhatī’’ti. (paṭi. ma. 1.159);",
  "anya-e0101n8:273_0": "‘‘Kathaṁ ime tayo dhammā ekacittassa ārammaṇā na honti, na cime tayo dhammā aviditā",
  "anya-e0101n8:273_1": "honti, na ca cittaṁ vikkhepaṁ gacchati, padhānañca paññāyati, payogañca sādheti,",
  "anya-e0101n8:273_2": "visesamadhi gacchati? Seyyathāpi rukkho same bhūmibhāge nikkhitto, tamenaṁ puriso",
  "anya-e0101n8:273_3": "kakacena chindeyya. Rukkhe phuṭṭhakakacadantānaṁ vasena purisassa sati upaṭṭhitā",
  "anya-e0101n8:273_4": "hoti, na āgate vā gate vā kakacadante manasi karoti, na āgatā vā gatā vā kakacadantā",
  "anya-e0101n8:273_5": "aviditā honti, padhānañca paññāyati, payogañca sādheti, visesamadhigacchati.",
  "anya-e0101n8:274_0": "‘‘Yathā rukkho same bhūmibhāge nikkhitto, evaṁ upanibandhanānimittaṁ. Yathā kakacadantā,",
  "anya-e0101n8:274_1": "evaṁ assāsapassāsā. Yathā rukkhe phuṭṭhakakacadantānaṁ vasena purisassa sati upaṭṭhitā",
  "anya-e0101n8:274_2": "hoti, na āgate vā gate vā kakacadante manasi karoti, na āgatā vā gatā vā kakacadantā",
  "anya-e0101n8:274_3": "aviditā honti, padhānañca paññāyati, payogañca sādheti, visesamadhigacchati, evameva",
  "anya-e0101n8:274_4": "bhikkhu nāsikagge vā mukhanimitte vā satiṁ upaṭṭhapetvā nisinno hoti, na āgate vā",
  "anya-e0101n8:274_5": "gate vā assāsapassāse manasi karoti, na ca āgatā vā gatā vā assāsapassāsā aviditā",
  "anya-e0101n8:274_6": "honti, padhānañca paññāyati, payogañca sādheti, visesamadhigacchati.",
  "anya-e0101n8:275_0": "‘‘Padhānanti katamaṁ padhānaṁ? Āraddhavīriyassa kāyopi cittampi kammaniyaṁ hoti,",
  "anya-e0101n8:275_1": "idaṁ padhānaṁ. Katamo payogo? Āraddhavīriyassa upakkilesā pahīyanti, vitakkā vūpasamanti,",
  "anya-e0101n8:275_2": "ayaṁ payogo. Katamo viseso? Āraddhavīriyassa saṁyojanā pahīyanti, anusayā byantī",
  "anya-e0101n8:275_3": "honti, ayaṁ viseso. Evaṁ ime tayo dhammā ekacittassa ārammaṇā na honti, na cime tayo",
  "anya-e0101n8:275_4": "dhammā aviditā honti, na ca cittaṁ vikkhepaṁ gacchati, padhānañca paññāyati, payogañca",
  "anya-e0101n8:275_5": "sādheti, visesamadhigacchati (paṭi. ma. 1.159).",
  "anya-e0101n8:276": "‘‘Ānāpānassati yassa, paripuṇṇā subhāvitā;",
  "anya-e0101n8:277": "Anupubbaṁ paricitā, yathā buddhena desitā;",
  "anya-e0101n8:278": "So imaṁ lokaṁ pabhāseti, abbhā muttova candimā’’ti. (paṭi. ma. 1.160);",
  "anya-e0101n8:279": "Ayaṁ kakacūpamā. Idha panassa āgatāgatavasena amanasikāramattameva payojananti veditabbaṁ.",
  "anya-e0101n8:280_0": "228. Idaṁ kammaṭṭhānaṁ manasikaroto kassaci na cireneva nimittañca uppajjati, avasesajhānaṅgapaṭimaṇḍitā",
  "anya-e0101n8:280_1": "appanāsaṅkhātā ṭhapanā ca sampajjati. Kassaci pana gaṇanāvaseneva manasikārakālato",
  "anya-e0101n8:280_2": "pabhuti anukkamato oḷārikaassāsapassāsanirodhavasena kāyadarathe vūpasante kāyopi",
  "anya-e0101n8:280_3": "cittampi lahukaṁ hoti, sarīraṁ ākāse laṅghanākārappattaṁ viya hoti. Yathā sāraddhakāyassa",
  "anya-e0101n8:280_4": "mañce vā pīṭhe vā nisīdato mañcapīṭhaṁ onamati, vikūjati, paccattharaṇaṁ valiṁ gaṇhāti.",
  "anya-e0101n8:280_5": "Asāraddhakāyassa pana nisīdato neva mañcapīṭhaṁ onamati, na vikūjati, na paccattharaṇaṁ",
  "anya-e0101n8:280_6": "valiṁ gaṇhāti, tūlapicupūritaṁ viya mañcapīṭhaṁ hoti. Kasmā? Yasmā asāraddho kāyo",
  "anya-e0101n8:280_7": "lahuko hoti. Evameva gaṇanāvasena manasikārakālato pabhuti anukkamato oḷārikaassāsapassāsanirodhavasena",
  "anya-e0101n8:280_8": "kāyadarathe vūpasante kāyopi cittampi lahukaṁ hoti, sarīraṁ ākāse laṅghanākārappattaṁ viya hoti.",
  "anya-e0101n8:281_0": "Tassa oḷārike assāsapassāse niruddhe sukhumassāsapassāsanimittārammaṇaṁ cittaṁ pavattati.",
  "anya-e0101n8:281_1": "Tasmimpi niruddhe aparāparaṁ tato sukhumataraṁ sukhumataraṁ nimittārammaṇaṁ pavattatiyeva.",
  "anya-e0101n8:281_2": "Kathaṁ? Yathā puriso mahatiyā lohasalākāya kaṁsathālaṁ ākoṭeyya, ekappahārena mahāsaddo",
  "anya-e0101n8:281_3": "uppajjeyya, tassa oḷārikasaddārammaṇaṁ cittaṁ pavatteyya. Niruddhe oḷārike sadde",
  "anya-e0101n8:281_4": "atha pacchā sukhumasaddanimittārammaṇaṁ, tasmimpi niruddhe aparāparaṁ tato sukhumataraṁ",
  "anya-e0101n8:281_5": "sukhumataraṁ saddanimittārammaṇaṁ pavattateva, evanti veditabbaṁ. Vuttampicetaṁ –",
  "anya-e0101n8:281_6": "‘‘seyyathāpi kaṁse ākoṭite’’ti (paṭi. ma. 1.171) vitthāro.",
  "anya-e0101n8:282_0": "229. Yathā hi aññāni kammaṭṭhānāni uparūpari vibhūtāni honti, na tathā idaṁ. Idaṁ",
  "anya-e0101n8:282_1": "pana uparūpari bhāventassa sukhumattaṁ gacchati, upaṭṭhānampi na upagacchati, evaṁ",
  "anya-e0101n8:282_2": "anupaṭṭhahante pana tasmiṁ tena bhikkhunā uṭṭhāyāsanā cammakhaṇḍaṁ papphoṭetvā na",
  "anya-e0101n8:282_3": "gantabbaṁ. Kiṁ kātabbaṁ? ‘‘Ācariyaṁ pucchissāmī’’ti vā, ‘‘naṭṭhaṁ dāni me kammaṭṭhāna’’nti",
  "anya-e0101n8:282_4": "vā na vuṭṭhātabbaṁ. Iriyāpathaṁ vikopetvā gacchato hi kammaṭṭhānaṁ navanavameva hoti.",
  "anya-e0101n8:282_5": "Tasmā yathānisinneneva desato āharitabbaṁ.",
  "anya-e0101n8:283_0": "Tatrāyaṁ āharaṇūpāyo, tena hi bhikkhunā kammaṭṭhānassa anupaṭṭhānabhāvaṁ ñatvā iti",
  "anya-e0101n8:283_1": "paṭisañcikkhitabbaṁ, ime assāsapassāsā nāma kattha atthi, kattha natthi. Kassa vā",
  "anya-e0101n8:283_2": "atthi, kassa vā natthīti. Athevaṁ paṭisañcikkhatā ime antomātukucchiyaṁ natthi, udake",
  "anya-e0101n8:283_3": "nimuggānaṁ natthi, tathā asaññībhūtānaṁ, matānaṁ, catutthajjhānasamāpannānaṁ, rūpārūpabhavasamaṅgīnaṁ,",
  "anya-e0101n8:283_4": "nirodhasamāpannānanti ñatvā evaṁ attanāva attā paṭicodetabbo ‘‘nanu tvaṁ, paṇḍita,",
  "anya-e0101n8:283_5": "neva mātukucchigato, na udake nimuggo, na asaññībhūto, na mato, na catutthajjhānasamāpanno,",
  "anya-e0101n8:283_6": "na rūpārūpabhavasamaṅgī, na nirodhasamāpanno. Atthiyeva te assāsapassāsā, mandapaññatāya",
  "anya-e0101n8:283_7": "pana pariggahetuṁ na sakkosī’’ti. Athānena pakatiphuṭṭhavasena cittaṁ ṭhapetvā manasikāro",
  "anya-e0101n8:283_8": "pavattetabbo. Ime hi dīghanāsikassa nāsāpuṭaṁ ghaṭṭentā pavattanti. Rassanāsikassa",
  "anya-e0101n8:283_9": "uttaroṭṭhaṁ. Tasmānena imaṁ nāma ṭhānaṁ ghaṭṭentīti nimittaṁ ṭhapetabbaṁ. Imameva",
  "anya-e0101n8:283_10": "hi atthavasaṁ paṭicca vuttaṁ bhagavatā – ‘‘nāhaṁ, bhikkhave, muṭṭhasatissa asampajānassa",
  "anya-e0101n8:283_11": "ānāpānassatibhāvanaṁ vadāmī’’ti (ma. ni. 3.149; saṁ. ni. 5.992).",
  "anya-e0101n8:284_0": "230. Kiñcāpi hi yaṁkiñci kammaṭṭhānaṁ satassa sampajānasseva sampajjati. Ito aññaṁ",
  "anya-e0101n8:284_1": "pana manasikarontassa pākaṭaṁ hoti. Idaṁ pana ānāpānassatikammaṭṭhānaṁ garukaṁ garukabhāvanaṁ",
  "anya-e0101n8:284_2": "buddhapaccekabuddhabuddhaputtānaṁ mahāpurisānaṁyeva manasikārabhūmibhūtaṁ, na ceva",
  "anya-e0101n8:284_3": "ittaraṁ, na ca ittarasattasamāsevitaṁ. Yathā yathā manasi karīyati, tathā tathā santañceva",
  "anya-e0101n8:284_4": "hoti sukhumañca. Tasmā ettha balavatī sati ca paññā ca icchitabbā.",
  "anya-e0101n8:285_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā. Sūcipāsavedhanampi",
  "anya-e0101n8:285_1": "tato sukhumataraṁ, evameva maṭṭhasāṭakasadisassa imassa kammaṭṭhānassa bhāvanākāle",
  "anya-e0101n8:285_2": "sūcipaṭibhāgā satipi, sūcipāsavedhanapaṭibhāgā taṁsampayuttā paññāpi balavatī icchitabbā.",
  "anya-e0101n8:285_3": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "anya-e0101n8:286_0": "Yathā pana kassako kasiṁ kasitvā balībadde muñcitvā gocaramukhe katvā chāyāya nisinno",
  "anya-e0101n8:286_1": "vissameyya, athassa te balībaddā vegena aṭaviṁ paviseyyuṁ. Yo hoti cheko kassako,",
  "anya-e0101n8:286_2": "so puna te gahetvā yojetukāmo na tesaṁ anupadaṁ gantvā aṭaviṁ āhiṇḍahi, atha kho",
  "anya-e0101n8:286_3": "rasmiñca patodañca gahetvā ujukameva tesaṁ nipātanatitthaṁ gantvā nisīdati vā nipajjati",
  "anya-e0101n8:286_4": "vā, atha te goṇe divasabhāgaṁ caritvā nipātanatitthaṁ otaritvā nhatvā ca pivitvā",
  "anya-e0101n8:286_5": "ca paccuttaritvā ṭhite disvā rasmiyā bandhitvā patodena vijjhanto ānetvā yojetvā",
  "anya-e0101n8:286_6": "puna kammaṁ karoti, evameva tena bhikkhunā na te assāsapassāsā aññatra pakatiphuṭṭhokāsā",
  "anya-e0101n8:286_7": "pariyesitabbā. Satirasmiṁ pana paññāpatodañca gahetvā pakatiphuṭṭhokāse cittaṁ ṭhapetvā",
  "anya-e0101n8:286_8": "manasikāro pavattetabbo. Evañhissa manasikaroto na cirasseva te upaṭṭhahanti nipātanatitthe",
  "anya-e0101n8:286_9": "viya goṇā. Tatonena satirasmiyā bandhitvā tasmiṁyeva ṭhāne yojetvā paññāpatodena",
  "anya-e0101n8:286_10": "vijjhantena punappunaṁ kammaṭṭhānaṁ anuyuñjitabbaṁ.",
  "anya-e0101n8:287_0": "231. Tassevamanuyuñjato na cirasseva nimittaṁ upaṭṭhāti. Taṁ panetaṁ na sabbesaṁ",
  "anya-e0101n8:287_1": "ekasadisaṁ hoti. Apica kho kassaci sukhasamphassaṁ uppādayamāno tūlapicu viya kappāsapicu",
  "anya-e0101n8:287_2": "viya vātadhārā viya ca upaṭṭhātīti ekacce āhu.",
  "anya-e0101n8:288_0": "Ayaṁ pana aṭṭhakathāsu vinicchayo, idañhi kassaci tārakarūpaṁ viya maṇiguḷikā viya",
  "anya-e0101n8:288_1": "muttāguḷikā viya ca, kassaci kharasamphassaṁ hutvā kappāsaṭṭhi viya dārusārasūci",
  "anya-e0101n8:288_2": "viya ca, kassaci dīghapāmaṅgasuttaṁ viya kusumadāmaṁ viya dhūmasikhā viya ca, kassaci",
  "anya-e0101n8:288_3": "vitthataṁ makkaṭakasuttaṁ viya valāhakapaṭalaṁ viya padumapupphaṁ viya rathacakkaṁ",
  "anya-e0101n8:288_4": "viya candamaṇḍalaṁ viya sūriyamaṇḍalaṁ viya ca upaṭṭhāti. Tañca panetaṁ yathā sambahulesu",
  "anya-e0101n8:288_5": "bhikkhūsu suttantaṁ sajjhāyitvā nisinnesu ekena bhikkhunā ‘‘tumhākaṁ kīdisaṁ hutvā",
  "anya-e0101n8:288_6": "idaṁ suttaṁ upaṭṭhātī’’ti vutte eko ‘‘mayhaṁ mahatī pabbateyyā nadī viya hutvā upaṭṭhātī’’ti",
  "anya-e0101n8:288_7": "āha. Aparo ‘‘mayhaṁ ekā vanarāji viya’’. Añño ‘‘mayhaṁ eko sītacchāyo sākhāsampanno",
  "anya-e0101n8:288_8": "phalabhārabharitarukkho viyā’’ti. Tesaṁ hi taṁ ekameva suttaṁ saññānānatāya nānato",
  "anya-e0101n8:288_9": "upaṭṭhāti. Evaṁ ekameva kammaṭṭhānaṁ saññānānatāya nānato upaṭṭhāti. Saññajañhi etaṁ",
  "anya-e0101n8:288_10": "saññānidānaṁ saññāpabhavaṁ. Tasmā saññānānatāya nānato upaṭṭhātīti veditabbaṁ.",
  "anya-e0101n8:289_0": "Ettha ca aññameva assāsārammaṇaṁ cittaṁ, aññaṁ passāsārammaṇaṁ, aññaṁ nimittārammaṇaṁ.",
  "anya-e0101n8:289_1": "Yassa hi ime tayo dhammā natthi, tassa kammaṭṭhānaṁ neva appanaṁ, na upacāraṁ pāpuṇāti.",
  "anya-e0101n8:289_2": "Yassa pana ime tayo dhammā atthi, tasseva kammaṭṭhānaṁ upacārañca appanañca pāpuṇāti. Vuttañhetaṁ –",
  "anya-e0101n8:290": "‘‘Nimittaṁ assāsapassāsā, anārammaṇamekacittassa;",
  "anya-e0101n8:291": "Ajānato tayo dhamme, bhāvanā nupalabbhati.",
  "anya-e0101n8:292": "‘‘Nimittaṁ assāsapassāsā, anārammaṇamekacittassa;",
  "anya-e0101n8:293": "Jānatova tayo dhamme, bhāvanā upalabbhatī’’ti. (pārā. aṭṭha. 2.165);",
  "anya-e0101n8:294_0": "232. Evaṁ upaṭṭhite pana nimitte tena bhikkhunā ācariyassa santikaṁ gantvā ārocetabbaṁ",
  "anya-e0101n8:294_1": "‘‘mayhaṁ, bhante, evarūpaṁ nāma upaṭṭhātī’’ti. Ācariyena pana etaṁ nimittanti vā",
  "anya-e0101n8:294_2": "na vā nimittanti na vattabbaṁ. ‘‘Evaṁ hoti, āvuso’’ti vatvā punappunaṁ manasi karohīti",
  "anya-e0101n8:294_3": "vattabbo. Nimittanti hi vutte vosānaṁ āpajjeyya. Na nimittanti vutte nirāso visīdeyya.",
  "anya-e0101n8:294_4": "Tasmā tadubhayampi avatvā manasikāreyeva niyojetabboti. Evaṁ tāva dīghabhāṇakā.",
  "anya-e0101n8:295_0": "Majjhimabhāṇakā panāhu ‘‘nimittamidaṁ, āvuso, kammaṭṭhānaṁ punappunaṁ manasi karohi",
  "anya-e0101n8:295_1": "sappurisāti vattabbo’’ti. Athānena nimitteyeva cittaṁ ṭhapetabbaṁ . Evamassāyaṁ ito",
  "anya-e0101n8:295_2": "pabhuti ṭhapanāvasena bhāvanā hoti. Vuttañhetaṁ porāṇehi –",
  "anya-e0101n8:296": "‘‘Nimitte ṭhapayaṁ cittaṁ, nānākāraṁ vibhāvayaṁ;",
  "anya-e0101n8:297": "Dhīro assāsapassāse, sakaṁ cittaṁ nibandhatī’’ti. (pārā. aṭṭha. 2.165);",
  "anya-e0101n8:298_0": "Tassevaṁ nimittupaṭṭhānato pabhuti nīvaraṇāni vikkhambhitāneva honti, kilesā sannisinnāva.",
  "anya-e0101n8:298_1": "Sati upaṭṭhitāyeva. Cittaṁ upacārasamādhinā samāhitameva. Athānena taṁ nimittaṁ neva",
  "anya-e0101n8:298_2": "vaṇṇato manasi kātabbaṁ, na lakkhaṇato paccavekkhitabbaṁ. Apica kho khattiyamahesiyā",
  "anya-e0101n8:298_3": "cakkavattigabbho viya kassakena sāliyavagabbho viya ca āvāsādīni satta asappāyāni",
  "anya-e0101n8:298_4": "vajjetvā tāneva satta sappāyāni sevantena sādhukaṁ rakkhitabbaṁ. Atha naṁ evaṁ rakkhitvā",
  "anya-e0101n8:298_5": "punappunaṁ manasikāravasena vuddhiṁ virūḷhiṁ gamayitvā dasavidhaṁ appanākosallaṁ",
  "anya-e0101n8:298_6": "sampādetabbaṁ, vīriyasamatā yojetabbā. Tassevaṁ ghaṭentassa pathavīkasiṇe vuttānukkameneva",
  "anya-e0101n8:298_7": "tasmiṁ nimitte catukkapañcakajjhānāni nibbattanti.",
  "anya-e0101n8:299_0": "233. Evaṁ nibbattacatukkapañcakajjhāno panettha bhikkhu sallakkhaṇāvivaṭṭanāvasena",
  "anya-e0101n8:299_1": "kammaṭṭhānaṁ vaḍḍhetvā pārisuddhiṁ pattukāmo tadeva jhānaṁ pañcahākārehi vasippattaṁ",
  "anya-e0101n8:299_2": "paguṇaṁ katvā nāmarūpaṁ vavatthapetvā vipassanaṁ paṭṭhapeti. Kathaṁ? So hi samāpattito",
  "anya-e0101n8:299_3": "vuṭṭhāya assāsapassāsānaṁ samudayo karajakāyo ca cittañcāti passati. Yathā hi kammāragaggariyā",
  "anya-e0101n8:299_4": "dhamamānāya bhastañca purisassa ca tajjaṁ vāyāmaṁ paṭicca vāto sañcarati, evameva",
  "anya-e0101n8:299_5": "kāyañca cittañca paṭicca assāsapassāsāti. Tato assāsapassāse ca kāyañca rūpanti cittañca",
  "anya-e0101n8:299_6": "taṁsampayuttadhamme ca arūpanti vavatthapeti. Ayamettha saṅkhepo. Vitthārato pana",
  "anya-e0101n8:299_7": "nāmarūpavavatthānaṁ parato āvibhavissati.",
  "anya-e0101n8:300_0": "Evaṁ nāmarūpaṁ vavatthapetvā tassa paccayaṁ pariyesati. Pariyesanto ca naṁ disvā",
  "anya-e0101n8:300_1": "tīsupi addhāsu nāmarūpassa pavattiṁ ārabbha kaṅkhaṁ vitarati. Vitiṇṇakaṅkho kalāpasammasanavasena",
  "anya-e0101n8:300_2": "tilakkhaṇaṁ āropetvā udayabbayānupassanāya pubbabhāge uppanne obhāsādayo dasa vipassanupakkilese",
  "anya-e0101n8:300_3": "pahāya upakkilesavimuttaṁ paṭipadāñāṇaṁ maggoti vavatthapetvā udayaṁ pahāya bhaṅgānupassanaṁ",
  "anya-e0101n8:300_4": "patvā nirantaraṁ bhaṅgānupassanena vayato upaṭṭhitesu sabbasaṅkhāresu nibbindanto",
  "anya-e0101n8:300_5": "virajjanto vimuccanto yathākkamena cattāro ariyamagge pāpuṇitvā arahattaphale patiṭṭhāya",
  "anya-e0101n8:300_6": "ekūnavīsatibhedassa paccavekkhaṇāñāṇassa pariyantaṁ patto sadevakassa lokassa aggadakkhiṇeyyo hoti.",
  "anya-e0101n8:301": "Ettāvatā cassa gaṇanaṁ ādiṁ katvā vipassanāpariyosānā ānāpānassatisamādhibhāvanā samattā hotīti ayaṁ sabbākārato paṭhamacatukkavaṇṇanā.",
  "anya-e0101n8:302": "234. Itaresu pana tīsu catukkesu yasmā visuṁ kammaṭṭhānabhāvanānayo nāma natthi. Tasmā anupadavaṇṇanānayeneva tesaṁ evaṁ attho veditabbo.",
  "anya-e0101n8:303": "Pītipaṭisaṁvedīti pītiṁ paṭisaṁviditaṁ karonto pākaṭaṁ karonto assasissāmi passasissāmīti sikkhati. Tattha dvīhākārehi pīti paṭisaṁviditā hoti ārammaṇato ca asammohato ca.",
  "anya-e0101n8:304_0": "Kathaṁ ārammaṇato pīti paṭisaṁviditā hoti? Sappītike dve jhāne samāpajjati. Tassa",
  "anya-e0101n8:304_1": "samāpattikkhaṇe jhānapaṭilābhena ārammaṇato pīti paṭisaṁviditā hoti, ārammaṇassa",
  "anya-e0101n8:304_2": "paṭisaṁviditattā. Kathaṁ asammohato? Sappītike dve jhāne samāpajjitvā vuṭṭhāya jhānasampayuttaṁ",
  "anya-e0101n8:304_3": "pītiṁ khayato vayato sammasati. Tassa vipassanākkhaṇe lakkhaṇapaṭivedhena asammohato",
  "anya-e0101n8:304_4": "pīti paṭisaṁviditā hoti. Vuttañhetaṁ paṭisambhidāyaṁ (paṭi. ma. 1.172) –",
  "anya-e0101n8:305_0": "‘‘Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti.",
  "anya-e0101n8:305_1": "Tāya satiyā tena ñāṇena sā pīti paṭisaṁviditā hoti. Dīghaṁ passāsavasena… rassaṁ",
  "anya-e0101n8:305_2": "assāsavasena… rassaṁ passāsavasena… sabbakāyapaṭisaṁvedī assāsapassāsavasena… passambhayaṁ",
  "anya-e0101n8:305_3": "kāyasaṅkhāraṁ assāsapassāsavasena cittassa ekaggataṁ avikkhepaṁ pajānato sati upaṭṭhitā",
  "anya-e0101n8:305_4": "hoti. Tāya satiyā tena ñāṇena sā pīti paṭisaṁviditā hoti. Āvajjato sā pīti paṭisaṁviditā",
  "anya-e0101n8:305_5": "hoti. Jānato passato paccavekkhato cittaṁ adhiṭṭhahato saddhāya adhimuccato vīriyaṁ",
  "anya-e0101n8:305_6": "paggaṇhato satiṁ upaṭṭhāpayato cittaṁ samādahato paññāya pajānato abhiññeyyaṁ pariññeyyaṁ",
  "anya-e0101n8:305_7": "pahātabbaṁ bhāvetabbaṁ sacchikātabbaṁ sacchikaroto sā pīti paṭisaṁviditā hoti. Evaṁ",
  "anya-e0101n8:305_8": "sā pīti paṭisaṁviditā hotī’’ti.",
  "anya-e0101n8:306_0": "Eteneva nayena avasesapadānipi atthato veditabbāni. Idampanettha visesamattaṁ, tiṇṇaṁ",
  "anya-e0101n8:306_1": "jhānānaṁ vasena sukhapaṭisaṁveditā, catunnampi vasena cittasaṅkhārapaṭisaṁveditā",
  "anya-e0101n8:306_2": "veditabbā. Cittasaṅkhāroti vedanādayo dve khandhā. Sukhapaṭisaṁvedīpade cettha vipassanābhūmidassanatthaṁ",
  "anya-e0101n8:306_3": "‘‘sukhanti dve sukhāni kāyikañca sukhaṁ cetasikañcā’’ti paṭisambhidāyaṁ (paṭi. ma.",
  "anya-e0101n8:306_4": "1.173) vuttaṁ. Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ passambhento,",
  "anya-e0101n8:306_5": "nirodhentoti attho. So vitthārato kāyasaṅkhāre vuttanayeneva veditabbo.",
  "anya-e0101n8:307_0": "Apicettha pītipade pītisīsena vedanā vuttā. Sukhapade sarūpeneva vedanā. Dvīsu cittasaṅkhārapadesu",
  "anya-e0101n8:307_1": "‘‘saññā ca vedanā ca cetasikā ete dhammā cittapaṭibaddhā cittasaṅkhārā’’ti (paṭi.",
  "anya-e0101n8:307_2": "ma. 1.174; ma. ni. 1.463) vacanato saññāsampayuttā vedanāti evaṁ vedanānupassanānayena",
  "anya-e0101n8:307_3": "idaṁ catukkaṁ bhāsitanti veditabbaṁ.",
  "anya-e0101n8:308_0": "235. Tatiyacatukkepi catunnaṁ jhānānaṁ vasena cittapaṭisaṁveditā veditabbā. Abhippamodayaṁ",
  "anya-e0101n8:308_1": "cittanti cittaṁ modento pamodento hāsento pahāsento assasissāmi passasissāmīti sikkhati.",
  "anya-e0101n8:308_2": "Tattha dvīhākārehi abhippamodo hoti samādhivasena ca vipassanāvasena ca.",
  "anya-e0101n8:309_0": "Kathaṁ samādhivasena? Sappītike dve jhāne samāpajjati. So samāpattikkhaṇe sampayuttapītiyā",
  "anya-e0101n8:309_1": "cittaṁ āmodeti pamodeti. Kathaṁ vipassanāvasena? Sappītike dve jhāne samāpajjitvā",
  "anya-e0101n8:309_2": "vuṭṭhāya jhānasampayuttapītiṁ khayato vayato sammasati. Evaṁ vipassanākkhaṇe jhānasampayuttaṁ",
  "anya-e0101n8:309_3": "pītiṁ ārammaṇaṁ katvā cittaṁ āmodeti pamodeti. Evaṁ paṭipanno ‘‘abhippamodayaṁ cittaṁ",
  "anya-e0101n8:309_4": "assasissāmi passasissāmīti sikkhatī’’ti vuccati.",
  "anya-e0101n8:310_0": "Samādahaṁ cittanti paṭhamajjhānādivasena ārammaṇe cittaṁ samaṁ ādahanto samaṁ ṭhapento.",
  "anya-e0101n8:310_1": "Tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato",
  "anya-e0101n8:310_2": "sampassato vipassanākkhaṇe lakkhaṇapaṭivedhena uppajjati khaṇikacittekaggatā. Evaṁ",
  "anya-e0101n8:310_3": "uppannāya khaṇikacittekaggatāya vasenapi ārammaṇe cittaṁ samaṁ ādahanto samaṁ ṭhapento",
  "anya-e0101n8:310_4": "‘‘samādahaṁ cittaṁ assasissāmi passasissāmīti sikkhatī’’ti vuccati.",
  "anya-e0101n8:311_0": "Vimocayaṁ cittanti paṭhamajjhānena nīvaraṇehi cittaṁ mocento vimocento, dutiyena",
  "anya-e0101n8:311_1": "vitakkavicārehi, tatiyena pītiyā, catutthena sukhadukkhehi cittaṁ mocento vimocento.",
  "anya-e0101n8:311_2": "Tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato",
  "anya-e0101n8:311_3": "sammasati. So vipassanākkhaṇe aniccānupassanāya niccasaññāto cittaṁ mocento, dukkhānupassanāya",
  "anya-e0101n8:311_4": "sukhasaññāto, anattānupassanāya attasaññāto, nibbidānupassanāya nandito, virāgānupassanāya",
  "anya-e0101n8:311_5": "rāgato, nirodhānupassanāya samudayato, paṭinissaggānupassanāya ādānato cittaṁ mocento",
  "anya-e0101n8:311_6": "assasati ceva passasati ca. Tena vuccati ‘‘vimocayaṁ cittaṁ assasissāmi passasissāmīti",
  "anya-e0101n8:311_7": "sikkhatī’’ti. Evaṁ cittānupassanāvasena idaṁ catukkaṁ bhāsitanti veditabbaṁ.",
  "anya-e0101n8:312": "236. Catutthacatukke pana aniccānupassīti ettha tāva aniccaṁ veditabbaṁ. Aniccatā veditabbā. Aniccānupassanā veditabbā. Aniccānupassī veditabbo.",
  "anya-e0101n8:313_0": "Tattha aniccanti pañcakkhandhā. Kasmā? Uppādavayaññathattabhāvā. Aniccatāti tesaṁyeva",
  "anya-e0101n8:313_1": "uppādavayaññathattaṁ, hutvā abhāvo vā, nibbattānaṁ tenevākārena aṭṭhatvā khaṇabhaṅgena",
  "anya-e0101n8:313_2": "bhedoti attho. Aniccānupassanāti tassā aniccatāya vasena rūpādīsu aniccanti anupassanā.",
  "anya-e0101n8:313_3": "Aniccānupassīti tāya anupassanāya samannāgato. Tasmā evaṁbhūto assasanto passasanto",
  "anya-e0101n8:313_4": "ca idha ‘‘aniccānupassī assasissāmi passasissāmīti sikkhatī’’ti veditabbo.",
  "anya-e0101n8:314_0": "Virāgānupassīti ettha pana dve virāgā khayavirāgo ca accantavirāgo ca. Tattha khayavirāgoti",
  "anya-e0101n8:314_1": "saṅkhārānaṁ khaṇabhaṅgo. Accantavirāgoti nibbānaṁ. Virāgānupassanāti tadubhayadassanavasena",
  "anya-e0101n8:314_2": "pavattā vipassanā ca maggo ca. Tāya duvidhāyapi anupassanāya samannāgato hutvā assasanto",
  "anya-e0101n8:314_3": "passasanto ca ‘‘virāgānupassī assasissāmi passasissāmīti sikkhatī’’ti veditabbo.",
  "anya-e0101n8:314_4": "Nirodhānupassīpadepi eseva nayo.",
  "anya-e0101n8:315_0": "Paṭinissaggānupassīti etthāpi dve paṭinissaggā pariccāgapaṭinissaggo ca pakkhandanapaṭinissaggo",
  "anya-e0101n8:315_1": "ca. Paṭinissaggoyeva anupassanā paṭinissaggānupassanā. Vipassanāmaggānaṁ etamadhivacanaṁ.",
  "anya-e0101n8:316_0": "Vipassanā hi tadaṅgavasena saddhiṁ khandhābhisaṅkhārehi kilese pariccajati, saṅkhatadosadassanena",
  "anya-e0101n8:316_1": "ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggoti",
  "anya-e0101n8:316_2": "ca vuccati. Maggo samucchedavasena saddhiṁ khandhābhisaṅkhārehi kilese pariccajati,",
  "anya-e0101n8:316_3": "ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissaggoti",
  "anya-e0101n8:316_4": "ca vuccati. Ubhayampi pana purimapurimaññāṇānaṁ anuanupassanato anupassanāti vuccati.",
  "anya-e0101n8:316_5": "Tāya duvidhāyapi paṭinissaggānupassanāya samannāgato hutvā assasanto passasanto ca",
  "anya-e0101n8:316_6": "‘‘paṭinissaggānupassī assasissāmi passasissāmīti sikkhatī’’ti veditabbo.",
  "anya-e0101n8:317_0": "Idaṁ catutthacatukkaṁ suddhavipassanāvaseneva vuttaṁ. Purimāni pana tīṇi samathavipassanāvasena.",
  "anya-e0101n8:317_1": "Evaṁ catunnaṁ catukkānaṁ vasena soḷasavatthukāya ānāpānassatiyā bhāvanā veditabbā.",
  "anya-e0101n8:317_2": "Evaṁ soḷasavatthuvasena ca pana ayaṁ ānāpānassati mahapphalā hoti mahānisaṁsā.",
  "anya-e0101n8:318_0": "237. Tatrassa ‘‘ayampi kho, bhikkhave, ānāpānassatisamādhi bhāvito bahulīkato santo",
  "anya-e0101n8:318_1": "ceva paṇīto cā’’tiādivacanato santabhāvādivasenāpi mahānisaṁsatā veditabbā, vitakkupacchedasamatthatāyapi.",
  "anya-e0101n8:318_2": "Ayañhi santapaṇītaasecanakasukhavihārattā samādhiantarāyakarānaṁ vitakkānaṁ vasena",
  "anya-e0101n8:318_3": "ito cito ca cittassa vidhāvanaṁ vicchinditvā ānāpānārammaṇābhimukhameva cittaṁ karoti.",
  "anya-e0101n8:318_4": "Teneva vuttaṁ ‘‘ānāpānassati bhāvetabbā vitakkupacchedāyā’’ti (a. ni. 9.1).",
  "anya-e0101n8:319_0": "Vijjāvimuttipāripūriyā mūlabhāvenāpi cassā mahānisaṁsatā veditabbā. Vuttañhetaṁ bhagavatā",
  "anya-e0101n8:319_1": "– ‘‘ānāpānassati, bhikkhave, bhāvitā bahulīkatā cattāro satipaṭṭhāne paripūreti,",
  "anya-e0101n8:319_2": "cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā",
  "anya-e0101n8:319_3": "bhāvitā bahulīkatā vijjāvimuttiṁ paripūrentī’’ti (ma. ni. 3.147).",
  "anya-e0101n8:320_0": "Apica carimakānaṁ assāsapassāsānaṁ viditabhāvakaraṇatopissā mahānisaṁsatā veditabbā.",
  "anya-e0101n8:320_1": "Vuttañhetaṁ bhagavatā – ‘‘evaṁ bhāvitāya kho, rāhula, ānāpānassatiyā evaṁ bahulīkatāya",
  "anya-e0101n8:320_2": "yepi te carimakā assāsapassāsā, tepi viditāva nirujjhanti, no aviditā’’ti (ma. ni. 2.121).",
  "anya-e0101n8:321_0": "238. Tattha nirodhavasena tayo carimakā bhavacarimakā, jhānacarimakā, cuticarimakāti.",
  "anya-e0101n8:321_1": "Bhavesu hi kāmabhave assāsapassāsā pavattanti, rūpārūpabhavesu nappavattanti, tasmā",
  "anya-e0101n8:321_2": "te bhavacarimakā. Jhānesu purime jhānattaye pavattanti, catutthe nappavattanti, tasmā",
  "anya-e0101n8:321_3": "te jhānacarimakā. Ye pana cuticittassa purato soḷasamena cittena saddhiṁ uppajjitvā",
  "anya-e0101n8:321_4": "cuticittena saha nirujjhanti, ime cuticarimakā nāma. Ime idha ‘‘carimakā’’ti adhippetā.",
  "anya-e0101n8:322_0": "Imaṁ kira kammaṭṭhānaṁ anuyuttassa bhikkhuno ānāpānārammaṇassa suṭṭhu pariggahitattā",
  "anya-e0101n8:322_1": "cuticittassa purato soḷasamassa cittassa uppādakkhaṇe uppādaṁ āvajjayato uppādopi",
  "anya-e0101n8:322_2": "nesaṁ pākaṭo hoti. Ṭhitiṁ āvajjayato ṭhitipi nesaṁ pākaṭā hoti. Bhaṅgaṁ āvajjayato",
  "anya-e0101n8:322_3": "ca bhaṅgo nesaṁ pākaṭo hoti.",
  "anya-e0101n8:323_0": "Ito aññaṁ kammaṭṭhānaṁ bhāvetvā arahattaṁ pattassa bhikkhuno hi āyuantaraṁ paricchinnaṁ",
  "anya-e0101n8:323_1": "vā hoti aparicchinnaṁ vā. Idaṁ pana soḷasavatthukaṁ ānāpānassatiṁ bhāvetvā arahattaṁ",
  "anya-e0101n8:323_2": "pattassa āyuantaraṁ paricchinnameva hoti. So ‘‘ettakaṁ dāni me āyusaṅkhārā pavattissanti,",
  "anya-e0101n8:323_3": "na ito para’’nti ñatvā attano dhammatāya eva sarīrapaṭijaggananivāsanapārupanādīni",
  "anya-e0101n8:323_4": "sabbakiccāni katvā akkhīni nimīleti koṭapabbatavihāravāsītissatthero viya mahākarañjiyavihāravāsīmahātissatthero",
  "anya-e0101n8:323_5": "viya devaputtamahāraṭṭhe piṇḍapātikatissatthero viya cittalapabbatavihāravāsino dve",
  "anya-e0101n8:323_6": "bhātiyattherā viya ca.",
  "anya-e0101n8:324_0": "Tatridaṁ ekavatthuparidīpanaṁ. Dvebhātiyattherānaṁ kireko puṇṇamuposathadivase pātimokkhaṁ",
  "anya-e0101n8:324_1": "osāretvā bhikkhusaṅghaparivuto attano vasanaṭṭhānaṁ gantvā caṅkame ṭhito candālokaṁ",
  "anya-e0101n8:324_2": "oloketvā attano āyusaṅkhāre upadhāretvā bhikkhusaṅghamāha – ‘‘tumhehi kathaṁ parinibbāyantā",
  "anya-e0101n8:324_3": "bhikkhū diṭṭhapubbā’’ti. Tatra keci āhaṁsu ‘‘amhehi āsane nisinnakāva parinibbāyantā",
  "anya-e0101n8:324_4": "diṭṭhapubbā’’ti. Keci ‘‘amhehi ākāse pallaṅkamābhujitvā nisinnakā’’ti. Thero āha",
  "anya-e0101n8:324_5": "– ‘‘ahaṁ dāni vo caṅkamantameva parinibbāyamānaṁ dassessāmī’’ti tato caṅkame lekhaṁ",
  "anya-e0101n8:324_6": "katvā ‘‘ahaṁ ito caṅkamakoṭito parakoṭiṁ gantvā nivattamāno imaṁ lekhaṁ patvāva parinibbāyissāmī’’ti",
  "anya-e0101n8:324_7": "vatvā caṅkamaṁ oruyha parabhāgaṁ gantvā nivattamāno ekena pādena lekhaṁ akkantakkhaṇeyeva parinibbāyi.",
  "anya-e0101n8:325": "Tasmā have appamatto, anuyuñjetha paṇḍito;",
  "anya-e0101n8:326": "Evaṁ anekānisaṁsaṁ, ānāpānassatiṁ sadāti.",
  "anya-e0101n8:327": "Idaṁ ānāpānassatiyaṁ vitthārakathāmukhaṁ.",
  "anya-e0101n8:328": "Upasamānussatikathā",
  "anya-e0101n8:329_0": "239. Ānāpānassatiyā anantaraṁ uddiṭṭhaṁ pana upasamānussatiṁ bhāvetukāmena rahogatena",
  "anya-e0101n8:329_1": "paṭisallīnena – ‘‘yāvatā, bhikkhave, dhammā saṅkhatā vā asaṅkhatā vā virāgo tesaṁ",
  "anya-e0101n8:329_2": "dhammānaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo",
  "anya-e0101n8:329_3": "taṇhakkhayo virāgo nirodho nibbāna’’nti (a. ni. 4.34; itivu. 90) evaṁ sabbadukkhūpasamasaṅkhātassa",
  "anya-e0101n8:329_4": "nibbānassa guṇā anussaritabbā.",
  "anya-e0101n8:330_0": "Tattha yāvatāti yattakā. Dhammāti sabhāvā. Saṅkhatā vā asaṅkhatā vāti saṅgamma samāgamma",
  "anya-e0101n8:330_1": "paccayehi katā vā akatā vā. Virāgo tesaṁ dhammānaṁaggamakkhāyatīti tesaṁ saṅkhatāsaṅkhatadhammānaṁ",
  "anya-e0101n8:330_2": "virāgo aggamakkhāyati seṭṭho uttamoti vuccati. Tattha virāgoti na rāgābhāvamattameva,",
  "anya-e0101n8:330_3": "atha kho yadidaṁ madanimmadano…pe… nibbānanti yo so madanimmadanotiādīni nāmāni asaṅkhatadhammo",
  "anya-e0101n8:330_4": "labhati, so virāgoti paccetabbo. So hi yasmā tamāgamma sabbepi mānamadapurisamadādayo",
  "anya-e0101n8:330_5": "madā nimmadā amadā honti vinassanti, tasmā madanimmadanoti vuccati. Yasmā ca tamāgamma",
  "anya-e0101n8:330_6": "sabbāpi kāmapipāsā vinayaṁ abbhatthaṁ yāti, tasmā pipāsavinayoti vuccati. Yasmā pana",
  "anya-e0101n8:330_7": "tamāgamma pañcakāmaguṇālayā samugghātaṁ gacchanti, tasmā ālayasamugghātoti vuccati.",
  "anya-e0101n8:330_8": "Yasmā ca tamāgamma tebhūmakaṁ vaṭṭaṁ upacchijjati, tasmā vaṭṭupacchedoti vuccati.",
  "anya-e0101n8:330_9": "Yasmā pana tamāgamma sabbaso taṇhā khayaṁ gacchati virajjati nirujjhati ca, tasmā",
  "anya-e0101n8:330_10": "taṇhakkhayo virāgo nirodhoti vuccati. Yasmā panesa catasso yoniyo pañca gatiyo satta",
  "anya-e0101n8:330_11": "viññāṇaṭṭhitiyo nava ca sattāvāse aparāparabhāvāya vinanato ābandhanato saṁsibbanato",
  "anya-e0101n8:330_12": "vānanti laddhavohārāya taṇhāya nikkhanto nissaṭo visaṁyutto, tasmā nibbānanti vuccatīti.",
  "anya-e0101n8:331_0": "Evametesaṁ madanimmadanatādīnaṁ guṇānaṁ vasena nibbānasaṅkhāto upasamo anussaritabbo.",
  "anya-e0101n8:331_1": "Ye vā panaññepi bhagavatā – ‘‘asaṅkhatañca vo, bhikkhave, desessāmi… saccañca… pārañca…",
  "anya-e0101n8:331_2": "sududdasañca… ajarañca… dhuvañca… nippapañcañca… amatañca… sivañca… khemañca… abbhutañca…",
  "anya-e0101n8:331_3": "anītikañca… abyābajjhañca… visuddhiñca… dīpañca… tāṇañca … leṇañca vo, bhikkhave,",
  "anya-e0101n8:331_4": "desessāmī’’tiādīsu (saṁ. ni. 4.366) suttesu upasamaguṇā vuttā, tesampi vasena anussaritabboyeva.",
  "anya-e0101n8:332_0": "Tassevaṁ madanimmadanatādiguṇavasena upasamaṁ anussarato neva tasmiṁ samaye rāgapariyuṭṭhitaṁ",
  "anya-e0101n8:332_1": "cittaṁ hoti, na dosa… na mohapariyuṭṭhitaṁ cittaṁ hoti. Ujugatamevassa tasmiṁ samaye",
  "anya-e0101n8:332_2": "cittaṁ hoti upasamaṁ ārabbhāti buddhānussatiādīsu vuttanayeneva vikkhambhitanīvaraṇassa",
  "anya-e0101n8:332_3": "ekakkhaṇe jhānaṅgāni uppajjanti. Upasamaguṇānaṁ pana gambhīratāya nānappakāraguṇānussaraṇādhimuttatāya",
  "anya-e0101n8:332_4": "vā appanaṁ appatvā upacārappattameva jhānaṁ hoti . Tadetamupasamaguṇānussaraṇavasena",
  "anya-e0101n8:332_5": "upasamānussaticceva saṅkhyaṁ gacchati.",
  "anya-e0101n8:333_0": "Cha anussatiyo viya ca ayampi ariyasāvakasseva ijjhati, evaṁ santepi upasamagarukena",
  "anya-e0101n8:333_1": "puthujjanenāpi manasi kātabbā. Sutavasenāpi hi upasame cittaṁ pasīdati. Imañca pana",
  "anya-e0101n8:333_2": "upasamānussatiṁ anuyutto bhikkhu sukhaṁ supati, sukhaṁ paṭibujjhati, santindriyo",
  "anya-e0101n8:333_3": "hoti santamānaso hirottappasamannāgato pāsādiko paṇītādhimuttiko sabrahmacārīnaṁ",
  "anya-e0101n8:333_4": "garu ca bhāvanīyo ca. Uttari appaṭivijjhanto pana sugatiparāyano hoti.",
  "anya-e0101n8:334": "Tasmā have appamatto, bhāvayetha vicakkhaṇo;",
  "anya-e0101n8:335": "Evaṁ anekānisaṁsaṁ, ariye upasame satinti.",
  "anya-e0101n8:336": "Idaṁ upasamānussatiyaṁ vitthārakathāmukhaṁ.",
  "anya-e0101n8:337": "Iti sādhujanapāmojjatthāya kate visuddhimagge",
  "anya-e0101n8:338": "Samādhibhāvanādhikāre",
  "anya-e0101n8:339": "Anussatikammaṭṭhānaniddeso nāma",
  "anya-e0101n8:340": "Aṭṭhamo paricchedo."
}