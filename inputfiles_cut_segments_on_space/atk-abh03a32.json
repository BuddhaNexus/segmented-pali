{
  "atk-abh03a32:0": "17. Sattarasamavaggo",
  "atk-abh03a32:1": "1. Atthi arahato puññūpacayakathāvaṇṇanā",
  "atk-abh03a32:2_0": "776-779. Idāni atthi arahato puññūpacayotikathā nāma hoti. Tattha yesaṁ arahato dānasaṁvibhāgacetiyavandanādīni",
  "atk-abh03a32:2_1": "kammāni disvā atthi arahato puññūpacayoti laddhi, seyyathāpi andhakānaṁ; te sandhāya",
  "atk-abh03a32:2_2": "pucchā sakavādissa, paṭiññā itarassa. Atha naṁ ‘‘arahā nāma pahīnapuññapāpo, so yadi",
  "atk-abh03a32:2_3": "puññaṁ kareyya, pāpampi kareyyā’’ti codetuṁ apuññūpacayoti āha. Itaro pāṇātipātādikiriyaṁ",
  "atk-abh03a32:2_4": "apassanto paṭikkhipati. Puññābhisaṅkhārantiādīsu bhavagāmikammaṁ arahato natthīti",
  "atk-abh03a32:2_5": "paṭikkhipati. Dānaṁ dadeyyātiādīsu kiriyacittena dānādipavattisabbhāvato sakavādī",
  "atk-abh03a32:2_6": "paṭijānāti. Itaro cittaṁ anādiyitvā kiriyāpavattimattadassaneneva laddhiṁ patiṭṭhapeti.",
  "atk-abh03a32:2_7": "Sā pana ayoniso patiṭṭhāpitattā appatiṭṭhāpitā hotīti.",
  "atk-abh03a32:3": "Atthi arahato puññūpacayotikathāvaṇṇanā.",
  "atk-abh03a32:4": "2. Natthi arahato akālamaccūtikathāvaṇṇanā",
  "atk-abh03a32:5_0": "780. Idāni natthi arahato akālamaccūtikathā nāma hoti. Tattha ‘‘nāhaṁ, bhikkhave,",
  "atk-abh03a32:5_1": "sañcetanikānaṁ kammānaṁ katānaṁ upacitānaṁ apaṭisaṁveditvā byantībhāvaṁ vadāmī’’ti",
  "atk-abh03a32:5_2": "(a. ni. 10.217) suttassa atthaṁ ayoniso gahetvā ‘‘arahatā nāma sabbakammavipākaṁ",
  "atk-abh03a32:5_3": "paṭisaṁvedayitvāva parinibbāyitabbaṁ, tasmā natthi, arahato akālamaccū’’ti yesaṁ",
  "atk-abh03a32:5_4": "laddhi, seyyathāpi rājagirikānañceva siddhatthikānañca; te sandhāya pucchā sakavādissa,",
  "atk-abh03a32:5_5": "paṭiññā itarassa. Atha naṁ ‘‘sace tassa natthi akālamaccu, arahantaghātakena nāma",
  "atk-abh03a32:5_6": "na bhavitabba’’nti codetuṁ natthi arahantaghātakoti āha. Itaro ānantariyakammassa",
  "atk-abh03a32:5_7": "ceva tādisānañca puggalānaṁ sabbhāvato paṭikkhipati.",
  "atk-abh03a32:6": "781.Visaṁ na kameyyāti pañhe ‘‘yāva pubbe katakammaṁ parikkhayaṁ na gacchati, tāva na kamatī’’ti laddhiyā paṭikkhipati. Sesamettha yathāpāḷimeva niyyāti.",
  "atk-abh03a32:7_0": "782.Nāhaṁ,bhikkhaveti suttaṁ idaṁ sandhāya vuttaṁ – sañcetanikānaṁ kammānaṁ katānaṁ",
  "atk-abh03a32:7_1": "vipākaṁ apaṭisaṁveditvā avinditvā ananubhavitvā byantībhāvaṁ tesaṁ kammānaṁ parivaṭumaparicchinnabhāvaṁ",
  "atk-abh03a32:7_2": "na vadāmi, tañca kho diṭṭhadhammavedanīyānaṁ diṭṭheva dhamme, na tato paraṁ, upapajjavedanīyānaṁ",
  "atk-abh03a32:7_3": "anantaraṁ upapattiṁ upapajjitvāva na tato paraṁ, aparāpariyavedanīyānaṁ yadā vipākokāsaṁ",
  "atk-abh03a32:7_4": "labhanti, tathārūpe aparāpare vā pariyāye. Evaṁ sabbathāpi saṁsārapavatte sati laddhavipākavāre",
  "atk-abh03a32:7_5": "kamme na vijjateso jagatippadeso, yatthaṭṭhito mucceyya pāpakammāti. Evaṁ sante yadetaṁ",
  "atk-abh03a32:7_6": "‘‘aladdhavipākavārampi kammaṁ avassaṁ arahato paṭisaṁveditabba’’nti kappanāvasena",
  "atk-abh03a32:7_7": "‘‘natthi arahato akālamaccū’’ti laddhipatiṭṭhāpanaṁ kataṁ, taṁ dukkaṭamevāti.",
  "atk-abh03a32:8": "Natthi arahato akālamaccūtikathāvaṇṇanā.",
  "atk-abh03a32:9": "3. Sabbamidaṁ kammatotikathāvaṇṇanā",
  "atk-abh03a32:10_0": "783. Idāni sabbamidaṁ kammatotikathā nāma hoti. Tattha ‘‘kammunā vattati loko’’ti",
  "atk-abh03a32:10_1": "suttaṁ nissāya ‘‘sabbamidaṁ kammakilesavipākavaṭṭaṁ kammatova hotī’’ti yesaṁ laddhi",
  "atk-abh03a32:10_2": ", seyyathāpi rājagirikānañceva siddhatthikānañca; te sandhāya sabbamidanti pucchā",
  "atk-abh03a32:10_3": "sakavādissa, paṭiññā itarassa. Atha naṁ ‘‘evaṁ sante kammampi kammato āpajjatī’’ti",
  "atk-abh03a32:10_4": "codetuṁ kammampi kammatoti āha. Itaro yadi kammampi kammatova nāma taṁ kammaṁ vipākoyeva",
  "atk-abh03a32:10_5": "siyāti paṭikkhipati. Pubbekatahetūti ‘‘yadi sabbamidaṁ kammato, pubbekatahetunā tena",
  "atk-abh03a32:10_6": "bhavitabba’’nti codetuṁ pucchati, itaro pubbekatahetuvādabhayena paṭikkhipati.",
  "atk-abh03a32:11_0": "784.Kammavipākatoti ‘‘yadi sabbamidaṁ kammato, yaṁ atītabhave pavattassa hetubhūtaṁ",
  "atk-abh03a32:11_1": "kammaṁ, tampi purimatare bhave kammatoti kammavipāko sampajjati, tena te sabbamidaṁ",
  "atk-abh03a32:11_2": "kammavipākato āpajjatī’’ti codetuṁ pucchati. Itaro bījato aṁkurasseva paccuppannapavattassa",
  "atk-abh03a32:11_3": "kammato nibbattiṁ sandhāya paṭikkhipati. Dutiyaṁ puṭṭho tassāpi kammassa bījassa",
  "atk-abh03a32:11_4": "purimabījato viya purimakammato pavattattā paṭijānāti. Pāṇaṁ haneyyātiādi ‘‘yadi",
  "atk-abh03a32:11_5": "sabbaṁ kammavipākato, pāṇātipātādīni kammavipākeneva kareyyā’’ti codetuṁ vuttaṁ.",
  "atk-abh03a32:11_6": "Itaro dussīlyacetanāpi purimakammanibbattā ekena pariyāyena vipākoyevāti laddhiyā",
  "atk-abh03a32:11_7": "paṭijānāti. Atha naṁ ‘‘yadi te pāṇātipāto kammavipākato nibbattati, pāṇātipāto viya",
  "atk-abh03a32:11_8": "vipākopi saphalo āpajjatī’’ti codetuṁ saphaloti āha. Itaro pāṇātipātassa nirayasaṁvattanikādibhāvato",
  "atk-abh03a32:11_9": "saphalataṁ passanto paṭijānāti. Kammavipākassa pana idaṁ nāma phalanti vuttaṭṭhānaṁ",
  "atk-abh03a32:11_10": "apassanto paṭikkhipati. Adinnādānādīsupi eseva nayo. Gilānapaccayabhesajjaparikkhāro",
  "atk-abh03a32:11_11": "saphaloti deyyadhammavasena dānaphalaṁ pucchati. Kammunā vattatīti suttaṁ ‘‘natthi",
  "atk-abh03a32:11_12": "kamma’’nti akammavāditaṁ paṭikkhipitvā ‘‘atthi kamma’’nti kammavāditaṁ kammassakataṁ",
  "atk-abh03a32:11_13": "dīpeti. Na sabbasseva kammato nibbattiṁ, tasmā asādhakanti.",
  "atk-abh03a32:12": "Sabbamidaṁ kammatotikathāvaṇṇanā.",
  "atk-abh03a32:13": "4. Indriyabaddhakathāvaṇṇanā",
  "atk-abh03a32:14_0": "786-787. Idāni indriyabaddhakathā nāma hoti. Tattha duvidhaṁ dukkhaṁ – indriyabaddhaṁ,",
  "atk-abh03a32:14_1": "anindriyabaddhañca. Indriyabaddhaṁ dukkhavatthutāya dukkhaṁ, anindriyabaddhaṁ udayabbayapaṭipīḷanaṭṭhena",
  "atk-abh03a32:14_2": "‘‘yadaniccaṁ taṁ dukkha’’nti saṅgahitattā dukkhaṁ. Imaṁ vibhāgaṁ aggahetvā ‘‘yassa",
  "atk-abh03a32:14_3": "pariññāya bhagavati brahmacariyaṁ vussati, taṁ indriyabaddhameva dukkhaṁ, na itara’’nti",
  "atk-abh03a32:14_4": "yesaṁ laddhi, seyyathāpi hetuvādānaṁ, tesaṁ itarassāpi dukkhabhāvaṁ dassetuṁ indriyabaddhaññevāti",
  "atk-abh03a32:14_5": "pucchā sakavādissa, paṭiññā itarassa. Atha naṁ ‘‘yasmā bhagavatā ‘yadaniccaṁ taṁ",
  "atk-abh03a32:14_6": "dukkha’nti vuttaṁ, tasmā indriyabaddheneva tena aniccena bhavitabba’’nti codetuṁ",
  "atk-abh03a32:14_7": "indriyabaddhaññeva aniccantiādimāha. Nanuanindriyabaddhaṁ aniccanti nanu pathavīpabbatapāsāṇādi",
  "atk-abh03a32:14_8": "anindriyabaddhampi aniccanti attho.",
  "atk-abh03a32:15_0": "788.Na vattabbaṁ indriyabaddhaññeva dukkhanti pañhe āmantāti paṭiññā sakavādissa.",
  "atk-abh03a32:15_1": "Anindriyabaddhañhi dukkhadomanassānaṁ ārammaṇaṁ hoti. Uṇhakālasmiñhi aggi sītakāle",
  "atk-abh03a32:15_2": "ca vāto dukkhassa ārammaṇaṁ, niccampi bhogavināsādayo domanassassa. Tasmā vināpi",
  "atk-abh03a32:15_3": "aniccaṭṭhena anindriyabaddhaṁ dukkhanti vattabbaṁ. Kammakilesehi pana anibbattattā",
  "atk-abh03a32:15_4": "dukkhaṁ ariyasaccanti na vattabbaṁ, tathā maggena apariññeyyattā. Yasmā pana tiṇakaṭṭhādinirodho",
  "atk-abh03a32:15_5": "vā utubījādinirodho vā dukkhanirodhaṁ ariyasaccaṁ nāma na hoti, tasmā indriyabaddhaṁ",
  "atk-abh03a32:15_6": "dukkhañceva ariyasaccañca, itaraṁ pana dukkhamevāti idaṁ nānattaṁ dassetuṁ paṭijānāti.",
  "atk-abh03a32:15_7": "Yathā indriyabaddhassātiādivacanaṁ indriyabaddhassa pariññāya brahmacariyavāsaṁ pariññātassa",
  "atk-abh03a32:15_8": "puna anuppattiṁ dīpeti. Tenevettha sakavādinā paṭikkhepo kato. ‘‘Yadaniccaṁ taṁ dukkha’’nti",
  "atk-abh03a32:15_9": "vacanena pana saṅgahitassa anindriyabaddhassa dukkhabhāvaṁ paṭisedhetuṁ na sakkāti, tasmā asādhakanti.",
  "atk-abh03a32:16": "Indriyabaddhakathāvaṇṇanā.",
  "atk-abh03a32:17": "5. Ṭhapetvā ariyamaggantikathāvaṇṇanā",
  "atk-abh03a32:18_0": "789-790. Idāni ṭhapetvā ariyamaggantikathā nāma hoti. Tattha ‘‘yasmā ariyamaggo ‘dukkhanirodhagāminipaṭipadā’ti",
  "atk-abh03a32:18_1": "vutto, tasmā ṭhapetvā ariyamaggaṁ avasesā saṅkhārā dukkhā’’ti yesaṁ laddhi, seyyathāpi",
  "atk-abh03a32:18_2": "hetuvādānaṁ; te sandhāya pucchā sakavādissa, paṭiññā itarassa. Atha naṁ ‘‘yadi evaṁ",
  "atk-abh03a32:18_3": "samudayassāpi dukkhabhāvo āpajjatī’’ti codetuṁ dukkhasamudayopīti āha. Itaro hetulakkhaṇaṁ",
  "atk-abh03a32:18_4": "sandhāya paṭikkhipati. Puna puṭṭho pavattapariyāpannabhāvaṁ sandhāya paṭijānāti.",
  "atk-abh03a32:18_5": "Tīṇevāti pañhesu suttavirodhabhayena paṭikkhipati, laddhivasena paṭijānāti. Sesamettha uttānatthamevāti.",
  "atk-abh03a32:19": "Ṭhapetvā ariyamaggantikathāvaṇṇanā.",
  "atk-abh03a32:20": "6. Na vattabbaṁ saṅgho dakkhiṇaṁ paṭiggaṇhātītikathāvaṇṇanā",
  "atk-abh03a32:21_0": "791-792. Idāni na vattabbaṁ saṅgho dakkhiṇaṁ paṭiggaṇhātītikathā nāma hoti. Tattha",
  "atk-abh03a32:21_1": "‘‘paramatthato maggaphalāneva saṅgho, maggaphalehi añño saṅgho nāma natthi, maggaphalāni",
  "atk-abh03a32:21_2": "ca na kiñci paṭiggaṇhanti, tasmā na vattabbaṁ saṅgho dakkhiṇaṁ paṭiggaṇhātī’’ti yesaṁ",
  "atk-abh03a32:21_3": "laddhi, seyyathāpi etarahi mahāpuññavādīsaṅkhātānaṁ vetullakānaṁ; te sandhāya na",
  "atk-abh03a32:21_4": "vattabbanti pucchā sakavādissa, paṭiññā itarassa. Atha naṁ ‘‘yadi saṅgho na paṭiggaṇheyya,",
  "atk-abh03a32:21_5": "na naṁ satthā āhuneyyātiādīhi thomeyyā’’ti codetuṁ nanu saṅgho āhuneyyotiādimāha.",
  "atk-abh03a32:21_6": "Saṅghassa dānaṁ dentīti ‘‘ye te saṅghassa denti, te paṭiggāhakesu asati kassa dadeyyu’’nti",
  "atk-abh03a32:21_7": "codanatthaṁ vuttaṁ. Āhutiṁ jātavedo vāti suttaṁ parasamayato āgataṁ. Tattha mahāmeghanti",
  "atk-abh03a32:21_8": "meghavuṭṭhiṁ sandhāya vuttaṁ. Vuṭṭhiñhi medanī paṭiggaṇhāti, na meghameva. Maggo",
  "atk-abh03a32:21_9": "paṭiggaṇhātīti ‘‘maggaphalāni saṅgho’’ti laddhiyā vadati, na ca maggaphalāneva saṅgho.",
  "atk-abh03a32:21_10": "Maggaphalapātubhāvaparisuddhe pana khandhe upādāya paññattā aṭṭha puggalā saṅgho,",
  "atk-abh03a32:21_11": "tasmā asādhakametanti.",
  "atk-abh03a32:22": "Na vattabbaṁ saṅgho dakkhiṇaṁ paṭiggaṇhātītikathāvaṇṇanā.",
  "atk-abh03a32:23": "7. Na vattabbaṁ saṅgho dakkhiṇaṁ visodhetītikathāvaṇṇanā",
  "atk-abh03a32:24_0": "793-794. Idāni na vattabbaṁ saṅgho dakkhiṇaṁ visodhetītikathā nāma hoti. Tattha ‘‘maggaphalāneva",
  "atk-abh03a32:24_1": "saṅgho nāma, na ca tāni dakkhiṇaṁ visodhetuṁ sakkonti, tasmā na vattabbaṁ saṅgho",
  "atk-abh03a32:24_2": "dakkhiṇaṁ visodhetī’’ti yesaṁ laddhi, seyyathāpi tesaññeva; te sandhāya pucchā sakavādissa,",
  "atk-abh03a32:24_3": "paṭiññā itarassa. Āhuneyyotiādi ‘‘yadi saṅgho dakkhiṇaṁ visodhetuṁ na sakkuṇeyya,",
  "atk-abh03a32:24_4": "na naṁ satthā evaṁ thomeyyā’’ti dassanatthaṁ vuttaṁ. Visodhetīti mahapphalaṁ karoti.",
  "atk-abh03a32:24_5": "Saṅghasmiñhi appaṁ dinnaṁ bahu hoti, bahu dinnaṁ bahutaraṁ. Dakkhiṇeyyāti dakkhiṇārahā",
  "atk-abh03a32:24_6": "dakkhiṇāya anucchavikā, dakkhiṇaṁ visodhetuṁ samatthāti attho. Dakkhiṇaṁ ārādhentīti",
  "atk-abh03a32:24_7": "sampādenti, appamattikāyapi dakkhiṇāya mahantaṁ phalaṁ pāpuṇantīti attho. Sesaṁ heṭṭhā vuttanayamevāti.",
  "atk-abh03a32:25": "Na vattabbaṁ saṅgho dakkhiṇaṁ visodhetītikathāvaṇṇanā.",
  "atk-abh03a32:26": "8. Na vattabbaṁ saṅgho bhuñjatītikathāvaṇṇanā",
  "atk-abh03a32:27_0": "795-796. Idāni na vattabbaṁ saṅgho bhuñjatītikathā nāma hoti. Tatrāpi ‘‘maggaphalāneva",
  "atk-abh03a32:27_1": "saṅgho nāma, na ca tāni kiñci bhuñjanti, tasmā na vattabbaṁ saṅgho bhuñjati, pivati,",
  "atk-abh03a32:27_2": "khādati, sāyatī’’ti yesaṁ laddhi, seyyathāpi tesaṁyeva; te sandhāya pucchā sakavādissa,",
  "atk-abh03a32:27_3": "paṭiññā itarassa. Atha naṁ ‘‘yadi saṅgho na bhuñjeyya, saṅghabhattādikaraṇaṁ niratthakaṁ",
  "atk-abh03a32:27_4": "bhaveyyā’’ti codetuṁ nanu atthi keci saṅghabhattāni karontītiādimāha. Gaṇabhojanantiādi",
  "atk-abh03a32:27_5": "‘‘yadi saṅgho na bhuñjeyya, kassa gaṇabhojanādīni siyu’’nti codanatthaṁ vuttaṁ. Aṭṭha",
  "atk-abh03a32:27_6": "pānānīti idampi ‘‘yadi saṅgho na piveyya, kassetāni pānāni satthā anujāneyyā’’ti",
  "atk-abh03a32:27_7": "codanatthaṁ vuttaṁ. Sesamidhāpi heṭṭhā vuttanayeneva veditabbanti.",
  "atk-abh03a32:28": "Na vattabbaṁ saṅgho bhuñjatītikathāvaṇṇanā.",
  "atk-abh03a32:29": "9. Na vattabbaṁ saṅghassa dinnaṁ mahapphalantikathāvaṇṇanā",
  "atk-abh03a32:30_0": "797-798. Idāni na vattabbaṁ saṅghassa dinnaṁ mahapphalantikathā nāma hoti. Tatrāpi",
  "atk-abh03a32:30_1": "‘‘maggaphalāneva saṅgho nāma, na ca sakkā tesaṁ kiñci dātuṁ, na ca tehi paṭiggaṇhituṁ,",
  "atk-abh03a32:30_2": "nāpi tesaṁ dānena koci upakāro ijjhati, tasmā na vattabbaṁ saṅghassa dinnaṁ mahapphala’’nti",
  "atk-abh03a32:30_3": "yesaṁ laddhi, seyyathāpi tesaṁyeva; te sandhāya pucchā sakavādissa, paṭiññā itarassa.",
  "atk-abh03a32:30_4": "Āhuneyyotiādi ‘‘yadi saṅghassa dinnaṁ mahapphalaṁ na bhaveyya, na naṁ satthā evaṁ",
  "atk-abh03a32:30_5": "thomeyyā’’ti dassanatthaṁ vuttaṁ. Sesaṁ yathāpāḷimeva niyyātīti.",
  "atk-abh03a32:31": "Na vattabbaṁ saṅghassa dinnaṁ mahapphalantikathāvaṇṇanā.",
  "atk-abh03a32:32": "10. Na vattabbaṁ buddhassa dinnaṁ mahapphalantikathāvaṇṇanā",
  "atk-abh03a32:33_0": "799. Idāni na vattabbaṁ buddhassa dinnaṁ mahapphalantikathā nāma hoti. Tattha ‘‘buddho",
  "atk-abh03a32:33_1": "bhagavā na kiñci paribhuñjati, lokānuvattanatthaṁ pana paribhuñjamānaṁ viya attānaṁ",
  "atk-abh03a32:33_2": "dasseti, tasmā nirupakārattā na vattabbaṁ tasmiṁ dinnaṁ mahapphala’’nti yesaṁ laddhi,",
  "atk-abh03a32:33_3": "seyyathāpi tesaṁyeva; te sandhāya pucchā sakavādissa, paṭiññā itarassa. Dvipadānaṁ",
  "atk-abh03a32:33_4": "aggotiādi ‘‘manussadussīlepi dānaṁ sahassaguṇaṁ hoti, kimaṅgaṁ pana evarūpe aggapuggale’’ti",
  "atk-abh03a32:33_5": "dassanatthaṁ vuttaṁ. Sesamettha yathāpāḷimeva niyyātīti.",
  "atk-abh03a32:34": "Na vattabbaṁ buddhassa dinnaṁ mahapphalantikathāvaṇṇanā.",
  "atk-abh03a32:35": "11. Dakkhiṇāvisuddhikathāvaṇṇanā",
  "atk-abh03a32:36_0": "800-801. Idāni dakkhiṇāvisuddhikathā nāma hoti. Tattha ‘‘yadi paṭiggāhakato dakkhiṇā",
  "atk-abh03a32:36_1": "visujjheyya, mahapphalā bhaveyya. Dāyakena dānaṁ dinnaṁ, paṭiggāhakena vipāko nibbattitoti",
  "atk-abh03a32:36_2": "añño aññassa kārako bhaveyya, paraṁkataṁ sukhadukkhaṁ āpajjeyya, añño kareyya, añño",
  "atk-abh03a32:36_3": "paṭisaṁvedeyya. Tasmā dāyakatova dānaṁ visujjhati, no paṭiggāhakato, dāyakasseva",
  "atk-abh03a32:36_4": "cittavisuddhi vipākadāyikā hotī’’ti yesaṁ laddhi, seyyathāpi uttarāpathakānaṁ; te",
  "atk-abh03a32:36_5": "sandhāya pucchā sakavādissa, paṭiññā itarassa. Āhuneyyātiādi ‘‘yadi paṭiggāhakato",
  "atk-abh03a32:36_6": "dānaṁ na visujjheyya, kimassa āhuneyyādibhāvo kareyyā’’ti dassanatthaṁ vuttaṁ. Añño",
  "atk-abh03a32:36_7": "aññassa kārakoti yadi dāyakassa dānacetanā paṭiggāhakena katā bhaveyya, yuttarūpaṁ",
  "atk-abh03a32:36_8": "siyā. Tassa pana dānacetanā parisuddhā paṭiggāhakasaṅkhātaṁ vatthuṁ paṭicca mahāvipākaṭṭhena",
  "atk-abh03a32:36_9": "visujjhati, tasmā acodanā esā ‘‘paṭiggāhakato dānaṁ visujjhatī’’ti.",
  "atk-abh03a32:37": "Dakkhiṇāvisuddhikathāvaṇṇanā.",
  "atk-abh03a32:38": "Sattarasamo vaggo."
}