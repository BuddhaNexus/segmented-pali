{
  "tika-s0519t4:0": "4. Paṭiniddesavāravaṇṇanā",
  "tika-s0519t4:1": "1. Desanāhāravibhaṅgavaṇṇanā",
  "tika-s0519t4:2": "5.Anvatthasaññatanti atthānugatasaññabhāvaṁ, “desanāhāro”ti ayaṁ saññā anvatthā atthānugatāti attho.",
  "tika-s0519t4:3_0": "Avuttamevāti pubbe asaṁvaṇṇitapadameva. “Dhammaṁ vo”tiādi vacanassa sambandhaṁ dassetuṁ",
  "tika-s0519t4:3_1": "“kattha panā”tiādi vuttaṁ. Tepiṭakassa hi buddhavacanassa saṁvaṇṇanālakkhaṇaṁ nettippakaraṇaṁ,",
  "tika-s0519t4:3_2": "tañca pariyattidhammasaṅgāhake suttapade saṁvaṇṇetabbabhāvena gahite gahitameva hoti.",
  "tika-s0519t4:3_3": "Tenāha “desanāhārena…pe… dassetī”ti.",
  "tika-s0519t4:4_0": "Yesaṁ assādādīnaṁ vibhajanalakkhaṇo desanāhāro, te gāthāya, idhāpi ca āgate “assādaṁ",
  "tika-s0519t4:4_1": "ādīnava”ntiādinā udāharaṇavasena vibhajituṁ “tattha katamo assādo”tiādi āraddhaṁ.",
  "tika-s0519t4:4_2": "Tattha tatthāti tassaṁ “assādādīnavatā”ti gāthāyaṁ vutto katamo assādo. Atha vā “assādaṁ",
  "tika-s0519t4:4_3": "ādīnava”ntiādinā yo idha assādādīnaṁ uddeso, tattha katamo assādoti ceti attho. Esa",
  "tika-s0519t4:4_4": "nayo sesesupi. Kammakaraṇatthabhinnassa visayavisayitālakkhaṇassa assādadvayassa",
  "tika-s0519t4:4_5": "nidassanatthaṁ gāthādvayudāharaṇaṁ, tathā kāmavipariṇāmalakkhaṇassa, vaṭṭadukkhalakkhaṇassa",
  "tika-s0519t4:4_6": "cāti duvidhassāpi ādīnavassa nidassanatthaṁ “ariyamaggo nibbāna”nti duvidhassāpi",
  "tika-s0519t4:4_7": "nissaraṇassa nidassananidassanatthañca dve dve gāthā udāhaṭā.",
  "tika-s0519t4:5_0": "Dhammo have rakkhati dhammacārinti ettha dhammacārino maggaphalanibbānehi sātisayārakkhā",
  "tika-s0519t4:5_1": "sambhavati, sampattibhavassāpi vipariṇāmasaṅkhāradukkhatāhi duggatibhāvo icchitovāti",
  "tika-s0519t4:5_2": "adhippāyenāha “nissaraṇaṁ anāmasitvā”ti. Tathā hi vakkhati “nibbānaṁ vā upanidhāya",
  "tika-s0519t4:5_3": "sabbā upapattiyo duggatī”ti.",
  "tika-s0519t4:6_0": "Avekkhassūti vidhānaṁ. Tassā pana avekkhāya pavattiākāro, visayo, kattā ca “suññato,",
  "tika-s0519t4:6_1": "lokaṁ, mogharājā”ti padattayena vuttāti āha – “suññato…pe… āṇattī”ti. Tattha saṅkhārānaṁ",
  "tika-s0519t4:6_2": "suññatā anattasabhāvatāya, attasuññatāya ca siyā. Yato te na vasavattino, attasāravirahitā",
  "tika-s0519t4:6_3": "ca, yato te anattā, rittā, tucchā ca attanā, tadubhayaṁ dasseti “avasavattitā”tiādinā.",
  "tika-s0519t4:6_4": "Evaṁ maccutaro siyāti evaṁ paṭipattiyā maccutaro bhaveyyāti attho. Parikappetvā vidhiyamānassa",
  "tika-s0519t4:6_5": "maccutaraṇassa pubbabhāgapaṭipadā desanāya paccakkhato sijjhamānaṁ sātisayaṁ phalanti",
  "tika-s0519t4:6_6": "āha “tassa yaṁ…pe… phala”nti.",
  "tika-s0519t4:7": "6.Udāharaṇavasenāti nidassanavasena. Tattha “puggalavibhāgenā”ti iminā ugghaṭitaññuādipuggalapayojito assādādīsu bhagavato desanāvisesoti dasseti.",
  "tika-s0519t4:8_0": "Ghaṭitamattanti sotadvārānusārena manodvārikaviññāṇasantānena ālambitamattaṁ. Sassatādiākārassāti",
  "tika-s0519t4:8_1": "sassatucchedākārassa. Idañhi dvayaṁ dhammadesanāya cāletabbaṁ, na anulomikakhanti,",
  "tika-s0519t4:8_2": "yathābhūtañāṇaṁ vā. Etasmiñhi catukke āsayasāmaññatā. Vuttañhetaṁ –",
  "tika-s0519t4:9": "“Sassatucchedadiṭṭhī ca, khanti cevānulomikā;",
  "tika-s0519t4:10": "Yathābhūtañca yaṁ ñāṇaṁ, etaṁ āsayasaññita”nti. ;",
  "tika-s0519t4:11_0": "Calanāyāti vikkhambhanāya. Parānuvattiyāti samucchedanāya. Ugghaṭite jānātīti ugghaṭitaññūti",
  "tika-s0519t4:11_1": "mūlavibhujādipakkhepena saddasiddhi veditabbā. Vipañcitanti “visamaṁ candimasūriyā",
  "tika-s0519t4:11_2": "parivattantī”tiādīsu viya bhāvanapuṁsakaniddesoti āha “mandaṁ saṇika”nti. Nissaraṇaādīnavanissaraṇaassādādīnavanissaraṇānaṁ",
  "tika-s0519t4:11_3": "vibhāvanā veneyyattayavinayanasamatthā.",
  "tika-s0519t4:12_0": "Cattāroti assādo ca ādīnavo ca assādo ādīnavo ca assādo nissaraṇañcāti ete cattāro.",
  "tika-s0519t4:12_1": "Yadi nissaraṇavibhāvanā veneyyavinayanasamatthā, kasmā pañcamo na gahitoti āha “ādīnavāvacanato”ti.",
  "tika-s0519t4:12_2": "Yadi hi ugghaṭitaññuṁ sandhāya ayaṁ nayo vuccati, nissaraṇamattena siddhaṁ siyā.",
  "tika-s0519t4:12_3": "Atha vipañcitaññuṁ, neyyaṁ vā, ādīnavo ca nissaraṇañca assādo ca ādīnavo nissaraṇañca",
  "tika-s0519t4:12_4": "vattabbo siyā? Tathā appavattattā na gahito. Tenāha “ādīnavāvacanato”tiādi. Desananti",
  "tika-s0519t4:12_5": "sāmaññato gahitaṁ “suttekadesaṁ gāthaṁ vā”ti viseseti. Padaparamaaggahaṇañcettha",
  "tika-s0519t4:12_6": "saupāyassa nissaraṇassa anāmaṭṭhattā.",
  "tika-s0519t4:13_0": "“Kalyāṇa”nti iminā iṭṭhavipāko, “pāpaka”nti aniṭṭhavipāko adhippetoti āha “ayaṁ assādo,",
  "tika-s0519t4:13_1": "ayaṁ ādīnavo”ti. Lābhādīnaṁ puññaphalattā tadanurodhaṁ vā sandhāya “ayaṁ assādo”ti",
  "tika-s0519t4:13_2": "vuttaṁ. Tabbipariyāyena alābhādīnaṁ ādīnavatā veditabbā.",
  "tika-s0519t4:14_0": "Kāmāti kilesakāmasahitā vatthukāmā. Virūparūpenāti appatirūpākārena. Mathentīti maddanti.",
  "tika-s0519t4:14_1": "Pabbajitomhīti pabbajjaṁ upagato amhi. Apaṇṇakanti avirajjhanakaṁ. Sāmaññanti samaṇabhāvo.",
  "tika-s0519t4:14_2": "Samitapāpabhāvoyeva seyyo sundarataro.",
  "tika-s0519t4:15": "Tattha “kāmā hi citrā madhurā manoramā”ti ayaṁ assādo, “virūparūpena mathenti citta”nti ayaṁ ādīnavo, “apaṇṇakaṁ sāmañña”nti idaṁ nissaraṇanti āha “ayaṁ…pe… nissaraṇañcā”ti.",
  "tika-s0519t4:16": "Phalādīnaṁ ekakavasena ca tikavasena ca pāḷiyaṁ udāhaṭattā vuttaṁ “dukavasenapī”ti.",
  "tika-s0519t4:17_0": "Sukhā paṭipadā, dukkhā paṭipadāti yā dve paṭipadā, tāsu ekekā dandhakhippābhiññatāya",
  "tika-s0519t4:17_1": "dve dve hontīti āha “paṭipadābhiññākato vibhāgo paṭipadākato hotī”ti. Katapubbakiccassa",
  "tika-s0519t4:17_2": "pathavīkasiṇādīsu sabbapaṭhamaṁ “pathavī”tiādinā pavattamanasikāro paṭhamasamannāhāro.",
  "tika-s0519t4:17_3": "Upacāranti upacārajjhānaṁ. Paṭipajjitabbatāya jhānampi “paṭipadā”ti vuccati. Tadaññā",
  "tika-s0519t4:17_4": "heṭṭhimapaññato adhikā paññāti katvā “abhiññā”ti vuccati.",
  "tika-s0519t4:18": "Kileseti nīvaraṇappakāre, taṁsahagatakilese ca. Aṅgapātubhāvanti vitakkādijhānaṅgapaṭilābhaṁ.",
  "tika-s0519t4:19_0": "Abhinivisantoti paṭṭhapento. Rūpārūpaṁ pariggaṇhantoti rūpārūpadhamme lakkhaṇādīhi",
  "tika-s0519t4:19_1": "paricchinditvā gaṇhanto. Pariggahitarūpārūpassa maggapātubhāvadandhatā ca nāmarūpavavatthānādīnaṁ",
  "tika-s0519t4:19_2": "kicchasiddhiyā siyāti na rūpārūpapariggahakicchatāya eva dukkhāpaṭipadatā vattabbāti",
  "tika-s0519t4:19_3": "ce? Na, nāmarūpavavatthāpanādīnaṁ paccanīkakilesamandatāya sukhasiddhiyampi tathāsiddhavipassanāsahagatānaṁ",
  "tika-s0519t4:19_4": "indriyānaṁ mandatāya maggapātubhāvato. Rūpārūpaṁ pariggahetvāti akicchenapi pariggahetvā,",
  "tika-s0519t4:19_5": "kicchena pariggahite vattabbameva natthi. Evaṁ sesesupi. Nāmarūpaṁ vavatthāpentoti",
  "tika-s0519t4:19_6": "“nāmarūpamattametaṁ, na añño koci sattādiko”ti vavatthāpanaṁ karonto. Kataro panettha",
  "tika-s0519t4:19_7": "vāro yuttarūpoti? Yo koci sakiṁ, dvikkhattuṁ, anekasatakkhattunti evamādīsu hi vikkhambhanavāresu",
  "tika-s0519t4:19_8": "sakiṁ, dvikkhattuñca vikkhambhanavāro sukhā paṭipadā eva, na tato uddhaṁ sukhā paṭipadā",
  "tika-s0519t4:19_9": "hoti, tasmā tikkhattuṁ vikkhambhanavārato paṭṭhāya dukkhā paṭipadā veditabbā. Apica",
  "tika-s0519t4:19_10": "kalāpasammasanāvasāne udayabbayānupassanāya uppannassa vipassanupakkilesassa tikkhattuṁ",
  "tika-s0519t4:19_11": "vikkhambhanena kicchatāvāro dukkhā paṭipadā veditabbā. Ettha dandhattā paṭipadāya",
  "tika-s0519t4:19_12": "etassa akicchattepi purimānaṁ kicchatte dukkhāpaṭipadatā vuttanayāva. Yassa pana",
  "tika-s0519t4:19_13": "sabbattha akicchatā, tassa paramukkaṁsagatā sukhā paṭipadā veditabbā.",
  "tika-s0519t4:20_0": "Yathā nāmarūpapariggahakicchatāya maggapātubhāvadandhatāya dukkhā paṭipadā dandhābhiññā",
  "tika-s0519t4:20_1": "vuttā, tathā tabbipariyāyena catutthī, tadubhayavomissatāvasena dutiyā, tatiyā ca",
  "tika-s0519t4:20_2": "ñātabbāti dassento āha “iminā…pe… veditabbā”ti. Vaṭṭadukkhato niyyānassa adhippetattā",
  "tika-s0519t4:20_3": "“vipassanāpakkhikā evā”ti vuttaṁ.",
  "tika-s0519t4:21_0": "Hetupāyaphalehīti ettha taṇhācaritatā, mandapaññatā ca paṭhamāya paṭipadāya hetu,",
  "tika-s0519t4:21_1": "taṇhācaritatā, udatthapaññatā ca dutiyāya, diṭṭhicaritatā, mandapaññatā ca tatiyāya,",
  "tika-s0519t4:21_2": "diṭṭhicaritatā, udatthapaññatā ca catutthiyā. Upāyo pana yathākkamaṁ satisamādhivīriyapaññindriyāni,",
  "tika-s0519t4:21_3": "satipaṭṭhānajhānasammappadhānasaccāni ca upanissayabhūtāni. Phalaṁ vaṭṭadukkhato niyyānaṁ.",
  "tika-s0519t4:22_0": "Samādhimukhenāti samādhimukhena bhāvanānuyogena. Tenevāha “samathapubbaṅgamāya vipassanāyā”ti.",
  "tika-s0519t4:22_1": "Idhāti imasmiṁ nettippakaraṇe. Vakkhati “rāgavirāgā cetovimutti sekkhaphala”nti,",
  "tika-s0519t4:22_2": "“rāgavirāgā cetovimuttikāmadhātusamatikkama”nti ca. Soti anāgāmī.",
  "tika-s0519t4:23_0": "Tenāti paṭipakkhena. Tatoti paṭipakkhato. Samānādhikaraṇavasena ca cetovimuttisaddānaṁ",
  "tika-s0519t4:23_1": "samāsaṁ katvā bhinnādhikaraṇavasena vattuṁ “atha vā”tiādi vuttaṁ. Puna “cetaso vā”tiādinā",
  "tika-s0519t4:23_2": "aññapadatthavasena cetovimuttipadānaṁ samāsaṁ dasseti. Viññāṇapariyāyena ceto-saddena",
  "tika-s0519t4:23_3": "vuttayojanā na sambhavatīti āha “yathāsambhava”nti.",
  "tika-s0519t4:24": "Hā-saddo gatiattho, gati cettha ñāṇagati adhippetāti āha “hātabbāti gametabbā”ti. Netabbāti ñāpetabbā.",
  "tika-s0519t4:25_0": "7.Tanti puggalavibhāgaṁ. Ñāṇavibhāgenāti sutamayādiñāṇappabhedena. Nibbattananti",
  "tika-s0519t4:25_1": "uppādanaṁ. Tatthāti tasmiṁ ugghaṭitaññutātiādipuggalavibhāgabhūte desanābhājane.",
  "tika-s0519t4:25_2": "Desanāyanti sutte. Taṁ dassetunti taṁ puggalavibhāgaṁ dassetuṁ. “Svāyaṁ hāro kathaṁ",
  "tika-s0519t4:25_3": "sambhavatī”ti keci paṭhanti.",
  "tika-s0519t4:26_0": "Sāti vuttappakāradhammatthānaṁ vīmaṁsanapaññā. Adhikāratoti “satthā vā dhammaṁ desayatī”tiādiadhikārato.",
  "tika-s0519t4:26_1": "Sāmatthiyato ugghaṭitaññuādiveneyyavinayanasamatthabhāvato. Pariyattidhammassa upadhāraṇanti",
  "tika-s0519t4:26_2": "etthāpi “adhikārato sāmatthiyato vā”ti ānetvā yojetabbaṁ.",
  "tika-s0519t4:27_0": "“Vīmaṁsādipariyāyavatī paṭhamavikappavasena, vīmaṁsādivibhāgavatī dutiyavikappavasena,",
  "tika-s0519t4:27_1": "cintāya hetubhūtāya nibbattā cintāmayī”ti evamādivuttanayānusārena sakkā yojetunti",
  "tika-s0519t4:27_2": "āha “sesaṁ vuttanayamevā”ti.",
  "tika-s0519t4:28_0": "Sutacintāmayañāṇesūti sutamayañāṇe ca cintāmayañāṇe ca sutacintāmayañāṇesu ca sutacintāmayañāṇesūti",
  "tika-s0519t4:28_1": "ekadesasarūpekaseso veditabbo. Cintāmayañāṇeyeva hi patiṭṭhitā mahābodhisattā carimabhave",
  "tika-s0519t4:28_2": "vipassanaṁ ārabhanti, itare sutacintāmayañāṇesūti. Tehīti tathā paṭhantehi. Vuttanayenāti",
  "tika-s0519t4:28_3": "“upādārūpaṁ pariggaṇhāti, arūpaṁ pariggaṇhātī”tiādinā paṭipadākathāyaṁ vuttanayena.",
  "tika-s0519t4:29_0": "8. Parato ghoso paccayabhūto etissāti adhippāyo. “Paccattasamuṭṭhitena ca yonisomanasikārenā”ti",
  "tika-s0519t4:29_1": "idaṁ āvuttinayena dutiyaṁ āvaṭṭatīti veditabbaṁ. Tena sāvakānaṁ bhāvanāmayañāṇuppatti",
  "tika-s0519t4:29_2": "saṅgahitā hoti. Sāvakānameva vā ñāṇuppatti idhādhippetā ugghaṭitaññuādivibhāgakathanato.",
  "tika-s0519t4:29_3": "Etasmiṁ pakkhe pubbe vuttaekasesanayopi paṭikkhitto daṭṭhabbo. “Āsayapayogapabodhassa",
  "tika-s0519t4:29_4": "nipphāditattā”ti etena pacchimacakkadvayapariyāpannāni pubbahetusaṅgahāni sutacintāmayañāṇāni",
  "tika-s0519t4:29_5": "sandhāya “imā dve paññā atthī”ti vuttanti dasseti. Atthibhāvo cetāsaṁ paṭipakkhena",
  "tika-s0519t4:29_6": "anupaddutatā veditabbā. Aparikkhatattā anabhisaṅkhatattā. Sutamayañāṇassāpi purimasiddhassa.",
  "tika-s0519t4:30": "9.Desanāpaṭipadāñāṇavibhāgehīti nissaraṇadesanādidesanāvibhāgehi, dukkhāpaṭipadādipaṭipadāvibhāgehi, sutamayañāṇādiñāṇavibhāgehi.",
  "tika-s0519t4:31": "Avasiṭṭhapārisajjenāti khattiyagahapatiparisapariyāpannena. Aṭṭhannanti khattiyaparisā brāhmaṇagahapatisamaṇacātumahārājikatāvatiṁsamārabrahmaparisāti imāsaṁ aṭṭhannaṁ.",
  "tika-s0519t4:32": "Samatthetīti samatthaṁ sambandhatthaṁ karoti.",
  "tika-s0519t4:33_0": "Tameva dvādasapadabhāvaṁ dīpetvāti sambandho. Tadatthassāti chachakkapariyāyatthassa.",
  "tika-s0519t4:33_1": "Sabbapariyattidhammasaṅgāhakattā chachakkapariyāyassa, tadatthassa ca dhammacakkappavattena",
  "tika-s0519t4:33_2": "suttena saṅgahitattā vuttaṁ “sabbassāpi…pe… vibhāvento”ti. Visayibhāvena byañjanapadānaṁ,",
  "tika-s0519t4:33_3": "visayabhāvena atthapadānaṁ sambandhaṁ sandhāyāha “tesaṁ…pe… sambandhabhāva”nti.",
  "tika-s0519t4:34_0": "Padāvayavo akkharāni. Padatthoti padatthāvayavo. Padatthaggahaṇassāti padatthāvabodhassa.",
  "tika-s0519t4:34_1": "Visesādhānaṁ visesuppatti. Vākyabhedeti vākyavisese. Cittaparitosanaṁ cittārādhanaṁ.",
  "tika-s0519t4:34_2": "Buddhinisānaṁ paññāya tejanaṁ tikkhabhāvakaraṇaṁ. Nānāvākyavisayatāpi siddhā hoti",
  "tika-s0519t4:34_3": "padādīhipi saṅkāsanassa siddhattā. Ekavākyavisayatāya hi atthapadānaṁ saṅkāsanādayo",
  "tika-s0519t4:34_4": "yathākkamaṁ akkharādivisayā evāti niyamo siyā. Etenāti atthapadānaṁ nānāvākyavisayatthena.",
  "tika-s0519t4:35": "Ugghaṭanādiatthānīti ugghaṭanavipañcananayanappayojanāni.",
  "tika-s0519t4:36_0": "10. Upatiṭṭhati etthāti upaṭṭhitanti upaṭṭhitasaddassa adhikaraṇatthataṁ dassetuṁ",
  "tika-s0519t4:36_1": "“upatiṭṭhanaṭṭhāna”nti vuttaṁ yathā “padakkanta”nti. Tenāha “idaṁ nesa”ntiādi. Paṭipattidesanāgamanehīti",
  "tika-s0519t4:36_2": "paṭipattigamanadesanāgamanehi. “Kicchaṁ vatāyaṁ loko āpanno jāyati ca…pe… jarāmaraṇassā”tiādinā",
  "tika-s0519t4:36_3": "jarāmaraṇato paṭṭhāya paṭiccasamuppādamukhena vipassanaṁ abhinivisitvā mahāgahanaṁ",
  "tika-s0519t4:36_4": "chindituṁ nisānasilāyaṁ pharasuṁ nisento viya kilesagahanaṁ chindituṁ lokanātho ñāṇapharasuṁ",
  "tika-s0519t4:36_5": "tejento buddhabhāvāya hetusampattiyā paripākagatattā sabbaññutaññāṇādhigamāya vipassanāgabbhaṁ",
  "tika-s0519t4:36_6": "gaṇhāpento antarantarā nānāsamāpattiyo samāpajjitvā anupadadhammavipassanāvasena",
  "tika-s0519t4:36_7": "anekākāravokārasaṅkhāre sammasanto chattiṁsakoṭisatasahassamukhena yaṁ ñāṇaṁ pavattesi,",
  "tika-s0519t4:36_8": "taṁ “mahāvajirañāṇa”nti vadanti. Aṭṭhakathāyaṁ pana “catuvīsatikoṭisatasahassasamāpattisañcārimahāvajirañāṇa”nti",
  "tika-s0519t4:36_9": "āgataṁ, taṁ devasikaṁ vaḷañjanakasamāpattīnaṁ purecarānucarañāṇaṁ sandhāya vuttaṁ.",
  "tika-s0519t4:36_10": "Yaṁ pana vakkhati “ñāṇavajiramohajālapadālana”nti, taṁ saha vipassanāya maggañāṇaṁ",
  "tika-s0519t4:36_11": "veditabbaṁ. Etaṁ brahmacariyanti sāsanabrahmacariyaṁ adhippetanti taṁ dassento “brahmuno”tiādimāha.",
  "tika-s0519t4:37": "Desanāyāti karaṇatthe idaṁ karaṇavacanaṁ. Niyuttoti ettha hetuattho antonītoti dassento “niddhāretvā yojito”ti āha.",
  "tika-s0519t4:38": "Desanāhāravibhaṅgavaṇṇanā niṭṭhitā.",
  "tika-s0519t4:39": "2. Vicayahāravibhaṅgavaṇṇanā",
  "tika-s0519t4:40_0": "11. Jātiliṅgakālasādhanavibhattisaṅkhyāvisesādito saddato padavicayo kātabbo. Tattha",
  "tika-s0519t4:40_1": "kariyamāno ca yathāsabhāvaniruttiyā eva kato sukato hotīti dassento “idaṁ nāmapadaṁ…pe…",
  "tika-s0519t4:40_2": "ayaṁ saddato padavicayo”ti vatvā “so panāya”ntiādimāha. Vattabbaatthasaṁvaṇṇanāti",
  "tika-s0519t4:40_3": "taṁtaṁpadavacanīyassa atthassa bhedaṁ vatvā pariyāyehi vivaritvā kathanaṁ.",
  "tika-s0519t4:41_0": "Viciyamānassa suttapadassāti pucchāvasena pavattasuttapadassa. “Suttantarapadānipi",
  "tika-s0519t4:41_1": "pucchāvaseneva pavattānī”ti vadanti “na sabbampi suttapada”nti. Ekasseva padassa",
  "tika-s0519t4:41_2": "sambhavantānaṁ anekesaṁ atthānaṁ uddhāro atthuddhāro. Ekasseva pana atthassa sambhavantānaṁ",
  "tika-s0519t4:41_3": "anekesaṁ padānaṁ uddhāro paduddhāro. Sabbe hi saṁvaṇṇiyamāne sutte labbhamāne sabbe",
  "tika-s0519t4:41_4": "padatthe. Nava suttanteti suttageyyādivasena navappakāre suttasmiṁ ānetvā vicinatīti",
  "tika-s0519t4:41_5": "yojanā. Atha vā “sabbe nava suttante”ti iminā pavicayalakkhaṇena hārena suttageyyādīni",
  "tika-s0519t4:41_6": "sabbānipi navappakārāni suttāni vicinatīti attho. Tenāha “suttageyyādike”tiādi.",
  "tika-s0519t4:42_0": "“Kosalānaṁ purā rammā”tiādikā chapaññāsa gāthā vatthugāthā. “Pārāyanamanugāyissa”nti",
  "tika-s0519t4:42_1": "pana ādikā ekūnavīsati gāthā anugītigāthā. Idaṁ nāmaṁ katanti idaṁ “pārāyana”nti",
  "tika-s0519t4:42_2": "nāmaṁ kataṁ. Tenāha “pāraṁ gamanīyā ime dhammā, tasmā imassa dhammapariyāyassa ‘pārāyanantveva",
  "tika-s0519t4:42_3": "adhivacana”’nti. Buddhiyaṁ viparivattamānanti imassa vicayahāravibhaṅgassa desanākāle",
  "tika-s0519t4:42_4": "āyasmā mahākaccāno attano buddhiyaṁ vattamānaṁ katvā evamāhāti yojanā.",
  "tika-s0519t4:43_0": "Ekaṁsabyākaraṇassa ayanti ekaṁsabyākaraṇīyā, ekaṁsena vā byākātabbattā ekaṁsabyākaraṇīyā,",
  "tika-s0519t4:43_1": "ekaṁsabyākaraṇayoggāti attho. Sesapadadvayepi eseva nayo. Ṭhapanīyāti ṭhapetabbattā",
  "tika-s0519t4:43_2": "abyākaraṇīyāti attho. Samayantaraparicayena nivāraṇadhammaṁ pati saṁsayapakkhando",
  "tika-s0519t4:43_3": "pucchatīti adhippāyenāha “vimaticchedana”nti. Pakatiyā pana nivāraṇadhammaṁ ajānanto",
  "tika-s0519t4:43_4": "ñātukāmatāya pucchatīti adiṭṭhajotanāya pucchāpi siyā. Tathā hi vakkhati “lokassa",
  "tika-s0519t4:43_5": "nivāraṇādīni ajānantenā”ti.",
  "tika-s0519t4:44": "Ekavatthupariggahāti ekassa abhidheyyatthassa gahaṇato.",
  "tika-s0519t4:45": "Vimuttiparipācakaindriyāni vivaṭṭapakkhe ṭhitassa saddhādayo dhammā, kiṁ panettha ariyānampi indriyalokena saṅgaho hotīti āha “pariyāpannadhammavasenā”tiādi.",
  "tika-s0519t4:46_0": "Kāḷapakkhacātuddasīghanavanasaṇḍameghapaṭalacchādanaaḍḍharattīnaṁ vasena caturaṅgasamannāgatena.",
  "tika-s0519t4:46_1": "Vivicchāti vicikicchāya. Tenāha “vicikicchāhetū”ti. Dukkhamassa mahabbhayanti ettha",
  "tika-s0519t4:46_2": "vuttaṁ “assā”ti padaṁ “jappābhilepanaṁ assa brūmī”ti ānetvā sambandhitabbanti dassento",
  "tika-s0519t4:46_3": "“jappā taṇhā assa lokassā”ti āha. “Sabbasattāna”ntiādinā, “sabbasovā”tiādinā ca anvayato,",
  "tika-s0519t4:46_4": "byatirekato ca sātisayaṁ avijjāya nīvaraṇabhāvaṁ dasseti. “Dūre santo pakāsanti,",
  "tika-s0519t4:46_5": "ratto atthaṁ na jānātī”ti gāthādvayenāpi anugītivicayaṁ dassetīti yojetabbaṁ.",
  "tika-s0519t4:47_0": "Rūpāvacarāti rūpāvacarasattā. Vipariṇāmadukkhatāya muccanassa kāraṇavacananti sambandho.",
  "tika-s0519t4:47_1": "Yato vaṭṭadukkhato muccanaṁ. Taṁ vaṭṭadukkhaṁ anavasesapariyādānavasena saṅkhāradukkhatāgahaṇena.",
  "tika-s0519t4:48_0": "Ekādhāranti ekavatthu adhiṭṭhānaṁ. Nivāraṇaṁ vikkhambhanaṁ pidhānaṁ samucchedoti",
  "tika-s0519t4:48_1": "atthadvayassa pucchitattā “anekādhāraṁ dassetu”nti vuttaṁ. Tenāha “nivāraṇasaṅkhātaṁ",
  "tika-s0519t4:48_2": "saṁvaraṁ…pe… pidhiyyanti pacchijjantī”ti. Tassattho “nivāraṇasaṅkhātaṁ vikkhambhanaṁ,",
  "tika-s0519t4:48_3": "saṁvaraṁ, pidhānañca kathehī”ti.",
  "tika-s0519t4:49_0": "“Vodāna”nti iminā sotānaṁ vikkhambhanavisuddhi, “vuṭṭhāna”nti iminā samucchedavisuddhi",
  "tika-s0519t4:49_1": "adhippetāti āha “pucchāya duvidhatthavisayataṁ vivarituṁ ‘eva’ntiādi vutta”nti. Tathā",
  "tika-s0519t4:49_2": "cāha “vodāyati…pe… ariyamaggo”ti.",
  "tika-s0519t4:50_0": "Diṭṭhimānāvijjāsotāpi taṇhāsotānugāti āha “yebhuyyena anurodhavasenā”ti. Upacāravasenāti",
  "tika-s0519t4:50_1": "nissitupacāravasena. Sabbasmāti cakkhuto yāva manatoti sabbasmā dvārato. Sabbappakārenātti",
  "tika-s0519t4:50_2": "taṇhāyanamicchābhinivesanaunnamanādippakārena.",
  "tika-s0519t4:51_0": "Tameva satinti yāyaṁ sati pubbabhāge sotānaṁ vikkhambhanavasena vuttā, tameva satiṁ.",
  "tika-s0519t4:51_1": "Maggakkhaṇe sotānaṁ saṁvaraṁ pidhānaṁ brūmi. Yasmā pana pidhāyikāpi sati maggakkhaṇe",
  "tika-s0519t4:51_2": "paññānugā, paññākiccamevettha adhikaṁ, tasmā vuttaṁ “paññāyete pidhīyare”ti.",
  "tika-s0519t4:52": "Saṁvarapidhānānanti ettha saṁvarasaddena nivāraṇaṁ vuttaṁ.",
  "tika-s0519t4:53_0": "Yasmiṁ yasmiṁ ariyamagge anadhigate yaṁ yaṁ abhisaṅkhāraviññāṇaṁ uppajjanārahaṁ,",
  "tika-s0519t4:53_1": "tasmiṁ tasmiṁ adhigate taṁ taṁ viññāṇaṁ anuppādanirodhena nirujjhati saddhiṁ attanā",
  "tika-s0519t4:53_2": "sampayuttanāmarūpenāti āha “tassa tassa viññāṇassa nirodhena sahevā”ti. Anuppādanirodho",
  "tika-s0519t4:53_3": "hi ettha “nirodho”ti adhippeto anupādisesanibbānassa adhippetattāti. Anusandhīyati",
  "tika-s0519t4:53_4": "etenāti anusandhi, idha pucchiyamāno attho.",
  "tika-s0519t4:54_0": "Sahavisayena dassetunti ettha saccāni eva visayo. Pahātabbasabhāvaṁ samudayasaccaṁ,",
  "tika-s0519t4:54_1": "tassa visayo dukkhasaccaṁ. “Saṁyojaniyesu, bhikkhave, dhammesu assādānupassino viharato",
  "tika-s0519t4:54_2": "taṇhā pavaḍḍhatī”ti hi vuttaṁ. Pahāyakasabhāvaṁ maggasaccaṁ, tassa visayo nirodhasaccanti",
  "tika-s0519t4:54_3": "āha “saha visayena…pe… saccesū”ti. Kāmañcettha “samudayo dvīsu bhūmīsu pahīyatī”ti",
  "tika-s0519t4:54_4": "āraddhaṁ, “dassanena tīṇi saṁyojanāni pahīyanti, bhāvanāya satta saṁyojanāni pahīyantī”ti",
  "tika-s0519t4:54_5": "pana vibhāgavacanameva vattanti āha “pahāyakavibhāgamukhena pahātabbavibhāgaṁ dassetu”nti.",
  "tika-s0519t4:55_0": "Niravasesakāmarāgabyāpādā tatiyamaggena pahīyanti, itare catutthamaggenāti vuttaṁ",
  "tika-s0519t4:55_1": "“itarehi pana niravasesa”nti. Tatthāti kammavipākavaṭṭappabhedena tedhātuke bhavattaye.",
  "tika-s0519t4:55_2": "Saṁyojanavasenāti sabbadā yojanavasena bandhanavasena.",
  "tika-s0519t4:56": "12. Aggaphalañāṇatāya ekampi samānaṁ tannimittassa khayānuppādārammaṇassa paccavekkhaṇañāṇassa vasena phalavohārena dve nāmāni labhati.",
  "tika-s0519t4:57": "Somanassanāmalābho iminā ārammaṇasaṅketenāti tadatthaṁ vivaranto “khaye…pe… samaññāyā”ti āha.",
  "tika-s0519t4:58_0": "13.Taggahaṇenevāti phassapañcamakapañcarūpindriyaggahaṇeneva. Sahacaraṇādināti sahajātādianantarādipaccayabhāvena",
  "tika-s0519t4:58_1": "ceva nissayārammaṇādinā ca. “Sampayutta”nti iminā sahitatā avisiṭṭhatā idhādhippetāti",
  "tika-s0519t4:58_2": "āha “avibhāgena gahaṇīyabhāvaṁ sandhāyā”ti.",
  "tika-s0519t4:59": "Kathaṁ samādhindriyaṁ uppādetīti āha “satiggahaṇena cettha pariyuṭṭhānappahānaṁ idhādhippeta”nti. Na hi samādhinā pariyuṭṭhānappahānaṁ sambhavati.",
  "tika-s0519t4:60_0": "Padahati etenāti padhānaṁ, vīriyaṁ. Teti vīriyasaṅkhārā. Ekarasenāti yathā indriyāni",
  "tika-s0519t4:60_1": "ekarasāni honti, evaṁ ekarasabhāvena saraṇato pavattanato. Tathā pavattiyā eva suṭṭhu",
  "tika-s0519t4:60_2": "vata vīriyaṁ vāhesīti yoginā saṅkappetabbato tadupagavīriyavāhanaṭṭhena “sampahaṁsanā”ti",
  "tika-s0519t4:60_3": "vuttaṁ. Tenāha “evaṁ me…pe… hetubhāvato”ti.",
  "tika-s0519t4:61_0": "Iddhisaddassa paṭhamo kattuattho, dutiyo karaṇattho vutto, pādasaddassa eko karaṇattho",
  "tika-s0519t4:61_1": "eva. Pajjitabbā ca iddhī vuttā, na ca ijjhanti. Pajjitabbā ca iddhī pajjanakaraṇena",
  "tika-s0519t4:61_2": "pādena samānādhikaraṇā na hontīti “paṭhamena atthena iddhi eva pādo”ti kathaṁ sakkā",
  "tika-s0519t4:61_3": "vattuṁ, tathā iddhikiriyākaraṇena sādhetabbā buddhisaṅkhātā iddhi pajjanakiriyākaraṇena",
  "tika-s0519t4:61_4": "pajjitabbāti dvinnaṁ karaṇānaṁ na samānādhikaraṇatā sambhavatīti “dutiyena atthena",
  "tika-s0519t4:61_5": "iddhiyā pādo”ti kathaṁ sakkā vattunti ce? Sakkā, pādassa ijjhamānakoṭṭhāsa ijjhanakaraṇūpāyabhāvato.",
  "tika-s0519t4:61_6": "Atha vā “paṭhamena atthena iddhiyā pādo, dutiyena atthena iddhi eva pādo iddhipādo”ti",
  "tika-s0519t4:61_7": "evaṁ yojanato. Kathaṁ? Anantarattho paccāsattiñāyena idha paṭhamoti adhippeto, tato purimo dutiyoti.",
  "tika-s0519t4:62_0": "“Chandaṁ ce bhikkhu adhipatiṁ karitvā labhati samādhi”ntiādi vacanato chandasamādhippadhānasaṅkhārasamannāgataṁ",
  "tika-s0519t4:62_1": "iddhipādaṁ bhāvetīti etthāpi chandādhipati samādhi chandasamādhīti adhipatisaddalopaṁ",
  "tika-s0519t4:62_2": "katvā samāso vuttoti viññāyati. Adhipatisaddatthadassanavaseneva pana “chandahetuko,",
  "tika-s0519t4:62_3": "chandādhiko vā samādhī”ti sammohavinodaniyaṁ vuttaṁ, tasmā idhāpi chandādhipati samādhi",
  "tika-s0519t4:62_4": "chandasamādhīti veditabbo. Taṁ pana chandaṁ vuttanayena saddhāsīsena dassento “saddhādhipateyyā",
  "tika-s0519t4:62_5": "cittekaggatā”ti vuttaṁ. “Idaṁ padhāna”nti vā vīriyaṁ vuttaṁ. Vīriyasaddāpekkhāsahitaṁ",
  "tika-s0519t4:62_6": "ekavacanena vatvā catubbidhassapi vīriyassa adhippetattā nibbattetabbadhammavibhāgena",
  "tika-s0519t4:62_7": "ca “ime saṅkhārā”ti vuttaṁ. Tena padhānabhūtā saṅkhārāti evaṁ samāso veditabbo. Saṅkhatasaṅkhārādinivattanatthañcettha",
  "tika-s0519t4:62_8": "padhānaggahaṇaṁ. Atha vā taṁ taṁ visesaṁ saṅkharotīti saṅkhāro, sabbampi vīriyaṁ.",
  "tika-s0519t4:62_9": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho.",
  "tika-s0519t4:63_0": "Vīriyiddhipādaniddese “vīriyasamādhippadhānasaṅkhārasamannāgata”nti dvikkhattuṁ vīriyaṁ",
  "tika-s0519t4:63_1": "āgataṁ. Tattha purimaṁ samādhivisesanaṁ “vīriyādhipati samādhi vīriyasamādhī”ti,",
  "tika-s0519t4:63_2": "dutiyaṁ samannāgamaṅgadassanatthaṁ. Dve eva hi sabbattha samannāgamaṅgāni samādhi,",
  "tika-s0519t4:63_3": "padhānasaṅkhāro ca. Chandādayo samādhivisesanāni. Padhānasaṅkhāro pana padhānavacaneneva",
  "tika-s0519t4:63_4": "visesito, na chandādīhīti na idha vīriyādhipatitā padhānasaṅkhārassa vuttā hoti.",
  "tika-s0519t4:63_5": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena",
  "tika-s0519t4:63_6": "vuttanti nāpi dvīhi vīriyehi samannāgamo vutto hoti. Yasmā pana chandādīhi visiṭṭho",
  "tika-s0519t4:63_7": "samādhi tathā visiṭṭheneva tena sampayutto padhānasaṅkhāro, sesadhammā ca, tasmā",
  "tika-s0519t4:63_8": "samādhivisesanānaṁ vasena “cattāro iddhipādā”ti vuttā. Visesanabhāvo ca chandādīnaṁ",
  "tika-s0519t4:63_9": "taṁtaṁapassayanavasena hotīti chandasamādhi…pe… iddhipādanti ettha nissayatthepi",
  "tika-s0519t4:63_10": "pādasaddena upāyatthena chandādīnaṁ iddhipādatā vuttā hoti. Tathā hi abhidhamme uttaracūḷabhājanīye",
  "tika-s0519t4:63_11": "“cattāro iddhipādā chandiddhipādo”tiādinā chandādīnameva iddhipādatā vuttā. Pañhāpucchake",
  "tika-s0519t4:63_12": "ca “cattāro iddhipādā – idha bhikkhu chandasamādhī”ti ārabhitvāpi puna chandādīnaṁyeva",
  "tika-s0519t4:63_13": "kusalādibhāvo vibhatto. Upāyiddhipādadassanatthameva hi nissayiddhipādadassanaṁ kataṁ.",
  "tika-s0519t4:63_14": "Aññathā catubbidhatāva na hotīti. Ayamettha pāḷivasena atthavinicchayo veditabbo.",
  "tika-s0519t4:64_0": "Tadaṅgasamucchedanissaraṇavivekanissitattaṁ vatvā paṭippassaddhivivekanissitassa",
  "tika-s0519t4:64_1": "avacanaṁ “chandasamādhi…pe… iddhipādaṁ bhāvetī”ti bhāvetabbānaṁ iddhipādānaṁ vuttattā.",
  "tika-s0519t4:64_2": "Bhāvitiddhipādassa hi sacchikātabbā phalapariyāpannā iddhipādāti.",
  "tika-s0519t4:65_0": "Vossaggasaddo pariccāgattho, pakkhandanattho cāti vossaggassa duvidhatā vuttā. Yathāvuttena",
  "tika-s0519t4:65_1": "pakārenāti tadaṅgasamucchedappakārena, tanninnabhāvārammaṇappakārena ca. Pariṇamantaṁ vipassanakkhaṇe.",
  "tika-s0519t4:66_0": "14.Pubbabhāgapaññāyāti ekāvajjananānāvajjanavīthīsu pavattaupacārapaññāya. Adhigamapaññāyāti",
  "tika-s0519t4:66_1": "appanāpaññāya. Puna pubbabhāgapaññāyāti nānāvajjanupacārapaññāya, paṭisandhipaññāya",
  "tika-s0519t4:66_2": "vā. Upacārapaññāyāti ekāvajjane, sabbattha vā pavattaupacārapaññāya.",
  "tika-s0519t4:67": "Pucchāvissajjanavicayopīti yathāvuttāya pucchāya vissajjanavicayopi. Vuttanayānusārenāti adiṭṭhajotanā, vimaticchedanā cāti heṭṭhā vuttanayānugamanena.",
  "tika-s0519t4:68": "15.Sekheasekheti sekkhe ariyapuggale, asekkhe ariyapuggale. Vipassanāpubbaṅgamappahāneti vipassanaṁ purecārikaṁ katvā pavattakilesappahāne, pahānābhisamayeti attho.",
  "tika-s0519t4:69": "“Yaṁ aniccaṁ dukkhaṁ anattā”ti pāḷiṁ dassetvā puna “yaṁ anicce dukkhe anattanī”ti vacanaṁ evampettha paṭhantīti dassetuṁ.",
  "tika-s0519t4:70": "Sesasaṁkilesavodānadhammāti gedhato avasiṭṭhasaṁkilesadhammā ca sabbavodānadhammā ca. Abhāvenāti abhāvanena abhāvakaraṇena.",
  "tika-s0519t4:71_0": "Payogaparakkamanti bhusaṁ yogo payogo, payogova parakkamo payogaparakkamo, cittaṁ.",
  "tika-s0519t4:71_1": "Ukkhipatīti kosajjapakkhe patituṁ adento kusalapakkhe uddhaṁ khipento viya pavattati.",
  "tika-s0519t4:71_2": "Padhānavīriyanti akusalānaṁ anuppādanaṭṭhena uttamavīriyaṁ. Yojetabbānīti “āsevamāno",
  "tika-s0519t4:71_3": "vāyamatī”tiādinā yojetabbāni. Anuppannāti avattabbataṁ āpannānanti bhūmiladdhārammaṇādhiggahitāvikkhambhitāsamugghāṭituppannānaṁ.",
  "tika-s0519t4:72": "16. “Aṭṭhamakassa indriyānī”ti vuttattā “paṭhamamagge saddhādayo”tiādi vuttaṁ. Indriyaggahaṇañca pāḷiyaṁ nidassanamattaṁ daṭṭhabbaṁ.",
  "tika-s0519t4:73_0": "Asubhānupassanā kāyānupassanāsatipaṭṭhānanti āha “satipaṭṭhānabhāvanāya suniggahito",
  "tika-s0519t4:73_1": "kāmavitakko”ti. Samādhi uppajjamāno kāmavitakkampi niggahetvā eva uppajjatīti dassento",
  "tika-s0519t4:73_2": "“anavajjasukhapadaṭṭhānenā”tiādimāha. “Kusalesu dhammesu āraddhavīriyo”tiādinā dhammacchandato",
  "tika-s0519t4:73_3": "uppajjamāno vīriyacchando khantiṁ paribrūhetīti dasseti. Anavajjadhammānaṁ upakārakadhammāsevanaṁ",
  "tika-s0519t4:73_4": "viya anupakārakadhammaparivajjanampi paññānisevaneneva hotīti āha “samādhiādīna”ntiādi.",
  "tika-s0519t4:74_0": "17. Sabbadhammādhiṭṭhānaṁ desanaṁ puggalādhiṭṭhānena vibhajituṁ “loko nāmā”tiādi",
  "tika-s0519t4:74_1": "vuttanti dassento “sabbadhammānanti…pe… dassetu”nti āha. Mahaggatadhammesu ṭhānaṁ",
  "tika-s0519t4:74_2": "taṁsampādanāva. Tathā sesesu. Vaḍḍhiyamānesūti yathā vimuttiṁ paripācayanti, evaṁ brūhiyamānesu.",
  "tika-s0519t4:75_0": "Dassanapariññāti rūpārūpadhammānaṁ salakkhaṇato, paccayato ca parijānanā. Tenāha",
  "tika-s0519t4:75_1": "“ñātapariññā”ti. Paṭipakkhavidhamanena saddhiṁ lakkhaṇattayavibhāvanā idha “bhāvanāpariññā”ti",
  "tika-s0519t4:75_2": "adhippetāti āha “bhāvanā…pe… pariññā cā”ti. Dassanatthā pariññā dassanapariññā, bhāvanatthā",
  "tika-s0519t4:75_3": "pariññā bhāvanāpariññāti evaṁ vā ettha attho daṭṭhabbo.",
  "tika-s0519t4:76": "Kakkhaḷaphusanādīti kakkhaḷādiphusanādi. Abhijānitvāti abhiññāya paññāya jānitvā, ṭhitassa abhijānanahetu vāti attho. Atthoti phalaṁ. Nayoti vuttanayo.",
  "tika-s0519t4:77": "“Yaṁ asaṅkhata”ntipi paṭhanti. Catunayakovidoti ekattanānattādinayacatukke nipuṇo. Desanāyuttikusaloti dhammānaṁ desanāvidhimhi kusalo.",
  "tika-s0519t4:78_0": "Sadisī kātabbā saṁsandanavasenāti adhippāyo. Ānetabbā “ayaṁ desanā imāya desanāya",
  "tika-s0519t4:78_1": "evaṁ saṁsandatī”ti. Atthato apetanti ayuttatthaṁ. Asambandhatthanti aññamaññaṁ asambandhapadatthaṁ.",
  "tika-s0519t4:78_2": "Nanu paṭṭhānavicāro nayavicāro viya hārehi asammisso vicāraṇantaroti codanaṁ manasi",
  "tika-s0519t4:78_3": "katvā āha “yasmā panā”tiādi. Idha nikkhittoti idha suttavicaye suttatthavicārabhāvato",
  "tika-s0519t4:78_4": "nikkhitto, etena vā paṭṭhānassa hārantogadhabhāvadassaneneva mūlapadānaṁ viya paṭṭhānassa",
  "tika-s0519t4:78_5": "padatthantarābhāvo dassitoti veditabbaṁ.",
  "tika-s0519t4:79": "Imassa suttassāti saṁvaṇṇiyamānasuttaṁ sandhāyāha. Kasmiṁ vā padeti saṁvaṇṇiyamānaṁ gāthaṁ sandhāyāha. Tabbicayenāti pucchādivicayena, assādādivicayena ca.",
  "tika-s0519t4:80": "Vicayahāravibhaṅgavaṇṇanā niṭṭhitā.",
  "tika-s0519t4:81": "3. Yuttihāravibhaṅgavaṇṇanā",
  "tika-s0519t4:82_0": "18. Evametassa suttassa attho na gahetabbo, evaṁ pana gahetabboti aggahetabbagahetabbānaṁ",
  "tika-s0519t4:82_1": "atthānaṁ vijahanaggahaṇatthāya yuttāyuttivicāraṇāyaṁ vajjetabbesu tāva paṭhamaṁ paṭipattīti",
  "tika-s0519t4:82_2": "dassento āha “atathākārena gayhamānā suttatthā visayo”ti yathā “vāmaṁ muñca, dakkhiṇaṁ",
  "tika-s0519t4:82_3": "gaṇhā”ti. Vajjetabbabhāvato hi suttapadehi suttatthe vivecite gahetabbabhāvo ca avasiṭṭho",
  "tika-s0519t4:82_4": "hoti. Tathā hi vakkhati “mettāvihārassa sato byāpādo cittaṁ pariyādāya ṭhassatī’ti",
  "tika-s0519t4:82_5": "na yujjati desanā, ‘byāpādo pahānaṁ abbhatthaṁ gacchatī’ti yujjati desanā”ti.",
  "tika-s0519t4:83_0": "Yuttiniddhāraṇena ayathāsabhāvato vivecitvā yathāsabhāvato dhammassa gahaṇakāraṇāni",
  "tika-s0519t4:83_1": "kathento “mahantā apadisitabbā etesanti mahāpadesā”ti imamatthamāha “buddhādayo”tiādinā.",
  "tika-s0519t4:83_2": "Patiṭṭhānānīti patiṭṭhānasādhanāni. Sesesūti saṅghāpadesādīsu. Paṭhamattho eva hi",
  "tika-s0519t4:83_3": "idha pāḷi āgato, vinicchayane kāraṇaṁ mahāpadesoti adhippāyo. Suttotaraṇādīti ādisaddena",
  "tika-s0519t4:83_4": "suttānotaraṇādipi saṅgayhati. Suttotaraṇavinayasandassanāni hi kenaci yathābhatassa",
  "tika-s0519t4:83_5": "ganthassa “dhammo”ti vinicchayane kāraṇaṁ. Suttānotaraṇavinayāsandassanāni “adhammo”ti.",
  "tika-s0519t4:83_6": "Yadi evanti yadi yathābhatassa ganthassa suttavinayehi saṁsandanaṁ “dhammo”ti, asaṁsandanaṁ",
  "tika-s0519t4:83_7": "“adhammo”ti vinicchayakāraṇaṁ, evaṁ santeti attho. Sampadīyati ñāpīyati dhammo etehīti",
  "tika-s0519t4:83_8": "sampadāyā, akkhātāro.",
  "tika-s0519t4:84_0": "Vinīyanti rāgādayo etenāti vinayo, kāraṇaṁ. Tenāha “rāgādivūpasamanimitta”nti. Kiṁ",
  "tika-s0519t4:84_1": "pana taṁ? Sādhiṭṭhānasamathavipassanādidhammā. Ye parato “tecattālīsaṁ bodhaṅgamā dhammā”ti vakkhati.",
  "tika-s0519t4:85": "Vinayamahāpadesā kappiyānulomato anulomakappiyaṁ nāma, taṁsadisatāya suttantamahāpadesāpi anulomakappiyanti aṭṭhakathāvohāro. Tena vuttaṁ “yaṁ anulomakappiyanti vuccatī”ti.",
  "tika-s0519t4:86_0": "Yadipi tattha tattha pavattā bhagavato pakiṇṇakadesanā aṭṭhakathā, sā pana dhammasaṅgāhakehi",
  "tika-s0519t4:86_1": "tepiṭakaṁ buddhavacanaṁ saṅgāyitvā tassa atthasaṁvaṇṇanānurūpena vācanāmaggaṁ āropitattā",
  "tika-s0519t4:86_2": "ācariyavādo nāma. Tena vuttaṁ “ācariyavādo nāma aṭṭhakathā”ti. Tissopi saṅgītiyo",
  "tika-s0519t4:86_3": "āruḷho eva hi buddhavacanassa atthasaṁvaṇṇanābhūto kathāmaggo pacchā tambapaṇṇiyehi",
  "tika-s0519t4:86_4": "mahātherehi sīhaḷabhāsāya ṭhapito. Attanomati theravādo. Samentameva gahetabbanti",
  "tika-s0519t4:86_5": "yathā pāḷiyā saṁsandati, evaṁ mahāpadesato atthā uddharitabbāti dasseti. Pamādapāṭhavasena",
  "tika-s0519t4:86_6": "ācariyavādassa kadāci pāḷiyā asaṁsandanāpi siyā, so na gahetabboti dassento āha –",
  "tika-s0519t4:86_7": "“suttena samento eva gahetabbo”ti.",
  "tika-s0519t4:87_0": "Catūhi mahāpadesehi yujjatīti catūhi mahāpadesehi na virujjhati. Idāni taṁ avirujjhanākāraṁ",
  "tika-s0519t4:87_1": "dassento “yena yenā”tiādi vuttaṁ. Suttotaraṇādi eva hettha kāraṇaṁ. Tassa ca anekākāratāya",
  "tika-s0519t4:87_2": "“pakārenā”ti vutto. Saṁvaṇṇiyamāne sutte saṁvaṇṇanāvasena gahetabbanti sambandho.",
  "tika-s0519t4:87_3": "Ābhatenāti ānītena. Suttatoti suttantarato. Ayañhettha attho – kenaci pasaṅgena suttantarato",
  "tika-s0519t4:87_4": "uddharitvā ānītena suttapadena suttotaraṇādinā, kāraṇappakārena ca catumahāpadesāvirodhena",
  "tika-s0519t4:87_5": "saṁvaṇṇiyamāne sutte saṁvaṇṇanāvasena atthajātaṁ gahetabbanti. Tenāha “tena…pe… kātabbā”ti.",
  "tika-s0519t4:87_6": "Tattha yuttihārayojanā kātabbāti yuttiniddhāraṇavasena ayaṁ yuttihāro yojetabbo.",
  "tika-s0519t4:87_7": "Atha vā yuttihārayojanā kātabbāti iminā hārena vakkhamānanayena yuttigavesanaṁ katvā",
  "tika-s0519t4:87_8": "tāya yuttiyā sabbahārayojanā kātabbāti attho. Lakkhaṇañhetaṁ yuttigavesanāya, yadidaṁ",
  "tika-s0519t4:87_9": "yuttihāro. Tenāha “sabbesaṁ hārānaṁ, yā bhūmī, yo ca gocaro tesaṁ. “Yuttāyuttaparikkhā”ti,",
  "tika-s0519t4:87_10": "“imāya yuttiyā aññamaññehi kāraṇehi gavesitabba”nti ca.",
  "tika-s0519t4:88": "19. Yadi vā sabbāni padāni ekaṁ atthaṁ abhivadantīti yojanā.",
  "tika-s0519t4:89": "20.Jarāyaṁ ṭhitassa aññathattanti ṭhitassa yaṁ aññathattaṁ aññathābhāvo, ayaṁ jarā nāma. Khaṇikamaraṇaṁ khaṇikanirodho. Samucchedamaraṇaṁ khīṇāsavānaṁ khandhaparinibbānaṁ.",
  "tika-s0519t4:90_0": "Kevalassāti jarāya amissassa. Aññāva jarā, aññaṁ maraṇanti “paṭiññātassa kevalassa",
  "tika-s0519t4:90_1": "maraṇassa diṭṭhattā”ti hetu. Yathā taṁ devānanti sadisūdāharaṇaṁ, visadisūdāharaṇaṁ",
  "tika-s0519t4:90_2": "pana iddhipādādayo, anvayabyatirekā gahetvā yojetabbā.",
  "tika-s0519t4:91": "Tehīti jarāmaraṇehi.",
  "tika-s0519t4:92_0": "“Jīraṇabhijjanasabhāvā”ti iminā lesena taṇhājarāmaraṇānaṁ anaññattaṁ yojeti. Yadipi",
  "tika-s0519t4:92_1": "“aññā taṇhā, aññā jarā, aññaṁ maraṇa”nti siddhovāyamattho, yaṁ sandhāya vuttaṁ “na",
  "tika-s0519t4:92_2": "ida”ntiādi, tathāpi sakkuṇeyyaparihārāyaṁ codanāti ajjhāruḷhaṁ tattha dosaṁ dassetuṁ",
  "tika-s0519t4:92_3": "“yadi ca yathā jarāmaraṇa”nti pāḷipavattāni dassento “yadi…pe… dassetī”ti āha. Bhāvoti",
  "tika-s0519t4:92_4": "adhippāyo. Etesanti taṇhājarāmaraṇānaṁ.",
  "tika-s0519t4:93_0": "“Imāya yuttiyā aññamaññehi kāraṇehi gavesitabba”nti ca keci paṭhanti, byañjanatopi",
  "tika-s0519t4:93_1": "gavesitabbaṁ, aññattha atthato aññatthampīti adhippāyo. Tameva byañjanato aññatthaṁ",
  "tika-s0519t4:93_2": "dassetuṁ pāḷiyaṁ “salloti vā”tiādi vuttaṁ. Imesanti salladhūpāyanānaṁ. Icchāvipariyāyeti",
  "tika-s0519t4:93_3": "icchitālābhe, appaccayasamavāye vā. Idampi samatthanaṁ hoti yathādhippetassa aññatthassa",
  "tika-s0519t4:93_4": "byatirekadassanabhāvato. Jarāmaraṇavipariyāyeti jarāmaraṇe asati. Na hi yathādhippetajarāmaraṇābhāve taṇhā na hotīti.",
  "tika-s0519t4:94_0": "Dvidhā vuttāti dvippakārena vuttā, dvikkhattuṁ vā vuttā. Yaṁ idaṁ…pe… ārammaṇakaraṇavasena",
  "tika-s0519t4:94_1": "vā abhilapananti evaṁ kiriyāparāmasanaṁ yojetabbanti veditabbaṁ. Visesoti ayaṁ etāsaṁ",
  "tika-s0519t4:94_2": "icchātaṇhānaṁ pakatisaṅkhāto viseso. “Dvīhi nāmehī”tipi pāḷi. Yadipi evanti kāmaṁ",
  "tika-s0519t4:94_3": "visayavisesesu evaṁ yathāvuttaavatthāvisesena icchātaṇhānaṁ atthi kāci bhedamattāti",
  "tika-s0519t4:94_4": "attho. Sabhāvato pana bhedo natthīti dassento “tathāpī”ti āha.",
  "tika-s0519t4:95_0": "Icchantīti kāmenti. Taṇhāyanā pātukāmatā. Santāpanaṭṭhenāti paridahanabhāvena. Ākaḍḍhanaṭṭhenāti",
  "tika-s0519t4:95_1": "avaharaṇaṭṭhena. Saritānīti rāgavasena allāni. Taṁsampayuttapītivasena siniddhāni",
  "tika-s0519t4:95_2": "sinehitāni. Visattikāti vitthatā rūpādīsu tebhūmakadhammesu byāpanavasena. Visaṭāti",
  "tika-s0519t4:95_3": "purimavevacanameva ta-kārassa ṭa-kāraṁ katvā vuttaṁ. Visālāti vipulā. Visakkatīti",
  "tika-s0519t4:95_4": "parisakkati sahati. Ratto hi rāgavatthunā pādena tāḷiyamānopi sahati. “Osakkanaṁ,",
  "tika-s0519t4:95_5": "vipphandanaṁ vā visakkana”nti vadanti. Aniccādikaṁ niccādito gaṇhantī visaṁvādikā",
  "tika-s0519t4:95_6": "hoti. Visaṁharatīti tathā tathā kāmesu ānisaṁsaṁ dassentī vividhehi ākārehi nekkhammābhimukhappavattito",
  "tika-s0519t4:95_7": "cittaṁ saṁharati saṁkhipati. Visaṁ vā dukkhaṁ, taṁ harati, vahatīti attho. Dukkhanibbattakassa",
  "tika-s0519t4:95_8": "kammassa hetubhāvato visamūlā, visaṁ vā dukkhādibhedā vedanā mūlaṁ etāyāti visamūlā,",
  "tika-s0519t4:95_9": "dukkhasamudayattā visaṁ phalaṁ etissāti visaphalā. Rūpādidukkhasseva paribhogo etāya,",
  "tika-s0519t4:95_10": "na amatassāti visaparibhogā. Sabbattha niruttivasena padasiddhi veditabbā. Yo panettha",
  "tika-s0519t4:95_11": "padhāno attho, taṁ dassetuṁ puna “visatā vā panā”tiādi vuttaṁ.",
  "tika-s0519t4:96": "Sinehanaṁ pemakaraṇaṁ. Bandhanaṭṭhenāti saṁyojanaṭṭhena. Āsīsanaṭṭhenāti icchanaṭṭhena. Abhinandanaṭṭhenāti assādanaṭṭhena, sampaṭicchanaṭṭhena vā.",
  "tika-s0519t4:97": "21.Anabhiratīti ukkaṇṭhā. Ñāṇanibbidāti nibbidānupassanā. Yathā ca dukkhū…pe… cāresu yutti vuttāti yojanā.",
  "tika-s0519t4:98_0": "Sukhāpaṭipadādandhābhiññā sukhāpaṭipadākhippābhiññā sukhāpaṭipadādayo. Yo dukkhāya",
  "tika-s0519t4:98_1": "paṭipadāya visesaṁ adhigantuṁ bhabbo, tassa sukhāpaṭipadāyogyassa viya kariyamānā",
  "tika-s0519t4:98_2": "dhammadesanā visesāvahā na hoti, tasmā sā na yuttāti imamatthaṁ dasseti “rāgacarito”tiādinā.",
  "tika-s0519t4:98_3": "Rāgacaritassa tathā tathā kāmānaṁ ādīnavaṁ, okāraṁ, saṁkilesaṁ, nekkhamme ānisaṁsañca",
  "tika-s0519t4:98_4": "avibhāvetvā ādito vipassanākathāva kariyamānā na visesāvahā hoti āsayassa asodhitattāti",
  "tika-s0519t4:98_5": "etamatthaṁ dassento pāḷiyaṁ “vipassanā…pe… desanā”ti āhāti veditabbaṁ. Sesapadesupīti",
  "tika-s0519t4:98_6": "yathā “rāgacaritassā”tiādinā rāgacaritakoṭṭhāsavasena pāḷiyaṁ desanāya ayutti vuttā,",
  "tika-s0519t4:98_7": "iminā nayena sesapadesupi dosacaritakoṭṭhāsādīsupi “dosacaritassa puggalassa asubhaṁ",
  "tika-s0519t4:98_8": "deseyyā”tiādinā pāḷiyaṁ avuttopi yathāsambhavamattho niddhāretvā vattabbo. Kasmā",
  "tika-s0519t4:98_9": "pana yuttihāre ayuttiniddhāraṇā katāti codanaṁ manasi katvā āha “ettha cā”tiādi.",
  "tika-s0519t4:98_10": "Sesesupi eseva nayoti sesesupi dosacaritādivasena niddhāritesu ayuttigavesanesu ayameva",
  "tika-s0519t4:98_11": "upāyo. Anulomappahāna”ntipi pāḷi, so evattho.",
  "tika-s0519t4:99_0": "“Yāvatikāñāṇassa bhūmī”ti etena yuttihārassa mahāvisayataṁ dasseti. Kasmā panāyaṁ",
  "tika-s0519t4:99_1": "mahāvisayoti? Yuttivicārabhāvato, saṁvaṇṇetabbassa ca dhammassa nānānayanipuṇādiguṇavisesayogatoti",
  "tika-s0519t4:99_2": "dassento “taṁ kissa hetū”ti āha.",
  "tika-s0519t4:100": "Aparabhāgeti pacchābhāge. Mettāvihāribhāgassa aparihīnatāvacanato ayogo vutto. Tenāha “sato”ti. Yathāvuttakāraṇato evāti paṭipakkhattā eva.",
  "tika-s0519t4:101_0": "Pahānekaṭṭhabhāvato diṭṭhimaññitassa. Ādīnavadassanena vitakkaṁ jigucchantā dutiyajjhānassa",
  "tika-s0519t4:101_1": "āsannaupacārajjhānadhammāpi vitakkārammaṇā na honti, pageva dutiyajjhānadhammāti",
  "tika-s0519t4:101_2": "adhippāyenāha “ārammaṇakaraṇattho hettha sahagatasaddo”ti.",
  "tika-s0519t4:102_0": "Evaṁ yuttihāralakkhaṇaṁ āgamato yuttāyuttavicāraṁ dassetvā idāni āgamānugatāya yuttiyāpi",
  "tika-s0519t4:102_1": "taṁ dassetuṁ guṇamukhena dosavibhajanaṁ vibhajanto “apicetthā”tiādimāha. Taṁ uttānatthameva.",
  "tika-s0519t4:103": "Yuttihāravibhaṅgavaṇṇanā niṭṭhitā.",
  "tika-s0519t4:104": "4. Padaṭṭhānahāravibhaṅgavaṇṇanā",
  "tika-s0519t4:105_0": "22.Tesaṁtesanti anavasesapariyādānaṁ, tena ye sutte vuttā ca dhammā, ye ca tesaṁ",
  "tika-s0519t4:105_1": "kāraṇabhūtaṁ, tesaṁ sabbesampīti vuttaṁ hoti. Sabbadhammayāthāvaasampaṭivedhoti imamatthaṁ",
  "tika-s0519t4:105_2": "dassetuṁ “kattha pana so”tiādi vuttaṁ.",
  "tika-s0519t4:106_0": "Piyāyitabbajātiyanti pemanīyasabhāvaṁ. Micchāpaṭipadāti pamādāpatti, micchābhiniveso",
  "tika-s0519t4:106_1": "vā. Ekavāraṁ uppannāpi pāṇātipātacetanā verappasavanato dosassa, ekavāraṁ uppannāpi",
  "tika-s0519t4:106_2": "pamādāpatti, micchābhiniveso vā mohassa uppattikāraṇanti pāḷiyaṁ avuttampi nayato",
  "tika-s0519t4:106_3": "niddhāretabbanti dassento “dosassa…pe… imināva nayena attho veditabbo”ti āha. Nimittatthaggahaṇalakkhaṇaṁ",
  "tika-s0519t4:106_4": "vaṇṇasaṇṭhānaṁ, anubyañjanatthaggahaṇalakkhaṇaṁ anubyañjananti “nimittānubyañjanaggahaṇalakkhaṇā”ti",
  "tika-s0519t4:106_5": "vuttaṁ. Tattha tattha nimittaṁ itthipurisanimittaṁ. Anubyañjanaṁ hatthapādahasitakathitādi.",
  "tika-s0519t4:106_6": "Phasso paccayo etissāti phassapaccayā, taṁbhāvo phassapaccayatā. Assādeti etāyāti assādo, taṇhā.",
  "tika-s0519t4:107_0": "Vatthūni ñeyyadhammoti āha “vatthuavippaṭipatti visayasabhāvapaṭivedho”ti. Idhādhippetaṁ",
  "tika-s0519t4:107_1": "sammāpaṭipattiṁ dassetuṁ “sīlasamādhisampadāna”nti vuttaṁ. Ekadesupalakkhaṇavasena,",
  "tika-s0519t4:107_2": "vaṇṇagandharāgisappāyavasena vā pāḷiyaṁ “vinīlakavipubbakaggahaṇalakkhaṇā asubhasaññā”ti",
  "tika-s0519t4:107_3": "vatvā “tassā nibbidāpadaṭṭhāna”nti vuttaṁ nibbidaṁ dassento “nibbidā”tiādi vuttaṁ.",
  "tika-s0519t4:107_4": "Tattha paritassanato visesetuṁ “ñāṇenā”ti visesitaṁ. Tathā pavattanti nibbidanākārena pavattanaṁ.",
  "tika-s0519t4:108_0": "Yoniso ummujjantiyā videharañño dhītāya rucāya jātissarañāṇaṁ kammassakataññāṇassa",
  "tika-s0519t4:108_1": "kāraṇaṁ ahosi, na pana asappurisūpanissayato, ayoniso ummujjantassa tasseva rañño",
  "tika-s0519t4:108_2": "senāpatino alātassa bījakassa dāsassāti imamatthaṁ dassento “imassa ca…pe… udāharitabbo”ti",
  "tika-s0519t4:108_3": "āha. Soti pasādo. Avatthāvisesoti sampayuttadhammānaṁ anāvilabhāvalakkhito avatthābhedo.",
  "tika-s0519t4:108_4": "Āyatanagatoti ṭhānagato, ratanattayavisayoti attho. “Kāyo”tiādinā avatthāvisesena",
  "tika-s0519t4:108_5": "vinā sabhāvasiddhameva padaṭṭhānaṁ dasseti.",
  "tika-s0519t4:109_0": "Imasmiṁ ca ṭhāne pāḷiyaṁ pubbe yesaṁ dhammānaṁ padaṭṭhānaṁ niddhāritaṁ, te dhammā",
  "tika-s0519t4:109_1": "yesaṁ dhammānaṁ padaṭṭhānāni honti, te dassetuṁ “aparo nayo”tiādi āraddhanti veditabbaṁ.",
  "tika-s0519t4:109_2": "Assādamanasikāro ayonisomanasikāralakkhaṇo vutto nidassanamattaatthoti veditabbo,",
  "tika-s0519t4:109_3": "yebhuyyena sattānaṁ lobhavasena ayonisomanasikārā saṁvattantītti dassanatthaṁ vā",
  "tika-s0519t4:109_4": "evaṁ vuttaṁ. Upapatti eva opapaccayaṁ, tassa bhāvo opapaccayikanti āha “upapattibhavabhāvenā”ti.",
  "tika-s0519t4:109_5": "Vavatthitabhāvoti vavatthitabhāvo rūpassa dassanādipaṭiniyatārammaṇakiccatā. Bhavassa",
  "tika-s0519t4:109_6": "aṅgānīti bhavassa kāraṇāni. Dutiye aṅgānīti avayavā, kammavaṭṭampi vā kāraṇaṅgabhāvena yojetabbaṁ.",
  "tika-s0519t4:110_0": "Kammaṭṭhānassāti bhāvanāya brūhanā vaḍḍhanā. Tesūti titthaññutādīsu. Kalyāṇamittassa",
  "tika-s0519t4:110_1": "sammadeva payirupāsanāyapīti taṁ nissāya laddhena sabbāya dhammassavanena dhammupasaṁhitaṁ",
  "tika-s0519t4:110_2": "pāmojjaṁ hotīti titthaññutā pītaññutāya padaṭṭhānaṁ. Evaṁ yāya vimuttiyā sati vimuttiñāṇadassanaṁ",
  "tika-s0519t4:110_3": "hotīti sā tassa padaṭṭhānanti ayamattho pākaṭoti āha “purimānaṁ…pe… suviññeyyo evā”ti.",
  "tika-s0519t4:110_4": "Saha adhiṭṭhānenāti ñātapariññāya saddhiṁ. Ñātapariññā hi tīraṇapariññāya adhiṭṭhānaṁ.",
  "tika-s0519t4:110_5": "Sesaṁ suviññeyyameva.",
  "tika-s0519t4:111": "Padaṭṭhānahāravibhaṅgavaṇṇanā niṭṭhitā.",
  "tika-s0519t4:112": "5. Lakkhaṇahāravibhaṅgavaṇṇanā",
  "tika-s0519t4:113_0": "23.“Lakkhaṇahārassa visayaṁ pucchatī”ti vuttaṁ, “ko pana tassa visayo”ti vutte samānalakkhaṇā",
  "tika-s0519t4:113_1": "avuttadhammā. Kāyānupassanāya samāraddhāya vedanānupassanādayo sukheneva sijjhantīti",
  "tika-s0519t4:113_2": "tabbacanena vedanāgatāsatiādīnaṁ vuttabhāvo dassito satipaṭṭhānabhāvena ekalakkhaṇattāti",
  "tika-s0519t4:113_3": "kāyānupassanāsatipaṭṭhānassa saddhānuggahitāni vīriyasatisamādhipaññindriyāni sādhanaṁ,",
  "tika-s0519t4:113_4": "evaṁ itaresampīti katvā vuttaṁ. Ayaṁ attho aṭṭhakathāyameva parato āgamissati. Iminā",
  "tika-s0519t4:113_5": "nayena sesesupi ekalakkhaṇatāniddesesu attho veditabbo. Paratoti catubyūhahāravaṇṇanāyaṁ.",
  "tika-s0519t4:114": "Asammissatoti vedanādayopi ettha sitā ettha paṭisandhāti kāye vedanādianupassanāpasaṅgepi āpanne tadasammissatoti attho.",
  "tika-s0519t4:115_0": "Avayavigāhasamaññātidhāvanasārādānābhinivesanisedhanatthaṁ kāyaṁ aṅgapaccaṅgehi,",
  "tika-s0519t4:115_1": "tāni ca kesādīhi, kesādike ca bhūtupādāyarūpehi vinibbhujituṁ “tathā na kāye”tiādimāha.",
  "tika-s0519t4:115_2": "Pāsādādinagarāvayavasamūhe avayavivādinopi avayavigāhaṇaṁ karonti. Nagaraṁ nāma koci",
  "tika-s0519t4:115_3": "attho atthīti pana kesañci samaññātidhāvanaṁ siyāti itthipurisādisamaññātidhāvane",
  "tika-s0519t4:115_4": "nagaranidassanaṁ vuttaṁ. Añño koci sattādiko. Yaṁ passati itthiṁ, purisaṁ vā. Nanu",
  "tika-s0519t4:115_5": "cakkhunā itthipurisadassanaṁ natthīti? Saccaṁ natthi, “itthiṁ passāmi, purisaṁ passāmī”ti",
  "tika-s0519t4:115_6": "pana pavattasamaññāvasena “yaṁ passatī”ti vuttaṁ. Micchādassanena vā diṭṭhiyā yaṁ",
  "tika-s0519t4:115_7": "passati, na taṁ diṭṭhaṁ rūpāyatanaṁ hoti, rūpāyatanaṁ vā taṁ na hotīti attho. Atha",
  "tika-s0519t4:115_8": "vā taṁ kosādibhūtupādāyasamūhasaṅkhātaṁ diṭṭhaṁ na hoti, diṭṭhaṁ vā yathāvuttaṁ na",
  "tika-s0519t4:115_9": "hotīti attho. Yaṁ diṭṭhaṁ taṁ na passatīti yaṁ rūpāyatanaṁ, kesādibhūtupādāyasamūhasaṅkhātaṁ",
  "tika-s0519t4:115_10": "vā diṭṭhaṁ, taṁ paññācakkhunā bhūtato na passatīti attho.",
  "tika-s0519t4:116": "Na aññadhammānupassīti na aññasabhāvānupassī, asubhādito aññākārānupassī na hotīti vuttaṁ hoti.",
  "tika-s0519t4:117_0": "Pathavīkāyanti kesādiṁ pathavīdhammasamūhattā “kāyo”ti vadati, lakkhaṇapathavimeva",
  "tika-s0519t4:117_1": "vā anekabhedabhinnaṁ sakalasarīragataṁ pubbāpariyabhāvena pavattamānaṁ samūhavasena",
  "tika-s0519t4:117_2": "gahetvā “kāyo”ti vadati. Evaṁ aññatthāpi.",
  "tika-s0519t4:118": "Ākārasamūhasaṅkhātassāti aniccatādiākārasamudāyapariyāyassa.",
  "tika-s0519t4:119_0": "Tīsu bhavesu kileseti bhavattayavisayakilese. Sabbatthikanti sabbattha līne, uddhate",
  "tika-s0519t4:119_1": "ca citte icchitabbatthā, sabbe vā līne, uddhate ca bhāvetabbā bojjhaṅgā atthikā etāyāti",
  "tika-s0519t4:119_2": "sabbatthikā. Anto saṅkocoti anto olīyanā, kosajjanti attho.",
  "tika-s0519t4:120_0": "24.Gahitesūti bhāvanāggahaṇena gahitesu, bhāvitesūti attho, vacanena vā gahitesu.",
  "tika-s0519t4:120_1": "Bhāvanāggahaṇadīpanatthattā pana vacanena gahaṇassa bhāvanāggahaṇamettha padhānaṁ.",
  "tika-s0519t4:120_2": "Yassa satipaṭṭhānā bhāvitā, tassa sammappadhānādayo bodhipakkhiyadhammā na bhāvitāti",
  "tika-s0519t4:120_3": "netaṁ ṭhānaṁ vijjatīti ca samānalakkhaṇatāpadesena imamatthaṁ dassetuṁ pāḷiyaṁ “catūsu",
  "tika-s0519t4:120_4": "satipaṭṭhānesu bhāviyamānesu cattāro sammappadhānā bhāvanāpāripūriṁ gacchantī”tiādi vuttaṁ.",
  "tika-s0519t4:121_0": "Vipallāsāpahīyanti ujuvipaccanīkabhāvato. “Āhārasamudayā kāyassa samudayo, phassasamudayā",
  "tika-s0519t4:121_1": "vedanānaṁ samudayo, saṅkhārapaccayā viññāṇaṁ, viññāṇapaccayā nāmarūpa”nti vacanato",
  "tika-s0519t4:121_2": "kāyādīnaṁ samudayabhūtā kabaḷīkārāhāraphassamanosañcetanāviññāṇāhārākāyādīnaṁ parijānanena",
  "tika-s0519t4:121_3": "pariññātā honti tappaṭipakkhappahānatoti dassento “cattāroāhārā”tiādimāha. Sabbatthāti",
  "tika-s0519t4:121_4": "“upādānehi anupādāno bhavatī”ti evamādīsu.",
  "tika-s0519t4:122_0": "Tattha yasmā pañca kāmaguṇā savisesā kāye labbhantīti visesena kāyo kāmupādānassa",
  "tika-s0519t4:122_1": "vatthu, sukhavedanassādavasena paralokanirapekkho “natthi dinna”ntiādi parāmāsaṁ",
  "tika-s0519t4:122_2": "uppādetīti diṭṭhupādānassa vedanā, citte niccaggahaṇavasena sassatassa “attano sīlādivasena",
  "tika-s0519t4:122_3": "parisuddhaparāmasanaṁ hotī”ti sīlabbatupādānassa cittaṁ, nāmarūpaparicchedena bhūtaṁ",
  "tika-s0519t4:122_4": "bhūtato apassantassa “attābhiniveso hotī”ti attavādupādānassa dhammā vatthu, tasmā",
  "tika-s0519t4:122_5": "“catūsu satipaṭṭhānesu bhāviyamānesu upādānehi anupādāno bhavatī”ti vuttaṁ.",
  "tika-s0519t4:123_0": "Yasmā pana vuttanayeneva kāyo kāmayogassa vatthu, bhavesu sukhaggahaṇavasena bhavassādo",
  "tika-s0519t4:123_1": "hotīti bhavayogassa vedanā, santatighanaggahaṇavasena citte attābhiniveso hotīti",
  "tika-s0519t4:123_2": "diṭṭhiyogassacittaṁ, dhammavinibbhogassa dukkarattā, dhammānaṁ dhammamattatāya ca",
  "tika-s0519t4:123_3": "duppaṭivijjhattā sammoho hotīti avijjāyogassa dhammā, vatthu, tasmā catusatipaṭṭhānabhāvanāya",
  "tika-s0519t4:123_4": "tesu tesaṁ pahānasiddhito yogehi visaṁyuttatā vuttā. Eteneva āsavehi anāsavatā, oghehi",
  "tika-s0519t4:123_5": "nittiṇṇatā ca saṁvaṇṇitā hoti kāmarāgādīnaṁ eva kāmayogakāmāsavakāmoghādibhāvato.",
  "tika-s0519t4:124_0": "Vuttanayeneva kāyo abhijjhākāyaganthassa vatthu, “dukkhāya vedanāya paṭighānusayo",
  "tika-s0519t4:124_1": "anusetī”ti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa",
  "tika-s0519t4:124_2": "vatthu, citte niccābhinivesavasena sassatassa “attano sīlena suddhī”tiādiparāmasanaṁ",
  "tika-s0519t4:124_3": "hotīti sīlabbataparāmāsassa cittaṁ vatthu, sappaccayanāmarūpadassanābhāvato bhavavibhavadiṭṭhisaṅkhāto",
  "tika-s0519t4:124_4": "idaṁsaccābhiniveso hotīti tassa dhammā vatthūti catusatipaṭṭhānāti yojetabbaṁ.",
  "tika-s0519t4:125_0": "Vuttanayeneva visesato kāyo rāgasallassa vatthu, vedanā dosasallassa, “cittaṁ niccaggahaṇavasena",
  "tika-s0519t4:125_1": "attābhinivesaṁ attānaṁ seyyādito dahatī”ti cittaṁ mānasallassa, vuttanayeneva dhammā",
  "tika-s0519t4:125_2": "mohasallassa vatthūti catusatipaṭṭhānāti yojetabbaṁ.",
  "tika-s0519t4:126_0": "Yasmā pana kāyānupassanādīhi kāyavedanācittadhammesu pariññātesu rūpavedanāsaññāsaṅkhārakkhandhā",
  "tika-s0519t4:126_1": "pariññātā honti, citte hi pariññāte saññāpi pariññātāva hoti, tasmā “viññāṇaṭṭhitiyo",
  "tika-s0519t4:126_2": "cassa pariññaṁ gacchantī”ti vuttaṁ.",
  "tika-s0519t4:127_0": "Tathā visesato kāye sāpekkhā chandāgatiṁ gacchatīti kāyo chandāgatiyā vatthu, vuttanayeneva",
  "tika-s0519t4:127_1": "vedanā byāpādassa nimittanti sā dosāgatiyā vatthu, santatighanaggahaṇavasena sarāgādicitte",
  "tika-s0519t4:127_2": "sammoho hotīti mohāgatiyā cittaṁ, dhammasabhāvānavabodhena bhayaṁ hotīti bhayāgatiyā",
  "tika-s0519t4:127_3": "dhammā vatthūti catusatipaṭṭhānabhāvanāya agatigamanappahānaṁ hotīti āha “agatigamanehi",
  "tika-s0519t4:127_4": "ca na agatiṁ gacchatī”ti.",
  "tika-s0519t4:128_0": "“Akusalassa somanassassa vasenā”ti idaṁ “ayampi attho sambhavatī”ti katvā vuttaṁ.",
  "tika-s0519t4:128_1": "“Sukhāya vedanāya rāgānusayo anusetī”ti pana vacanato sukhavedanāggahaṇena tatthānusayanena",
  "tika-s0519t4:128_2": "samudayasaccaṁ desitanti veditabbaṁ. Desitaṁ dukkhaṁ ariyasaccanti dukkhadukkhaggahaṇena",
  "tika-s0519t4:128_3": "sātisayaṁ dukkhaṁ ariyasaccaṁ pakāsitaṁ hotīti pāḷiyaṁ “dukkhaṁ ariyasaccaṁ desita”nti",
  "tika-s0519t4:128_4": "vuttaṁ. Sahacaraṇādīsu yaṁ vattabbaṁ, taṁ heṭṭhā niddesavāravaṇṇanāyaṁ vuttaṁ.",
  "tika-s0519t4:129": "Lakkhaṇahāravibhaṅgavaṇṇanā niṭṭhitā.",
  "tika-s0519t4:130": "6. Catubyūhahāravibhaṅgavaṇṇanā",
  "tika-s0519t4:131": "25.Hārānanti niddhāraṇe sāmivacanaṁ. Hāresu imassa catubyūhahārassa visesato suttassa byañjanavicayabhāvatoti yojanā. Tena vuttaṁ “byañjana…pe… dassetī”ti. Yāyāti niruttiyā.",
  "tika-s0519t4:132_0": "Yathārahanti saṁvaṇṇiyamāne sutte yaṁ yaṁ arahati nibbacanaṁ vattuṁ, taṁtaṁlokasamaññānurodheneva.",
  "tika-s0519t4:132_1": "Pubbabhāgapaṭipadā sampādetvā pacchā saccābhisamayaṁ pāpuṇātīti āha “sammuti…pe…",
  "tika-s0519t4:132_2": "hotī”ti, taṁtaṁpaññattiggahaṇamukhena paramatthaggahaṇaṁ hotīti evaṁ vā iminā sambandho.",
  "tika-s0519t4:133_0": "Yamidaṁ anindriyabaddharūpasantānaṁ sandhāya “ubhayamantarenā”ti idha vuttaṁ. Otaraṇahāre",
  "tika-s0519t4:133_1": "panassa dvārappavattaphassādidhamme sandhāya vuttabhāvaṁ dassetuṁ “ubhayamantarenāti",
  "tika-s0519t4:133_2": "phassasamuditesu dhammesū”ti attho vutto. Aṭṭhakathācariyā panāhu “antarenāti vacanaṁ",
  "tika-s0519t4:133_3": "pana vikappantaradīpana”nti. Tasmā ayamettha attho – na imaṁ lokaṁ, na huraṁ lokaṁ,",
  "tika-s0519t4:133_4": "atha kho ubhayamantarenāti. Aparo vikappo – ubhayamantarenāti vā vacanaṁ vikappantarābhāvadīpanaṁ.",
  "tika-s0519t4:133_5": "Tassattho – na imaṁ lokaṁ, na huraṁ lokaṁ nissāya jhāyati jhāyī, ubhayamantarena",
  "tika-s0519t4:133_6": "pana aññaṁ ṭhānaṁ atthīti.",
  "tika-s0519t4:134_0": "Yepi ca “antarāparinibbāyī, sambhavesī”ti ca imesaṁ suttapadānaṁ atthaṁ micchā gahetvā",
  "tika-s0519t4:134_1": "atthi eva antarābhavoti vadanti, tepi yasmā avihādīsu tattha tattha āyuvemajjhaṁ",
  "tika-s0519t4:134_2": "anatikkamitvā antarā aggamaggādhigamena anavasesakilesaparinibbānena parinibbāyantīti",
  "tika-s0519t4:134_3": "antarāparinibbāyī, na antarābhavabhūtoti purimassa suttapadassa attho. Pacchimassa",
  "tika-s0519t4:134_4": "ca ye bhūtā eva, na puna bhavissanti, te hi khīṇāsavā, purimapadehi “bhūtā”ti vuttā.",
  "tika-s0519t4:134_5": "Tabbiparītatāya sambhavaṁ esantīti sambhavesino. Appahīnabhavasaṁyojanattā sekkhā,",
  "tika-s0519t4:134_6": "puthujjanā ca. Catūsu vā yonīsu aṇḍajajalābujasattā yāva aṇḍakosaṁ, vatthikosañca",
  "tika-s0519t4:134_7": "na bhindanti, tāva sambhavesī nāma. Aṇḍakosato, vatthikosato ca bahi nikkhantā bhūtā",
  "tika-s0519t4:134_8": "nāma. Saṁsedajaopapātikā ca paṭhamacittakkhaṇe sambhavesī nāma, dutiyacittakkhaṇato",
  "tika-s0519t4:134_9": "paṭṭhāya bhūtā nāma. Yena vā iriyāpathena jāyanti, yāva tato aññaṁ na pāpuṇanti,",
  "tika-s0519t4:134_10": "tāva sambhavesī, tato paraṁ bhūtāti attho, tasmā natthīti paṭikkhipitabbaṁ. Sati",
  "tika-s0519t4:134_11": "hi ujuke pāḷianugate atthe kiṁ aniddhāritasāmatthiyena antarābhavena attabhāvaparikappitena payojananti.",
  "tika-s0519t4:135_0": "Yaṁ pana ye “santānavasena pavattamānānaṁ dhammānaṁ avicchedena desantaresu pātubhāvo",
  "tika-s0519t4:135_1": "diṭṭho. Yathā taṁ vīhiādiaviññāṇakasantāne, evaṁ saviññāṇakasantānepi avicchedena",
  "tika-s0519t4:135_2": "desantaresu pātubhāvena bhavitabbaṁ. Ayañca nayo sati antarābhave yujjati, nāññathā”ti",
  "tika-s0519t4:135_3": "yuttiṁ vadanti. Tehi iddhimato cetovasippattassa cittānugatikaṁ kāyaṁ adhiṭṭhahantassa",
  "tika-s0519t4:135_4": "khaṇena brahmalokato idhūpasaṅkamane, ito vā brahmalokagamane yutti vattabbā. Yadi",
  "tika-s0519t4:135_5": "sabbattheva vicchinnadese dhammānaṁ pavatti na icchitā, yadipi siyā “iddhivisayo",
  "tika-s0519t4:135_6": "acinteyyo”ti, taṁ idhāpi samānaṁ “kammavipāko acinteyyo”ti vacanato, tasmā taṁ tesaṁ",
  "tika-s0519t4:135_7": "matimattameva. Acinteyyasabhāvā hi sabhāvadhammā, te katthaci paccayavisesena vicchinnadese",
  "tika-s0519t4:135_8": "pātubhavanti, katthaci avicchinnadese ca. Tathā hi mukhaghosādīhi aññasmiṁ dese ādāsapabbatappadesādike",
  "tika-s0519t4:135_9": "paṭibimbapaṭighosādikaṁ paccayuppannaṁ nibbattamānaṁ dissati, tasmā na sabbaṁ sabbattha",
  "tika-s0519t4:135_10": "upanetabbanti ayamettha saṅkhepo. Vitthārato pana paṭibimbassa udāharaṇabhāvasādhanādiko",
  "tika-s0519t4:135_11": "antarābhavavicāro kathāvatthuppakaraṇassaṭīkāyaṁ gahetabbo.",
  "tika-s0519t4:136_0": "Apare pana “idhāti kāmabhavo, huranti arūpabhavo, ubhayamantarenāti rūpabhavo vutto”ti",
  "tika-s0519t4:136_1": "vadanti, “idhāti paccayadhammā, huranti paccayuppannadhammā, ubhayamantarenāti paṇṇattidhammā",
  "tika-s0519t4:136_2": "vuttā”ti ca vadanti, taṁ sabbaaṭṭhakathāsu natthi, tasmā vuttanayeneva attho veditabbo.",
  "tika-s0519t4:136_3": "Avasiṭṭhaṁ rūpanti āpodhātuākāsadhātūhi saddhiṁ lakkhaṇarūpāni, ojañca sandhāyāha",
  "tika-s0519t4:136_4": "anindriyabaddharūpassa adhippetattā. Tassa khīṇāsavassa taṁ nibbānārammaṇaṁ cittaṁ",
  "tika-s0519t4:136_5": "na jānanti na ñāyanti “jhāyamānā”ti vuttattā. Sesaṁ suviññeyyameva.",
  "tika-s0519t4:137": "Catubyūhahāravibhaṅgavaṇṇanā niṭṭhitā.",
  "tika-s0519t4:138": "7. Āvaṭṭahāravibhaṅgavaṇṇanā",
  "tika-s0519t4:139_0": "29. Akusalānaṁ dhammānaṁ viddhaṁsanasabhāvattā, akusalānaṁ vā pajahane kusalānaṁ",
  "tika-s0519t4:139_1": "sampādane paṭṭhapanasabhāvattā ārambhadhātu. Tathābhūtāti sīlādīhi samaṅgībhūtā.",
  "tika-s0519t4:139_2": "Kāmadhātuādikā tidhātuyova tedhātu. Tassa abhibhavanato tedhātuissaro maccurājā.",
  "tika-s0519t4:139_3": "Anādimatisaṁsāre cirakālaṁ laddhapatiṭṭhāpi acirakālaṁ bhāvitehi kusalehi dhammehi",
  "tika-s0519t4:139_4": "samucchindanīyattā abalā kilesāti vuttaṁ “abalaṁ dubbala”nti. Tenāha “abalā naṁ balīyantī”ti.",
  "tika-s0519t4:140_0": "Idaṁ vacanaṁ ayaṁ gāthāpādo. Samādhissa padaṭṭhānanti ettha samādhissa kāraṇaṁ samatānuyoge",
  "tika-s0519t4:140_1": "niyojanatoti yojetabbaṁ. Esa nayo sesesupi. Papañcāti rāgādayova. Tathā ceva saṁvaṇṇitanti",
  "tika-s0519t4:140_2": "desanāya padaṭṭhānabhāveneva atthasaṁvaṇṇanā katāti attho.",
  "tika-s0519t4:141_0": "Nti taṁ desanaṁ. Tassāti sabhāgādivasena āvaṭṭanassa. Paripakkañāṇānaṁ visesādhigamāya.",
  "tika-s0519t4:141_1": "Lābhavinicchayapariggahamacchariyānītiādīsu lābhoti rūpādiārammaṇappaṭilābho. So",
  "tika-s0519t4:141_2": "pariyesanāya sati hotīti pariyesanāggahaṇena gahito. Vinicchayoti “ettakaṁ me rūpārammaṇatthāya",
  "tika-s0519t4:141_3": "bhavissati, ettakaṁ saddādiārammaṇatthāya, ettakaṁ mayhaṁ, ettakaṁ parassa, ettakaṁ",
  "tika-s0519t4:141_4": "paribhuñjissāmi, ettakaṁ nidahissāmī”ti evaṁ pavatto vitakko vinicchayo. So lāpitahetukattā",
  "tika-s0519t4:141_5": "pariyesanamūlakatāya pariyesanāggahaṇeneva gahito, tathā pariggahamacchariyāni. Tattha",
  "tika-s0519t4:141_6": "pariggaho “mama ida”nti pariggaṇhanaṁ. Macchariyaṁ “mayheva hotū”ti parehi sādhāraṇabhāvāsahanaṁ.",
  "tika-s0519t4:141_7": "Tenevassa porāṇā evaṁ vacanatthaṁ vadanti “mayhevidamacchariyaṁ hotu, mā aññesaṁ",
  "tika-s0519t4:141_8": "acchariyaṁ hotūti pavattattā macchariyanti vuccatī”ti. Paribhogatthānaṁ pana vinicchayādīnaṁ",
  "tika-s0519t4:141_9": "paribhogantogadhatā veditabbā. Chandarāgo dubbalarāgo. Ajjhosānaṁ “mama ida”nti taṇhāvasena",
  "tika-s0519t4:141_10": "balavasanniṭṭhānanti āha “chandarāgaajjhosānā taṇhā evā”ti. Ārakkhanimittaṁ dvārapidahanamañjūsāgopanādinā",
  "tika-s0519t4:141_11": "suṭṭhu rakkhaṇanimittaṁ. Pāpāni karonto paribhoganimittaṁ ratto giddho gadhito mucchito",
  "tika-s0519t4:141_12": "hutvā migova paribhuñjananimittaṁ pamādaṁ āpajjatīti evaṁ pariyenārakkhā paribhoganimittaṁ.",
  "tika-s0519t4:141_13": "Pamādo tividho taṇhāya vasena kathitoti dassento “tividho taṇhāyāti vutta”nti āha.",
  "tika-s0519t4:142_0": "Avisesena vuttanti “katamena upādānena saupādānā”ti vibhāgena pucchitvāpi “avijjāya",
  "tika-s0519t4:142_1": "ca taṇhāya cā”ti avinibbhujitvā vuttaṁ. Taṇhañca avijjañca caturupādānaṁvasenāti",
  "tika-s0519t4:142_2": "kāmupādānādīnaṁ catunnaṁ upādānānaṁ vasena vibhajitvā khandhānaṁ dukkhabhāvena dukkhasaccabhāvena",
  "tika-s0519t4:142_3": "saha pariññeyyabhāvaṁ, upādānānaṁ samudayabhāvena samudayasaccabhāvena saha pahātabbabhāvaṁ dassetīti yojanā.",
  "tika-s0519t4:143_0": "30.“Yo”tiādinā vutto tividho pamādo pariyesati, ārakkhaṇañca karoti, paribhoganimittañcāti",
  "tika-s0519t4:143_1": "sambandho. Pamādo hi pamajjantassa puggalassa bhogānaṁ pariyesanāya, ārakkhaṇāya",
  "tika-s0519t4:143_2": "ca hetubhūto kattubhāvena upacarito, paribhogassa pana nimittaṁ. “Tappaṭipakkhenā”ti",
  "tika-s0519t4:143_3": "padassa atthaṁ vivarati “appamādānuyogenā”ti, tena samathabhāvaṁ dasseti. Khepanāti",
  "tika-s0519t4:143_4": "khayapāpanā. Vodānapakkhavisabhāgadhammavasenāti vodānapakkho ca so pamādassa visabhāgadhammo",
  "tika-s0519t4:143_5": "cāti vodāna…pe… dhammo, samatho, tassa vasena.",
  "tika-s0519t4:144": "Samathe satīti adhiṭṭhānabhūte jhāne sati, taṁ pādakaṁ katvāti attho. Yā paññāti nāmarūpaparicchedādivasena pavattapaññā. Tenāha “ayaṁ vipassanā”ti. Pahīnesūti pahīyamānesu.",
  "tika-s0519t4:145_0": "Vodānapakkhanti ārambhadhātuādivodānapakkhaṁ nikkhipitvā. Visabhāgadhammavasenāti",
  "tika-s0519t4:145_1": "pamādavaseneva. Sabhāgadhammavasenāti pubbe nikkhittassa ārambhadhātuādivodānadhammassa",
  "tika-s0519t4:145_2": "samathādisabhāgadhammavasena.",
  "tika-s0519t4:146": "Puna apariyodāpaniyaṁ sikhāppattapariyodāpanaṁ idhādhippetanti āha “taṁ pana arahattena hotī”ti.",
  "tika-s0519t4:147": "Mohasamuṭṭhānatā vuttā “moho eva samuṭṭhāna”nti katvā. Aññathā pisuṇāvācāya dosasamuṭṭhānatā musāvādassa viya mohasamuṭṭhānabhāvā vattabbā siyā.",
  "tika-s0519t4:148": "Kammapathabhāvaṁ pattānaṁ, appattānañca akusaladhammānaṁ “sabbapāpa”nti padena pariggahitattā vuttaṁ “kammapathakammavibhāgenā”ti.",
  "tika-s0519t4:149": "31.Sesapadānanti “kusalassa upasampadā”tiādīnaṁ gāthāya avasiṭṭhapadānaṁ. Yathādhigatanti attanā adhigatappakāraṁ, pacchā bhūmidisā.",
  "tika-s0519t4:150": "Upariyāpentīti manussalokato upariṭṭhimaṁ devalokaṁ gamenti.",
  "tika-s0519t4:151_0": "32.Yathāvuttassa dhammassāti sīlassa ca maggassa ca. Taṇhāvijjādīnanti ādisaddena",
  "tika-s0519t4:151_1": "tadekaṭṭhakilesā gayhanti, tesaṁ padaṭṭhānadhammā ca. Samathavipassanādīnanti ādisaddena",
  "tika-s0519t4:151_2": "sāmaññaphalānaṁ saṅgaho. Yadaggena cettha “nirodho rakkhatī”ti vutto, tadaggena maggo",
  "tika-s0519t4:151_3": "rakkhaṇakiriyāya karaṇaṁ vuttaṁ “yena rakkhatī”ti. Visabhāgadhammavasena purimāni",
  "tika-s0519t4:151_4": "sabhāgadhammāvaṭṭanavasena pacchimāni saccāni niddhāritānīti yojetabbaṁ.",
  "tika-s0519t4:152": "Āvaṭṭahāravibhaṅgavaṇṇanā niṭṭhitā.",
  "tika-s0519t4:153": "8. Vibhattihāravibhaṅgavaṇṇanā",
  "tika-s0519t4:154_0": "33.Dhammesūti puññādidānādibhedabhinnesu sabhāvadhammesu. Tattha labbhamānoti tesu",
  "tika-s0519t4:154_1": "yathāvuttesu dhammesu labbhamāno. Bhūmivibhāgoti kāmāvacarādidassanādibhūmippabhedo.",
  "tika-s0519t4:154_2": "Padaṭṭhānavibhāgoti te puññādidhammā yesaṁ padaṭṭhānaṁ, tesaṁ vā ye dhammā padaṭṭhānaṁ,",
  "tika-s0519t4:154_3": "tabbibhāgo. Yesaṁ suttānanti mūlapadaṭṭhānabhūtānaṁ saṁkilesabhāgiyādīnaṁ catunnaṁ",
  "tika-s0519t4:154_4": "suttānaṁ vasena. Asaṅkaravavatthānena hi etesu suttesu sātisayaṁ dhammā vibhattā",
  "tika-s0519t4:154_5": "nāma honti. Tenāha “visesato”ti. Yadi evaṁ kasmā vāsanābhāgiyanibbedhabhāgiyasuttāni",
  "tika-s0519t4:154_6": "evettha gahitānīti? Nayidamevaṁ nikkhamanapariyosānabhāvena itaresampi gahitattā.",
  "tika-s0519t4:154_7": "Yato hi nissaṭā vāsanābhāgiyā dhammā, te saṁkilesabhāgiyā. Yaṁpariyosānā nibbedhabhāgiyā",
  "tika-s0519t4:154_8": "dhammā, te asekkhabhāgiyāti dvayaggahaṇeneva itarampi dvayaṁ gahitameva hoti. Tenāha",
  "tika-s0519t4:154_9": "“imesaṁ catunnaṁ suttānaṁ desanāyā”ti. Imāni cattāri suttānīti pāḷiyā, vakkhamānāya",
  "tika-s0519t4:154_10": "desanāya vā itaradvayasaṅgaho daṭṭhabbo, na paṭikkhepo.",
  "tika-s0519t4:155_0": "Tenevāti niyamassa akatattā, tato ca tena tannissitena ca brahmacārī bhavatīti siddhaṁ",
  "tika-s0519t4:155_1": "hoti. Eva-saddo vā samuccayattho daṭṭhabbo. Siyā tassa paṭikkhepoti tassa aṭṭhasamāpattibrahmacariyassa",
  "tika-s0519t4:155_2": "siyā paṭikkhepo. Evaṁ sati sāvasesā desanā siyā.",
  "tika-s0519t4:156_0": "Tadaṅgādippahānadvayaṁ padaṭṭhānabhūtaṁ idha gaṇanūpagaṁ na hotīti “samucchedapaṭippassaddhippahānānaṁ",
  "tika-s0519t4:156_1": "vasenā”ti vuttaṁ. Tathā hettha keci “tenevā”ti paṭhanti. “Teneva brahmacariyenāti",
  "tika-s0519t4:156_2": "paṭhantī”ti idaṁ “saṁvarasīle ṭhito”ti ettha vuttaṁ pāḷivikappaṁ sandhāya vadati.",
  "tika-s0519t4:156_3": "“Yasmā…pe… vakkhatī”ti idaṁ pacchimapāṭhasseva yuttatāya kāraṇavacanaṁ.",
  "tika-s0519t4:157_0": "Kathaṁ mantāti? Anibbedhasabhāvattā mahaggatapuññānaṁ na nibbedhabhāgiyasuttena saṅgaho,",
  "tika-s0519t4:157_1": "vāsanābhāgiyattā pana vāsanābhāgiyasutteneva saṅgahoti. Tadupasaṅgā hi pacchimo eva",
  "tika-s0519t4:157_2": "pāṭho yuttataro. Itarathā sāvasesā desanā bhaveyya. Tenāha “na hi…pe… desetī”ti.",
  "tika-s0519t4:158_0": "Saṁkilesabhāgiyaasekkhabhāgiyānaṁ parato vakkhamānattā vuttaṁ “vakkhamānānaṁ…pe…",
  "tika-s0519t4:158_1": "vasenā”ti. “Sabbato”ti idaṁ pubbaparāpekkhaṁ. Tassa parāpekkhatāya “sabbatobhāgena",
  "tika-s0519t4:158_2": "ekādasasu ṭhānesu pakkhipitvā”ti aṭṭhakathāyaṁ yojitaṁ. Tattha padādike vicayahārapadatthe",
  "tika-s0519t4:158_3": "sandhāya “ekādasasu ṭhānesū”ti vuttaṁ. Pubbapekkhatāya pana “sabbatobhāgena desanāya",
  "tika-s0519t4:158_4": "phalenā”tiādinā yojetabbaṁ.",
  "tika-s0519t4:159_0": "Saṁkilesabhāgiyānaṁ taṇhāsaṁkilesādinā desanānayo veditabbo. Phalaṁ apāyadukkhena",
  "tika-s0519t4:159_1": "manussesu dobhaggiyena. Asekkhabhāgiyānaṁ asekkhehi sīlakkhandhādīhi desanānayo.",
  "tika-s0519t4:159_2": "Phalaṁ aggaphalena ca anupādisesāya ca nibbānadhātuyā veditabbaṁ. Itaresaṁ pāḷiyaṁ",
  "tika-s0519t4:159_3": "vuttameva. Kāmarāgabyāpādauddhambhāgiyasaṁyojanaggahaṇena saṁkilesabhāgiyānaṁ, virāgaggahaṇena",
  "tika-s0519t4:159_4": "asekkhaggahaṇeneva ca asekkhabhāgiyānaṁ vakkhamānattā vuttaṁ “vakkhamānānaṁ…pe… vasenā”ti.",
  "tika-s0519t4:159_5": "Padapadatthavicārayuttiniddhāraṇamukhena dhammavibhattiādivicāro kātabboti dassetuṁ",
  "tika-s0519t4:159_6": "pāḷiyaṁ “vicayena…pe… tabbānī”ti vuttanti aṭṭhakathāyaṁ “vicayena…pe… dassetī”ti vuttaṁ.",
  "tika-s0519t4:160_0": "34.Evanti iti. Dhammeti vuttasabhāgadhamme. Sādhāraṇāsādhāraṇabhāvehīti sāmaññavisesena",
  "tika-s0519t4:160_1": "visiṭṭhehi. Dve dhammā sādhāraṇāti dve ime dhammā yehi sabhāgadhammā sādhāraṇā nāma",
  "tika-s0519t4:160_2": "honti. Katame dve? Nāmaṁ, vatthu ca. Tattha nāmaṁ nāmapaññatti, taṁmukheneva saddato",
  "tika-s0519t4:160_3": "tadatthāvagamo. Saddena ca sāmaññarūpeneva tathārūpassa atthassa gahaṇaṁ, na visesarūpena,",
  "tika-s0519t4:160_4": "tasmā saddavacanīyā atthā sādhāraṇarūpanāmāyattagahaṇīyatāya nāmasādhāraṇā vuttā.",
  "tika-s0519t4:160_5": "Vatthūti pavattiṭṭhānaṁ. Yattha hi ye dhammā pavattanti, tesaṁ sabbesaṁ te dhammā",
  "tika-s0519t4:160_6": "sādhāraṇāti pavattiṭṭhānasaṅkhātānaṁ vatthūnaṁ sādhāraṇā. Yasmā panidaṁ dvayaṁ tesaṁ",
  "tika-s0519t4:160_7": "dhammānaṁ sādhāraṇabhāve pakatibhūtaṁ sabhāvabhūtaṁ, tasmā vuttaṁ “dve dhammāti duve",
  "tika-s0519t4:160_8": "pakatiyo”ti. Ekasantatipatitatāyāti samānasantatipavattiyā. Tenāha “samānavatthukā”ti.",
  "tika-s0519t4:160_9": "Dassanapahātabbānañhi yathā micchattaniyatasattā pavattiṭṭhānaṁ, evaṁ aniyatāpīti",
  "tika-s0519t4:160_10": "ubhaye hi te samānavatthukā. Esa nayo itaresupi. Sakkāyadiṭṭhivicikicchāsīlabbataparāmāsā",
  "tika-s0519t4:160_11": "hi bhinnasabhāvāpete dhammā dassanena pahātabbataṁ nātivattantīti te nāmasāmaññataṁ",
  "tika-s0519t4:160_12": "pattā, rūparāgādayo ca bhāvanāya pahātabbatanti āha “pahānekaṭṭhā nāmasādhāraṇā”ti.",
  "tika-s0519t4:160_13": "Yathā pana “vatthūnaṁ sādhāraṇā vatthusādhāraṇā”ti ayamattho labbhati, evaṁ “vatthunā",
  "tika-s0519t4:160_14": "sādhāraṇā vatthusādhāraṇā”ti ayampi attho labbhatīti dassento “sahajekaṭṭhā vatthusādhāraṇā”ti",
  "tika-s0519t4:160_15": "āha. Te hi aññamaññaṁ phusanādisabhāvato bhinnāpi yasmiṁ pavattanti, tena vatthunā",
  "tika-s0519t4:160_16": "sādhāraṇā nāma honti. Ettha ca labbhamānampi kusalādināmasādhāraṇaṁ anāmasitvā vatthusādhāraṇā",
  "tika-s0519t4:160_17": "tāva yojitāti veditabbā. Paṭipakkhādīhīti ādisaddena samānaphalatāsahabyatādike saṅgaṇhāti.",
  "tika-s0519t4:160_18": "Sesapadesūti “puthujjanassā”tiādivākyesu. Kathaṁ? Tattha hi puthujjanassa, sotāpannassa",
  "tika-s0519t4:160_19": "ca sambhavato anāgāmino, arahato ca asambhavatotiādinā yojetabbaṁ.",
  "tika-s0519t4:161_0": "Kathaṁ te odhiso gahitāti kenākārena te “sādhāraṇā”ti vuttadhammā bhāgaso gahitā.",
  "tika-s0519t4:161_1": "“Amukassa, amukassa cā”ti ayañhettha attho. Sāmaññabhūtā dhammā sādhāraṇā nāma, evaṁ",
  "tika-s0519t4:161_2": "sante kathaṁ tesaṁ micchattaniyatāniyatādivasena vibhāgena pavattiṭṭhānatā vuccati,",
  "tika-s0519t4:161_3": "na vattabbanti adhippāyo. Atha vibhāgena taṁ vattabbaṁ, nanu te sādhāraṇāti na vattabbamevāti?",
  "tika-s0519t4:161_4": "Evaṁ sādhāraṇāti micchattaniyatānaṁ, aniyatānanti imesaṁ ubhayesaṁyeva te dhammā",
  "tika-s0519t4:161_5": "sādhāraṇā. Tenāha – “na sabbasattānaṁ sādhāraṇatāya sādhāraṇā”ti. “Yasmā”tiādinā",
  "tika-s0519t4:161_6": "tattha kāraṇamāha, tenetaṁ dasseti “keci dhammā kesañcideva dhammānaṁ sādhāraṇā honti,",
  "tika-s0519t4:161_7": "aññesaṁ asādhāraṇā”ti. Tenāha “paṭiniyatañhi tesaṁ pavattiṭṭhāna”nti.",
  "tika-s0519t4:162_0": "Itarathāti aniyatapavattiṭṭhānatāya sabbesaṁ sādhāraṇā, asādhāraṇā vā siyuṁ, tathā",
  "tika-s0519t4:162_1": "sati. Tathā vohāroti “sādhāraṇā, asādhāraṇā”ti ca ayaṁ vohāro sāmaññā eva na bhaveyya.",
  "tika-s0519t4:162_2": "Ete eva dhammāti “sādhāraṇā”ti vuttadhammā eva. Evanti “micchattaniyatāna”ntiādinā",
  "tika-s0519t4:162_3": "vuttappakārena. Niyatavisayā paricchinnappavattiṭṭhānā. “Yopī”tiādi puggalādhiṭṭhānena",
  "tika-s0519t4:162_4": "vuttassevatthassa pākaṭakaraṇaṁ. “Na hī”tiādinā anvayato, byatirekato ca tamevatthaṁ",
  "tika-s0519t4:162_5": "vibhāveti. Sesepīti “bhāvanāpahātabbā”ti evamādimhipi.",
  "tika-s0519t4:163_0": "Paccattaniyatoti pāṭipuggaliko. Itarassāti apaccattaniyatassa. Tathāti asādhāraṇabhāvena.",
  "tika-s0519t4:163_1": "Koci dhammo kañci dhammaṁ upādāya sādhāraṇopi samāno tadaññaṁ upādāya asādhāraṇopi",
  "tika-s0519t4:163_2": "hotīti āha “sādhāraṇāvidhuratāyā”ti. Tenāha “taṁ taṁ upādāyā”tiādi. Tathā hi “dhammatā”ti",
  "tika-s0519t4:163_3": "vuttapaṭhamamaggaṭṭhatā dīpitā, tādisānaṁ eva anekesaṁ ariyānaṁ vasena sādhāraṇāti.",
  "tika-s0519t4:163_4": "Paṭhamassāti aṭṭhamakassa. Dutiyassāti sotāpannassa. Puna aṭṭhamakassāti “aṭṭhamakassa,",
  "tika-s0519t4:163_5": "anāgāmissa cā”ti ettha vuttaaṭṭhamakassa. Tenāha “anāgāmimaggaṭṭhassā”ti. Aggaphalaṭṭhato",
  "tika-s0519t4:163_6": "paṭṭhāya paṭilomato gaṇiyamāno paṭhamamaggaṭṭho aṭṭhamako, maggaṭṭhatāya, pahīyamānakilesatāya",
  "tika-s0519t4:163_7": "ca sabbepi maggaṭṭhā aṭṭhamakā viyāti aṭṭhamakā, “ekacittakkhaṇato uddhaṁ na tiṭṭhatīti",
  "tika-s0519t4:163_8": "aṭṭhamako”ti apare niruttinayena. “Sekkhā”ti nāmaṁ sādhāraṇanti sambandho. Itaresūti",
  "tika-s0519t4:163_9": "“bhabbābhabbā”ti vuttesu anariyesu. Tenāha pāḷiyaṁ “hīnukkaṭṭhamajjhimaṁ upādāyā”ti.",
  "tika-s0519t4:164_0": "Niyāmāvakkantiyāti avakkantaniyāmatāya. Ñāṇuttharassāti ñāṇādhikassa. Tathāvidhapaccayasamāyogeti",
  "tika-s0519t4:164_1": "ñāṇavisesapaccayasamavāye. Yathā hi ñāṇabalena dandhābhiññatā na hoti, evaṁ paṭipadāpaṭipannopi",
  "tika-s0519t4:164_2": "sukhena visosīyatīti. Sā hi sukhāpaṭipadā khippābhiññā taṁsamaṅgino ñāṇuttarattā",
  "tika-s0519t4:164_3": "vipassanāya padaṭṭhānanti vuttā.",
  "tika-s0519t4:165": "Dhammato anapetā cintā dhammacintā, yonisomanasikārena pavattitattā dhammesu cintā, dhammo vā ñāṇaṁ, tasmā dhammāvahā cintā dhammacintā, cintāmayañāṇassa hetubhūtā cintāti attho.",
  "tika-s0519t4:166_0": "Pāḷiyaṁ sutamayapaññāggahaṇena “ye te dhammā ādikalyāṇā…pe… tathārūpāssa dhammā bahussutā",
  "tika-s0519t4:166_1": "hontī”tiādi suttapadasaṅgaho attho pariggahito, tathā yonisomanasikāraggahaṇena “so",
  "tika-s0519t4:166_2": "‘anicca’nti yoniso manasi karotī”tiādinā vutto upāyamanasikāro pariggahito. Sammādiṭṭhiggahaṇena",
  "tika-s0519t4:166_3": "“sammādiṭṭhiṁ bhāveti vivekanissita”ntiādinā vuttā sammādiṭṭhi pariggahitāti dassento",
  "tika-s0519t4:166_4": "āha “atha kho…pe… dassetu”nti. Sesanti “dhammasvākkhātatā”ti evamādi.",
  "tika-s0519t4:167_0": "Yassa ca pubbe attho na saṁvaṇṇito, tattha kalyāṇamittatāya āyatanagato pasādo, cittavūpasamo",
  "tika-s0519t4:167_1": "ca phalanti dassento “sappurisa…pe… padaṭṭhāna”nti āha. Attasammāpaṇihitattā pāpajegucchinibbidādibahulova",
  "tika-s0519t4:167_2": "hotīti dassento āha “attha…pe… padaṭṭhāna”nti. Dhammo svākkhāto ādito paṭṭhāya yāva",
  "tika-s0519t4:167_3": "pariyosānā sabbasampattipāripūrihetūti dassento “dhammasvākkhātatā…pe… padaṭṭhāna”nti",
  "tika-s0519t4:167_4": "āha. Kusalamūlaropanā hi samāpattipariyosānāti. Saṅghasuṭṭhutāya saṅghassa suṭṭhubhāvāya",
  "tika-s0519t4:167_5": "saṅghassa sappatissatāya “suṭṭhu, bhante”ti vacanasampaṭicchanabhāvāya. Itaraṁ suviññeyyameva.",
  "tika-s0519t4:168": "Vibhattihāravibhaṅgavaṇṇanā niṭṭhitā.",
  "tika-s0519t4:169": "9. Parivattanahāravibhaṅgavaṇṇanā",
  "tika-s0519t4:170_0": "35.Sammādiṭṭhissa…pe… nijjiṇṇā bhavatīti ettha yathā maggasammādiṭṭhivasenattho vutto,",
  "tika-s0519t4:170_1": "evaṁ kammassakatākammapathasammādiṭṭhīnampi vasena attho labbhateva. Kammapathakathā",
  "tika-s0519t4:170_2": "hesā. Yathāvuttenākārenāti “avimuttāva samānā”ti, “avimuttiya”nti ca vuttappakārena.",
  "tika-s0519t4:170_3": "Micchābhinivesavasenāti asammāsambuddhaṁ eva sammāsambuddhoti, aniyyānikaṁ eva niyyānikoti,",
  "tika-s0519t4:170_4": "asantaṁ eva pana santanti, anariyaṁ eva ariyoti viparītābhinivesavasena. Micchādhimokkhoti",
  "tika-s0519t4:170_5": "ayāthāvapasādo, ayāthāvasanniṭṭhānaṁ vā. Uppannamoho micchāvimuttiñāṇadassananti sambandho.",
  "tika-s0519t4:171": "36. Vādānaṁ vā anuvādā vādānuvādā, tesaṁ vādānaṁ upādāti attho. Vādānupavattiyoti vādānaṁ dosānaṁ anupavattiyo.",
  "tika-s0519t4:172": "Antadvayaparivattananti kāmasukhaattakilamathānuyogasaṅkhātassa antadvayassa paṭipakkhavasena parivattanaṁ.",
  "tika-s0519t4:173_0": "Etesupi vāresūti “niyyāniko dhammo tesaṁ adhammo, sukho tesaṁ adhammo”ti ca imesu",
  "tika-s0519t4:173_1": "vāresu. Vuttanayenāti yadi attaparitāpanaṁ attano dukkhāpanaṁ dhammo, dhammassa paṭiviruddho",
  "tika-s0519t4:173_2": "adhammo siyā, dukkhassa ca sukhapaṭiviruddhanti jhānamaggaphalasukhassa, anavajjapaccayaparibhogasukhassa",
  "tika-s0519t4:173_3": "ca tesaṁ adhammabhāvo āpajjatīti evaṁ vattabbā. “Yaṁ yaṁ vā panātiādinā”ti idaṁ avasesapāṭhāmasanaṁ.",
  "tika-s0519t4:173_4": "Ettha yaṁ yaṁ vā pana dhammanti yaṁ vā taṁ vā dhammaṁ, kusalaṁ vā akusalaṁ vā iṭṭhaṁ",
  "tika-s0519t4:173_5": "vā aniṭṭhaṁ vāti vuttaṁ hoti. Rocayati vā upagacchati vāti cittena rocati, diṭṭhiyā",
  "tika-s0519t4:173_6": "upagacchatīti. Tassa tassa dhammassa yo paṭipakkhoti tassa tassa rucitassa, upagatassa",
  "tika-s0519t4:173_7": "vā dhammassa yo paṭipakkho nāma. Svassa aniṭṭhato ajjhāpanno bhavatīti yo dhammo",
  "tika-s0519t4:173_8": "assa rucitassa, upagatassa vā dhammassa aniṭṭhato paccanīkato abbhupagato hoti, tena",
  "tika-s0519t4:173_9": "paṭipakkhena desanāya parivattanaṁ parivattano hāroti attho. Tenāha “paṭipakkhassa",
  "tika-s0519t4:173_10": "lakkhaṇaṁ vibhāvetī”ti.",
  "tika-s0519t4:174": "Parivattanahāravibhaṅgavaṇṇanā niṭṭhitā.",
  "tika-s0519t4:175": "10. Vevacanahāravibhaṅgavaṇṇanā",
  "tika-s0519t4:176_0": "37.Aññamaññehīti aññehi aññehi. Āyatinti paccavekkhaṇakāle. Kathañcīti yena kenaci",
  "tika-s0519t4:176_1": "pakārena, paṭhamaṁ vuttena pariyāyena appaṭivijjhanto aparena pariyāyena paṭivijjheyyāti",
  "tika-s0519t4:176_2": "adhippāyo. Pariyāyavacanaṁ niddisatīti sambandho. Evaṁ sabbattha. Tasmiṁ khaṇeti",
  "tika-s0519t4:176_3": "pariyāyavacanassa vuttakkhaṇe. Vikkhittacittānanti ārammaṇantarehi vividhakhittacittānaṁ.",
  "tika-s0519t4:176_4": "Aññavihitānanti aññaṁ cintentānaṁ. Kasmā pana aññena pariyāyena tadatthāvabodhanaṁ,",
  "tika-s0519t4:176_5": "nanu tena vutte daḷhīkaraṇaṁ hotīti codanaṁ sandhāyāha “tenevā”tiādi. Tattha tadaññesanti",
  "tika-s0519t4:176_6": "tehi vikkhittacittādīhi aññesaṁ, yehi paṭhamaṁ vacanaṁ sammadeva gahitaṁ. Tatthāti",
  "tika-s0519t4:176_7": "vuttavacaneneva punappunaṁ vacane. Adhigataanvatthatāya punarutti parivajjanatthaṁ",
  "tika-s0519t4:176_8": "visesanabhāvena tāhi tāhi saññāhipi ayampi saddo imassatthassa vācako, ayampi saddo",
  "tika-s0519t4:176_9": "imassatthassa vācakoti paññāpanehi. Desetabbassa tassa tassa atthassa attano citte",
  "tika-s0519t4:176_10": "upanibandhanaṁ ṭhapanaṁ. Tatthāti dhammaniruttipaṭisambhidāyaṁ. Bījāvāpanaṁ hetusampādanaṁ.",
  "tika-s0519t4:177_0": "Evaṁ bhagavato pariyāyadesanāyaṁ anekāni payojanāni vatvā idāni attano sammāsambuddhatāya",
  "tika-s0519t4:177_1": "evaṁ tathāgatā buddhalīlāya anekehi pariyāyehi dhammaṁ desentīti dassento “kiṁ bahunā”tiādimāha.",
  "tika-s0519t4:178_0": "Pāḷiyaṁ “pihā nāma yā vattamānassa atthassa patthanā”ti paccuppannavisayataṁ dassetvā",
  "tika-s0519t4:178_1": "puna anāgatavisayataṁ dassetuṁ “seyyataraṁ vā”tiādi vuttanti “anāgatapaccuppannatthavisayā taṇhā pihā”ti āha.",
  "tika-s0519t4:179": "Atthanipphattipaṭipālanāti imasmiṁ vā pade pihāya evatthavasena anāgatapaccuppannatthavisayabhāvadīpanato.",
  "tika-s0519t4:180": "Dhammārammaṇeneva saṅgahitā “dhammārammaṇa”ntveva gahaṇaṁ gatā. Catuvīsati padānīti ettha gehasitadomanassūpavicārādīnaṁ catunnaṁ chakkānaṁ vasena catuvīsa koṭṭhāsā.",
  "tika-s0519t4:181_0": "38.Sāyeva patthanākārena dhammanandītiādimāhāti ettha ayamattho – sā eva patthanākārena",
  "tika-s0519t4:181_1": "pavattiyā āsādipariyāyena vuttā taṇhā rūpādidhammesu nandanaṭṭhena dhammanandī. Tesaṁ",
  "tika-s0519t4:181_2": "eva piyāyanaṭṭhena dhammapemaṁ. Gilitvā pariniṭṭhapetvā ṭhānato dhammajjhosānanti.",
  "tika-s0519t4:182_0": "Imināpīti na kevalaṁ “paññā pajānanā”tiādiāveṇikapariyāyeneva vevacanaṁ vattabbaṁ,",
  "tika-s0519t4:182_1": "atha kho iminā ādhipateyyādisādhāraṇapariyāyenapi vevacanaṁ vattabbanti attho. Imināva",
  "tika-s0519t4:182_2": "nayenāti etena pariyāyavacanena. Na hi desanatthasādhanaṁ “itipi so bhagavā”tiādipāḷinayadassananti",
  "tika-s0519t4:182_3": "dasseti. Balanipphattigatotiādīsu dasasu tathāgatabalesu nipphattiṁ pāripūriṁ gato.",
  "tika-s0519t4:182_4": "Sambodhipahānantarāyadesanā visesacodanāsu visāradabhāvasaṅkhātāni cattāri ñāṇāni",
  "tika-s0519t4:182_5": "patto adhigatoti vesārajjappatto.",
  "tika-s0519t4:183_0": "Lobhajjhāsayādiajjhāsayaṁ visesena ativattoti ajjhāsayavītivatto. Atītahetusaṅkhepādisaṅkhepavirahitatāya",
  "tika-s0519t4:183_1": "asaṅkhepasaṅkhātaṁ nibbānaṁ, akuppadhammatāya guṇehi vā asaṅkhepaṁ asaṅkhyeyyaṁ gato",
  "tika-s0519t4:183_2": "upagatoti asaṅkhepagato. Sesaṁ suviññeyyameva. Uddheyyanti uddharitabbaṁ.",
  "tika-s0519t4:184": "Dhammānussatiyaṁ evaṁ attho daṭṭhabboti sambandho. Saṁsāradukkhato pāti, santena sukhena rameti cāti vā pāraṁ.",
  "tika-s0519t4:185": "Abhūtapubbattāti anuppannapubbattā, tenassa niccataṁva vibhāveti kenaci devatopasaggādinā anupasajjanīyattā anupasaṭṭhattā.",
  "tika-s0519t4:186": "“Duppassa”ntipi pāḷi, duradhigamanti attho. Guṇasobhāsurabhibhāvenāti guṇehi sobhāya, sugandhibhāvena ca.",
  "tika-s0519t4:187_0": "Yathā akkhaṇavedhī puggalo sippanipphattiyā rattandhakāratimisāya acirakkhaṇālokena",
  "tika-s0519t4:187_1": "atisukhumampi dūragataṁ lakkhaṁ vijjhati, evaṁ ariyasāvako sīlasampattiyā atisukhumaṁ",
  "tika-s0519t4:187_2": "nibbānaṁ catusaccadhammaṁ ekapaṭivedheneva paṭivijjhatīti āha “sippañca sīlaṁ akkhaṇavedhitāyā”ti.",
  "tika-s0519t4:187_3": "Lokikanti nidassanamattaṁ daṭṭhabbaṁ lokuttaradhammaolokanassāpi adhiṭṭhānabhāvato.",
  "tika-s0519t4:188": "Vevacanahāravibhaṅgavaṇṇanā niṭṭhitā.",
  "tika-s0519t4:189": "11. Paññattihāravibhaṅgavaṇṇanā",
  "tika-s0519t4:190_0": "39.Bhagavato sābhāvikadhammakathāyāti attano bhāvo sabhāvo, sabhāvena nibbattā, tato",
  "tika-s0519t4:190_1": "vā āgatāti sābhāvikā, sā eva dhammakathāti sābhāvikadhammakathā, buddhānaṁ sāmukkaṁsikadhammakathāti",
  "tika-s0519t4:190_2": "attho, tāya karaṇabhūtāya dhammadesanāya anaññattepi kathādesanānaṁ upacārasiddhena",
  "tika-s0519t4:190_3": "bhedenevaṁ vuttaṁ, avayavasamudāyavibhāgena vā. Tenāha “kā ca pakatikathāya desanā?",
  "tika-s0519t4:190_4": "Cattāri saccānī”ti. Idañhi atthassa desanāya abhedopacāraṁ katvā vuttaṁ. Tassā desanāya",
  "tika-s0519t4:190_5": "paññāpanā. Ayaṁ paññattihāroti saṅkhepeneva paññattihārassa sarūpamāha. Sāti yathāvuttadesanā.",
  "tika-s0519t4:190_6": "Tathā tathāti yathā yathā saccāni desetabbāni, tathā tathā. Kathañcetāni desetabbāni?",
  "tika-s0519t4:190_7": "Pariññeyyādippakārena. Yathādhippetanti adhippetānurūpaṁ, bodhaneyyabandhavānaṁ bodhanādhippāyānukūlanti",
  "tika-s0519t4:190_8": "attho. Atthanti desetabbatthaṁ, dukkhādiatthameva vā. Nikkhipatīti patiṭṭhāpeti.",
  "tika-s0519t4:190_9": "Yato “cattāro suttanikkhepā”tiādi aṭṭhakathāsu vuccati.",
  "tika-s0519t4:191": "Tatthāti nikkhepadesanāyanti attho. Maggapakkhiyāti dukkhasaccato bahikatāti adhippāyo.",
  "tika-s0519t4:192": "Yasmiṁ ṭhāneti yasmiṁ bhavādisaṅkhāte ṭhāne. Yathāvuttā desanāti caturāhārapaṭibaddharāgādimukhena vaṭṭadīpanī vuttappakārā desanā.",
  "tika-s0519t4:193_0": "41.Teparivaṭṭavasenāti etthāpi “saccesū”ti yojetabbaṁ. Pariññāpaññattīti āhāti sambandho.",
  "tika-s0519t4:193_1": "Ajjhattarato, samāhitoti padadvayena samādhānavisiṭṭhaṁ ajjhattaratatābhāvanaṁ dīpeti",
  "tika-s0519t4:193_2": "gocarajjhattatādīpanato. Kevalo hi ajjhattasaddo ajjhattajjhattagocarajjhattesupi",
  "tika-s0519t4:193_3": "vattati. Ajjhattaratatāvisiṭṭhañca samādhānaṁ sātisayaṁ cittaṭṭhitiṁ dīpetīti imamatthaṁ",
  "tika-s0519t4:193_4": "dasseti “samādhānavisiṭṭhassā”tiādinā.",
  "tika-s0519t4:194": "Āsajjanaṭṭhenāti āsaṅganaṭṭhena. Tathā dassananti atathābhūtassāpi bhabbarūpassa viya attano vidaṁsanaṁ. Alakkhikoti vilakkhiko.",
  "tika-s0519t4:195_0": "Kāmānanti kāmāvacaradhammānaṁ. Rūpānanti rūpāvacaradhammānaṁ. Nissaraṇanti kāmānaṁ",
  "tika-s0519t4:195_1": "rūpāvacaradhammā nissaraṇaṁ, tesaṁ arūpāvacaradhammā nissaraṇaṁ. Evaṁ taṁsabhāvānanti",
  "tika-s0519t4:195_2": "sauttarasabhāvānaṁ. Tathāti yathā saṅkhatadhammānaṁ nissaraṇabhāvato, kilesasamucchedakassa",
  "tika-s0519t4:195_3": "ariyamaggassa ārammaṇabhāvato ca attheva asaṅkhatā dhātu, tathā vuccamānenāpi kāraṇena",
  "tika-s0519t4:195_4": "attheva asaṅkhatā dhātūti dasseti. Katthaci visayeti asaṅkhatadhātuṁ sandhāya vadati.",
  "tika-s0519t4:195_5": "Aviparītatthoti bhūtattho. “Yato kho bho ayaṁ attā pañcahi kāmaguṇehi samappito samaṅgībhūto",
  "tika-s0519t4:195_6": "paricāreti, ettāvatā kho bho ayaṁ attā paramadiṭṭhadhammanibbānappatto hoti, sapakaṭṭhanibbānabhāvino”ti",
  "tika-s0519t4:195_7": "ca evamādīsu upacāravuttisabbhāvato. Yathā taṁ sīhasaddoti yathā “sīho māṇavako”tiādinā",
  "tika-s0519t4:195_8": "māṇavakādīsu upacāravuttinā vattamāno migarāje bhūtatthavisaye diṭṭho, evaṁ nibbānasaddopi",
  "tika-s0519t4:195_9": "kāmaguṇarūpajjhānasamaṅgitāsu upacāravuttiyā vattamāno katthaci visaye aviparītattho.",
  "tika-s0519t4:195_10": "Yattha ca visaye aviparītattho, sā asaṅkhatā dhātu. Hatthatale saāmalakaṁ viya ñeyyaṁ",
  "tika-s0519t4:195_11": "paccakkhato passantassa ekappamāṇassa satthuvacanamevettha pamāṇanti dassento “kiṁ",
  "tika-s0519t4:195_12": "vā etāya yutticintāyā”tiādimāha. “Paṭiññātassa atthassa siddhiyā pakāsanāpaññattī”ti",
  "tika-s0519t4:195_13": "nigamaṁ sandhāyāhāti.",
  "tika-s0519t4:196": "Paññattihāravibhaṅgavaṇṇanā niṭṭhitā.",
  "tika-s0519t4:197": "12. Otaraṇahāravibhaṅgavaṇṇanā",
  "tika-s0519t4:198": "42.Indriyehīti karaṇe karaṇavacanaṁ “maggena gacchatī”tiādīsu viya, “pharasunā chindatī”ti evamādīsu viya ca. Otaraṇāti anuppavesanā.",
  "tika-s0519t4:199_0": "Paññākkhandhe saṅgaṇhanavasena sammāsaṅkappo viyāti yojanā. Adhicittaanuyuttānaṁ",
  "tika-s0519t4:199_1": "saddahanussahanupaṭṭhānasamādahanehi saddhādīsu upakarontesu eva paññā dassanakiccaṁ",
  "tika-s0519t4:199_2": "sādhetīti dassento “saddhā..pe… vuttānī”ti āha. No ca bhavaṅgāti tesaṁ saṅkhārānaṁ",
  "tika-s0519t4:199_3": "pavattikāraṇatābhāvaṁ dasseti.",
  "tika-s0519t4:200": "43.Tathā vuttoti “nissayo”ti vutto. Cetanāsīsena taṇhaṁ eva vadati cetanāsahacaraṇato.",
  "tika-s0519t4:201_0": "Rattassāti maggena asamucchinnarāgassa. Yena puggalo “ratto”ti vuccati, tassa rāgassa",
  "tika-s0519t4:201_1": "sambandhinī sukhā vedanā vuttā tattha tassa anusayanato. Tenāha “sukhāya…pe… vutta”nti.",
  "tika-s0519t4:201_2": "Esa nayo sesesupi. Tenāha “tathā”tiādi.",
  "tika-s0519t4:202_0": "Tāni eva indriyānīti sukhasomanassupekkhindriyāni. “Saṅkhārapariyāpannānī”ti vacanaṁ",
  "tika-s0519t4:202_1": "sandhāyāha “idha vedanāsīsena cetanā vuttā”ti. Na hi vedanā saṅkhārakkhandhapariyāpannā",
  "tika-s0519t4:202_2": "hoti. Taṇhāya, diṭṭhiyāti ca upayoge karaṇavacananti dassento “taṇhāyā”tiādimāha.",
  "tika-s0519t4:202_3": "Idāni upayogavaseneva “taṇhāyā”tiādīnaṁ atthaṁ dassetuṁ “yathā vā”tiādimāha. Tattha",
  "tika-s0519t4:202_4": "sesadhammānanti taṇhāvajjitaavisiṭṭhadhammānaṁ. Taṇhāya nissayabhāveti yadā taṇhā tesaṁ nissayo hoti.",
  "tika-s0519t4:203_0": "Taṇhāya sesadhammānaṁ paccayabhāveti yadā sesadhammā taṇhāpaccayā honti. “Karajakāyasannissitā”ti",
  "tika-s0519t4:203_1": "iminā vedanādikkhandhattayanissitāpi gahitā kāyappassaddhibhāvato. Kāraṇabhāvanti",
  "tika-s0519t4:203_2": "paramparahetubhāvaṁ. Taṇhādiṭṭhiupayenāti diṭṭhiupayena ca diṭṭhisahagatataṇhāupayena ca.",
  "tika-s0519t4:204_0": "“Āgatītiidhāgati, gatīti peccabhavo”ti padadvayena vuttamevatthaṁ pākaṭataraṁ kātuṁ",
  "tika-s0519t4:204_1": "pāḷiyaṁ “āgatigatīpi na bhavantī”ti vuttaṁ. Idha huranti dvārārammaṇadhammā dassitā",
  "tika-s0519t4:204_2": "āsannadūrabhāvehi dvārārammaṇehi vinivattetvā gahitattā. Idha dvārappavattadhammā",
  "tika-s0519t4:204_3": "“ubhayamantarenā”ti padassa atthabhāvena vuttā. Catubyūhahāre pana anindriyabaddharūpadhammā",
  "tika-s0519t4:204_4": "tathā vuttā. Kāraṇabhūtena anantarapaccayabhūtena, upanissayapaccayabhūtena ca. Ye",
  "tika-s0519t4:204_5": "dhammā upādāya “attā”ti samaññā, tesaṁ viññāṇādidhammānaṁ abhāvena anuppādadhammataṁ",
  "tika-s0519t4:204_6": "āpāditattāti attho. “Anissitassa calitaṁ natthī”tiādinā paṭilomato paccayabhāvo dassitoti",
  "tika-s0519t4:204_7": "dassento pāḷiyaṁ “esevanto dukkhassāti paṭiccasamuppādo”ti vatvā nanu “avijjāpaccayā",
  "tika-s0519t4:204_8": "saṅkhārā”tiādiko paṭiccasamuppādoti codanaṁ sandhāya yathāvuttassa paṭiccasamuppādabhāvaṁ",
  "tika-s0519t4:204_9": "dassetuṁ “so duvidho”tiādinā lokiyalokuttaravasena paṭiccasamuppādo vibhatto. Tadatthatāyāti",
  "tika-s0519t4:204_10": "vītarāgavimuttiatthatāya. Tabbhāvanti lokuttarapaṭiccasamuppādabhāvaṁ.",
  "tika-s0519t4:205": "Otaraṇahāravibhaṅgavaṇṇanā niṭṭhitā.",
  "tika-s0519t4:206": "13. Sodhanahāravibhaṅgavaṇṇanā",
  "tika-s0519t4:207_0": "45.Sodhetināmāti pucchitamatthaṁ hatthatale ṭhapitaāmalakaṁ viya paccakkhato dassento",
  "tika-s0519t4:207_1": "niggumbaṁ nijjaṭaṁ katvā vivaranto tabbisayaaññāṇasaṁsayādimalāpanayanena sodheti,",
  "tika-s0519t4:207_2": "evaṁ sodhento ca padassa atthena abhedopacāraṁ katvā “padaṁ sodheti”cceva vuccati.",
  "tika-s0519t4:207_3": "Tenāha “padaṁ sodheti nāmā”ti. Pucchāya vissajjanamevettha sodhananti āha “tadatthassa",
  "tika-s0519t4:207_4": "vissajjanato”ti. Ārabhīyatīti ārambho, desanāya pakāsiyamāno attho. Tenāha “na tāva…pe…",
  "tika-s0519t4:207_5": "pabodhitattā”ti. Idha sodhanaṁ nāma paṭicchannarūpassa atthassa desanānubhāvena vivaṭabhāvakaraṇanti",
  "tika-s0519t4:207_6": "tamatthaṁ upamāya vibhāvetuṁ “aññāṇapakkhandāna”ntiādi vuttaṁ.",
  "tika-s0519t4:208": "Sodhanahāravibhaṅgavaṇṇanā niṭṭhitā.",
  "tika-s0519t4:209": "14. Adhiṭṭhānahāravibhaṅgavaṇṇanā",
  "tika-s0519t4:210": "46.Dhārayitabbāti upadhāretabbā, upalakkhitabbāti attho. Vuttameva “sāmaññavisesakappanāya vohārabhāvena anavaṭṭhānato”tiādinā.",
  "tika-s0519t4:211_0": "Taṁ taṁ phalanti nirayādiṁ taṁ taṁ phalaṁ. Añcitāti gatā. Yonīti ekajāti. Samānavasena",
  "tika-s0519t4:211_1": "missībhavati etāyāti hi yoni, upapatti. Peccāti maritvā. Ussannatāyāti vitakkabahulatāya.",
  "tika-s0519t4:211_2": "“Ussannattā”tipi vadanti. Sassatādīhi vā ussannattā. Asurajātiyā nibbattāpanako asurajātinibbattanako.",
  "tika-s0519t4:212": "Saṅkhāti paññā. Paññāpadhānā ca bhāvanāti āha “paṭisaṅkhāya paṭipakkhabhāvanāyā”ti.",
  "tika-s0519t4:213_0": "47. Patthaṭabhāvena pathavī. Sabhāvadhāraṇaṭṭhena, nissattanijjīvaṭṭhena ca dhātu.",
  "tika-s0519t4:213_1": "Āpīyati, appāyatīti vā āpo. Tejanavasena tikkhatāvasena, dahanavasena vā tejo. Vāyanavasena",
  "tika-s0519t4:213_2": "vegagamanavasena, samudīraṇavasena vā vāyo. Vīsati ākārāti kesādayo vīsati koṭṭhāsā,",
  "tika-s0519t4:213_3": "pakārā vā. Kakkhaḷalakkhaṇādhikatāya kesādī kakkhaḷalakkhaṇā vuttā.",
  "tika-s0519t4:214_0": "Pāṭiyekko pathavīdhātukoṭṭhāsoti pathavīkoṭṭhāsamatto, attasuññadhammamattoti attho.",
  "tika-s0519t4:214_1": "Santappatīti ettha sarīrapakatimatikkamitvā uṇhabhāvo santāpo, sarīradahanavasena",
  "tika-s0519t4:214_2": "pavatto mahādāho, ayametesaṁ viseso. Yena ca jīrīyatīti ekāhikādijarārogena jarīyatīti",
  "tika-s0519t4:214_3": "ca attho yujjati. “Satavāraṁ tāpetvā tāpetvā udake pakkhipitvā uddhaṭasappi satadhotasappī”ti",
  "tika-s0519t4:214_4": "vadanti. Rasarudhiramaṁsamedanhāruaṭṭhiaṭṭhimiñjā rasādayo. Keci nhāruṁ apanetvā",
  "tika-s0519t4:214_5": "sukkaṁ sattamaṁ dhātuṁ vadanti. Vivekanti visuṁbhāvaṁ, visadisabhāvanti attho. Vatthusaṅkhāto",
  "tika-s0519t4:214_6": "hi āhāro pariṇāmaṁ gacchanto pāṇabhakkhagahaṇipadaniya muttakarīsabhāvehi viya attanāpi",
  "tika-s0519t4:214_7": "visadisarasasaṅkhātaṁ visuṁbhāvaṁ nibbattento tabbhāvaṁ gacchatīti vuccati, tathā",
  "tika-s0519t4:214_8": "rasādayopi rudhirādikoṭṭhāsaṁ. Tenāha “rasādibhāvena vivekaṁ gacchatī”ti.",
  "tika-s0519t4:215": "Sabhāvalakkhaṇatoti asucibhāvena lakkhitabbato.",
  "tika-s0519t4:216_0": "48.Yāthāvasarasalakkhaṇanti rasitabboti raso, paṭivijjhitabbo sabhāvo, attano raso",
  "tika-s0519t4:216_1": "saraso, yāthāvo saraso, yāthāvasaraso yāthāvasaraso eva lakkhitabbattā lakkhaṇanti",
  "tika-s0519t4:216_2": "yāthāvasarasalakkhaṇaṁ. Atha vā yāthāvasarasalakkhaṇanti aviparītaṁ attano pavattisaṅkhātaṁ",
  "tika-s0519t4:216_3": "kiccañceva pīḷanasaṅkhātaṁ lakkhaṇañca. “Idaṁ kiccaṁ, idaṁ lakkhaṇa”nti avijjāhetu",
  "tika-s0519t4:216_4": "ñātuṁ na sakkoti, tabbisayañāṇuppattiṁ nivārentī chādetvā pariyonandhitvā tiṭṭhatīti",
  "tika-s0519t4:216_5": "vuttā. Tena vuttaṁ “jānituṁ paṭivijjhituṁ na detī”ti. Tayidamassā kiccanti kiccato",
  "tika-s0519t4:216_6": "kathitā. Kathitāti ca vuttā, yato ca avijjā asampaṭivedharasāti vuccati. Jāyati etthāti",
  "tika-s0519t4:216_7": "jāti, uppattiṭṭhānaṁ. Yadipi nirodhamagge avijjā ārammaṇaṁ na karoti, te pana jānitukāmassa",
  "tika-s0519t4:216_8": "tappaṭicchādanavasena anirodhamaggesu nirodhamaggaggahaṇassa kāraṇabhāvena pavattamānā",
  "tika-s0519t4:216_9": "tattha uppajjatīti vuccati, tesampi avijjāya uppattiṭṭhānatā hoti, itaresaṁ ārammaṇabhāvena cāti.",
  "tika-s0519t4:217_0": "Atthānatthanti hitāhitaṁ. Sammohavinodaniyaṁ pana “atthattha”nti vuttaṁ, tattha attho",
  "tika-s0519t4:217_1": "eva atthatthoti atthassa aviparītatādassanatthaṁ dutiyena atthasaddena visesanaṁ.",
  "tika-s0519t4:217_2": "Na hi ñāṇaṁ anatthe “attho”ti gaṇhātīti. Kāraṇākāraṇanti etthāpi evaṁ daṭṭhabbaṁ.",
  "tika-s0519t4:217_3": "Atthatthanti vā āmeḍitavacanaṁ sabbesaṁ atthānaṁ pākaṭakaraṇabhāvappakāsanatthaṁ,",
  "tika-s0519t4:217_4": "phalaṁ phalanti attho, hitapariyāyepi eseva nayo. Nti atthānatthādikaṁ. Ākāranti atthādikāraṇameva.",
  "tika-s0519t4:218_0": "Paṭividdhassa puna avekkhanā paccavekkhaṇā. Ducintitacintitādilakkhaṇassa bālassa",
  "tika-s0519t4:218_1": "bhāvo bālyaṁ. Sampajānātīti samaṁ pakārehi jānāti. Balavamoho pamoho. Samantato mohanaṁ",
  "tika-s0519t4:218_2": "sammoho. Duggatigāmikammassa visesapaccayattā avindiyaṁ. Vindatīti labhati. Anavajjadhammānaṁ",
  "tika-s0519t4:218_3": "vijjā viya visesapaccayo na hotīti vindiyaṁ na vindati. Ayaṁ avijjāya vemattatāti",
  "tika-s0519t4:218_4": "ayaṁ “dukkhe aññāṇa”ntiādinā kiccajātilakkhaṇehi vutto avijjāya aviseso. Vijjātiādīnaṁ",
  "tika-s0519t4:218_5": "vuttanayānasārena attho veditabbo.",
  "tika-s0519t4:219": "Pāsāṇasakkharavālikāvirahitā bhūmi saṇhāti “saṇhaṭṭhenā”ti vuttaṁ.",
  "tika-s0519t4:220_0": "Tattakamevakālanti pañcakappasatāni. Vibhūtaṁ samattikkantaṁ rūpasaññāsaṅkhātaṁ rūpaṁ",
  "tika-s0519t4:220_1": "etāyāti vibhūtarūpaṁ, samāpattinti padattho. Na hi kāci arūpasamāpatti rūpasaññāsahagatā",
  "tika-s0519t4:220_2": "pavattīti. Nirodhasamāpattiyaṁ vattabbameva natthi, tattha nevasaññānāsaññāyatanasamāpattiyā",
  "tika-s0519t4:220_3": "visuṁ gahitattā vuttaṁ “sesāruppasamāpattiyo”ti.",
  "tika-s0519t4:221": "Damathaṁ anupagacchanto duṭṭhasso khaluṅkasso. Uttaridamathāyāti ariyamaggadamathāya.",
  "tika-s0519t4:222": "Itaroti dukkhāpaṭipado khippābhiñño, sukhāpaṭipado ca khippābhiñño. Ubhayatobhāgehīti rūpakāyanāmakāyabhāgehi. Ubhayatoti vikkhambhanasamucchedavimuttivasena.",
  "tika-s0519t4:223": "Anekopīti sabhāvena anekopi. Ekasaddābhidheyyatāyāti sāmaññasaddābhidheyyatāya.",
  "tika-s0519t4:224": "Adhiṭṭhānahāravibhaṅgavaṇṇanā niṭṭhitā.",
  "tika-s0519t4:225": "15. Parikkhārahāravibhaṅgavaṇṇanā",
  "tika-s0519t4:226": "49.“Hinotī”ti padassa atthaṁ dassento “kāraṇabhāvaṁ gacchatī”ti āha anekatthattā dhātūnaṁ. Etīti āgacchati, uppajjatīti attho.",
  "tika-s0519t4:227_0": "Avijjāyapi hetubhāveti ettha avijjā anantarāya avijjāya anantarasamanantarūpanissayanatthivigatāsevanapaccayehi,",
  "tika-s0519t4:227_1": "anantarāya pana sahajātāya sahajātaaññamaññanissayasampayuttaatthiavigatahetupaccayehi,",
  "tika-s0519t4:227_2": "asahajātāya upanissayakoṭiyā eva paccayo hotīti veditabbaṁ. Attano phalaṁ karotīti",
  "tika-s0519t4:227_3": "kāraṇanti āha “kāraṇabhāvo ca phalāpekkhāyā”ti.",
  "tika-s0519t4:228": "Nibbattiattho phalattho phalasaṅkhāto attho.",
  "tika-s0519t4:229_0": "Yo sabhāvoti puññādiabhisaṅkhārānaṁ yo abhisaṅkharaṇasabhāvo, so hetu. Sesapadesūti",
  "tika-s0519t4:229_1": "viññāṇādipadesu. Yathāvuttappabhedoti “asādhāraṇalakkhaṇo hetū”tiādinā vuttappabhedo.",
  "tika-s0519t4:229_2": "Yo kocipaccayoti janakādibhedaṁ yaṁ kiñci kāraṇaṁ. Abhisaṅkharaṇatoti paccakkhato,",
  "tika-s0519t4:229_3": "paramparāya ca nibbattanato.",
  "tika-s0519t4:230": "Parikkhārahāravibhaṅgavaṇṇanā niṭṭhitā.",
  "tika-s0519t4:231": "16. Samāropanahāravibhaṅgavaṇṇanā",
  "tika-s0519t4:232_0": "50.Suttena gahiteti sutte vutte. Padaṭṭhānaggahaṇaṁ adhiṭṭhānavisayadassanatthaṁ,",
  "tika-s0519t4:232_1": "vevacanaggahaṇaṁ adhivacanavibhāgadassanatthanti yojanā. Visayādhiṭṭhānabhāvatoti",
  "tika-s0519t4:232_2": "visayasaṅkhātapavattiṭṭhānabhāvato. Vanīyatīti bhajīyati. Vanatīti bhajati sevati.",
  "tika-s0519t4:232_3": "Vanuteti yācati, patthetīti attho. Pañca kāmaguṇā kāmataṇhāya kāraṇaṁ hoti ārammaṇapaccayatāya.",
  "tika-s0519t4:232_4": "Nimittaggāho anubyañjanaggāhassa kāraṇaṁ hoti upanissayatāyāti evaṁ sesesupi yathārahaṁ kāraṇatā vattabbā.",
  "tika-s0519t4:233_0": "51.“Kāye kāyānupassī viharāhī”tiādīsu yaṁ vattabbaṁ, taṁ heṭṭhā lakkhaṇahāravibhaṅgavaṇṇanāyaṁ",
  "tika-s0519t4:233_1": "vuttanayeneva veditabbaṁ. Ayaṁ pana viseso – rūpadhammapariññāyāti rūpūpikaviññāṇaṭṭhitipariññāya.",
  "tika-s0519t4:234_0": "“Dukkha”nti passantī sā vedanānupassanāti yojetabbaṁ. Vedanāhetupariññāyāti phassapariññāya.",
  "tika-s0519t4:234_1": "“Vedanāvasenā”ti padena attanā uppāditadukkhavasena. Vedanāpariññāyāti vedanūpikaviññāṇaṭṭhitipariññāya.",
  "tika-s0519t4:234_2": "Niccābhinivesapaṭipakkhato aniccānupassanāyāti adhippāyo. Niccasaññānimittassāti",
  "tika-s0519t4:234_3": "niccasaññāhetukassa. Saññāpariññāyāti saññūpikaviññāṇaṭṭhitipariññāya. Paṭhamamaggavajjhattā",
  "tika-s0519t4:234_4": "agatigamanassa vuttaṁ “diṭṭhābhinivesassa…pe… agatigamanassa cā”ti.",
  "tika-s0519t4:235": "Saṅkhārapariññāyāti saṅkhārūpikaviññāṇaṭṭhitipariññāya.",
  "tika-s0519t4:236": "Samāropanahāravibhaṅgavaṇṇanā niṭṭhitā.",
  "tika-s0519t4:237": "Niṭṭhitā ca hāravibhaṅgavaṇṇanā.",
  "tika-s0519t4:238": "1. Desanāhārasampātavaṇṇanā",
  "tika-s0519t4:239_0": "“Eva”ntiādi hārasampātadesanāya sambandhadassanaṁ. Tattha purimena upamādvayena suparikammakatamaṇikoṭṭimasadisī,",
  "tika-s0519t4:239_1": "suviracitajambunadābharaṇasadisī ca pāḷi. Tattha katanānāvaṇṇapupphūpahārasadisī,",
  "tika-s0519t4:239_2": "vividharaṁsijālāsamujjalabaddhanānāratanāvalisadisī ca hāravibhaṅgadesanāti dasseti.",
  "tika-s0519t4:239_3": "Pacchimena tassa paṇītamahārahe jaṭāhi saddhiṁ dukkaratarataṁ dīpeti. Yāyaṁ gāthā vuttāti yojanā.",
  "tika-s0519t4:240_0": "52. Yasmāyaṁ hāravibhaṅgavāro nappayojeti yathāvuttena kāraṇena, tasmā sā hāravibhaṅgavārassa",
  "tika-s0519t4:240_1": "ādimhi na paccāmaṭṭhāti adhippāyo. Hārasampātavāro pana taṁ payojetīti yasmā pana",
  "tika-s0519t4:240_2": "hārasampātavāro taṁ gāthaṁ payojeti yathāvutteneva kāraṇena, tasmā “soḷasa…pe… āhā”ti",
  "tika-s0519t4:240_3": "āha. Yojanānayadassananti yojanāya nayadassanaṁ.",
  "tika-s0519t4:241_0": "Tenāti “taṁ maccuno pada”nti vacanena. Sabbaṁ vipallāsanti dvādasavidhampi vipallāsaṁ.",
  "tika-s0519t4:241_1": "Sāmaññassa…pe… voharīyati yattha patiṭṭhitaṁ sāmaññaṁ, so viseso. Atthato pana saññādayo",
  "tika-s0519t4:241_2": "eva rūpādivisayaṁ viparītākārena gaṇhante vipallāsoti dassento “saññāvipallāso”tiādimāha.",
  "tika-s0519t4:242_0": "Indajālādivasena maṇiādiākārena upaṭṭhahante upādānakkhandhapañcake ahaṁmamādikāraṇatāya",
  "tika-s0519t4:242_1": "niruttinayena “attā”ti vuccamāno taṁbuddhivohārappavattinimittatāya attabhāvo sukhādīnaṁ",
  "tika-s0519t4:242_2": "vatthutāya “attabhāvavatthū”ti pavuccatīti āha “tehī”tiādi. Tesanti upādānakkhandhānaṁ.",
  "tika-s0519t4:242_3": "Vipallāsānaṁ pavattiākāro “asubhe subha”ntiādi. Visayo kāyavedanācittadhammā. Avijjā",
  "tika-s0519t4:242_4": "ca…pe… eva sammohapubbakattā sabbavipallāsānaṁ. Ca-saddo subhasukhasaññānanti etthāpi ānetvā yojetabbo.",
  "tika-s0519t4:243_0": "Tatthāyaṁ yojanā – “avijjā ca subhasukhasaññānaṁ paccayo eva, na taṇhā eva, avijjā",
  "tika-s0519t4:243_1": "subhasukhasaññānañca paccayo, na niccaattasaññānaṁ evā”ti. Evaṁ santepi purimānaṁ",
  "tika-s0519t4:243_2": "dvinnaṁ viparītasaññānaṁ taṇhā, pacchimānaṁ avijjā visesapaccayoti dassento āha “tathāpī”tiādi.",
  "tika-s0519t4:243_3": "Avijjāsīsena cettha diṭṭhiyā gahaṇaṁ veditabbaṁ. Tenāha “diṭṭhinivutaṁ citta”nti,",
  "tika-s0519t4:243_4": "“yo diṭṭhivipallāso”ti ca ādi, yathā ca avijjāsīsena diṭṭhiyā gahaṇaṁ, evaṁ diṭṭhisīsena",
  "tika-s0519t4:243_5": "avijjāyapi gahaṇaṁ siyāti āha “diṭṭhisīsena avijjā vuttā”ti. Taṇhāvijjāsu subhasukhasaññānaṁ",
  "tika-s0519t4:243_6": "yathā taṇhā visesapaccayo, na evaṁ avijjā. Niccaattasaññānaṁ pana yathā avijjā visesapaccayo,",
  "tika-s0519t4:243_7": "na tathā taṇhāti dassento “moho visesapaccayo”ti āha.",
  "tika-s0519t4:244_0": "Pacchimānaṁ dvinnaṁ…pe… hotīti atītaṁse taṇhābhinivesassa balavabhāvābhāvato. Teneva",
  "tika-s0519t4:244_1": "hi “so atītaṁ rūpaṁ attato samanupassati”cceva vuttaṁ, na “abhinandatī”ti. Taṇhāvipallāsoti",
  "tika-s0519t4:244_2": "taṇhaṁ upanissāya pavatto vipallāso, na hi taṇhā sayaṁ vipallāso. Tenāha “taṇhāmūlako",
  "tika-s0519t4:244_3": "vipallāso”ti. Diṭṭhābhinandanavasenāti taṇhupanissayadiṭṭhābhinandanavasena, yato",
  "tika-s0519t4:244_4": "so “taṇhāvipallāso”ti vutto. Etenāti “yo taṇhāvipallāso”tiādipāṭhena. Soḷasa saññīvādā,",
  "tika-s0519t4:244_5": "aṭṭha asaññīvādā, aṭṭha nevasaññīnāsaññīvādā, pañca paramadiṭṭhadhammanibbānavādā",
  "tika-s0519t4:244_6": "ca, yathā attano gatāya, nibbānappattiyā ca parikappavasena subhasukhākāraggāhino,",
  "tika-s0519t4:244_7": "na evaṁ satta ucchedavādāti āha “yebhuyyenā”ti. Paṭipakkhavasenapīti visuddhivasenapi.",
  "tika-s0519t4:244_8": "Yāva hi upakkilesā, tāva cittaṁ na visujjhateva. Yadā ca te pahīnā, tadā visuddhameva.",
  "tika-s0519t4:244_9": "Tenāha “na hī”tiādi. “Arakkhitena cittenā”ti pāḷiṁ nikkhipitvā vipallāsamukheneva",
  "tika-s0519t4:244_10": "desanāya niddhāriyamānattā vuttaṁ “yathānusandhināva gāthaṁ niṭṭhapetu”nti.",
  "tika-s0519t4:245": "Mārassāti kilesamārassa. Tassa hi vase ṭhito sesamārānaṁ hatthagato evāti. Tenāha “kilesamāraggahaṇenevā”tiādi.",
  "tika-s0519t4:246_0": "Mārabandhananti sattamārapakkhe mārassa bandhananti mārabandhanaṁ. So hi kilesabandhanabhūte",
  "tika-s0519t4:246_1": "attano samārakaparise maññati. Tena vuttaṁ “antali…pe… mokkhasī”ti. Itaramārapakkhe",
  "tika-s0519t4:246_2": "mārova bandhananti mārabandhanaṁ. Visaṅkhāro nibbānaṁ.",
  "tika-s0519t4:247_0": "Mohasampayogato cittaṁ “mūḷha”nti vuttanti rattaduṭṭhānampi mūḷhatāya sabbhāve “mūḷha”nti",
  "tika-s0519t4:247_1": "visuṁ vacanaṁ āveṇikamohavasena vuttanti dassento “dvinnaṁ momūhacittuppādānaṁ vasenā”ti",
  "tika-s0519t4:247_2": "āha. Evanti evaṁ rāgādiakusalappattiyā kusalabhaṇḍacchedanato arakkhitaṁ cittaṁ hoti,",
  "tika-s0519t4:247_3": "sabbopi micchābhiniveso ettheva saṅgahaṁ samosaraṇaṁ gacchatīti āha “micchādiṭṭhi…pe…",
  "tika-s0519t4:247_4": "veditabba”nti. Sabbepīti “arakkhitaṁ, micchādiṭṭhihataṁ, thinamiddhābhibhūta”nti",
  "tika-s0519t4:247_5": "tīhipi padehi vuttadhammā.",
  "tika-s0519t4:248_0": "Cakkhunāti dvārena. Rūpanti visabhāgavatthusannissitaṁ rūpāyatanaṁ. Nimittaggāhīti",
  "tika-s0519t4:248_1": "“itthī”ti vā puriso”ti vā “subha”nti vā “asubha”nti vā parikappitanimittaṁ gaṇhāti,",
  "tika-s0519t4:248_2": "tassa vā gahaṇasīlo. Anubyañjanaggāhīti hatthapādahasitakathitādippabhede kilesānaṁ",
  "tika-s0519t4:248_3": "anu anu byañjanato anubyañjanasaññite ākāre gaṇhāti, tesaṁ vā gahaṇasīlo. Yatvādhikaraṇanti",
  "tika-s0519t4:248_4": "yaṁ nimittaṁ, nimittānubyañjanaggahaṇanimittanti attho. Evaṁ “cakkhundriyaṁ asaṁvutaṁ",
  "tika-s0519t4:248_5": "viharanta”nti, yo “nimittaggāhī, anubyañjanaggāhī”ti ca vutto puggalo, tamenaṁ cakkhundriyaṁ",
  "tika-s0519t4:248_6": "cakkhudvāraṁ asaṁvutaṁ satikavāṭena apihitaṁ katvā vattantaṁ, tassa ca rūpassa iṭṭhākāraggahaṇe",
  "tika-s0519t4:248_7": "abhijjhā, aniṭṭhākāraggahaṇe domanassaṁ, asamapekkhane moho micchābhinivese micchādiṭṭhīti",
  "tika-s0519t4:248_8": "evaṁ abhijjhābyāpādā, aññe ca lāmakaṭṭhena pāpakā akosallasambhūtaṭṭhena akusalā",
  "tika-s0519t4:248_9": "dhammā anvāssaveyyuṁ anu anu pavatteyyuṁ.",
  "tika-s0519t4:249_0": "Tassa saṁvarāya na paṭipajjatīti tassa cakkhudvārassa saṁvarāya satikavāṭena pidahanatthaṁ",
  "tika-s0519t4:249_1": "na paṭipajjati. Sā pana appaṭipatti cakkhundriyassa anārakkhāsaṁvarassa anuppādoti",
  "tika-s0519t4:249_2": "dassento “na rakkhati…pe… āpajjatī”ti āha. Javane uppajjamānopi hi asaṁvaro tena",
  "tika-s0519t4:249_3": "dvārena pavattanato “cakkhundriyāsaṁvaro”tveva vuccatīti. Sesadvāresupi vuttanayeneva",
  "tika-s0519t4:249_4": "attho veditabbo. “Pubbantakappanavasena cā”tiādinā saṅkhepato vuttamatthaṁ vitthārato",
  "tika-s0519t4:249_5": "dassento “saṅkhepato ca vitthāro añño”ti katvā taṁ samuccinanto “yā ca kho imā”tiādimāha.",
  "tika-s0519t4:250_0": "Yathāvuttā akusalā dhammāti dvādasa akusalacittuppādadhammā, tesaṁ vatthūni vā. Te",
  "tika-s0519t4:250_1": "hi samudayavajjā pañcupādānakkhandhā. “Eva”nti iminā nettipāḷiyaṁ, aṭṭhakathāyañca",
  "tika-s0519t4:250_2": "niddhāritappakārena. Idhāti imissaṁ “arakkhitena cittenā”ti gāthāyaṁ.",
  "tika-s0519t4:251_0": "Yadipi desanāhārasampātapāḷiyaṁ “tasmā rakkhitacittassā”ti gāthā sarūpato na gahitā,",
  "tika-s0519t4:251_1": "atthato pana “tesaṁ bhagavā pariññāyā”tiādinā gahitā evāti tassā gahitabhāvaṁ vibhāvetuṁ",
  "tika-s0519t4:251_2": "“kathaṁ desetī”ti pucchitvā “tasmā rakkhitacittassā”ti gāthaṁ uddhari.",
  "tika-s0519t4:252_0": "Yonisomanasikārena kammaṁ karontoti “so ‘idaṁ dukkha’nti yoniso manasi karotī”tiādinā",
  "tika-s0519t4:252_1": "nayena vipassanāsaṅkhātena yonisomanasikārena bhāvanākammaṁ karonto, bhāventoti attho.",
  "tika-s0519t4:252_2": "Yathābhūtañāṇanti ñātapariññāya pubbabhāgavipassanāya “avijjāsamudayā rūpasamudayo,",
  "tika-s0519t4:252_3": "avijjānirodhā rūpanirodho”tiādinā samapaññāsāya ākārehi. Nirayagatiyaṁ dukkhadukkhatā,",
  "tika-s0519t4:252_4": "sugativisese brahmalokekadese saṅkhāradukkhatā, itarattha dve tissopīti dassento",
  "tika-s0519t4:252_5": "āha “yathāsambhavaṁ tividhadukkhatāyogenā”ti.",
  "tika-s0519t4:253": "Desanāhārasampātavaṇṇanā niṭṭhitā.",
  "tika-s0519t4:254": "2. Vicayahārasampātavaṇṇanā",
  "tika-s0519t4:255_0": "53.Kusaladhammārammaṇāti kusaladhamme uddissa pavattimattaṁ sandhāya vuttaṁ, na tesaṁ",
  "tika-s0519t4:255_1": "ārammaṇapaccayataṁ idha “kusalā dhammā”ti lokuttaradhammānaṁ adhippetattā. Na hi",
  "tika-s0519t4:255_2": "kadāci anupādāniyā dhammā upādānārammaṇā honti. Phaladhamme uddissa pavattāya taṇhāya",
  "tika-s0519t4:255_3": "gahitattā “kusala…pe… daṭṭhabbo”ti vuttaṁ. Desanāhāreti desanāhārasampāte. Kathaṁ",
  "tika-s0519t4:255_4": "pana kusalabhāvoti “kusalā”ti vacanamattaṁ gahetvā codeti, tañca nidassanamattaṁ",
  "tika-s0519t4:255_5": "daṭṭhabbaṁ, pahānahetubhāvopissā siyā codakena sampaṭicchitova. “Mānopi duvidho”tiādinā",
  "tika-s0519t4:255_6": "mānassa ca tassā taṇhāya ca sevitabbabhāvo akusalānaṁ pahānāya, kusalānaṁ uppattiyā ca paccayabhāvato.",
  "tika-s0519t4:256_0": "Nekkhammassitaṁ domanassaṁ nāma “ariyabhūmiṁ pāpuṇituṁ nāsakkhi”nti anusocato uppannaṁ",
  "tika-s0519t4:256_1": "domanassanti sambandho. Evanti iminā pāḷiyaṁ vuttappakārena, pihaṁ upaṭṭhapetvā chasu",
  "tika-s0519t4:256_2": "dvāresu iṭṭhārammaṇe āpāthagate aniccādivasena vipassanaṁ paṭṭhapetvāti yojanā. Iṭṭhārammaṇañcettha",
  "tika-s0519t4:256_3": "yathāvuttaanusocanadomanassuppattīnaṁ yathābhiniviṭṭhassa ārammaṇassa aniṭṭhatāyāti",
  "tika-s0519t4:256_4": "dassanatthaṁ. “Kathaṁ nekkhammavasenā”ti padassa atthaṁ vivarituṁ “vipassanāvasenā”tiādi",
  "tika-s0519t4:256_5": "vuttaṁ. Vipassanādivinimuttā vā paṭhamajjhānādivasena vuttā kusalā dhammā idha nekkhammaṁ.",
  "tika-s0519t4:256_6": "Anussatiggahaṇena upacārajjhānameva gahitanti “paṭhamajjhānādivasenā”ti vuttaṁ. Ādisaddena",
  "tika-s0519t4:256_7": "dutiyajjhānato paṭṭhāya yāva aggaphalā uparivisesā saṅgahitā. Yāya paññāvimuttiyā.",
  "tika-s0519t4:257_0": "Upekkhāsatipārisuddhibhāvenāti upekkhājanitasatipārisuddhisabbhāvena. Kammayogganti",
  "tika-s0519t4:257_1": "vipassanābhāvanādikammassa yoggaṁ anurūpaṁ anucchavikaṁ. Assaddhiyeti assaddhiyahetu,",
  "tika-s0519t4:257_2": "“assaddhiyenā”tipi paṭhanti, so evattho. Obhāsagatanti ñāṇobhāsagataṁ. Kāmaṁ pubbepi",
  "tika-s0519t4:257_3": "paññā vuttā, assaddhiyādīhi pana aññesaṁ kilesānaṁ vidhamanampi paññāya eva hoti,",
  "tika-s0519t4:257_4": "sā ca evaṁbhūtāti dassanatthaṁ “obhāsagataṁ kilesandhakāre na iñjatī”ti vuttaṁ.",
  "tika-s0519t4:258_0": "Kopo kodho. Appaccayo domanassaṁ. Iddhividhañāṇādikā cha abhiññā pākaṭā evāti “dve",
  "tika-s0519t4:258_1": "ca visese”ti vuttadhamme dassetuṁ “manomayiddhi, vipassanāñāṇañcā”ti āha. Aṅgaṇāni",
  "tika-s0519t4:258_2": "rāgādayo. Upakkilesā abhijjhāvisamalobhādayo. Anulomanaṁ tadekaṭṭhatā. Phandanā dubbalā",
  "tika-s0519t4:258_3": "vikkhepappavatti. Balavatī anavaṭṭhānaṁ. Sabbo micchābhiniveso ayonisomanasikārena",
  "tika-s0519t4:258_4": "hoti, micchāvitakkena ca. Tattha ayonisomanasikāro akusalacittuppādo tappariyāpanno",
  "tika-s0519t4:258_5": "micchāvitakko vikkhepasahito evāti vuttaṁ “micchābhinivesahetutāya diṭṭhipakkho”ti",
  "tika-s0519t4:258_6": "vuttañhetaṁ “vitakkopi diṭṭhiṭṭhānaṁ, ayoniso manasikāropi diṭṭhiṭṭhāna”nti.",
  "tika-s0519t4:259_0": "Atha vā iñjanāti phandanā, diṭṭhaparittāso. Yathāha “tadapi tesaṁ bhavataṁ samaṇabrāhmaṇānaṁ",
  "tika-s0519t4:259_1": "ajānataṁ apassataṁ vedayitaṁ taṇhāgatānaṁ paritassitavipphanditamevā”ti. Aṭṭhitīti",
  "tika-s0519t4:259_2": "anavaṭṭhānaṁ, diṭṭhivitakko. Tena hi puthujjano kāle sassataṁ, kāle ucchedanti taṁ",
  "tika-s0519t4:259_3": "taṁ diṭṭhiggahaṇaṁ pakkhandanto sattato paribbhaṭṭhaandho viya, samudde vissaṭṭhavāhanikā",
  "tika-s0519t4:259_4": "viya, yante yuttagoṇo viya ca tathā tathā paribbhamati. Tenāha “diṭṭhiyopi diṭṭhiṭṭhānaṁ,",
  "tika-s0519t4:259_5": "vitakkopi diṭṭhiṭṭhāna”nti ca. Etasmiñca pakkhe micchābhinivesatāya, micchābhinivesahetutāya",
  "tika-s0519t4:259_6": "ca tassā dve pakkhāti ekadesasarūpekaseso katoti veditabbaṁ.",
  "tika-s0519t4:260_0": "“Eva”ntiādinā “so uparima”ntiādipāḷiyaṁ sambandhaṁ dasseti. Paṭighasaññāti bhummatthe",
  "tika-s0519t4:260_1": "paccattavacananti dassento “paṭigha…pe… saññāsū”ti āha. Rūpāvacarasaññāti saññāsīsena",
  "tika-s0519t4:260_2": "rūpāvacarajjhānāni vadati. Nānattasaññāti nānāsabhāvā, nānāsabhāve vā ārammaṇe saññā.",
  "tika-s0519t4:260_3": "Ṭhapetvā paṭighasaññā avasiṭṭhakāmāvacarasaññā hetā. Tā samatikkamatīti tā rūpasaññānānattasaññāyo",
  "tika-s0519t4:260_4": "ārammaṇehi saddhiṁ sammadeva atikkamati.",
  "tika-s0519t4:261_0": "Rūpāvacarajjhānobhāsopi kasiṇārammaṇā. Kasiṇanissando hi āruppajjhānuppatti. Dassananti",
  "tika-s0519t4:261_1": "kasiṇarūpānaṁ dassanaṁ. Abhijjhābyāpādappahānena saddhiṁ vīriyārambho upakārako samatho",
  "tika-s0519t4:261_2": "satipassaddhiyo parikkhāraṅgatā vuttā eva. Satirahitaṁ sammasanaṁ nāma natthīti “yā",
  "tika-s0519t4:261_3": "upaṭṭhitā sati asammuṭṭhā, ayaṁ vipassanā”ti vuttaṁ. Tena satisīsena vipassanā gahitāti",
  "tika-s0519t4:261_4": "dasseti. Sammosānaṁ pahānamāhāti sambandho.",
  "tika-s0519t4:262_0": "54. Paccuppannasukhaāyatisukhavipākakiriyanirāmisaakāpurisasevitabhāvehi eva sesā",
  "tika-s0519t4:262_1": "pāḷiyaṁ etassa samādhissa santapaṇītatādivisesā vuttā, tepi idha saṅgahitāti tesaṁ",
  "tika-s0519t4:262_2": "padānaṁ atthaṁ dassento “aṅgasantatāyā”tiādimāha. Tattha aṅgasantatāyāti phalajhānaṅgānaṁ",
  "tika-s0519t4:262_3": "upasantatāya. Kilesadarathasantatāyāti kilesadarathapaṭippassaddhiyā. Paṇītoti uḷāro.",
  "tika-s0519t4:262_4": "Ekodibhāvenāti maggasamādhisaṅkhātena ekodibhāvena. Ekodibhāvanti samādhānaṁ. Lokiyasamādhissa",
  "tika-s0519t4:262_5": "paccanīkanīvaraṇapaṭhamajjhānanikantiādīni niggahetabbāni, aññe ca kilesā vāretabbā.",
  "tika-s0519t4:262_6": "Imassa pana arahattasamādhissa paṭippassaddhakilesattā na niggahetabbaṁ, vāretabbañca",
  "tika-s0519t4:262_7": "atthīti so maggānantaraṁ samāpattikkhaṇeva appayogeneva adhigatattā, ṭhitattā ca",
  "tika-s0519t4:262_8": "aparihānivasena vā adhigatattā nasasaṅkhāraniggayhavāritagato.",
  "tika-s0519t4:263": "“Sativepullappatto”ti etena appavattamānāyapi satiyā satibahulatāya sato eva nāmāti dasseti. “Yathāparicchinnakālavasenā”ti etena paricchinnasatiyā satoti dasseti.",
  "tika-s0519t4:264_0": "Vakkhamānenāti “pītipharaṇā”tiādinā anantaraṁ vakkhamānena. “Pītipharaṇatā”ti pana",
  "tika-s0519t4:264_1": "pāḷi āgatā. Taṁ “pañcaṅgiko sammāsamādhī”ti samādhiaṅgabhāvena paññā uddiṭṭhāti katvā",
  "tika-s0519t4:264_2": "vuttaṁ. Tato eva aṭṭhakathāyaṁ “pītipharaṇatā”tiādīnañca atthasaṁvaṇṇanā katā. Tattha",
  "tika-s0519t4:264_3": "“so imameva kāyaṁ vivekajena pītisukhena abhisandetī”tiādinā nayena pītiyā, sukhassa",
  "tika-s0519t4:264_4": "ca pharaṇaṁ veditabbaṁ. Sesaṁ suviññeyyameva.",
  "tika-s0519t4:265": "Samādhivasena samatho uddhaṭoti sabhāvavasena samatho uddhaṭo, na upakārakadhammavasenāti adhippāyo.",
  "tika-s0519t4:266_0": "55. Rāgapaṭipakkhattā samādhissa “adhicittasikkhāya sikkhanto”ti vuttaṁ. Vuttanayānusārenāti",
  "tika-s0519t4:266_1": "“sukhapaṇidhiādisamugghāṭanena appaṇihito”tiādinā. Ettha ca saṅkhārānaṁ khaṇabhaṅgurataṁ",
  "tika-s0519t4:266_2": "sammadeva passantassa na rāgo patiṭṭhaṁ labhatīti aniccānupassanā rāgacaritassa sappāyā",
  "tika-s0519t4:266_3": "vuttā, tathā saṅkhārānaṁ sabhāvadukkhataṁ sammadeva passantassa pakatiyāpi dukkhitesu",
  "tika-s0519t4:266_4": "dukkhuppādanaṁ vaṇe khārodakasekasadisanti na doso patiṭṭhaṁ labhatīti dukkhānupassanā",
  "tika-s0519t4:266_5": "dosacaritassa sappāyā vuttā, tathā saṅkhāresu sammadeva ghanavinibbhoge kate attasuññatāya",
  "tika-s0519t4:266_6": "upaṭṭhahamānāya na moho patiṭṭhaṁ labhatīti anattānupassanā mohacaritassa sappāyā",
  "tika-s0519t4:266_7": "vuttāti veditabbaṁ. Rāgapaṭipakkhattā samādhissa “adhicittasikkhāya sikkhanto”ti",
  "tika-s0519t4:266_8": "vuttaṁ. Esa nayo itaresu. Sesamettha suviññeyyaṁ.",
  "tika-s0519t4:267_0": "Khantibahulo uppannaṁ aratiṁ anabhiratiṁ abhibhuyya viharanto sukhena samādhiṁ adhigacchatīti",
  "tika-s0519t4:267_1": "khantippadhānatāpi samathapakkhabhajanassa kāraṇaṁ vuttā. Uṭṭhānaṁ sampajjatīti sampannakāyikavīriyaṁ.",
  "tika-s0519t4:267_2": "Sammākammantavāyāmānaṁ yo kāyikādivikappo vutto pāḷiyaṁ, so nesaṁ kāyikassa payogassa",
  "tika-s0519t4:267_3": "samuṭṭhānavasena veditabbo.",
  "tika-s0519t4:268_0": "“Khippādhigamo”ti iminā maggāsevanabhāvaṁ dasseti. “Vipassanāya vimuttādhigamo”ti",
  "tika-s0519t4:268_1": "iminā vipassanānubhāvena samucchedavimutti vikkhambhanavimutti viya samathānubhāvenāti",
  "tika-s0519t4:268_2": "dasseti. Lokiyehīti nissakkavacanaṁ. Mahantānanti uḷārānaṁ, paṇītānanti attho.",
  "tika-s0519t4:269_0": "56.Tanti vicayahāraṁ. Visaṁvādanahetūnaṁ lobhādīnaṁ pāpadhammānaṁ. Sodhentoti yathā",
  "tika-s0519t4:269_1": "saraṇādivisayā aññāṇādisaṁkilesā na pavattanti, evaṁ sodhento. Paripūrentāti yathā",
  "tika-s0519t4:269_2": "sīlaṁ akhaṇḍādibhāvena paripuṇṇaṁ hoti anūnaṁ, evaṁ paripūrentā.",
  "tika-s0519t4:270": "“Tathāpaṭipajjanto”ti iminā satthu mahāpatikārabhāvo paripuṇṇo dassitoti paṭhamavāde “dassanābhūmiñca bhāvanābhūmiñcā”ti vuttaṁ.",
  "tika-s0519t4:271": "Yassa atthāyāti yassa yassa pahānatthāya. Tathā paṭipannassāti yathā asubhajjhānādiṁ pādakaṁ katvā anāgāmimaggādiadhigamo hoti, tathā paṭipannassa.",
  "tika-s0519t4:272": "Vadhitanti ghātitaṁ.",
  "tika-s0519t4:273_0": "“Manussabhūto”ti idaṁ pubbāparāpekkhaṁ katvā “pitā manussabhūto khīṇāsavo”ti ca tathā",
  "tika-s0519t4:273_1": "“mātā manussabhūtā”ti yojetabbaṁ. Bhedānurūpassa sāvanaṁ anussāvanaṁ, bhedānurūpena",
  "tika-s0519t4:273_2": "vā vacanena viññāpanaṁ.",
  "tika-s0519t4:274_0": "57.Manussattanti manussajātitā. Liṅgasampattīti purisabhāvo. Hetūti manovacīpaṇidhānasiddhiyā",
  "tika-s0519t4:274_1": "saddhiṁ pubbahetusampadā. Satthāradassananti satthu sammukhībhāvo. Guṇasampattīti",
  "tika-s0519t4:274_2": "abhiññāsamāpattilābho. Adhikāroti attano sarīranirapekkhaṁ satthu upakārakaraṇaṁ.",
  "tika-s0519t4:274_3": "Chandatāti buddhabhāvāya daḷhacchandatā anivattidhammatā.",
  "tika-s0519t4:275_0": "Na uppajjantīti pana atthīti “na me ācariyo atthi, sadiso me na vijjatī”tiādi imissā",
  "tika-s0519t4:275_1": "lokadhātuyā ṭhatvā vadantena bhagavatā “kiṁ panāvuso sāriputta, atthetarahi añño",
  "tika-s0519t4:275_2": "samaṇo vā brāhmaṇo vā bhagavato samasamo sambodhiyanti evaṁ puṭṭho ahaṁ, bhante,",
  "tika-s0519t4:275_3": "‘no’ti vadeyya”nti vatvā tassa kāraṇaṁ dassetuṁ “aṭṭhānametaṁ anavakāso, yaṁ ekissā",
  "tika-s0519t4:275_4": "lokadhātuyā dve arahanto sammāsambuddhā”ti imaṁ suttaṁ dassentena dhammasenāpatināva",
  "tika-s0519t4:275_5": "buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0519t4:276": "Khettapariggaho kato nāma hoti “idaṁ buddhakhettaṁ nāmā”ti.",
  "tika-s0519t4:277_0": "Evaṁ ṭhānāṭṭhānabhāvaṁ gatāti vuttappakārena ṭhānabhūtā, vuttanayena vā aññepi yathārahaṁ",
  "tika-s0519t4:277_1": "ṭhānāṭṭhānabhāvena pavattā. Sattapaññattiyā upādānabhūtāti indriyabaddhe khandhe sandhāya vadati.",
  "tika-s0519t4:278": "58.Phalassapaccakkhakāritāti “imassa kammassa idaṁ phala”nti taṁtaṁkammaphalāvabodho. Appadānābhāvoti paccayasamavāye kammassa ekantato phaluppādanaṁ. Tenāha “katūpacitāna”nti.",
  "tika-s0519t4:279": "59.Ajjhositavatthunāti taṇhābhinivesavasena abhiniviṭṭhavatthunā. Rūpabhavaarūpabhavādināti bhavataṇhā viya sayaṁ dasseti.",
  "tika-s0519t4:280": "Khandhattayavasenāti sīlādikkhandhattayavasena. Paṭipadāvibhāgenāti “sabbatthagāminī”ti ādipaṭipadāya bhedena.",
  "tika-s0519t4:281": "Tatthatatthagāminīti nirayādinibbānanti dvīsu gandhabbaṭṭhānesu tattha tattheva gamanasīlā. Sabbatthagāminīti yathāvuttesu sabbaṭṭhānesu ca gamanasīlā.",
  "tika-s0519t4:282_0": "Sañjīvo kāḷasuttaṁ saṅghāto roruvo mahāroruvo tāpano mahātāpano avīcīti ete aṭṭha",
  "tika-s0519t4:282_1": "mahānirayā. Ekekassa cattāri cattāri dvārāni, ekekasmiṁ dvāre cattāro cattāro gūthanirayādayoti",
  "tika-s0519t4:282_2": "evaṁ soḷasa ussadaniraye vaṇṇenti.",
  "tika-s0519t4:283": "Sakkasuyāmādiko jeṭṭhakadevarājā. Pajāpativaruṇaīsānādayo viya dutiyādiṭṭhānantarakārako paricārako.",
  "tika-s0519t4:284_0": "Kilesakāmapakkheti “saṅkappo kāmo, rāgo kāmo, saṅkapparāgo kāmoti ettha vuttasaṅkappavasena",
  "tika-s0519t4:284_1": "vuttaṁ. Sopi hi vibādhati, upatāpeti cāti kilesattasambhavato kilesakāmo vutto, na",
  "tika-s0519t4:284_2": "kilesavatthubhāvato. Kāmapaṭisaṁyuttoti kāmarāgasaṅkhātena kāmena sampayutto, kāmapaṭibaddho",
  "tika-s0519t4:284_3": "vā. Aññesu ca kāmapaṭisaṁyuttesu dhammesu vijjamānesu vitakke eva kāmasaddo dhātusaddo",
  "tika-s0519t4:284_4": "niruḷhoti veditabbo vitakkassa kāmasaṅkappavuttiyā sātisayattā. Esa nayo byāpādadhātuādīsu.",
  "tika-s0519t4:284_5": "Parassa, attano ca dukkhāpanaṁ vihiṁsā. Taṁ tu micchāhi vihiṁsā.",
  "tika-s0519t4:285": "Bījādidhātunānattavasena khandhādinānattaṁ veditabbaṁ. Khandhoti dvidhābhūtaggo.",
  "tika-s0519t4:286_0": "60.Ajjhāsayadhātūti ajjhāsayasabhāvo. Yathā gūthādīnaṁ sabhāvo eso yaṁ gūthādīheva",
  "tika-s0519t4:286_1": "saṁsandati, evaṁ puggalānaṁ ajjhāsayassevesa sabhāvo, yaṁ dussīlādayo dussīlādikeheva saṁsandanti.",
  "tika-s0519t4:287_0": "Saddhāmūlakattā kusalakiriyāya vuttaṁ “yaṁ saddhāvasenā”tiādi. Tathā hi vuttaṁ “saddhā",
  "tika-s0519t4:287_1": "bīja”nti. Yaṁ lobhavasena, saddhāvasena ca dosavasena, saddhāvasena ca mohavasena,",
  "tika-s0519t4:287_2": "saddhāvasena cāti yojetabbaṁ. Vīriyavasenāti sammappadhānavīriyavasena. Paññāvasenāti",
  "tika-s0519t4:287_3": "maggasammādiṭṭhivasena.",
  "tika-s0519t4:288_0": "Akusalassa kammassa katokāsatāya pāḷiyaṁ vuttattā “vipākāvaraṇena nivuta”nti vuttaṁ.",
  "tika-s0519t4:288_1": "Taṁ pana nidassanamattaṁ daṭṭhabbaṁ kammāvaraṇādīhipi nivutatāya icchitattā. Tathā",
  "tika-s0519t4:288_2": "hi yathā devadattaṁ kokālikaṁ sunakkhattaṁ licchaviputtanti udāhaṭaṁ, yadipi bhagavā",
  "tika-s0519t4:288_3": "paṭivedhassa aṭṭhānataṁ disvā nibbedhabhāgiyadesanaṁ na deseti, vāsanābhāgiyaṁ pana",
  "tika-s0519t4:288_4": "tathārūpassa deseti evāti dassento “saccappaṭivedha”ntiādimāha. Ajātasattuādīnanti",
  "tika-s0519t4:288_5": "ādisaddena saccakādīnaṁ saṅgaho daṭṭhabbo. Tassāpi bhagavā anāgate vāsanatthāya dhammaṁ",
  "tika-s0519t4:288_6": "desesi. Satthā hi “anāgate tambapaṇṇidīpe sāsanaṁ patiṭṭhahissatī”ti tatthāyaṁ kulaghare",
  "tika-s0519t4:288_7": "nibbatto pabbajitvā kāḷabuddharakkhitatthero nāma pabhinnapaṭisambhido mahākhīṇāsavo",
  "tika-s0519t4:288_8": "bhavissatīti idaṁ disvā dhammaṁ desesi, so ca tathā ahosīti.",
  "tika-s0519t4:289_0": "Asampuṇṇeti ekantato vipākadānasamatthatāvasena pāripūriṁ anupagate. Diṭṭhupanissayadiṭṭhisahagatassa",
  "tika-s0519t4:289_1": "kammaṁ sandhāya “kamme asampuṇṇe”ti vuttaṁ. Tenāha “kilesantarāya missakaṁ kammantarāyaṁ dassetvā”ti.",
  "tika-s0519t4:290_0": "61. Diṭṭhi panettha padhānabhāvena pāḷiyaṁ gahitā sīlabbataparāmāsassa adhippetattā.",
  "tika-s0519t4:290_1": "Tathā hi vuttaṁ “yathā puṇṇañca govatikaṁ, acelañca kukkuravatika”nti. Asampuṇṇattā",
  "tika-s0519t4:290_2": "eva hi tassa micchādiṭṭhikammasamādānassa tesaṁ bhagavā “cattārimāni, puṇṇa, kammānī”tiādinā",
  "tika-s0519t4:290_3": "dhammaṁ desesi. Tāya ca desanāya te taṁ diṭṭhiṁ paṭinissajjitvā sammatte patiṭṭhahiṁsu.",
  "tika-s0519t4:291_0": "62. Paguṇatāya vodānaṁ paguṇavodānaṁ. Tadeva paṭhamajjhānādīhi vuṭṭhahitvā dutiyajjhānādiadhigamassa",
  "tika-s0519t4:291_1": "paccayattā vuṭṭhānaṁ nāma hotīti āha “vuṭṭhānaṁ paguṇavodāna”nti. Bhavaṅgavuṭṭhānaṁ",
  "tika-s0519t4:291_2": "bhavaṅguppatti. Bhavaṅgacitte hi uppanne taṁsamaṅgisamāpattito vuṭṭhito nāma hoti.",
  "tika-s0519t4:291_3": "Saññāvedayitaapagamo eva apagamavimokkho.",
  "tika-s0519t4:292_0": "Idaṁ vuṭṭhānanti idaṁ yathāvuttaṁ kosallaṁ vuṭṭhānahetubhāvato vuṭṭhānaṁ. Tathā hi",
  "tika-s0519t4:292_1": "vuttaṁ “vodānampi tamhā tamhā samādhimhā vuṭṭhāna”nti. Imāya pana vuṭṭhānapāḷiyā",
  "tika-s0519t4:292_2": "asaṅgahitattā “nirodhasamāpattiyā vuṭṭhānaṁ pāḷimuttakavuṭṭhānaṁ nāmā”ti sammohavinodaniyaṁ",
  "tika-s0519t4:292_3": "vuttaṁ. Ye pana “nirodhato phalasamāpattiyā vuṭṭhāna”nti pāḷiyaṁ natthīti vadeyyuṁ,",
  "tika-s0519t4:292_4": "te “nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena",
  "tika-s0519t4:292_5": "paccayo”ti imāya pāḷiyā paṭisedhetabbā.",
  "tika-s0519t4:293_0": "63.Ayaṁ cassa āsayoti ettha āsayajānanādinā yehi indriyehi yehi paroparehi sattā",
  "tika-s0519t4:293_1": "kalyāṇapāpāsayādikā honti, tesaṁ pajānanaṁ vibhāvetīti veditabbaṁ. Evañca katvā indriyaparopariyattaāsayānusayañāṇānaṁ",
  "tika-s0519t4:293_2": "visuṁ asādhāraṇatā, indriyaparopariyattanānādhimuttikatāñāṇānaṁ visuṁ balatā ca siddhā hoti.",
  "tika-s0519t4:294": "Thāmagatoti ettha thāmagamanaṁ nāma aññesaṁ asādhāraṇo kāmarāgādīnaṁ eva āveṇiko sabhāvo veditabbo, yato “thāmagato anusayaṁ pajahatī”ti vuttaṁ.",
  "tika-s0519t4:295_0": "Āvajjanamatteneva sarati ākaṅkhāyattavuttikattā. Vuttañhi “ākaṅkhapaṭibaddhaṁ buddhassa",
  "tika-s0519t4:295_1": "bhagavato ñāṇaṁ, manasikārapaṭibaddhaṁ buddhassa bhagavato ñāṇa”ntiādi. Sabbaññutaññāṇaṁ",
  "tika-s0519t4:295_2": "viya hi sabbaṁ bhagavato ñāṇaṁ parikammanirapekkhanti.",
  "tika-s0519t4:296_0": "64.Upakkilesavimuttattāti ettha cittādi eva upakkilesā, nibbattakassa vā kammassa",
  "tika-s0519t4:296_1": "pāribandhakilesā. Kasiṇakammaparikammajhānanibbattanakasiṇabhāvo cuddasavidhena cittaparidamanaṁ",
  "tika-s0519t4:296_2": "abhiññābhinīhāroti sabbatthāpi vīriyabalassa bahūpakārattā vuttaṁ “vīriyabhāvanābalanibbatta”nti.",
  "tika-s0519t4:296_3": "Dibbasadisattāti dibbe bhavanti dibbaṁ, yathāvuttaṁ pasādacakkhu, dibbaṁ viyāti dibbaṁ,",
  "tika-s0519t4:296_4": "aggataṁ abhiññāṇaṁ. Dibbavihāro cattāri rūpāvacarajjhānāni. Tesaṁ vasena nibbattitvā",
  "tika-s0519t4:296_5": "paṭiladdhabbattā dibbaṁ, tena dibbahetukattā dibbanti vuttanti dasseti. Dibbavihārasannissitattāti",
  "tika-s0519t4:296_6": "rūpāvacaracatutthajjhānena nissayapaccayena nibbattattā, tena dibbanissitaṁ dibbanti",
  "tika-s0519t4:296_7": "dasseti. Divusaddaṁ akkharacintakā kīḷādīsu paṭhantīti vuttaṁ “taṁ sabbaṁ saddasatthānusārena",
  "tika-s0519t4:296_8": "veditabba”nti. Purimā hi tayo atthā kīḷatthassa vasena, itare jutigatiatthavaseneva dassitāti.",
  "tika-s0519t4:297_0": "Manussūpacāranti manussagocaraṁ. Daṭṭhuṁ na sakkā ittarakhaṇattā khaṇapaccuppannassa.",
  "tika-s0519t4:297_1": "“Āsannacutikā”tiādinā santatipaccuppannavasena “cavamāne upapajjamāne”ti vuttanti",
  "tika-s0519t4:297_2": "dasseti. “Mohanissandayuttattā”tiādinā sattānaṁ hīnapaṇītattādibhāvassa mohādikammanidānahetukataṁ,",
  "tika-s0519t4:297_3": "nissandaphalatañca dasseti. Dibbacakkhussa pādakaṁ etesanti dibbacakkhupādakāni.",
  "tika-s0519t4:297_4": "Tena vuttaṁ “dibbacakkhunā saheva ijjhantī”ti. Tāni hissa paribhaṇḍañāṇāni.",
  "tika-s0519t4:298_0": "Samādīyantīti samādānāni, kammāni samādānāni etesanti kammasamādānā. Samādātabbanānāvidhakammāti",
  "tika-s0519t4:298_1": "attho purime atthe, dutiye pana kammāni samādāpentīti kammasamādānā, micchādiṭṭhiyā",
  "tika-s0519t4:298_2": "kammasamādānā micchādiṭṭhikammasamādānā, hetuatthe cetaṁ karaṇavacanaṁ.",
  "tika-s0519t4:299_0": "Taṁ vācanti taṁ ariyānaṁ upavadanavācaṁ. Taṁ cittanti samuṭṭhāpakacittaṁ. Taṁ diṭṭhinti",
  "tika-s0519t4:299_1": "yena micchāgāhena ariye anuddhaṁseti, micchābhinivesaṁ. Ayampettha attho – yathā",
  "tika-s0519t4:299_2": "nāma hetusampannassa bhikkhuno visuddhaṁ sīlaṁ, samādhiñca sampādetvā ṭhitassa dandho",
  "tika-s0519t4:299_3": "satuppādo khippābhiññāya diṭṭheva dhamme aññā, sati vā upādisese anāgāmitā. Evamevaṁ",
  "tika-s0519t4:299_4": "yo ariyūpavādī yathāvuttacittadiṭṭhīhi apakkamitvā appatirūpaṁ sabhāvaṁ “mayā, bhante,",
  "tika-s0519t4:299_5": "tumhākaṁ upari vutta’nti accayadesanāya te na khamāpeti, so kāyassa bhedā niraye",
  "tika-s0519t4:299_6": "evāti. Tesu pasannacittassa khamāpanañhettha tesaṁ vācādīnaṁ pahānaṁ paṭinissaggova.",
  "tika-s0519t4:299_7": "Ito sāvajjataraṁ nāma aññaṁ natthi sabbānatthavidhānato, sabbahitasukhaparidhaṁsanato ca.",
  "tika-s0519t4:300_0": "Kāyassabhedāti idha kāyasaddo attabhāvapariyāyoti āha “upādinnakkhandhapariccāgā”ti.",
  "tika-s0519t4:300_1": "Tadanantaranti tassa maraṇasaṅkhātassa khandhapariccāgassa anantaraṁ. Abhinibbattakkhandhattho",
  "tika-s0519t4:300_2": "parasaddo, anorimabhūtavatthuvisayo vā siyā, avadhivisesanamattaṁ vā. Tesu purimaṁ",
  "tika-s0519t4:300_3": "sandhāyāha “abhinibbattakkhandhaggahaṇe”ti, pacchimassa pana vasena “cutito uddha”nti.",
  "tika-s0519t4:301": "Vuttavipariyāyenāti “suṭṭhu caritaṁ, sobhanaṁ vā carita”ntiādinā. Hanananti ghātanaṁ.",
  "tika-s0519t4:302_0": "Kāraṇākāraṇanti ṭhānāṭṭhānaṁ. Cetanācetanāsampayuttadhamme nirayādinibbānagāmipaṭipadābhūte",
  "tika-s0519t4:302_1": "kammanti gahetvā āha “kammaparicchedamevā”ti. Kammavipākantaraṁ kammavipākaviseso",
  "tika-s0519t4:302_2": "kammavipākassa vibhāgo. Appetuṁ na sakkoti aṭṭhamanavamabalāni viya, taṁsadisaṁ iddhividhañāṇaṁ",
  "tika-s0519t4:302_3": "viya vikubbituṁ, etenassa balasadisatañca nivāreti. Jhānādiñāṇaṁ viya vā appetuṁ,",
  "tika-s0519t4:302_4": "vikubbituñca. Yadipi hi jhānādipaccavekkhaṇāñāṇaṁ idha chaṭṭhaṁ balanti tassa savitakkasavicāratā",
  "tika-s0519t4:302_5": "vuttā, tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ",
  "tika-s0519t4:302_6": "katvā evaṁ vuttaṁ. Atha vā sabbaññutaññāṇaṁ jhānādikiccaṁ viya na sabbaṁ balakiccaṁ",
  "tika-s0519t4:302_7": "kātuṁ sakkotīti dassetuṁ “jhānaṁ hutvā appetuṁ, iddhi hutvā vikubbituñca na sakkotī”ti",
  "tika-s0519t4:302_8": "vuttaṁ, na pana kassaci balassa jhānaiddhibhāvoti daṭṭhabbaṁ.",
  "tika-s0519t4:303": "Vicayahārasampātavaṇṇanā niṭṭhitā.",
  "tika-s0519t4:304": "3. Yuttihārasampātavaṇṇanā",
  "tika-s0519t4:305_0": "65. Paṭipakkhapaṭibāḷhā kusalā dhammā uppajjitumeva na sakkonti, uppannāpi sammadeva",
  "tika-s0519t4:305_1": "attano kiccaṁ kātuṁ asamatthatāya anuppannasadisāti paṭipakkhanivāraṇena kusalānaṁ",
  "tika-s0519t4:305_2": "dhammānaṁ kiccakaraṇabhāvaṁ dassetuṁ “manacchaṭṭhāni…pe… bhavissatī”ti vuttaṁ. Viharantassāti",
  "tika-s0519t4:305_3": "viharaṇahetu. Viharantoti etthāpi eseva nayo, tena rakkhitacittatā vuttanayena ekantato",
  "tika-s0519t4:305_4": "sammāsaṅkappagocaratāya ca saṁvattatīti dasseti. Vuttanayenāti micchāsaṅkappānaṁ",
  "tika-s0519t4:305_5": "avasaraṁ adatvā visodhitanekkhammādivitakkatāya. Aviparītamevāti kāyādiasubhādito",
  "tika-s0519t4:305_6": "ādānaṁ. Vinipātabhayanti duggatibhayaṁ. Sabbopi cāyamatthoti “sammāsaṅkappagocaro",
  "tika-s0519t4:305_7": "sammādiṭṭhi bhavissatī”tiādīsu attho yuttiyā yutto eva anarūpakāraṇabhāvato.",
  "tika-s0519t4:306": "Yuttihārasampātavaṇṇanā niṭṭhitā.",
  "tika-s0519t4:307": "4. Padaṭṭhānahārasampātādivaṇṇanā",
  "tika-s0519t4:308_0": "66. Yasmā vā saṁkilesato rakkhitacittassa tīṇi sucaritāni pāripūriṁ gacchanti, tasmā",
  "tika-s0519t4:308_1": "rakkhitacittassāti ettha yāyaṁ rakkhitacittatā, sā kāyasucaritādīnaṁ tiṇṇaṁ sucaritānaṁ",
  "tika-s0519t4:308_2": "padaṭṭhānanti evamettha attho veditabbo. Attādhīnanti attaparādhīnaṁ.",
  "tika-s0519t4:309": "Tato evāti kāraṇaggahaṇena phalassa gahitattā eva.",
  "tika-s0519t4:310": "68.Tatthaitisaddoti “paripālīyatī”ti itisaddo.",
  "tika-s0519t4:311_0": "73-4. Pāḷiyaṁ pañcindriyāni tīhi khandhehi saṅgahitānīti ettha saddhāvīriyasatindriyehi",
  "tika-s0519t4:311_1": "pātimokkhādi tividhaṁ sīlaṁ gahitaṁ sodhetabbattā. Tesanti tehi sīlakkhandho saṅgahito.",
  "tika-s0519t4:311_2": "Samādhipaññindriyehi samādhipaññākkhandhā gahitāti pākaṭoyamattho, tathā sesampīti",
  "tika-s0519t4:311_3": "āha “ito paresu…pe… vuttanayamevā”ti.",
  "tika-s0519t4:312": "76.Hetuhetusamuppannapaccayapaccayuppannasaṅkhātassāti ettha hetupaccayavibhāgo heṭṭhā vuttoyeva.",
  "tika-s0519t4:313": "Padaṭṭhānahārasampātādivaṇṇanā niṭṭhitā.",
  "tika-s0519t4:314": "Missakahārasampātavaṇṇanā",
  "tika-s0519t4:315_0": "Idāni yasmā suttesu hārānaṁ yojanānayadassanattā hārasampātadesanā hāravibhaṅgadesanā",
  "tika-s0519t4:315_1": "viya na hārasarūpamattadassanattā, tasmā peṭakopadese āgatanayānusārena aparehi vipariyāyehi",
  "tika-s0519t4:315_2": "hārasampātayojanāvidhiṁ dassento “apicā”tiādimāha. Tattha vijjāvijjāya kusalākusalacittappavattiyā",
  "tika-s0519t4:315_3": "alobhādosalobhadosāpi paramparabhāvena pavattanti nidānabhāvatoti dassento “cha dhammā…pe…",
  "tika-s0519t4:315_4": "mūlānī”ti āha. Yathā ca nidānabhāvena pubbaṅgamatā, evaṁ attano vasevattanenāpi pubbaṅgamatā",
  "tika-s0519t4:315_5": "labbhatevāti vuttaṁ “sādhipatikānaṁ adhipati, sabbacittuppādānaṁ indriyānī”ti. Alobhassāti",
  "tika-s0519t4:315_6": "alobhayuttassa cittuppādassa. Nekkhammacchandenāti kusalacchandena. Nekkhammasaddo",
  "tika-s0519t4:315_7": "pabbajjādīsu niruḷho. Vuttañhi –",
  "tika-s0519t4:316": "“Pabbajjā paṭhamaṁ jhānaṁ, nibbānañca vipassanā;",
  "tika-s0519t4:317": "Sabbepi kusalā dhammā, ‘nekkhamma’nti pavuccare”ti. –",
  "tika-s0519t4:318_0": "Tesu idha kusalā dhammā adhippetā. Tena vuttaṁ “kusalacchandenā”ti. Nekkhammacchandena",
  "tika-s0519t4:318_1": "upanissayabhūtena, na adhipatibhūtena. Idaṁ vuttaṁ hoti – alobhappadhāno ce cittuppādo",
  "tika-s0519t4:318_2": "hoti, nekkhammacchandena upanissayabhūtena mano tassa pubbaṅgamo hoti. Sesapadadvayepi eseva nayo.",
  "tika-s0519t4:319_0": "Yadaggena tesaṁ dhammānaṁ mano pubbaṅgamaṁ, tadaggena tesaṁ jeṭṭhaṁ, padhānañcāti",
  "tika-s0519t4:319_1": "vuttaṁ “manoseṭṭhāti mano tesaṁ dhammāna”ntiādi. Manomayatā manena katādibhāvo, so",
  "tika-s0519t4:319_2": "ca manassa tesaṁ sahajātādinā paccayabhāvo evāti vuttaṁ “manomayāti…pe… paccayo”ti.",
  "tika-s0519t4:319_3": "Te panāti ettha pana-saddo visesatthadīpako, tenetaṁ dasseti – yadipi tesaṁ dhammānaṁ",
  "tika-s0519t4:319_4": "chandādayopi paccayā eva, indriyādipaccayena pana savisesaṁ paccayabhūtassa manasseva",
  "tika-s0519t4:319_5": "vaseneva vuttaṁ “manomayā”ti. Tattha chandasamudānītāti yathāvuttanekkhammādichandena",
  "tika-s0519t4:319_6": "sammā uddhamuddhaṁ nītā, tato samudāgatāti attho. Tato eva nekkhammavitakkādito samuppannattā",
  "tika-s0519t4:319_7": "anāvilasaṅkappasamuṭṭhānā. Tajjāmanoviññāṇadhātusamphassena sahādhiṭṭhānato phassasamodhānā.",
  "tika-s0519t4:319_8": "“Phuṭṭho, bhikkhave, vedeti, phuṭṭho sañjānāti, phuṭṭho cetetī”ti hi vuttaṁ. Idaṁ",
  "tika-s0519t4:319_9": "manokammanti kāyaṅgavācaṅgacopanaṁ akatvā saddhāsamannāgatena pasannena manasā pavattaṁ",
  "tika-s0519t4:319_10": "idaṁ kusalaṁ manokammaṁ. Taṁ pana anabhijjhāsahagataṁ, abyāpādasahagataṁ, sammādiṭṭhisahagatanti tividhaṁ hoti.",
  "tika-s0519t4:320_0": "Bhāsatīti avisaṁvādanādinā vācaṅgacopanāvasena pavattentiyā vacīviññattiyā sādhetabbaṁ",
  "tika-s0519t4:320_1": "sādhetīti attho, tena kāyadvārato pavattakusalavacīkammampi saṅgahitaṁ hoti. Tathā",
  "tika-s0519t4:320_2": "hi vakkhati “vacīviññattivipphārato, tathā sādiyanato ca bhāsatī”ti. Sabbampi vacīkammaṁ",
  "tika-s0519t4:320_3": "saccādivasena catubbidhaṁ. Karotīti attano, paresañca hitāhitāni kāraṇākāraṇehi kāyaṅgacopanāvasena",
  "tika-s0519t4:320_4": "pavattentiyā kāyaviññattiyā sādhetabbaṁ sādhetīti attho, tena vacīdvārato pavattakusalakāyakammampi",
  "tika-s0519t4:320_5": "saṅgahitaṁ hoti. Tathā ca vakkhati “kāyaviññattivipphārato, tathā sādiyanato ca karotī”ti.",
  "tika-s0519t4:320_6": "Kammapathavasena gayhamāne pāṇātipātādivasena taṁ tividhaṁ hoti. Tenāha “iti dasakusalakammapathādassitā”ti.",
  "tika-s0519t4:320_7": "Dasapuññakiriyavatthuvasenāpi gāthāya attho yujjati. Tathā hi vakkhati “so pasannacitto”tiādi.",
  "tika-s0519t4:320_8": "Bhāsati vā karoti vā kevalaṁ manasā pavattatīti aniyamattho vā-saddo. Tathā ceva saṁvaṇṇitaṁ.",
  "tika-s0519t4:321_0": "Dasavidhassa kusalakammassāti dasavidhassa kusalakammapathakammassa, vakkhamānanayena",
  "tika-s0519t4:321_1": "vā dasapuññakiriyavatthusaṅkhātassa kusalakammassa. Nanu tattha dānādimayaṁ tividhameva",
  "tika-s0519t4:321_2": "puññakiriyavatthu vuttanti? Saccaṁ, taṁ pana itaresaṁ tadantogadhattā.",
  "tika-s0519t4:322_0": "“Sukhamanvetī”ti saṅkhepena vuttaṁ sukhānugamaṁ vitthārena dassento “idhassu puriso”tiādimāha.",
  "tika-s0519t4:322_1": "Tattha evaṁ santanti evaṁ bhūtaṁ, appahīnānusayo hutvā sukhavedanīyaphassasambhūtanti attho.",
  "tika-s0519t4:323_0": "Tattha “yaṁ mano”tiādinā gāthātthavasena catusaccaṁ niddhāreti. Ādito vavatthāpitesu",
  "tika-s0519t4:323_1": "khandhādīsu khandhamukhena saccānaṁ kathitattā sattānaṁ bhinnarucibhāvato nānānayehi",
  "tika-s0519t4:323_2": "vipassanābhūmikosallatthaṁ, pubbāparasambandhadassanatthañca evaṁ vuttaṁ “evaṁ…pe…",
  "tika-s0519t4:323_3": "niddhāretabbānī”ti. Saccamukhena assādādike niddhāretvā desanāhārasampātaṁ yojetuṁ",
  "tika-s0519t4:323_4": "“tattha samudayenā”tiādimāha, taṁ vuttanayameva. Yañhettha aññampi atthato na vibhattaṁ,",
  "tika-s0519t4:323_5": "taṁ heṭṭhā vuttanayattā, uttānatthattā cāti veditabbaṁ.",
  "tika-s0519t4:324_0": "Mananalakkhaṇeti mananalakkhaṇahetu. “Mananalakkhaṇenā”ti vā pāṭho. Īhābhāvato byāpārābhāvato.",
  "tika-s0519t4:324_1": "Yena pasādena samannāgatattā mano “pasanno”ti vutto, tassa pasādassa kiccaṁ mane",
  "tika-s0519t4:324_2": "āropetvā āha “akālusiyato, ārammaṇassa okappanato ca pasannenā”ti. Tathā sādiyanatoti",
  "tika-s0519t4:324_3": "vācāya vattabbaṁ avatvāva phassasādiyanato anujānato. Dutiye tathā sādiyanatoti kāyena",
  "tika-s0519t4:324_4": "kātabbaṁ yathā kataṁ hoti, tathā vācāya saṁvidhānato. Tathā pasutattāti yathā sukhamanveti,",
  "tika-s0519t4:324_5": "tathā upacitattā evāti attho. Tatoti tato kāraṇā, manasā pasannena, bhāsanena, karaṇena",
  "tika-s0519t4:324_6": "ca hetunāti vuttaṁ hoti. Anaññatthāti etasmiṁ pana atthe. Tatoti tato eva. Yo hi",
  "tika-s0519t4:324_7": "pasannamano tena yaṁ bhāsanaṁ, karaṇañca, tato eva naṁ sukhamanvetīti vuttaṁ hoti.",
  "tika-s0519t4:324_8": "Sātabhāvatoti sātavedanābhāvato. Iṭṭhabhāvatoti manāpabhāvato. Kammato vipākuppattiphaladānasamatthabhāvena",
  "tika-s0519t4:324_9": "kammassa nibbattattā vipākasseva anibbattattāti āha “katū…pe… anvetīti vutta”nti",
  "tika-s0519t4:324_10": "kāraṇāyatta vuttitoti katabhāvahetukattā kammassāti adhippāyo. Asaṅkantitoti yasmiṁ",
  "tika-s0519t4:324_11": "santāne kammaṁ nibbattaṁ, tadaññasantānā saṅkamanato.",
  "tika-s0519t4:325_0": "Ādhipaccayogatoti sahajātādhipativasena ādhipaccayuttattā. Sahajātadhammānañhi taṁsampayuttassa",
  "tika-s0519t4:325_1": "manassa vasena pubbaṅgamatā idhādhippetā. Tato evāti ādhipaccayogato eva. Manassāti",
  "tika-s0519t4:325_2": "upayogatthe sāmivacanaṁ. Tesaṁ dhammānanti sambandho. Kusalabhāvo yujjati pasādassa",
  "tika-s0519t4:325_3": "yonisomanasikārahetukattā. Nanu vibhajjabyākaraṇesu tesaṁ sāvakānaṁ saddhā uppajjatīti?",
  "tika-s0519t4:325_4": "Nāyaṁ saddhā, tadākārā pana akusalā dhammā tathā vuccantīti veditabbaṁ. Tathā hi",
  "tika-s0519t4:325_5": "vakkhati “nāyaṁ pasādo”tiādi. Sukhaṁ anvetīti yujjati kammassa phaladāne samatthabhāvato.",
  "tika-s0519t4:325_6": "Yathā hi kataṁ kammaṁ phaladānasamatthaṁ hoti, tathā kataṁ upacitanti vuccatīti.",
  "tika-s0519t4:326_0": "Manopavicārā idha nekkhammasitā somanassūpavicārā, upekkhūpavicārā ca veditabbā kusalādhikārattā.",
  "tika-s0519t4:326_1": "Te pana yasmā cittaṁ nissāyeva pavattanti, nānissāya, tasmā vuttaṁ “mano manopavicārānaṁ",
  "tika-s0519t4:326_2": "padaṭṭhāna”nti. Kusalapakkhassa padaṭṭhānanti ettha kusalo tāva phasso kusalassa",
  "tika-s0519t4:326_3": "vedanākkhandhassa saññākkhandhassa saṅkhārakkhandhassa sahajātādinā paccayo hoti.",
  "tika-s0519t4:326_4": "“Phuṭṭho, bhikkhave, vedeti, phuṭṭho sañjānāti, phuṭṭho cetetī”ti vuttaṁ. Evaṁ vedanādīnampi",
  "tika-s0519t4:326_5": "veditabbaṁ. Saddhādīnampi paccayabhāve vattabbameva natthi. Sabbassāti catubhūmakassa.",
  "tika-s0519t4:326_6": "Kāmāvacarā hi kusalā dhammā yathārahaṁ catubhūmakassāpi kusalassa paccayā honti,",
  "tika-s0519t4:326_7": "evaṁ itarabhūmakāpi.",
  "tika-s0519t4:327_0": "“Pasannena manasā bhāsatī”ti vuttattā visesato sammāvācāpaccayaṁ bhāsanaṁ idhādhippetanti",
  "tika-s0519t4:327_1": "vuttaṁ “bhāsatīti sammāvācā”ti. Tatthāyamadhippāyo “bhāsatīti yamidaṁ padaṁ, iminā",
  "tika-s0519t4:327_2": "sammāvācā gahitā hotī”ti. Karotīti sammākammantoti etthāpi eseva nayo. Suparisuddhe",
  "tika-s0519t4:327_3": "kāyavacīkamme ṭhitassa ājīvapārisuddhi, na itarassāti vuttaṁ “te sammāājīvassa padaṭṭhāna”nti.",
  "tika-s0519t4:327_4": "Tattha teti sammāvācākammantā. Yasmā pana ājīvaṭṭhamake sīle patiṭṭhitassa uppannānuppannānaṁ",
  "tika-s0519t4:327_5": "akusaladhammānaṁ pahānānuppādanāni, anuppannuppannānaṁ kusaladhammānaṁ uppādanapāripūriyā",
  "tika-s0519t4:327_6": "ca sambhavanti, tathā sammāvāyāme ṭhitasseva kāyādīsu subhasaññādividdhaṁsinī sammāsati",
  "tika-s0519t4:327_7": "sambhavati, tasmā vuttaṁ “sammāājīvo…pe…padaṭṭhāna”nti. Jeṭṭhakasīlaṁ pātimokkhasaṁvaro,",
  "tika-s0519t4:327_8": "saddhāsādhano ca soti āha “taṁ sīlassa padaṭṭhāna”nti.",
  "tika-s0519t4:328": "Tesanti kāyavacīkammānaṁ. Kammapaccayatāyāti kusalakammahetukatāya.",
  "tika-s0519t4:329": "Padattho ca vuttanayenāti “mananato ārammaṇavijānanato”tiādinā.",
  "tika-s0519t4:330_0": "Ayaṁāvaṭṭoti ayaṁ sabhāgavisabhāgadhammāvaṭṭanavasena āvaṭṭo. Ettha hi kusalamūlasammattamaggādiniddhāraṇā",
  "tika-s0519t4:330_1": "sabhāgadhammāvaṭṭanā. Avijjābhavataṇhānaṁ niddhāraṇā visabhāgadhammāvaṭṭanā.",
  "tika-s0519t4:331_0": "Vibhattihāre padaṭṭhānabhūmivibhāgā vuttanayā, suviññeyyā cāti dhammavibhāgameva",
  "tika-s0519t4:331_1": "dassento “nayida”ntiādimāha. Tattha “nayidaṁ yathārutavasena gahetabba”nti suttassa",
  "tika-s0519t4:331_2": "neyyatthataṁ vatvā “yohī”tiādinā taṁ vivarati. “Dukkhameva anvetī”ti kasmā vuttaṁ,",
  "tika-s0519t4:331_3": "nanu yattha katthaci hitesitā kusalamevāti? Nayidamīdisaṁ sandhāya vuttaṁ, adhammaṁ",
  "tika-s0519t4:331_4": "pana dhammoti, dhammañca pana adhammoti dīpanena lokassa sabbānatthabījabhūtesu sakalahitasukhupāyapaṭikkhepakesu",
  "tika-s0519t4:331_5": "titthakaresu asantaguṇasambhāvanavasena pavattamicchādhimokkhaṁ sandhāya vuttaṁ.",
  "tika-s0519t4:331_6": "Yo hi loke appamattakampi puññaṁ kātukāmaṁ pāpikaṁ diṭṭhiṁ nissāya paṭibāhati, sopi",
  "tika-s0519t4:331_7": "gārayho, kimaṅgaṁ pana ariyavinaye sammāpaṭipattiṁ paṭibāhantesūti dukkhaphalāva",
  "tika-s0519t4:331_8": "tattha sambhāvanāpasaṁsā payirupāsanā. Tathā hi vuttaṁ – “na kho ahaṁ, moghapurisa,",
  "tika-s0519t4:331_9": "arahattassa maccharāyāmi, apica tuyhevetaṁ pāpakaṁ diṭṭhigataṁ…pe… dīgharattaṁ ahitāya",
  "tika-s0519t4:331_10": "dukkhāya saṁvattatī”ti, “yo nindiyaṁ pasaṁsati, sabbassāpi anatthassa mūlaṁ bālūpasevanā”ti ca.",
  "tika-s0519t4:332": "Idañhi suttanti “manopubbaṅgamā…pe…pada”nti paṭhamaṁ gāthaṁ sandhāya vadati. Etassāti saṁvaṇṇiyamānasuttassa.",
  "tika-s0519t4:333": "Kiccapaññattīti adhipatipaccayasaṅkhātassa kiccassa paññāpanaṁ. Padhānapaññattīti padhānabhāvassa paññāpanā. Sahajātapaññattīti tesaṁ dhammānaṁ manasā sahabhāvapaññāpanā.",
  "tika-s0519t4:334": "Mahābhūtātīti itisaddo ādiattho, tena mahābhūtāvinābhāvī sabbo rūpadhammo saṅgayhati.",
  "tika-s0519t4:335_0": "“Manopubbaṅgamā”ti samāsapade “mano”ti padaṁ tadavayavamattanti āha “neva padasuddhī”ti.",
  "tika-s0519t4:335_1": "Tenevāha “manopubbaṅgamāti padasuddhī”ti. “Chāyāva anapāyinī”ti idaṁ sukhānugamassa",
  "tika-s0519t4:335_2": "udāharaṇamattaṁ, na yathādhippetatthaparisamāpanaṁ. “Sukhamanvetī”ti pana yathādhippetatthaparisamāpananti",
  "tika-s0519t4:335_3": "vuttaṁ “padasuddhi ceva ārambhasuddhi cā”ti.",
  "tika-s0519t4:336_0": "Ekattatāti manopubbaṅgamādisāmaññaṁ sandhāya vadati. Evaṁ sesesupi. Vemattatā “manopubbaṅgamā”tiādinā",
  "tika-s0519t4:336_1": "sāmaññato vuttadhamme pasādo dhāraṇāya nivattetvā pasannasaṅkhāte visese avaṭṭhāpanato.",
  "tika-s0519t4:336_2": "Sesesupi eseva nayo. Pasādo sinehasabhāvo, assaddhiyaṁ viya lūkhasabhāvaṁ dosaṁ vinodetīti",
  "tika-s0519t4:336_3": "āha “byāpādavikkhambhanato”ti. Bahiddhāti saddheyyavatthuṁ sandhāyāha. Okappanatoti",
  "tika-s0519t4:336_4": "ārammaṇaṁ anupavisitvā anupakkhanditvā saddahanato.",
  "tika-s0519t4:337_0": "Deyyadhammādayoti ettha ādisaddena saṁvegahirottappakasiṇamaṇḍalādayo saṅgayhanti.",
  "tika-s0519t4:337_1": "Iṭṭhārammaṇādayoti ādisaddena iṭṭhamajjhattārammaṇā, dvāradhammā, manasikāroti evamādīnaṁ",
  "tika-s0519t4:337_2": "saṅgaho daṭṭhabbo. Tathā phassoti yathā vedanādīnaṁ iṭṭhārammaṇādayo paccayo, evaṁ",
  "tika-s0519t4:337_3": "phassopīti paccayatāsāmaññameva upasaṁharati tathā-saddo. Vedanādīnanti hi vedanādayo",
  "tika-s0519t4:337_4": "tayo khandhā gahitā. Viññāṇassa vedanādayoti nāmarūpaṁ sandhāya vadati.",
  "tika-s0519t4:338_0": "“Sīlamayassa adoso padaṭṭhāna”nti vuttaṁ khantipadhānattā sīlassa. Adhiṭṭhātīti anuyuñjati",
  "tika-s0519t4:338_1": "uppādeti. Soti evaṁ kusalacittaṁ bhāvento. “Anuppannāna”ntiādinā bhāvanāpahānasamāropanāni",
  "tika-s0519t4:338_2": "dassento nibbedhabhāgiyavasena gāthāya atthaṁ vicinitvā samāropeti, evampi sakkā",
  "tika-s0519t4:338_3": "yojetunti vāsanābhāgiyavasena padaṭṭhānaniddese udāharīyati.",
  "tika-s0519t4:339": "Evaṁ “manopubbaṅgamā dhammā”ti gāthāya vasena hārasampātayojanāvidhiṁ dassetvā idāni gāthāntarena dassetuṁ “tathā dadato puñña”ntiādimāha. Tattha bhāvanāmayanti paññābhāvanāmayaṁ.",
  "tika-s0519t4:340": "“Alobho kusalamūla”ntiādi dānādīnaṁ alobhādipadhānattā vuttaṁ, sabbattha ca “vutta”nti padaṁ ānetvā yojetabbaṁ. Tesanti rāgādīnaṁ. Nissaraṇanti ca parinibbānameva sandhāya vadati.",
  "tika-s0519t4:341_0": "Pariccāgasīlo alobhajjhāsayo kāmesu ādīnavadassāvī sammadeva sīlaṁ paripūretīti āha",
  "tika-s0519t4:341_1": "“dadato…pe… padaṭṭhāna”nti. Idha oḷārikā nāma kilesā vītikkamāvatthānaṁ, tappahānaṁ",
  "tika-s0519t4:341_2": "tadaṅgappahānena veditabbaṁ. Majjhimānanti pariyuṭṭhānāvatthānaṁ. Sukhumānanti anusayāvatthānaṁ.",
  "tika-s0519t4:341_3": "Katāvībhūmi nti khīṇāsavabhūmiṁ.",
  "tika-s0519t4:342_0": "Dadatoti maggasahagatena alobhena sadevakassa lokassa abhayadānaṁ dadato. Puññanti",
  "tika-s0519t4:342_1": "lokuttarakusalaṁ. Saṁyamatoti maggapariyāpannehi sammāvācākammantājīvehi diṭṭhekaṭṭhādisaṁkilesato",
  "tika-s0519t4:342_2": "maggasaṁyamena saṁyamantassa. Veranti pāṇātipātādipāpaṁ. Kusaloti maggasammādiṭṭhiyā",
  "tika-s0519t4:342_3": "kusalo vicakkhaṇo. Jahāti pāpakanti tehi tehi maggehi taṁ taṁ pahātabbaṁ pāpadhammaṁ",
  "tika-s0519t4:342_4": "odhiso jahāti samucchindati. Tenāha “maggo vutto”ti.",
  "tika-s0519t4:343": "“Dadato”tiādinā pubbe avibhāgena kusalamūlāni uddhaṭānīti idāni vibhāgena tāni uddharanto “lokiyakusalamūla”ntiādimāha.",
  "tika-s0519t4:344": "Puthujjanabhūmi sekkhabhūmi dassitā pahānassa vippakatabhāvadīpanato. Asekkhabhūmi dassitā anupādāparinibbānadīpanato.",
  "tika-s0519t4:345": "Saggagāminī paṭipadā pubbabhāgappaṭipatti.",
  "tika-s0519t4:346": "Puññe kathite puññaphalampi kathitameva hotīti vuttaṁ “dadato…pe… desanamāhā”ti. Saccakammaṭṭhānena vinā saṁkilesappahānaṁ natthīti dassento āha “kusalo…pe… desanamāhā”ti.",
  "tika-s0519t4:347_0": "Verasaddo adinnādānādipāpadhammesupi niruḷhoti vuttaṁ “evaṁ sabbānipi sikkhāpadāni",
  "tika-s0519t4:347_1": "vitthāretabbānī”ti. Dvepi vimuttiyo sekkhāsekkhavimuttiyo, saupādisesaanupādisesavimuttiyo",
  "tika-s0519t4:347_2": "ca. Tathā hi vakkhati “nibbutoti dve nibbānadhātuyo”tiādi.",
  "tika-s0519t4:348_0": "Kāraṇūpacārena, kāraṇaggahaṇena vā phalaṁ gahitanti āha “dve sugatiyo”tiādi. Vaṭṭavivaṭṭasampattiyo",
  "tika-s0519t4:348_1": "imissā desanāya phalaṁ, tassa dānaṁ sīlaṁ bhāvanā upāyo, “sampattidvayaṁ icchantena",
  "tika-s0519t4:348_2": "dānādīsu appamattena bhavitabba”nti ayamettha bhagavato āṇattīti imamatthaṁ sandhāyāha",
  "tika-s0519t4:348_3": "“phalādīni yathārahaṁ veditabbānī”ti.",
  "tika-s0519t4:349_0": "Vicayoti vicayahārasampāto, so vuccatīti attho. Esa nayo ito paresupi. “Tividhampi",
  "tika-s0519t4:349_1": "dānamaya”ntiādinā padatthavicayaṁ dasseti, tena assādādayo, itare ca vicayahārapadatthā",
  "tika-s0519t4:349_2": "atthato vicitā eva hontīti. Rūpādiārammaṇassa pariccāgo vuttoti sambandho. Sabboti",
  "tika-s0519t4:349_3": "sakalo anavasesato kiccassa vuttattā.",
  "tika-s0519t4:350_0": "Dānābhiratassa cāgādhiṭṭhānaṁ pāripūriṁ gacchatīti vuttaṁ “dadato…pe… padaṭṭhāna”nti.",
  "tika-s0519t4:350_1": "Viratisacce, vacīsacce ca tiṭṭhato saccādhiṭṭhānaṁ pāripūriṁ gacchatīti vuttaṁ “saṁyama…pe…",
  "tika-s0519t4:350_2": "padaṭṭhāna”nti. Kosallayogato ca pāpappahānato ca paññāpāripūriṁ gacchatīti vuttaṁ",
  "tika-s0519t4:350_3": "“kusalo…pe… padaṭṭhāna”nti. Anavasesarāgādīsu pahīnesu upasamo upaṭṭhito nāma hotīti",
  "tika-s0519t4:350_4": "vuttaṁ “rāga…pe… padaṭṭhāna”nti.",
  "tika-s0519t4:351_0": "Kusaloti puggalādhiṭṭhānena kosallasammādiṭṭhi vuttāti āha “kusalo…pe… maggaṅgādibhāvena",
  "tika-s0519t4:351_1": "ekalakkhaṇattā”ti. Ādisaddena bodhipakkhiyabhāvādiṁ saṅgaṇhāti. Khepetabbabhāvenāti pahātabbabhāvena.",
  "tika-s0519t4:352_0": "Averatanti asapattataṁ. Kusaladhammehīti anavajjadhammehi, phalanibbānehīti adhippāyo.",
  "tika-s0519t4:352_1": "Dānassa mahapphalatā, sīlādiguṇehi satthu anuttaradakkhiṇeyyabhāvo, anupādāparinibbānanti",
  "tika-s0519t4:352_2": "imesaṁ paccavekkhaṇā imassa dānassa nidānanti ayamattho pāḷiyaṁ niruḷhova. Nibbacananidānasandhayo",
  "tika-s0519t4:352_3": "suviññeyyāvāti āha “nibbacananidānasandhayo vattabbā”ti.",
  "tika-s0519t4:353_0": "Paṭipakkhaniddesena samudayoti desanatthaṁ paṭipakkhaniddesanena niddhārito ayaṁ",
  "tika-s0519t4:353_1": "macchariyādisaṁkilesapakkhiko samudayo. Alobhena…pe… dānādīhīti yehi alobhādīhi dānādayo",
  "tika-s0519t4:353_2": "dhammā sambhavanti, tāni dānādiggahaṇeneva gahitānīti kusalamūlāni niddhāreti “imāni",
  "tika-s0519t4:353_3": "tīṇi kusalānī”ti. Tesanti kusalamūlānaṁ.",
  "tika-s0519t4:354_0": "Bhayahetu deti paṇṇākārādivasena. Rāgahetu deti sabhāgavatthussa. Āmisakiñcikkhahetu",
  "tika-s0519t4:354_1": "deti lañjādivasena. Anukampanto vā karuṇākhette. Apacayamāno guṇakhette, upakārakhette",
  "tika-s0519t4:354_2": "vā. Bhayūparatoti bhayena orato. Tena tathārūpena saṁyamena veraṁ na ciyateva. Evaṁ",
  "tika-s0519t4:354_3": "sabbassa akusalassa pāpako vipākoti yojanā.",
  "tika-s0519t4:355": "“Dadato”tiādinā yathā dānapaṭikkhepena parivattanaṁ dassitaṁ, evaṁ pahānapaṭikkhepenapi parivattanaṁ dassetabbanti vuttaṁ “akusalo pana na jahātī”ti.",
  "tika-s0519t4:356_0": "Kammaphalaṁ saddahanto dānakiriyāyaṁ padahanto yena vidhinā dānaṁ dātabbaṁ, tattha",
  "tika-s0519t4:356_1": "satiṁ upaṭṭhapento cittaṁ samādahanto sammādiṭṭhiṁ purakkharonto dāne sammāpaṭipanno",
  "tika-s0519t4:356_2": "hotīti āha “dānaṁ nāma…pe… hotī”ti.",
  "tika-s0519t4:357_0": "Bhāvanāpahānasamāropanāni pāḷiyaṁ sarūpato viññāyantīti padaṭṭhānavevacanasamāropanāni",
  "tika-s0519t4:357_1": "dassetuṁ “taṁ sīlassa padaṭṭhāna”ntiādi vuttaṁ, taṁ suviññeyyaṁ. Aññañca yadettha",
  "tika-s0519t4:357_2": "atthato na vibhattaṁ, taṁ vuttanayattā, uttānatthattā cāti veditabbaṁ.",
  "tika-s0519t4:358": "Hārasampātavāravaṇṇanā niṭṭhitā."
}