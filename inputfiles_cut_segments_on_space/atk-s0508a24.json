{
  "atk-s0508a24:0": "8. Aṭṭhakanipāto",
  "atk-s0508a24:1": "1. Mahākaccāyanattheragāthāvaṇṇanā",
  "atk-s0508a24:2_0": "Aṭṭhakanipāte kammaṁ bahukantiādikā āyasmato mahākaccāyanattherassa gāthā. Kā uppatti?",
  "atk-s0508a24:2_1": "Ayampi purimabuddhesu katādhikāro padumuttarassa bhagavato kāle gahapatimahāsālakule",
  "atk-s0508a24:2_2": "nibbattitvā vuddhippatto, ekadivasaṁ satthu santike dhammaṁ suṇanto satthārā saṁkhittena",
  "atk-s0508a24:2_3": "bhāsitassa vitthārena atthaṁ vibhajantānaṁ aggaṭṭhāne ṭhapiyamānaṁ ekaṁ bhikkhuṁ",
  "atk-s0508a24:2_4": "disvā, sayampi taṁ ṭhānaṁ patthento paṇidhānaṁ katvā, dānādīni puññāni katvā, devamanussesu",
  "atk-s0508a24:2_5": "saṁsaranto sumedhassa bhagavato kāle vijjādharo hutvā ākāsena gacchanto satthāraṁ",
  "atk-s0508a24:2_6": "himavantapabbate ekasmiṁ vanasaṇḍe nisinnaṁ disvā pasannamānaso kaṇikārapupphehi pūjaṁ akāsi.",
  "atk-s0508a24:3_0": "So tena puññakammena aparāparaṁ sugatīsuyeva parivattento kassapadasabalassa kāle",
  "atk-s0508a24:3_1": "bārāṇasiyaṁ kulaghare nibbattitvā parinibbute bhagavati suvaṇṇacetiyakaraṇaṭṭhāne",
  "atk-s0508a24:3_2": "satasahassagghanikāya suvaṇṇiṭṭhakāya pūjaṁ katvā, ‘‘bhagavā mayhaṁ nibbattanibbattaṭṭhāne",
  "atk-s0508a24:3_3": "sarīraṁ suvaṇṇavaṇṇaṁ hotū’’ti patthanaṁ akāsi.",
  "atk-s0508a24:4_0": "Tato yāvajīvaṁ kusalakammaṁ katvā ekaṁ buddhantaraṁ devamanussesu saṁsaritvā imasmiṁ",
  "atk-s0508a24:4_1": "buddhuppāde ujjeniyaṁ rañño caṇḍapajjotassa purohitagehe nibbatti. Tassa nāmaggahaṇadivase",
  "atk-s0508a24:4_2": "mātā ‘‘mayhaṁ putto suvaṇṇavaṇṇo, attano nāmaṁ gahetvā āgato’’ti kañcanamāṇavo tveva",
  "atk-s0508a24:4_3": "nāmaṁ akāsi. So vuḍḍhimanvāya tayo vede uggahetvā pitu accayena purohitaṭṭhānaṁ labhi.",
  "atk-s0508a24:4_4": "So gottavasena kaccāyanoti paññāyittha. Taṁ rājā caṇḍapajjoto buddhuppādaṁ sutvā,",
  "atk-s0508a24:4_5": "‘‘ācariya, tvaṁ tattha gantvā satthāraṁ idhānehī’’ti pesesi. So attaṭṭhamo satthu",
  "atk-s0508a24:4_6": "santikaṁ upagato. Tassa satthā dhammaṁ deseti. Desanāpariyosāne so sattahi janehi",
  "atk-s0508a24:4_7": "saddhiṁ saha paṭisambhidāhi arahatte patiṭṭhāsi. Tena vuttaṁ apadāne (apa. thera 2.54.1-27) –",
  "atk-s0508a24:5": "‘‘Padumuttaro nāma jino, anejo ajitaṁ jayo;",
  "atk-s0508a24:6": "Satasahasse kappānaṁ, ito uppajji nāyako.",
  "atk-s0508a24:7": "‘‘Vīro kamalapattakkho, sasaṅkavimalānano;",
  "atk-s0508a24:8": "Kanakācalasaṅkāso, ravidittisamappabho.",
  "atk-s0508a24:9": "‘‘Sattanettamanohārī, varalakkhaṇabhūsito;",
  "atk-s0508a24:10": "Sabbavākyapathātīto, manujāmarasakkato.",
  "atk-s0508a24:11": "‘‘Sambuddho bodhayaṁ satte, vāgīso madhurassaro;",
  "atk-s0508a24:12": "Karuṇānibandhasantāno, parisāsu visārado.",
  "atk-s0508a24:13": "‘‘Deseti madhuraṁ dhammaṁ, catusaccūpasaṁhitaṁ;",
  "atk-s0508a24:14": "Nimugge mohapaṅkamhi, samuddharati pāṇine.",
  "atk-s0508a24:15": "‘‘Tadā ekacaro hutvā, tāpaso himavālayo;",
  "atk-s0508a24:16": "Nabhasā mānusaṁ lokaṁ, gacchanto jinamaddasaṁ.",
  "atk-s0508a24:17": "‘‘Upecca santikaṁ tassa, assosiṁ dhammadesanaṁ;",
  "atk-s0508a24:18": "Vaṇṇayantassa vīrassa, sāvakassa mahāguṇaṁ.",
  "atk-s0508a24:19": "‘‘Saṁkhittena mayā vuttaṁ, vitthārena pakāsayaṁ;",
  "atk-s0508a24:20": "Parisaṁ mañca toseti, yathā kaccāyano ayaṁ.",
  "atk-s0508a24:21": "‘‘Nāhaṁ evamidhekaccaṁ, aññaṁ passāmi sāvakaṁ;",
  "atk-s0508a24:22": "Tasmātadagge esaggo, evaṁ dhāretha bhikkhavo.",
  "atk-s0508a24:23": "‘‘Tadāhaṁ vimhito hutvā, sutvā vākyaṁ manoramaṁ;",
  "atk-s0508a24:24": "Himavantaṁ gamitvāna, āhitvā pupphasañcayaṁ.",
  "atk-s0508a24:25": "‘‘Pūjetvā lokasaraṇaṁ, taṁ ṭhānamabhipatthayiṁ;",
  "atk-s0508a24:26": "Tadā mamāsayaṁ ñatvā, byākāsi sa raṇañjaho.",
  "atk-s0508a24:27": "‘‘Passathetaṁ isivaraṁ, niddhantakanakattacaṁ;",
  "atk-s0508a24:28": "Uddhaggalomaṁ pīṇaṁsaṁ, acalaṁ pañjaliṁ ṭhitaṁ.",
  "atk-s0508a24:29": "‘‘Hāsaṁ supuṇṇanayanaṁ, buddhavaṇṇagatāsayaṁ;",
  "atk-s0508a24:30": "Dhammajaṁ uggahadayaṁ, amatāsittasannibhaṁ.",
  "atk-s0508a24:31": "‘‘Kaccānassa guṇaṁ sutvā, taṁ ṭhānaṁ patthayaṁ ṭhito;",
  "atk-s0508a24:32": "Anāgatamhi addhāne, gotamassa mahāmune.",
  "atk-s0508a24:33": "‘‘Tassa dhammesu dāyādo, oraso dhammanimmito;",
  "atk-s0508a24:34": "Kaccāno nāma nāmena, hessati satthu sāvako.",
  "atk-s0508a24:35": "‘‘Bahussuto mahāñāṇī, adhippāyavidū mune;",
  "atk-s0508a24:36": "Pāpuṇissati taṁ ṭhānaṁ, yathāyaṁ byākato mayā.",
  "atk-s0508a24:37": "‘‘Satasahassito kappe, yaṁ kammamakariṁ tadā;",
  "atk-s0508a24:38": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a24:39": "‘‘Duve bhave saṁsarāmi, devatte atha mānuse;",
  "atk-s0508a24:40": "Aññaṁ gatiṁ na gacchāmi, buddhapūjāyidaṁ phalaṁ.",
  "atk-s0508a24:41": "‘‘Duve kule pajāyāmi, khattiye atha brāhmaṇe;",
  "atk-s0508a24:42": "Nīce kule na jāyāmi, buddhapūjāyidaṁ phalaṁ.",
  "atk-s0508a24:43": "‘‘Pacchime ca bhave dāni, jāto ujjeniyaṁ pure;",
  "atk-s0508a24:44": "Pajjotassa ca caṇḍassa, purohitadijādhino.",
  "atk-s0508a24:45": "‘‘Putto tiriṭivacchassa, nipuṇo vedapāragū;",
  "atk-s0508a24:46": "Mātā ca candimā nāma, kaccānohaṁ varattaco.",
  "atk-s0508a24:47": "‘‘Vīmaṁsanatthaṁ buddhassa, bhūmipālena pesito;",
  "atk-s0508a24:48": "Disvā mokkhapuradvāraṁ, nāyakaṁ guṇasañcayaṁ.",
  "atk-s0508a24:49": "‘‘Sutvā ca vimalaṁ vākyaṁ, gatipaṅkavisosanaṁ;",
  "atk-s0508a24:50": "Pāpuṇiṁ amataṁ santaṁ, sesehi saha sattahi.",
  "atk-s0508a24:51": "‘‘Adhippāyavidū jāto, sugatassa mahāmate.",
  "atk-s0508a24:52": "Ṭhapito etadagge ca, susamiddhamanoratho.",
  "atk-s0508a24:53": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a24:54_0": "Atha satthā ‘‘etha, bhikkhavo’’ti hatthaṁ pasāresi. Te tāvadeva dvaṅgulamattakesamassukā",
  "atk-s0508a24:54_1": "iddhimayapattacīvaradharā vassasaṭṭhikattherā viya ahesuṁ. Evaṁ thero sadatthaṁ nipphādetvā,",
  "atk-s0508a24:54_2": "‘‘bhante, rājā pajjoto tumhākaṁ pāde vandituṁ dhammañca sotuṁ icchatī’’ti satthu",
  "atk-s0508a24:54_3": "ārocesi. Satthā, ‘‘tvaṁyeva, bhikkhu, tattha gaccha, tayi gatepi rājā pasīdissatī’’ti",
  "atk-s0508a24:54_4": "āha. Thero satthu āṇāya attaṭṭhamo tattha gantvā rājānaṁ pasādetvā avantīsu sāsanaṁ",
  "atk-s0508a24:54_5": "patiṭṭhāpetvā puna satthu santikameva gato. So ekadivasaṁ sambahule bhikkhū samaṇadhammaṁ",
  "atk-s0508a24:54_6": "pahāya kammārāme saṅgaṇikārāme rasataṇhānugate ca pamādavihārino disvā tesaṁ ovādavasena –",
  "atk-s0508a24:55": "494.",
  "atk-s0508a24:56": " ‘‘Kammaṁ bahukaṁ na kāraye, parivajjeyya janaṁ na uyyame;",
  "atk-s0508a24:57": "So ussukko rasānugiddho, atthaṁ riñcati yo sukhādhivāho.",
  "atk-s0508a24:58": "495.",
  "atk-s0508a24:59": " ‘‘Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a24:60": "Sukhumaṁ sallaṁ durubbahaṁ, sakkāro kāpurisena dujjaho’’ti. –",
  "atk-s0508a24:61": "Dve gāthā abhāsi.",
  "atk-s0508a24:62_0": "Tattha kammaṁ bahukaṁ na kārayeti navāvāsakārāpanādiṁ samaṇadhammakaraṇassa paribandhabhūtaṁ",
  "atk-s0508a24:62_1": "mahantaṁ navakammaṁ na paṭṭhapeyya, khuddakaṁ appasamārambhaṁ khaṇḍaphullapaṭisaṅkharaṇādiṁ",
  "atk-s0508a24:62_2": "satthu vacanapaṭipūjanatthaṁ kātabbameva. Parivajjeyya jananti gaṇasaṅgaṇikavasena",
  "atk-s0508a24:62_3": "janaṁ vivajjeyya. Jananti vā yādisaṁ saṁsevato bhajato payirupāsato kusalā dhammā",
  "atk-s0508a24:62_4": "parihāyanti, akusalā dhammā abhivaḍḍhanti, tādisaṁ akalyāṇamittabhūtaṁ janaṁ parivajjeyya.",
  "atk-s0508a24:62_5": "Na uyyameti, paccayuppādanatthaṁ kulasaṅgaṇhanavasena na vāyameyya, yasmā so ussukko",
  "atk-s0508a24:62_6": "rasānugiddho, atthaṁ riñcati yo sukhādhivāhoti yo rasānugiddho rasataṇhāvasiko bhikkhu",
  "atk-s0508a24:62_7": "paccayuppādanapasuto, so kulasaṅgaṇhanatthaṁ ussukko, tesu sukhitesu sukhito, dukkhitesu",
  "atk-s0508a24:62_8": "dukkhito, uppannesu kiccakaraṇīyesu attanā yogaṁ āpajjati, yo sukhādhivāho samathavipassanāmaggaphalanibbānasukhāvaho",
  "atk-s0508a24:62_9": "sīlādiattho, taṁ riñcati pajahati ekaṁsena attānaṁ tato vivecetīti attho.",
  "atk-s0508a24:63_0": "Evaṁ paṭhamagāthāya ‘‘kammārāmataṁ saṅgaṇikārāmataṁ paccayagedhañca vajjethā’’ti",
  "atk-s0508a24:63_1": "ovaditvā idāni sakkārābhilāsaṁ garahanto dutiyaṁ gāthamāha. Tassattho – yā ayaṁ bhikkhāya",
  "atk-s0508a24:63_2": "upagatānaṁ pabbajitānaṁ kulesu gehavāsīhi guṇasambhāvanāya karīyamānā vandanā pūjanā",
  "atk-s0508a24:63_3": "ca, yasmā taṁ abhāvitattānaṁ osīdāpanaṭṭhena malinabhāvakaraṇaṭṭhena ca paṅko kaddamoti",
  "atk-s0508a24:63_4": "buddhādayo ariyā pavedayuṁ abbhaññaṁsu pavedesuṁ vā, yasmā ca apariññātakkhandhānaṁ",
  "atk-s0508a24:63_5": "andhaputhujjanānaṁ sakkārābhilāsaṁ duviññeyyasabhāvatāya pīḷājananato anto tudanato",
  "atk-s0508a24:63_6": "duruddharaṇato ca sukhumaṁ sallaṁ durubbahaṁ pavedayuṁ, tato eva sakkāro kāpurisena",
  "atk-s0508a24:63_7": "dujjaho duppajaheyyo tassa pahānapaṭipattiyā appaṭipajjanato. Sakkārābhilāsappahānena",
  "atk-s0508a24:63_8": "hi sakkāro pahīno hoti, tasmā tassa pahānāya āyogo karaṇīyoti dasseti –",
  "atk-s0508a24:64": "496.",
  "atk-s0508a24:65": " ‘‘Na parassupanidhāya, kammaṁ maccassa pāpakaṁ;",
  "atk-s0508a24:66": "Attanā taṁ na seveyya, kammabandhū hi mātiyā.",
  "atk-s0508a24:67": "497.",
  "atk-s0508a24:68": " ‘‘Na pare vacanā coro, na pare vacanā muni;",
  "atk-s0508a24:69": "Attā ca naṁ yathā vedi, devāpi naṁ tathā vidū.",
  "atk-s0508a24:70": "498.",
  "atk-s0508a24:71": " ‘‘Pare ca na vijānanti, mayamettha yamāmase;",
  "atk-s0508a24:72": "Ye ca tattha vijānanti, tato sammanti medhagā.",
  "atk-s0508a24:73": "499.",
  "atk-s0508a24:74": " ‘‘Jīvate vāpi sappañño, api vittaparikkhayo;",
  "atk-s0508a24:75": "Paññāya ca alābhena, vittavāpi na jīvati.",
  "atk-s0508a24:76": "500.",
  "atk-s0508a24:77": " ‘‘Sabbaṁ suṇāti sotena, sabbaṁ passati cakkhunā;",
  "atk-s0508a24:78": "Na ca diṭṭhaṁ sutaṁ dhīro, sabbaṁ ujjhitumarahati.",
  "atk-s0508a24:79": "501.",
  "atk-s0508a24:80": " ‘‘Cakkhumāssa yathā andho, sotavā badhiro yathā;",
  "atk-s0508a24:81": "Paññavāssa yathā mūgo, balavā dubbaloriva;",
  "atk-s0508a24:82": "Atha atthe samuppanne, sayetha matasāyika’’nti. –",
  "atk-s0508a24:83_0": "Imā cha gāthā rañño pajjotassa ovādavasena abhāsi. So kira brāhmaṇe saddahitvā pasughātayaññaṁ",
  "atk-s0508a24:83_1": "kāreti, kammaṁ asodhetvāva acore corasaññāya daṇḍesi, aṭṭakaraṇe ca assāmike sāmike",
  "atk-s0508a24:83_2": "karoti, sāmike ca assāmike. Tato naṁ thero vivecetuṁ ‘‘na parassā’’tiādinā cha gāthā abhāsi.",
  "atk-s0508a24:84_0": "Tattha na parassupanidhāya, kammaṁ maccassa pāpakanti parassa maccassa sattassa upanidhāya",
  "atk-s0508a24:84_1": "uddissa kāraṇaṁ katvā pāpakaṁ vadhabandhādikammaṁ na seveyya, parena na kārāpeyyāti",
  "atk-s0508a24:84_2": "attho. Attanā taṁ na seveyyāti attanāpi taṁ pāpakaṁ na kareyya. Kasmā? Kammabandhū",
  "atk-s0508a24:84_3": "hi mātiyā ime mātiyā maccā kammadāyādā, tasmā attanā ca kiñci pāpakammaṁ na kareyya,",
  "atk-s0508a24:84_4": "parenapi na kārāpeyyāti attho.",
  "atk-s0508a24:85_0": "Na pare vacanā coroti attanā coriyaṁ akatvā paravacanā parassa vacanamattena coro",
  "atk-s0508a24:85_1": "nāma na hoti, tathā na pare vacanā muni parassa vacanamattena muni suvisuddhakāyavacīmanosamācāro",
  "atk-s0508a24:85_2": "na hoti. Ettha hi pareti vibhattialopaṁ katvā niddeso. Keci pana ‘‘paresanti vattabbe",
  "atk-s0508a24:85_3": "pareti saṁ-kāralopaṁ katvā niddiṭṭha’’nti vadanti. Attā ca naṁ yathā vedīti naṁ sattaṁ",
  "atk-s0508a24:85_4": "tassa attā cittaṁ yathā ‘‘ahaṁ parisuddho, aparisuddho vā’’ti yāthāvato avedi jānāti.",
  "atk-s0508a24:85_5": "Devāpi naṁ tathā vidūti visuddhidevā, upapattidevā ca tathā vidū vidanti jānanti,",
  "atk-s0508a24:85_6": "tasmā sayaṁ tādisā devā ca pamāṇaṁ suddhāsuddhānaṁ suddhāsuddhabhāvajānane, na ye",
  "atk-s0508a24:85_7": "keci icchādosaparetā sattāti adhippāyo.",
  "atk-s0508a24:86_0": "Pareti paṇḍite ṭhapetvā tato aññe, kusalākusalasāvajjānavajjaṁ kammaṁ kammaphalaṁ",
  "atk-s0508a24:86_1": "kāyassa asubhataṁ saṅkhārānaṁ aniccataṁ ajānantā idha pare nāma. Te mayamettha imasmiṁ",
  "atk-s0508a24:86_2": "jīvaloke yamāma uparamāma, ‘‘satataṁ samitaṁ maccu santikaṁ gacchāmā’’ti na jānanti.",
  "atk-s0508a24:86_3": "Ye ca tattha vijānantīti ye ca tattha paṇḍitā ‘‘mayaṁ maccu samīpaṁ gacchāmā’’ti",
  "atk-s0508a24:86_4": "vijānanti. Tato sammanti medhagāti evañhi te jānantā medhagānaṁ paravihiṁsanānaṁ",
  "atk-s0508a24:86_5": "vūpasamāya paṭipajjanti, attanā pare ca aññe na medhanti na bādhentīti attho. Tvaṁ",
  "atk-s0508a24:86_6": "pana jīvitanimittaṁ acore core karontopi daṇḍanena sāmike assāmike karontopi dhanajāniyā",
  "atk-s0508a24:86_7": "bādhasi paññāvekallato. Tathā akarontopi jīvate vāpi sappañño, api vittaparikkhayo",
  "atk-s0508a24:86_8": "parikkhīṇadhanopi sappaññajātiko itarītarasantosena santuṭṭho anavajjāya jīvikāya",
  "atk-s0508a24:86_9": "jīvatiyeva. Tassa hi jīvitaṁ nāma. Tenāha bhagavā – ‘‘paññājīviṁ jīvitamāhu seṭṭha’’nti",
  "atk-s0508a24:86_10": "(saṁ. ni. 1.73, 246; su. ni. 184). Dummedhapuggalo pana paññāya ca alābhena diṭṭhadhammikaṁ",
  "atk-s0508a24:86_11": "samparāyikañca atthaṁ virādhento vittavāpi na jīvati garahādipavattiyā jīvanto nāma",
  "atk-s0508a24:86_12": "na hoti, anupāyaññutāya yathādhigataṁ dhanaṁ nāsento jīvitampi sandhāretuṁ na sakkotiyeva.",
  "atk-s0508a24:87_0": "Imā kira catassopi gāthā thero supinantena rañño kathesi. Rājā supinaṁ disvā theraṁ",
  "atk-s0508a24:87_1": "namassantoyeva pabujjhitvā pabhātāya rattiyā theraṁ upasaṅkamitvā vanditvā attanā",
  "atk-s0508a24:87_2": "diṭṭhaniyāmena supinaṁ kathesi. Taṁ sutvā thero tā gāthā paccunubhāsitvā ‘‘sabbaṁ",
  "atk-s0508a24:87_3": "suṇātī’’tiādinā dvīhi gāthāhi rājānaṁ ovadi. Tattha sabbaṁ suṇāti sotenāti idha sotabbaṁ",
  "atk-s0508a24:87_4": "saddaṁ āpāthagataṁ sabbaṁ subhāsitaṁ dubbhāsitañca abadhiro sotena suṇāti. Tathā",
  "atk-s0508a24:87_5": "sabbaṁ rūpaṁ sundaraṁ asundarampi cakkhunā anandho passati, ayamindriyānaṁ sabhāvo.",
  "atk-s0508a24:87_6": "Tattha pana na ca diṭṭhaṁ sutaṁ dhīro, sabbaṁ ujjhitunti ca nidassanamattametaṁ.",
  "atk-s0508a24:87_7": "Yañhi taṁ diṭṭhaṁ sutaṁ vā, na taṁ sabbaṁ dhīro sappañño ujjhituṁ pariccajituṁ gahetuṁ",
  "atk-s0508a24:87_8": "vā arahati. Guṇāguṇaṁ pana tattha upaparikkhitvā ujjhitabbameva ujjhituṁ gahetabbañca",
  "atk-s0508a24:87_9": "gahetuṁ arahati, tasmā cakkhumāssa yathā andho cakkhumāpi samāno ujjhitabbe diṭṭhe",
  "atk-s0508a24:87_10": "andho yathā assa apassanto viya bhaveyya, tathā ujjhitabbe sute sotavāpi badhiro",
  "atk-s0508a24:87_11": "yathā assa asuṇanto viya bhaveyya. Paññavāssa yathā mūgoti vicāraṇapaññāya paññavā",
  "atk-s0508a24:87_12": "vacanakusalopi avattabbe mūgo viya bhaveyya. Balavā thāmasampannopi akattabbe dubbaloriva,",
  "atk-s0508a24:87_13": "rakāro padasandhikaro, asamattho viya bhaveyya. Atha atthe samuppanne, sayetha matasāyikanti",
  "atk-s0508a24:87_14": "attanā kātabbakicce uppanne upaṭṭhite matasāyikaṁ sayetha, matasāyikaṁ sayitvāpi",
  "atk-s0508a24:87_15": "taṁ kiccaṁ tīretabbameva, na virādhetabbaṁ. Atha vā atha atthe samuppanneti attanā",
  "atk-s0508a24:87_16": "akaraṇīye atthe kicce uppanne upaṭṭhite matasāyikaṁ sayetha, matasāyikaṁ sayitvāpi",
  "atk-s0508a24:87_17": "taṁ na kātabbameva. Na hi paṇḍito ayuttaṁ kātumarahatīti evaṁ therena ovadito rājā",
  "atk-s0508a24:87_18": "akattabbaṁ pahāya kātabbeyeva yuttappayutto ahosīti.",
  "atk-s0508a24:88": "Mahākaccāyanattheragāthāvaṇṇanā niṭṭhitā.",
  "atk-s0508a24:89": "2. Sirimittattheragāthāvaṇṇanā",
  "atk-s0508a24:90_0": "Akkodhanotiādikā āyasmato sirimittattherassa gāthā. Kā uppatti? Ayampi purimabuddhesu",
  "atk-s0508a24:90_1": "katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a24:90_2": "rājagahe mahaddhanakuṭumbikassa putto hutvā nibbatti, sirimittoti laddhanāmo. Tassa",
  "atk-s0508a24:90_3": "kira mātā siriguttassa bhaginī. Tassa vatthu dhammapadavaṇṇanāyaṁ (dha. pa. aṭṭha.",
  "atk-s0508a24:90_4": "1.garahadinnavatthu) āgatameva. So siriguttassa bhāgineyyo sirimitto vayappatto satthu",
  "atk-s0508a24:90_5": "dhanapāladamane laddhappasādo pabbajitvā vipassanāya kammaṁ karonto nacirasseva arahattaṁ",
  "atk-s0508a24:90_6": "patto. Ekadivasaṁ pātimokkhaṁ uddisituṁ āsanaṁ abhiruhitvā cittabījaniṁ gahetvā nisinno",
  "atk-s0508a24:90_7": "bhikkhūnaṁ dhammaṁ kathesi. Kathento ca uḷāratare guṇe vibhajitvā dassento –",
  "atk-s0508a24:91": "502.",
  "atk-s0508a24:92": " ‘‘Akkodhanonupanāhī, amāyo rittapesuṇo;",
  "atk-s0508a24:93": "Sa ve tādisako bhikkhu, evaṁ pecca na socati.",
  "atk-s0508a24:94": "503.",
  "atk-s0508a24:95": " ‘‘Akkodhanonupanāhī, amāyo rittapesuṇo;",
  "atk-s0508a24:96": "Guttadvāro sadā bhikkhu, evaṁ pecca na socati.",
  "atk-s0508a24:97": "504.",
  "atk-s0508a24:98": " ‘‘Akkodhanonupanāhī, amāyo rittapesuṇo;",
  "atk-s0508a24:99": "Kalyāṇasīlo so bhikkhu, evaṁ pecca na socati.",
  "atk-s0508a24:100": "505.",
  "atk-s0508a24:101": " ‘‘Akkodhanonupanāhī, amāyo rittapesuṇo;",
  "atk-s0508a24:102": "Kalyāṇamitto so bhikkhu, evaṁ pecca na socati.",
  "atk-s0508a24:103": "506.",
  "atk-s0508a24:104": " ‘‘Akkodhanonupanāhī, amāyo rittapesuṇo;",
  "atk-s0508a24:105": "Kalyāṇapañño so bhikkhu, evaṁ pecca na socati.",
  "atk-s0508a24:106": "507.",
  "atk-s0508a24:107": " ‘‘Yassa saddhā tathāgate, acalā suppatiṭṭhitā;",
  "atk-s0508a24:108": "Sīlañca yassa kalyāṇaṁ, ariyakantaṁ pasaṁsitaṁ.",
  "atk-s0508a24:109": "508.",
  "atk-s0508a24:110": " ‘‘Saṅghe pasādo yassatthi, ujubhūtañca dassanaṁ;",
  "atk-s0508a24:111": "Adaliddoti taṁ āhu, amoghaṁ tassa jīvitaṁ.",
  "atk-s0508a24:112": "509.",
  "atk-s0508a24:113": " ‘‘Tasmā saddhañca sīlañca, pasādaṁ dhammadassanaṁ;",
  "atk-s0508a24:114": "Anuyuñjetha medhāvī, saraṁ buddhāna sāsana’’nti. – imā gāthā abhāsi;",
  "atk-s0508a24:115_0": "Tattha akkodhanoti akujjhanasīlo. Upaṭṭhite hi kodhuppattinimitte adhivāsanakhantiyaṁ",
  "atk-s0508a24:115_1": "ṭhatvā kopassa anuppādako. Anupanāhīti na upanāhako, parehi kataṁ aparādhaṁ paṭicca",
  "atk-s0508a24:115_2": "‘‘akkocchi maṁ avadhi maṁ, ajini maṁ ahāsi me’’tiādinā (dha. pa. 3; mahāva. 464;",
  "atk-s0508a24:115_3": "ma. ni. 3.237) kodhassa anupanayhanasīlo. Santadosapaṭicchādanalakkhaṇāya māyāya",
  "atk-s0508a24:115_4": "abhāvato amāyo. Pisuṇavācāvirahitato rittapesuṇo, sa ve tādisako bhikkhūti so tathārūpo",
  "atk-s0508a24:115_5": "tathājātiko yathāvuttaguṇasamannāgato bhikkhu . Evaṁ yathāvuttapaṭipattiyā pecca",
  "atk-s0508a24:115_6": "paraloke na socati sokanimittassa abhāvato. Cakkhudvārādayo kāyadvārādayo ca guttā",
  "atk-s0508a24:115_7": "pihitā saṁvutā etassāti guttadvāro. Kalyāṇasīloti sundarasīlo suvisuddhasīlo. Kalyāṇamittoti –",
  "atk-s0508a24:116": "‘‘Piyo garubhāvaniyo, vattā ca vacanakkhamo;",
  "atk-s0508a24:117": "Gambhīrañca kathaṁ kattā, no caṭṭhāne niyojaye’’ti. (a. ni. 7.37) –",
  "atk-s0508a24:118": "Evaṁ vibhāvitalakkhaṇo kalyāṇamitto etassāti kalyāṇamitto. Kalyāṇapaññoti sundarapañño. Yadipi paññā nāma asundarā natthi, niyyānikāya pana paññāya vasena evaṁ vuttaṁ",
  "atk-s0508a24:119_0": "Evamettha kodhādīnaṁ vikkhambhanavasena samucchedavasena ca akkodhanādimukhena, puggalādhiṭṭhānāya",
  "atk-s0508a24:119_1": "gāthāya sammāpaṭipattiṁ dassetvā idāni nipphattitalokuttarasaddhādike uddharitvā",
  "atk-s0508a24:119_2": "puggalādhiṭṭhānāya eva gāthāya sammāpaṭipattiṁ dassento ‘‘yassa saddhā’’tiādimāha.",
  "atk-s0508a24:119_3": "Tassattho – yassa puggalassa tathāgate sammāsambuddhe ‘‘itipi so bhagavā’’tiādinayappavattā",
  "atk-s0508a24:119_4": "maggenāgatasaddhā, tato eva acalā avikampā suṭṭhu patiṭṭhitā. ‘‘Atthī’’ti, padaṁ",
  "atk-s0508a24:119_5": "ānetvā sambandhitabbaṁ. Ariyakantanti ariyānaṁ kantaṁ piyāyitaṁ bhavantarepi avijahanato.",
  "atk-s0508a24:119_6": "Pasaṁsitanti buddhādīhi pasaṭṭhaṁ, vaṇṇitaṁ thomitaṁ atthīti yojanā. Taṁ panetaṁ",
  "atk-s0508a24:119_7": "sīlaṁ gahaṭṭhasīlaṁ pabbajitasīlanti duvidhaṁ. Tattha gahaṭṭhasīlaṁ nāma pañcasikkhāpadasīlaṁ,",
  "atk-s0508a24:119_8": "yaṁ gahaṭṭhena rakkhituṁ sakkā. Pabbajitasīlaṁ nāma dasasikkhāpadasīlaṁ upādāya sabbaṁ",
  "atk-s0508a24:119_9": "catupārisuddhisīlaṁ, tayidaṁ sabbampi akhaṇḍādibhāvena aparāmaṭṭhatāya ‘‘kalyāṇa’’nti veditabbaṁ.",
  "atk-s0508a24:120_0": "Saṅghe pasādo yassatthīti ‘‘suppaṭipanno bhagavato sāvakasaṅgho’’tiādinā ariyasaṅghe",
  "atk-s0508a24:120_1": "pasādo saddhā yassa puggalassa atthi acalo suppatiṭṭhitoti ānetvā yojetabbaṁ. Ujubhūtañca",
  "atk-s0508a24:120_2": "dassananti diṭṭhivaṅkābhāvato kilesavaṅkābhāvato ca ujubhūtaṁ. Akuṭilaṁ ajimhaṁ kammassakatādassanañceva",
  "atk-s0508a24:120_3": "sappaccayanāmarūpadassanañcāti duvidhampi dassanaṁ yassa atthi acalaṁ suppatiṭṭhitanti",
  "atk-s0508a24:120_4": "yojanā. Adaliddoti taṁ āhu saddhādhanaṁ, sīladhanaṁ, sutadhanaṁ, cāgadhanaṁ, paññādhananti",
  "atk-s0508a24:120_5": "imesaṁ suvisuddhānaṁ dhanānaṁ atthitāya ‘‘adaliddo’’ti taṁ tādisaṁ puggalaṁ buddhādayo",
  "atk-s0508a24:120_6": "ariyā āhu. Amoghaṁ tassa jīvitaṁ tassa tathārūpassa jīvitaṁ diṭṭhadhammikādiatthādhigamena",
  "atk-s0508a24:120_7": "amoghaṁ avañjhaṁ saphalamevāti āhūti attho.",
  "atk-s0508a24:121_0": "Tasmāti , yasmā yathāvuttasaddhādiguṇasamannāgato puggalo ‘‘adaliddo amoghajīvito’’ti",
  "atk-s0508a24:121_1": "vuccati, tasmā ahampi tathārūpo bhaveyyanti. Saddhañca…pe… sāsananti ‘‘sabbapāpassa",
  "atk-s0508a24:121_2": "akaraṇa’’ntiādinā (dha. pa. 183; dī. ni. 2.90) vuttaṁ buddhānaṁ sāsanaṁ anussaranto",
  "atk-s0508a24:121_3": "kulaputto vuttappabhedaṁ saddhañceva sīlañca dhammadassanahetukaṁ dhamme sunicchayā",
  "atk-s0508a24:121_4": "vimokkhabhūtaṁ pasādañca anuyuñjeyya vaḍḍheyyāti.",
  "atk-s0508a24:122": "Evaṁ thero bhikkhūnaṁ dhammadesanāmukhena attani vijjamāne guṇe pakāsento aññaṁ byākāsi.",
  "atk-s0508a24:123": "Sirimittattheragāthāvaṇṇanā niṭṭhitā.",
  "atk-s0508a24:124": "3. Mahāpanthakattheragāthāvaṇṇanā",
  "atk-s0508a24:125_0": "Yadāpaṭhamamaddakkhintiādikā āyasmato mahāpanthakattherassa gāthā. Kā uppatti? Ayaṁ",
  "atk-s0508a24:125_1": "kira padumuttarassa bhagavato kāle haṁsavatīnagare vibhavasampanno kuṭumbiyo hutvā",
  "atk-s0508a24:125_2": "ekadivasaṁ satthu santike dhammaṁ suṇanto satthāraṁ ekaṁ bhikkhuṁ saññāvivaṭṭakusalānaṁ",
  "atk-s0508a24:125_3": "aggaṭṭhāne ṭhapentaṁ disvā sayampi taṁ ṭhānantaraṁ patthento buddhappamukhassa bhikkhusaṅghassa",
  "atk-s0508a24:125_4": "sattāhaṁ mahādānaṁ pavattetvā, ‘‘bhante, yaṁ bhikkhuṁ tumhe ito sattadivasamatthake",
  "atk-s0508a24:125_5": "– ‘saññāvivaṭṭakusalānaṁ ayaṁ mama sāsane aggo’ti etadagge ṭhapayittha, ahampi imassa",
  "atk-s0508a24:125_6": "adhikārakammassa balena so bhikkhu viya anāgate ekassa buddhassa sāsane aggo bhaveyya’’nti",
  "atk-s0508a24:125_7": "patthanaṁ akāsi. Kaniṭṭhabhātā panassa tatheva bhagavati adhikārakammaṁ katvā manomayassa",
  "atk-s0508a24:125_8": "kāyassābhinimmānaṁ cetovivaṭṭakosallanti dvinnaṁ aṅgānaṁ vasena vuttanayeneva paṇidhānaṁ",
  "atk-s0508a24:125_9": "akāsi. Bhagavā dvinnampi patthanaṁ anantarāyena samijjhanabhāvaṁ disvā ‘‘anāgate",
  "atk-s0508a24:125_10": "kappasatasahassamatthake gotamassa nāma sammāsambuddhassa sāsane tumhākaṁ patthanā",
  "atk-s0508a24:125_11": "samijjhissatī’’ti byākāsi.",
  "atk-s0508a24:126_0": "Te ubhopi janā tattha yāvajīvaṁ puññāni katvā tato cuto devaloke nibbattiṁsu. Tattha",
  "atk-s0508a24:126_1": "mahāpanthakassa antarākataṁ kalyāṇadhammaṁ na kathīyati. Cūḷapanthako pana kassapassa",
  "atk-s0508a24:126_2": "bhagavato sāsane pabbajitvā vīsati vassasahassāni odātakasiṇakammaṁ katvā devapure",
  "atk-s0508a24:126_3": "nibbatti. Apadāne pana ‘‘cūḷapanthako padumuttarassa bhagavato kāle tāpaso hutvā",
  "atk-s0508a24:126_4": "himavante vasanto tattha bhagavantaṁ disvā pupphacchattena pūjaṁ akāsī’’ti āgataṁ.",
  "atk-s0508a24:126_5": "Tesaṁ devamanussesu saṁsarantānaṁyeva kappasatasahassaṁ atikkantaṁ. Atha amhākaṁ",
  "atk-s0508a24:126_6": "satthā abhisambodhiṁ patvā pavattitavaradhammacakko rājagahaṁ upanissāya veḷuvane",
  "atk-s0508a24:126_7": "mahāvihāre viharati.",
  "atk-s0508a24:127_0": "Tena ca samayena rājagahe dhanaseṭṭhissa dhītā attano dāsena saddhiṁ santhavaṁ katvā",
  "atk-s0508a24:127_1": "ñātakehi bhītā hatthasāraṁ gahetvā tena saddhiṁ palāyitvā aññattha vasantī taṁ paṭicca",
  "atk-s0508a24:127_2": "gabbhaṁ labhitvā paripakkagabbhā ‘‘ñātigharaṁ gantvā vijāyissāmī’’ti gacchantī antarāmaggeyeva",
  "atk-s0508a24:127_3": "puttaṁ vijāyitvā sāminā nivattitā pubbe vasitaṭṭhāne vasantī puttassa panthe jātattā",
  "atk-s0508a24:127_4": "panthakoti, nāmaṁ akāsi. Tasmiṁ ādhāvitvā vidhāvitvā vicaraṇakāle tameva paṭicca",
  "atk-s0508a24:127_5": "dutiyaṁ gabbhaṁ paṭilabhitvā paripakkagabbhā pubbe vuttanayeneva antarāmagge puttaṁ",
  "atk-s0508a24:127_6": "vijāyitvā sāminā nivattitā jeṭṭhaputtassa mahāpanthakoti kaniṭṭhassa cūḷapanthakoti",
  "atk-s0508a24:127_7": "nāmaṁ katvā yathāvasitaṭṭhāneyeva vasantī anukkamena dārakesu vaḍḍhantesu tehi, ‘‘amma,",
  "atk-s0508a24:127_8": "ayyakakulaṁ no dassehī’’ti nibundhiyamānā dārake mātāpitūnaṁ santikaṁ pesesi. Tato",
  "atk-s0508a24:127_9": "paṭṭhāya dārakā dhanaseṭṭhino gehe vaḍḍhanti. Tesu cūḷapanthako atidaharo. Mahāpanthako",
  "atk-s0508a24:127_10": "pana ayyakena saddhiṁ bhagavato santikaṁ gato satthāraṁ disvā saha dassanena paṭiladdhasaddho",
  "atk-s0508a24:127_11": "dhammaṁ sutvā upanissayasampannatāya pabbajitukāmo hutvā pitāmahaṁ āpucchi. So satthu",
  "atk-s0508a24:127_12": "tamatthaṁ ārocetvā taṁ pabbājesi. So pabbajitvā bahuṁ buddhavacanaṁ uggaṇhitvā paripuṇṇavasso",
  "atk-s0508a24:127_13": "upasampajjitvā yonisomanasikāre kammaṁ karonto visesato catunnaṁ arūpajjhānānaṁ lābhī",
  "atk-s0508a24:127_14": "hutvā tato vuṭṭhāya vipassanaṁ ussukkāpetvā arahattaṁ pāpuṇi. Iti so saññāvivaṭṭakusalānaṁ",
  "atk-s0508a24:127_15": "aggo jāto. So jhānasukhena phalasukhena vītināmento ekadivasaṁ attano paṭipattiṁ",
  "atk-s0508a24:127_16": "paccavekkhitvā adhigatasampattiṁ paṭicca sañjātasomanasso sīhanādaṁ nadanto –",
  "atk-s0508a24:128": "510.",
  "atk-s0508a24:129": " ‘‘Yadā paṭhamamaddakkhiṁ, satthāramakutobhayaṁ;",
  "atk-s0508a24:130": "Tato me ahu saṁvego, passitvā purisuttamaṁ.",
  "atk-s0508a24:131": "511.",
  "atk-s0508a24:132": " ‘‘Siriṁ hatthehi pādehi, yo paṇāmeyya āgataṁ;",
  "atk-s0508a24:133": "Etādisaṁ so satthāraṁ, ārādhetvā virādhaye.",
  "atk-s0508a24:134": "512.",
  "atk-s0508a24:135": " ‘‘Tadāhaṁ puttadārañca, dhanadhaññañca chaḍḍayiṁ;",
  "atk-s0508a24:136": "Kesamassūni chedetvā, pabbajiṁ anagāriyaṁ.",
  "atk-s0508a24:137": "513.",
  "atk-s0508a24:138": " ‘‘Sikkhāsājīvasampanno, indriyesu susaṁvuto;",
  "atk-s0508a24:139": "Namassamāno sambuddhaṁ, vihāsiṁ aparājito.",
  "atk-s0508a24:140": "514.",
  "atk-s0508a24:141": " ‘‘Tato me paṇidhī āsi, cetaso abhipatthito;",
  "atk-s0508a24:142": "Na nisīde muhuttampi, taṇhāsalle anūhate.",
  "atk-s0508a24:143": "515.",
  "atk-s0508a24:144": " ‘‘Tassa mevaṁ viharato, passa vīriyaparakkamaṁ;",
  "atk-s0508a24:145": "Tisso vijjā anuppattā, kataṁ buddhassa sāsanaṁ.",
  "atk-s0508a24:146": "516.",
  "atk-s0508a24:147": " ‘‘Pubbenivāsaṁ jānāmi, dibbacakkhu visodhitaṁ;",
  "atk-s0508a24:148": "Arahā dakkhiṇeyyomhi, vippamutto nirūpadhi.",
  "atk-s0508a24:149": "517.",
  "atk-s0508a24:150": " ‘‘Tato ratyāvivasāne, sūriyuggamanaṁ pati;",
  "atk-s0508a24:151": "Sabbaṁ taṇhaṁ visosetvā, pallaṅkena upāvisi’’nti. – imā gāthā abhāsi;",
  "atk-s0508a24:152_0": "Tattha yadāti yasmiṁ kāle. Paṭhamanti ādito. Addakkhinti passiṁ, satthāranti, bhagavantaṁ.",
  "atk-s0508a24:152_1": "Akutobhayanti nibbhayaṁ. Ayañhettha attho – sabbesaṁ bhayahetūnaṁ bodhimūleyeva pahīnattā",
  "atk-s0508a24:152_2": "kutocipi bhayābhāvato akutobhayaṁ nibbhayaṁ, catuvesārajjavisāradaṁ diṭṭhadhammikasamparāyikaparamatthehi",
  "atk-s0508a24:152_3": "veneyyānaṁ yathārahamanusāsanato satthāraṁ sammāsambuddhaṁ mayhaṁ pitāmahena saddhiṁ",
  "atk-s0508a24:152_4": "gantvā yāya velāya sabbapaṭhamaṁ passiṁ, taṁ purisuttamaṁ sadevake loke aggapuggalaṁ",
  "atk-s0508a24:152_5": "passitvā tato dassanahetu tato dassanato pacchā ‘‘ettakaṁ kālaṁ satthāraṁ daṭṭhuṁ",
  "atk-s0508a24:152_6": "dhammañca sotuṁ nālattha’’nti mayhaṁ saṁvego ahu sahottappaṁ ñāṇaṁ uppajji. Uppannasaṁvego",
  "atk-s0508a24:152_7": "panāhaṁ evaṁ cintesinti dasseti siriṁ hatthehīti gāthāya. Tassattho – yo vibhavatthiko",
  "atk-s0508a24:152_8": "puriso ‘‘upaṭṭhāyiko hutvā tava santike vasissāmī’’ti saviggahaṁ siriṁ sayane upagataṁ",
  "atk-s0508a24:152_9": "hatthehi ca pādehi ca koṭṭento paṇāmeyya nīhareyya, so tathārūpo alakkhikapuriso",
  "atk-s0508a24:152_10": "etādisaṁ satthāraṁ sammāsambuddhaṁ ārādhetvā imasmiṁ navame khaṇe paṭilabhitvā virādhaye",
  "atk-s0508a24:152_11": "tassa ovādākaraṇena taṁ virajjheyya, ahaṁ panevaṁ na karomīti adhippāyo. Tenāha ‘‘tadāhaṁ…pe…",
  "atk-s0508a24:152_12": "anagāriya’’nti. Tattha chaḍḍayinti, pajahiṁ. ‘‘Chaḍḍiya’’ntipi pāṭho. Nanu ayaṁ thero",
  "atk-s0508a24:152_13": "dārapariggahaṁ akatvāva pabbajito, so kasmā ‘‘puttadārañca chaḍḍayi’’nti avocāti?",
  "atk-s0508a24:152_14": "Yathā nāma puriso anibbattaphalameva rukkhaṁ chindanto acchinne tato laddhaphalehi",
  "atk-s0508a24:152_15": "parihīno nāma hoti. Evaṁsampadamidaṁ daṭṭhabbaṁ.",
  "atk-s0508a24:153_0": "Sikkhāsājīvasamāpannoti yā adhisīlasikkhā, tāya ca, yattha bhikkhū saha jīvanti,",
  "atk-s0508a24:153_1": "ekajīvikā sabhāgavuttino honti, tena bhagavatā paññattasikkhāpadasaṅkhātena sājīvena",
  "atk-s0508a24:153_2": "ca samannāgato sikkhanabhāvena samaṅgībhūto, sikkhaṁ paripūrento sājīvañca avītikkamanto",
  "atk-s0508a24:153_3": "hutvā tadubhayaṁ sampādentoti attho. Tena suvisuddhe pātimokkhe sīle patiṭṭhitabhāvaṁ",
  "atk-s0508a24:153_4": "dasseti. Indriyesu susaṁvutoti manacchaṭṭhesu indriyesu suṭṭhu saṁvuto. Rūpādivisayesu",
  "atk-s0508a24:153_5": "uppajjanakānaṁ abhijjhādīnaṁ pavattinivāraṇavasena satikavāṭena supihitacakkhādidvāroti",
  "atk-s0508a24:153_6": "attho. Evaṁ pātimokkhasaṁvaraindriyasaṁvarasīlasampattidassanena itarasīlampi atthato",
  "atk-s0508a24:153_7": "dassitameva hotīti thero attano catupārisuddhisīlasampadaṁ dassetvā ‘‘namassamāno",
  "atk-s0508a24:153_8": "sambuddha’’nti iminā buddhānussatibhāvanānuyogamāha. Vihāsiṁ aparājitoti kilesamārādīhi",
  "atk-s0508a24:153_9": "aparājito eva hutvā vihariṁ, yāva arahattappatti, tāva tehi anabhibhūto, aññadatthu",
  "atk-s0508a24:153_10": "te abhibhavanto eva vihāsinti attho.",
  "atk-s0508a24:154_0": "Tatoti tasmā, yasmā suvisuddhasīlo satthari abhippasanno kilesābhibhavanapaṭipattiyañca",
  "atk-s0508a24:154_1": "ṭhito, tasmā. Paṇidhīti paṇidhānaṁ. Tato vā cittābhinīhāro. Āsīti ahosi. Cetaso abhipatthitoti,",
  "atk-s0508a24:154_2": "mama cittena icchito. Kīdiso pana soti āha ‘‘na nisīde muhuttampi, taṇhāsalle anūhate’’ti.",
  "atk-s0508a24:154_3": "‘‘Aggamaggasaṇḍāsena mama hadayato taṇhāsalle anuddhaṭe muhuttampi na nisīde, nisajjaṁ",
  "atk-s0508a24:154_4": "na kappeyya’’nti evaṁ me cittābhinīhāro ahosīti attho.",
  "atk-s0508a24:155_0": "Evaṁ pana cittaṁ adhiṭṭhāya bhāvanaṁ bhāvayitvā ṭhānacaṅkameheva rattiṁ vītināmento",
  "atk-s0508a24:155_1": "arūpasamāpattito vuṭṭhāya jhānaṅgamukhena vipassanaṁ paṭṭhapetvā arahattaṁ sacchākāsi.",
  "atk-s0508a24:155_2": "Tena vuttaṁ ‘‘tassa me’’tiādi. Nirūpadhīti kilesupadhiādīnaṁ abhāvena nirupadhi.",
  "atk-s0508a24:155_3": "Ratyāvivasāneti rattibhāgassa vigamane vibhātāya rattiyā. Sūriyuggamanaṁ patīti sūriyuggamanaṁ",
  "atk-s0508a24:155_4": "lakkhaṇaṁ katvā. Sabbaṁ taṇhanti kāmataṇhādibhedaṁ sabbaṁ taṇhāsotaṁ aggamaggena",
  "atk-s0508a24:155_5": "visosetvā sukkhāpetvā ‘‘taṇhāsalle anūhate na nisīde’’ti, paṭiññāya mocitattā. Pallaṅkena",
  "atk-s0508a24:155_6": "upāvisinti pallaṅkaṁ ābhujitvā nisīdinti. Sesaṁ uttānatthameva.",
  "atk-s0508a24:156": "Mahāpanthakattheragāthāvaṇṇanā niṭṭhitā.",
  "atk-s0508a24:157": "Aṭṭhakanipātavaṇṇanā niṭṭhitā."
}