{
  "atk-s0510a17:0": "17. Supāricariyavaggo",
  "atk-s0510a17:1": "1. Supāricariyattheraapadānavaṇṇanā",
  "atk-s0510a17:2_0": "Padumonāma nāmenātiādikaṁ āyasmato supāricariyattherassa apadānaṁ. Ayampi purimamunipuṅgavesu",
  "atk-s0510a17:2_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a17:2_2": "bhagavato kāle yakkhayoniyaṁ nibbatto himavati yakkhasamāgamaṁ gato bhagavato devayakkhagandhabbanāgānaṁ",
  "atk-s0510a17:2_3": "dhammadesanaṁ sutvā pasannamānaso ubho hatthe ābhujitvā apphoṭesi namassi ca. So",
  "atk-s0510a17:2_4": "tena puññena tato cuto upari devaloke uppanno tattha dibbasukhaṁ anubhavitvā manussesu",
  "atk-s0510a17:2_5": "ca cakkavatiādisampattiyo anubhavitvā imasmiṁ buddhuppāde sāvatthiyaṁ gahapatikule",
  "atk-s0510a17:2_6": "nibbatto aḍḍho mahaddhano mahābhogo ratanattaye pasanno satthu dhammadesanaṁ sutvā",
  "atk-s0510a17:2_7": "saddhājāto pabbajitvā nacirasseva arahattaṁ pāpuṇi.",
  "atk-s0510a17:3_0": "1. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a17:3_1": "padumo nāma nāmenātiādimāha. Tattha padumoti yassa pādanikkhepasamaye pathaviṁ bhinditvā",
  "atk-s0510a17:3_2": "padumaṁ uggantvā pādatalaṁ sampaṭicchati, tena saññāṇena so bhagavā padumoti saṅkhaṁ",
  "atk-s0510a17:3_3": "gato, idha padumuttaro bhagavā adhippeto. So bhagavā pavanā vasanavihārā abhinikkhamma",
  "atk-s0510a17:3_4": "vanamajjhaṁ pavisitvā dhammaṁ desetīti sambandho.",
  "atk-s0510a17:4": "Yakkhānaṁ samayoti devānaṁ samāgamo āsi ahosīti attho. Ajjhāpekkhiṁsu tāvadeti tasmiṁ desanākāle adhiapekkhiṁsu, visesena passanasīlā ahesunti attho. Sesaṁ pākaṭamevāti.",
  "atk-s0510a17:5": "Supāricariyattheraapadānavaṇṇanā samattā.",
  "atk-s0510a17:6": "2. Kaṇaverapupphiyattheraapadānavaṇṇanā",
  "atk-s0510a17:7_0": "Siddhatthonāma bhagavātiādikaṁ āyasmato kaṇaverapupphiyattherassa apadānaṁ. Ayampi",
  "atk-s0510a17:7_1": "purimabuddhesu katādhikāro siddhatthassa bhagavato kāle suddakule nibbatto vuddhimanvāya",
  "atk-s0510a17:7_2": "rañño antepurapālako ahosi. Tasmiṁ samaye siddhattho bhagavā bhikkhusaṅghaparivuto",
  "atk-s0510a17:7_3": "rājavīthiṁ paṭipajji. Atha so antepurapālako caramānaṁ bhagavantaṁ disvā pasannamānaso",
  "atk-s0510a17:7_4": "hutvā kaṇaverapupphena bhagavantaṁ pūjetvā namassamāno aṭṭhāsi. So tena puññena sugatisampattiyoyeva",
  "atk-s0510a17:7_5": "anubhavitvā imasmiṁ buddhuppāde ekasmiṁ kule nibbattitvā vuddhippatto satthu dhammadesanaṁ",
  "atk-s0510a17:7_6": "sutvā paṭiladdhasaddho pabbajitvā nacirasseva arahā ahosi.",
  "atk-s0510a17:8": "7. So pattaaggaphalo pubbe katakusalaṁ saritvā sañjātasomanasso pubbacaritāpadānaṁ pakāsento siddhattho nāma bhagavātiādimāha. Taṁ sabbaṁ heṭṭhā vuttattā uttānatthamevāti.",
  "atk-s0510a17:9": "Kaṇaverapupphiyattheraapadānavaṇṇanā samattā.",
  "atk-s0510a17:10": "3. Khajjakadāyakattheraapadānavaṇṇanā",
  "atk-s0510a17:11_0": "Tissassa kho bhagavatotiādikaṁ āyasmato khajjakadāyakattherassa apadānaṁ. Ayampi",
  "atk-s0510a17:11_1": "purimajinavaresu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a17:11_2": "tissassa bhagavato kāle suddakule nibbatto bhagavantaṁ disvā pasannamānaso ambajambuādimanekaṁ",
  "atk-s0510a17:11_3": "madhuraphalāphalaṁ nāḷikeraṁ pūvakhajjakañca adāsi. Bhagavā tassa pasādavaḍḍhanatthāya",
  "atk-s0510a17:11_4": "passantasseva paribhuñji. So tena puññena sugatisampattiyoyeva anubhavitvā imasmiṁ",
  "atk-s0510a17:11_5": "buddhuppāde sāvatthiyaṁ kulagehe nibbatto viññutaṁ patvā satthu dhammadesanaṁ sutvā",
  "atk-s0510a17:11_6": "sañjātasaddho pasādabahumāno pabbajitvā vattapaṭipattiyā sāsanaṁ sobhento sīlālaṅkārapaṭimaṇḍito",
  "atk-s0510a17:11_7": "nacirasseva arahattaṁ pāpuṇi.",
  "atk-s0510a17:12_0": "13. So pubbakammaṁ saranto ‘‘pubbe mayā sukhette kusalaṁ kataṁ sundara’’nti somanassajāto",
  "atk-s0510a17:12_1": "pubbacaritāpadānaṁ pakāsento tissassa kho bhagavatotiādimāha. Tattha tissopi bhavasampattiyo",
  "atk-s0510a17:12_2": "dadamāno jātoti mātāpitūhi katanāmavasena tisso. Atha vā tīhi saraṇagamanehi assāsento",
  "atk-s0510a17:12_3": "ovadanto hetusampannapuggale saggamokkhadvaye patiṭṭhāpento buddho jātoti tisso.",
  "atk-s0510a17:12_4": "Samāpattiguṇādīhi bhagehi yuttoti bhagavā, tassa tissassa bhagavato pubbe ahaṁ phalaṁ",
  "atk-s0510a17:12_5": "adāsinti sambandho. Nāḷikerañca pādāsinti nāḷikākārena pavattaṁ phalaṁ nāḷikeraṁ,",
  "atk-s0510a17:12_6": "tañca phalaṁ adāsinti attho. Khajjakaṁ abhisammatanti khāditabbaṁ khajjakaṁ abhi",
  "atk-s0510a17:12_7": "visesena madhusakkarādīhi sammissaṁ katvā nipphāditaṁ sundaraṁ madhuranti sammataṁ",
  "atk-s0510a17:12_8": "ñātaṁ abhisammataṁ khajjakañca adāsinti attho. Sesaṁ suviññeyyamevāti.",
  "atk-s0510a17:13": "Khajjakadāyakattheraapadānavaṇṇanā samattā.",
  "atk-s0510a17:14": "4. Desapūjakattheraapadānavaṇṇanā",
  "atk-s0510a17:15_0": "Atthadassī tu bhagavātiādikaṁ āyasmato desapūjakattherassa apadānaṁ. Ayampi thero",
  "atk-s0510a17:15_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a17:15_2": "atthadassissa bhagavato kāle kulagehe nibbatto vuddhimanvāya saddho pasanno buddhamāmako",
  "atk-s0510a17:15_3": "dhammamāmako saṅghamāmako ahosi. Tadā atthadassī bhagavā bhikkhusaṅghaparivuto cando",
  "atk-s0510a17:15_4": "viya sūriyo viya ca ākāsena gacchati. So upāsako bhagavato gatadisābhāgaṁ gandhamālādīhi",
  "atk-s0510a17:15_5": "pūjento añjaliṁ paggayha namassamāno aṭṭhāsi.",
  "atk-s0510a17:16_0": "18. So tena puññena devaloke nibbatto saggasampattiṁ anubhavitvā manussesu ca manussasampattiṁ",
  "atk-s0510a17:16_1": "anubhavitvā imasmiṁ buddhuppāde ekasmiṁ kule nibbatto vuddhippatto upabhogaparibhogasampanno",
  "atk-s0510a17:16_2": "satthu dhammadesanaṁ sutvā pasannamānaso gharāvāse anallīno pabbajitvā vattasampanno",
  "atk-s0510a17:16_3": "nacirasseva arahā hutvā attano pubbakammaṁ saritvā somanassajāto pubbacaritāpadānaṁ",
  "atk-s0510a17:16_4": "pakāsento atthadassī tu bhagavātiādimāha. Taṁ heṭṭhā vuttatthameva. Anilañjaseti",
  "atk-s0510a17:16_5": "‘‘maggo pantho patho pajjo, añjasaṁ vaṭumāyana’’nti (cūḷani. pārāyanatthutigāthāniddesa",
  "atk-s0510a17:16_6": "101) pariyāyassa vuttattā anilassa vātassa añjasaṁ gamanamaggoti anilañjasaṁ, tasmiṁ",
  "atk-s0510a17:16_7": "anilañjase, ākāseti attho. Sesaṁ uttānatthamevāti.",
  "atk-s0510a17:17": "Desapūjakattheraapadānavaṇṇanā samattā.",
  "atk-s0510a17:18": "5. Kaṇikārachattiyattheraapadānavaṇṇanā",
  "atk-s0510a17:19_0": "Vessabhūnāma sambuddhotiādikaṁ āyasmato kaṇikārachattiyattherassa apadānaṁ. Ayampi",
  "atk-s0510a17:19_1": "thero purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a17:19_2": "vessabhussa bhagavato kāle kulagehe nibbatto viññutaṁ patto saddhāsampanno ahosi.",
  "atk-s0510a17:19_3": "Tasmiṁ samaye vessabhū bhagavā vivekakāmo mahāvanaṁ pavisitvā nisīdi. Atha sopi upāsako",
  "atk-s0510a17:19_4": "kenacideva karaṇīyena tattha gantvā bhagavantaṁ aggikkhandhaṁ viya jalamānaṁ nisinnaṁ",
  "atk-s0510a17:19_5": "disvā pasannamānaso kaṇikārapupphaṁ ocinitvā chattaṁ katvā bhagavato nisinnaṭṭhāne",
  "atk-s0510a17:19_6": "vitānaṁ katvā pūjesi, taṁ bhagavato ānubhāvena sattāhaṁ amilātaṁ hutvā tatheva aṭṭhāsi.",
  "atk-s0510a17:19_7": "Bhagavāpi phalasamāpattiṁ nirodhasamāpattiñca samāpajjitvā vihāsi , so taṁ acchariyaṁ",
  "atk-s0510a17:19_8": "disvā somanassajāto bhagavantaṁ vanditvā añjaliṁ paggayha aṭṭhāsi. Bhagavā samāpattito",
  "atk-s0510a17:19_9": "vuṭṭhahitvā vihārameva agamāsi.",
  "atk-s0510a17:20_0": "23. So tena puññena devamanussesu sampattiyo anubhavitvā imasmiṁ buddhuppāde sāvatthiyaṁ",
  "atk-s0510a17:20_1": "kulagehe nibbatto vuddhimanvāya saddhāsampanno satthu dhammadesanaṁ sutvā gharāvāse",
  "atk-s0510a17:20_2": "anallīno pabbajitvā vattapaṭipattiyā jinasāsanaṁ sobhento nacirasseva arahā hutvā",
  "atk-s0510a17:20_3": "attano pubbakammaṁ saritvā somanassajāto pubbacaritāpadānaṁ pakāsento vessabhū nāma",
  "atk-s0510a17:20_4": "sambuddhotiādimāha. Tattha vessabhūti vesse vessajane bhunāti abhibhavatīti vessabhū.",
  "atk-s0510a17:20_5": "Atha vā vesse pañcavidhamāre abhibhunāti ajjhottharatīti vessabhū. Sāmaṁyeva bujjhitā",
  "atk-s0510a17:20_6": "saccānīti sambuddho, nāmena vessabhū nāma sambuddhoti attho. Divāvihārāya munīti",
  "atk-s0510a17:20_7": "dibbati pakāseti taṁ taṁ vatthuṁ pākaṭaṁ karotīti divā. Sūriyuggamanato paṭṭhāya",
  "atk-s0510a17:20_8": "yāva atthaṅgamo, tāva paricchinnakālo, viharaṇaṁ catūhi iriyāpathehi pavattanaṁ vihāro,",
  "atk-s0510a17:20_9": "divāya vihāro divāvihāro, tassa divāvihārāya lokajeṭṭho narāsabho buddhamuni mahāvanaṁ",
  "atk-s0510a17:20_10": "ogāhitvā pavisitvāti attho. Sesaṁ uttānatthamevāti.",
  "atk-s0510a17:21": "Kaṇikārachattiyattheraapadānavaṇṇanā samattā.",
  "atk-s0510a17:22": "6. Sappidāyakattheraapadānavaṇṇanā",
  "atk-s0510a17:23_0": "Phussonāmātha bhagavātiādikaṁ āyasmato sappidāyakattherassa apadānaṁ. Ayampi purimabuddhesu",
  "atk-s0510a17:23_1": "katādhikāro anekesu bhavesu vivaṭṭūpanissayāni puññāni upacinanto phussassa bhagavato",
  "atk-s0510a17:23_2": "kāle kulagehe nibbatto ahosi. Tadā bhagavā bhikkhusaṅghaparivuto vīthiyaṁ caramāno",
  "atk-s0510a17:23_3": "tassa upāsakassa gehadvāraṁ sampāpuṇi. Atha so upāsako bhagavantaṁ disvā pasannamānaso",
  "atk-s0510a17:23_4": "vanditvā pattapūraṁ sappitelaṁ adāsi, bhagavā anumodanaṁ katvā pakkāmi. So teneva",
  "atk-s0510a17:23_5": "somanassena yāvatāyukaṁ ṭhatvā tato cuto tena puññena devaloke uppanno tattha dibbasukhaṁ",
  "atk-s0510a17:23_6": "anubhavitvā manussesu ca nibbatto uppannuppannabhave sappitelamadhuphāṇitādimadhurāhārasamaṅgī",
  "atk-s0510a17:23_7": "sukhaṁ anubhavitvā imasmiṁ buddhuppāde sāvatthiyaṁ ekasmiṁ kule nibbatto vuddhippatto",
  "atk-s0510a17:23_8": "saddho buddhisampanno satthu dhammadesanaṁ sutvā pasannamānaso pabbajitvā vattasampanno",
  "atk-s0510a17:23_9": "nacirasseva arahā ahosi.",
  "atk-s0510a17:24_0": "28. So attano pubbakammaṁ saritvā jātasomanasso pubbacaritāpadānaṁ pakāsento phusso",
  "atk-s0510a17:24_1": "nāmātha bhagavātiādimāha. Tattha phussoti phussanakkhattayogena jātattā mātāpitūhi",
  "atk-s0510a17:24_2": "katanāmadheyyena phusso. Atha vā nibbānaṁ phusi passi sacchi akāsīti phusso. Atha",
  "atk-s0510a17:24_3": "vā samatiṁsapāramitāsattatiṁsabodhipakkhiyadhamme sakale ca tepiṭake pariyattidhamme",
  "atk-s0510a17:24_4": "phusi passi aññāsīti phusso. Bhaggavā bhagyavā yuttotiādipuññakoṭṭhāsasamaṅgitāya",
  "atk-s0510a17:24_5": "bhagavā. Āhutīnaṁ paṭiggahoti āhutino vuccanti pūjāsakkārā, tesaṁ āhutīnaṁ paṭiggahetuṁ",
  "atk-s0510a17:24_6": "arahatīti āhutīnaṁ paṭiggaho. Mahājanaṁ nibbāpento vīro phusso nāma bhagavā vīthiyaṁ",
  "atk-s0510a17:24_7": "atha tadā gacchateti sambandho. Sesaṁ pākaṭamevāti.",
  "atk-s0510a17:25": "Sappidāyakattheraapadānavaṇṇanā samattā.",
  "atk-s0510a17:26": "7. Yūthikāpupphiyattheraapadānavaṇṇanā",
  "atk-s0510a17:27_0": "Candabhāgānadītīretiādikaṁ āyasmato yūthikāpupphiyattherassa apadānaṁ. Ayampi āyasmā",
  "atk-s0510a17:27_1": "purimamunindesu katādhikāro anekesu ca jātisatesu vivaṭṭūpanissayāni puññāni upacinanto",
  "atk-s0510a17:27_2": "phussasseva bhagavato kāle suddakule nibbatto vuddhippatto candabhāgāya nadiyā tīre",
  "atk-s0510a17:27_3": "kenacideva karaṇīyena anusotaṁ caramāno phussaṁ bhagavantaṁ nhāyitukāmaṁ aggikkhandhaṁ",
  "atk-s0510a17:27_4": "viya jalamānaṁ disvā somanassajāto tattha jātaṁ yūthikāpupphaṁ ocinitvā bhagavantaṁ",
  "atk-s0510a17:27_5": "pūjesi. Bhagavā tassa anumodanamakāsi.",
  "atk-s0510a17:28_0": "33. So tattha tena puññakoṭṭhāsena devamanussesu saṁsaranto ubhayasampattiyo anubhavitvā",
  "atk-s0510a17:28_1": "imasmiṁ buddhuppāde kulagehe nibbatto vuddhippatto bhagavato dhammadesanaṁ sutvā",
  "atk-s0510a17:28_2": "pasannamānaso pabbajitvā vattapaṭipattiyā sāsanaṁ sobhento nacirasseva arahā hutvā",
  "atk-s0510a17:28_3": "attano pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha.",
  "atk-s0510a17:28_4": "Taṁ sabbaṁ uttānatthamevāti.",
  "atk-s0510a17:29": "Yūthikāpupphiyattheraapadānavaṇṇanā samattā.",
  "atk-s0510a17:30": "8. Dussadāyakattheraapadānavaṇṇanā",
  "atk-s0510a17:31_0": "Tivarāyaṁpure rammetiādikaṁ āyasmato dussadāyakattherassa apadānaṁ. Ayampāyasmā purimajinavaresu",
  "atk-s0510a17:31_1": "katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a17:31_2": "bhagavato kāle rājakule nibbatto vuddhippattakāle yuvarājabhāvaṁ patvā pākaṭo ekaṁ",
  "atk-s0510a17:31_3": "janapadaṁ labhitvā tatrādhipatibhūto sakalajanapadavāsino dānapiyavacanaatthacariyāsamānatthatāsaṅkhātehi",
  "atk-s0510a17:31_4": "catūhi saṅgahavatthūhi saṅgaṇhāti. Tasmiṁ samaye siddhattho bhagavā taṁ janapadaṁ",
  "atk-s0510a17:31_5": "sampāpuṇi. Atha so yuvarājā paṇṇākāraṁ labhitvā tattha sukhumavatthena bhagavantaṁ",
  "atk-s0510a17:31_6": "pūjesi. Bhagavā taṁ vatthaṁ hatthena parāmasitvā ākāsaṁ pakkhandi. Tampi vatthaṁ",
  "atk-s0510a17:31_7": "bhagavantameva anubandhi. Atha so yuvarājā taṁ acchariyaṁ disvā atīva pasanno añjaliṁ",
  "atk-s0510a17:31_8": "paggayha aṭṭhāsi. Bhagavato sampattasampattaṭṭhāne sabbe janā taṁ acchariyaṁ disvā",
  "atk-s0510a17:31_9": "acchariyabbhutacittā añjaliṁ paggayha aṭṭhaṁsu. Bhagavā vihārameva agamāsi. Yuvarājā",
  "atk-s0510a17:31_10": "teneva kusalakammena tato cuto devaloke uppanno tattha dibbasampattiṁ anubhavitvā",
  "atk-s0510a17:31_11": "manussesu cakkavattiādisampattiyo anubhavitvā imasmiṁ buddhuppāde vibhavasampanne",
  "atk-s0510a17:31_12": "ekasmiṁ kule nibbatto viññutaṁ patto gharāvāsaṁ saṇṭhapetvā ratanattaye pasanno bhagavato",
  "atk-s0510a17:31_13": "dhammadesanaṁ sutvā paṭiladdhasaddho pabbajitvā vāyamanto nacirasseva arahā ahosi.",
  "atk-s0510a17:32_0": "38. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a17:32_1": "tivarāyaṁ pure rammetiādimāha. Tattha tivaranāmake nagare ramaṇīye ahaṁ rājaputto",
  "atk-s0510a17:32_2": "hutvā siddhatthaṁ bhagavantaṁ vatthena pūjesinti attho. Sesaṁ suviññeyyamevāti.",
  "atk-s0510a17:33": "Dussadāyakattheraapadānavaṇṇanā samattā.",
  "atk-s0510a17:34": "9. Samādapakattheraapadānavaṇṇanā",
  "atk-s0510a17:35_0": "Nagare bandhumatiyātiādikaṁ āyasmato samādapakattherassa apadānaṁ. Ayampi thero purimabuddhānaṁ",
  "atk-s0510a17:35_1": "santike katakusalasambhāro anekesu bhavesu vivaṭṭūpanissayāni puññāni upacinanto",
  "atk-s0510a17:35_2": "vipassissa bhagavato kāle kulagehe nibbatto vuddhimanvāya gharāvāsaṁ saṇṭhapetvā",
  "atk-s0510a17:35_3": "puññāni karonto vasamāno saddho pasanno bahū upāsake sannipātetvā gaṇajeṭṭhako hutvā",
  "atk-s0510a17:35_4": "‘‘māḷakaṁ karissāmā’’ti te sabbe samādapetvā ekaṁ māḷakaṁ samaṁ kāretvā paṇḍarapulinaṁ",
  "atk-s0510a17:35_5": "okiritvā bhagavato niyyādesi. So tena puññena devaloke uppanno cha kāmāvacarasampattiyo",
  "atk-s0510a17:35_6": "anubhavitvā manussesu ca cakkavattiādisampattiyo anubhavitvā imasmiṁ buddhuppāde",
  "atk-s0510a17:35_7": "kulagehe nibbatto viññutaṁ patto bhagavati pasanno dhammaṁ sutvā pasannamānaso saddhājāto",
  "atk-s0510a17:35_8": "pabbajitvā sīlasampanno vattasampanno nacirasseva arahattaṁ pāpuṇi.",
  "atk-s0510a17:36_0": "44. So aparabhāge attano katakusalaṁ saritvā sañjātasomanasso pubbacaritāpadānaṁ",
  "atk-s0510a17:36_1": "pakāsento nagare bandhumatiyātiādimāha. Tattha bandhanti ñātigottādivasena ekasambandhā",
  "atk-s0510a17:36_2": "honti sakalanagaravāsinoti bandhū, bandhū etasmiṁ vijjantīti bandhumatī, tassā bandhumatiyā",
  "atk-s0510a17:36_3": "nāma nagare mahāpūgagaṇo upāsakasamūho ahosīti attho. Māḷaṁ kassāma saṅghassāti ettha",
  "atk-s0510a17:36_4": "māti gaṇhāti sampattasampattajanānaṁ cittanti māḷaṁ, atha vā sampattayatigaṇānaṁ",
  "atk-s0510a17:36_5": "cittassa vivekakaraṇe alanti māḷaṁ, māḷameva māḷakaṁ, bhikkhusaṅghassa phāsuvihāratthāya",
  "atk-s0510a17:36_6": "māḷakaṁ karissāmāti attho. Sesaṁ pākaṭamevāti.",
  "atk-s0510a17:37": "Samādapakattheraapadānavaṇṇanā samattā.",
  "atk-s0510a17:38": "10. Pañcaṅguliyattheraapadānavaṇṇanā",
  "atk-s0510a17:39_0": "Tissonāmāsi bhagavātiādikaṁ āyasmato pañcaṅguliyattherassa apadānaṁ. Ayampi purimabuddhesu",
  "atk-s0510a17:39_1": "katādhikāre tattha tattha bhave vivaṭṭūpanissayāni puññāni upacinanto tissassa bhagavato",
  "atk-s0510a17:39_2": "kāle ekasmiṁ kule nibbatto vuddhimanvāya gharāvāsaṁ saṇṭhapetvā vibhavasampanno saddho",
  "atk-s0510a17:39_3": "pasanno vīthito vihāraṁ paṭipannaṁ bhagavantaṁ disvā jātisumanādianekāni sugandhapupphāni",
  "atk-s0510a17:39_4": "candanādīni ca vilepanāni gāhāpetvā vihāraṁ gato pupphehi bhagavantaṁ pūjetvā vilepanehi",
  "atk-s0510a17:39_5": "bhagavato sarīre pañcaṅgulikaṁ katvā vanditvā pakkāmi.",
  "atk-s0510a17:40_0": "50. So tena puññena devamanussesu ubhayasampattiyo anubhavitvā imasmiṁ buddhuppāde",
  "atk-s0510a17:40_1": "vibhavasampanne ekasmiṁ kule nibbattitvā vuddhimanvāya satthu dhammadesanaṁ sutvā",
  "atk-s0510a17:40_2": "pasannamānaso pabbajitvā vipassanaṁ vaḍḍhetvā nacirasseva arahā hutvā pubbakammaṁ",
  "atk-s0510a17:40_3": "saranto paccakkhato ñatvā ‘‘imaṁ nāma kusalakammaṁ katvā īdisaṁ lokuttarasampattiṁ",
  "atk-s0510a17:40_4": "pattomhī’’ti pubbacaritāpadānaṁ pakāsento tisso nāmāsi bhagavātiādimāha. Taṁ sabbaṁ uttānatthamevāti.",
  "atk-s0510a17:41": "Pañcaṅguliyattheraapadānavaṇṇanā samattā.",
  "atk-s0510a17:42": "Sattarasamavaggavaṇṇanā samattā."
}