{
  "atk-s0402a3:0": "4. Samacittavaggavaṇṇanā",
  "atk-s0402a3:1_0": "33. Catutthassa paṭhame asappurisabhūmīti asappurisānaṁ patiṭṭhānaṭṭhānaṁ. Sappurisabhūmiyampi",
  "atk-s0402a3:1_1": "eseva nayo. Akataññūti kataṁ na jānāti. Akatavedīti kataṁ pākaṭaṁ katvā na jānāti.",
  "atk-s0402a3:1_2": "Upaññātanti vaṇṇitaṁ thomitaṁ pasatthaṁ. Yadidanti yā ayaṁ. Akataññutā akataveditāti",
  "atk-s0402a3:1_3": "parena katassa upakārassa ajānanañceva pākaṭaṁ katvā ajānanañca. Kevalāti sakalā.",
  "atk-s0402a3:1_4": "Sukkapakkhepi vuttanayeneva attho veditabbo.",
  "atk-s0402a3:2_0": "34. Dutiye mātu ca pitu cāti janakamātu ca janakapitu ca. Ekena, bhikkhave, aṁsena",
  "atk-s0402a3:2_1": "mātaraṁ parihareyyāti ekasmiṁ aṁsakūṭe ṭhapetvā mātaraṁ paṭijaggeyya. Ekena aṁsena",
  "atk-s0402a3:2_2": "pitaraṁ parihareyyāti ekasmiṁ aṁsakūṭe ṭhapetvā pitaraṁ paṭijaggeyya. Vassasatāyuko",
  "atk-s0402a3:2_3": "vassasatajīvīti vassasatāyukakāle jāto sakalaṁ vassasataṁ jīvanto. Idaṁ vuttaṁ hoti",
  "atk-s0402a3:2_4": "– sace putto nāma ‘‘mātāpitūnaṁ paṭikarissāmī’’ti uṭṭhāya samuṭṭhāya dakkhiṇe aṁsakūṭe",
  "atk-s0402a3:2_5": "mātaraṁ, vāme pitaraṁ ṭhapetvā vassasatāyuko sakalampi vassasataṁ jīvamāno parihareyya.",
  "atk-s0402a3:2_6": "So ca nesaṁ ucchādanaparimaddananhāpanasambāhanenāti so ca putto nesaṁ mātāpitūnaṁ",
  "atk-s0402a3:2_7": "aṁsakūṭesu ṭhitānaṁyeva duggandhapaṭivinodanatthaṁ sugandhakaraṇena ucchādanena,",
  "atk-s0402a3:2_8": "parissamavinodanatthaṁ hatthaparimaddanena, sītuṇhakāle ca uṇhodakasītodakanhāpanena,",
  "atk-s0402a3:2_9": "hatthapādādīnaṁ ākaḍḍhanaparikaḍḍhanasaṅkhātena sambāhanena upaṭṭhānaṁ kareyya. Te",
  "atk-s0402a3:2_10": "ca tatthevāti te ca mātāpitaro tattheva tassa aṁsakūṭesu nisinnāva muttakarīsaṁ cajeyyuṁ.",
  "atk-s0402a3:2_11": "Natveva,bhikkhaveti, bhikkhave, evampi natveva mātāpitūnaṁ kataṁ vā hoti paṭikataṁ vā.",
  "atk-s0402a3:3_0": "Issarādhipacce rajjeti cakkavattirajjaṁ sandhāyevamāha. Āpādakāti vaḍḍhakā anupālakā.",
  "atk-s0402a3:3_1": "Puttā hi mātāpitūhi vaḍḍhitā ceva anupālitā ca. Posakāti hatthapāde vaḍḍhetvā hadayalohitaṁ",
  "atk-s0402a3:3_2": "pāyetvā posakā. Puttā hi mātāpitūhi puṭṭhā bhatā annapānādīhi paṭijaggitā. Imassa",
  "atk-s0402a3:3_3": "lokassa dassetāroti sace hi mātāpitaro jātadivaseyeva puttaṁ pāde gahetvā araññe",
  "atk-s0402a3:3_4": "vā nadiyaṁ vā papāte vā khipeyyuṁ, imasmiṁ loke iṭṭhāniṭṭhārammaṇaṁ na passeyya.",
  "atk-s0402a3:3_5": "Evaṁ akatvā āpāditattā positattā esa imasmiṁ loke iṭṭhāniṭṭhārammaṇaṁ mātāpitaro",
  "atk-s0402a3:3_6": "nissāya passatīti tyāssa imassa lokassa dassetāro nāma honti. Samādapetīti gaṇhāpeti.",
  "atk-s0402a3:3_7": "Imasmiṁ sutte saddhāsīlacāgapaññā lokiyalokuttaramissakā kathitā. Dhammasenāpatisāriputtattherasadisova",
  "atk-s0402a3:3_8": "bhikkhu tesu patiṭṭhāpeti nāmāti veditabbo.",
  "atk-s0402a3:4_0": "35. Tatiye tenupasaṅkamīti so hi brāhmaṇo ‘‘samaṇo kira gotamo kathitaṁ vissajjeti,",
  "atk-s0402a3:4_1": "pucchāyassa virajjhanaṁ nāma natthi. Ahamassa virajjhanapañhaṁ abhisaṅkharissāmī’’ti",
  "atk-s0402a3:4_2": "paṇītabhojanaṁ bhuñjitvā gabbhadvāraṁ pidahitvā nisinno cintetuṁ ārabhi. Athassa",
  "atk-s0402a3:4_3": "etadahosi – ‘‘imasmiṁ ṭhāne uccāsaddamahāsaddo vattati, cittaṁ na ekaggaṁ hoti, bhūmigharaṁ",
  "atk-s0402a3:4_4": "kāressāmī’’ti bhūmigharaṁ kāretvā tattha pavisitvā – ‘‘evaṁ puṭṭho evaṁ kathessati,",
  "atk-s0402a3:4_5": "evaṁ puṭṭho evaṁ kathessatī’’ti ekaṁ gaṇhitvā ekaṁ vissajjento sakaladivasaṁ kiñci",
  "atk-s0402a3:4_6": "passituṁ nāsakkhi. Tassa imināva nīhārena cattāro māsā vītivattā. So catunnaṁ māsānaṁ",
  "atk-s0402a3:4_7": "accayena ubhatokoṭikaṁ pañhaṁ nāma addasa. Evaṁ kirassa ahosi – ‘‘ahaṁ samaṇaṁ gotamaṁ",
  "atk-s0402a3:4_8": "upasaṅkamitvā ‘kiṁvādī bhava’nti pucchissāmi. Sace ‘kiriyavādimhī’ti vakkhati, ‘sabbākusalānaṁ",
  "atk-s0402a3:4_9": "nāma tumhe kiriyaṁ vadethā’ti naṁ niggaṇhissāmi. Sace ‘akiriyavādimhī’ti vakkhati,",
  "atk-s0402a3:4_10": "‘kusaladhammānaṁ nāma tumhe akiriyaṁ vadethā’ti naṁ niggaṇhissāmi. Idañhi ubhatokoṭikaṁ",
  "atk-s0402a3:4_11": "pañhaṁ puṭṭho neva uggilituṁ sakkhissati na niggilituṁ. Evaṁ mama jayo bhavissati,",
  "atk-s0402a3:4_12": "samaṇassa gotamassa parājayo’’ti uṭṭhāya apphoṭetvā bhūmigharā nikkhamma ‘‘evarūpaṁ",
  "atk-s0402a3:4_13": "pañhaṁ pucchantena na ekakena gantuṁ vaṭṭatī’’ti nagare ghosanaṁ kāretvā sakalanāgarehi",
  "atk-s0402a3:4_14": "parivuto yena bhagavā tenupasaṅkami. Kiṁvādīti kiṁladdhiko. Kimakkhāyīti kiṁ nāma",
  "atk-s0402a3:4_15": "sāvakānaṁ paṭipadaṁ akkhāyīti pucchi. Athassa bhagavā catūhi māsehi pañhaṁ abhisaṅkharitvā",
  "atk-s0402a3:4_16": "‘‘diṭṭho me samaṇassa gotamassa parājayapañho’’ti mānaṁ paggayha āgatabhāvaṁ ñatvā",
  "atk-s0402a3:4_17": "ekapadeneva taṁ pañhaṁ bhindanto kiriyavādī cāhaṁ, brāhmaṇātiādimāha. Atha brāhmaṇo",
  "atk-s0402a3:4_18": "attano mānaṁ apanetvā bhagavantaṁ āyācanto yathākathaṁ panātiādimāha. Sesamettha uttānatthamevāti.",
  "atk-s0402a3:5_0": "36. Catutthe dakkhiṇeyyāti dakkhiṇā vuccati dānaṁ, tassa paṭiggahaṇayuttā kati puggalāti",
  "atk-s0402a3:5_1": "pucchati. Sekhoti iminā satta sekkhe dasseti. Ettha ca sīlavantaputhujjanopi sotāpanneneva",
  "atk-s0402a3:5_2": "saṅgahito. Āhuneyyā yajamānānaṁ hontīti dānaṁ dadantānaṁ āhunassa arahā dānapaṭiggāhakā",
  "atk-s0402a3:5_3": "nāma hontīti attho. Khettanti vatthu patiṭṭhā, puññassa viruhanaṭṭhānanti attho.",
  "atk-s0402a3:6_0": "37. Pañcame pubbārāmeti sāvatthito puratthimadisābhāge ārāme. Migāramātupāsādeti",
  "atk-s0402a3:6_1": "visākhāya upāsikāya pāsāde. Sā hi migāraseṭṭhinā mātuṭṭhāne ṭhapitattāpi, sabbajeṭṭhakassa",
  "atk-s0402a3:6_2": "puttassa ayyakaseṭṭhinova samānanāmakattāpi migāramātāti vuccati. Tāya kārito sahassagabbho",
  "atk-s0402a3:6_3": "pāsādo migāramātupāsādo nāma. Thero tasmiṁ viharati. Tatra kho āyasmā sāriputtoti",
  "atk-s0402a3:6_4": "tasmiṁ pāsāde viharanto dhammasenāpatisāriputtatthero.",
  "atk-s0402a3:7_0": "Bhikkhū āmantesīti kasmiṁ kāle āmantesi? Kānici hi suttāni purebhatte bhāsitāni atthi,",
  "atk-s0402a3:7_1": "kānici pacchābhatte, kānici purimayāme, kānici majjhimayāme, kānici pacchimayāme.",
  "atk-s0402a3:7_2": "Idaṁ pana samacittapaṭipadāsuttaṁ pacchābhatte bhāsitaṁ. Tasmā sāyanhasamaye āmantesi.",
  "atk-s0402a3:8_0": "Na kevalaṁ cetaṁ thereneva bhāsitaṁ, tathāgatenāpi bhāsitaṁ. Kattha nisīditvāti?",
  "atk-s0402a3:8_1": "Visākhāya ratanapāsāde nisīditvā. Tathāgato hi paṭhamabodhiyaṁ vīsati vassāni anibaddhavāso",
  "atk-s0402a3:8_2": "hutvā yattha yattha phāsukaṁ hoti, tattha tattheva gantvā vasi. Paṭhamaṁ antovassañhi",
  "atk-s0402a3:8_3": "isipatane dhammacakkaṁ pavattetvā aṭṭhārasa mahābrahmakoṭiyo amatapānaṁ pāyetvā bārāṇasiṁ",
  "atk-s0402a3:8_4": "upanissāya isipatane vasi. Dutiyaṁ antovassaṁ rājagahaṁ upanissāya veḷuvane, tatiyacatutthānipi",
  "atk-s0402a3:8_5": "tattheva, pañcamaṁ antovassaṁ vesāliṁ upanissāya mahāvane kūṭāgārasālāyaṁ, chaṭṭhaṁ",
  "atk-s0402a3:8_6": "antovassaṁ makulapabbate, sattamaṁ tāvatiṁsabhavane, aṭṭhamaṁ bhagge susumāragiraṁ",
  "atk-s0402a3:8_7": "nissāya bhesakaḷāvane, navamaṁ kosambiyaṁ, dasamaṁ pālileyyake vanasaṇḍe, ekādasamaṁ",
  "atk-s0402a3:8_8": "nālāyaṁ brāhmaṇagāme, dvādasamaṁ verañjāyaṁ, terasamaṁ cāliyapabbate, cuddasamaṁ",
  "atk-s0402a3:8_9": "jetavane, pañcadasamaṁ kapilavatthusmiṁ, soḷasamaṁ āḷavakaṁ dametvā caturāsītipāṇasahassāni",
  "atk-s0402a3:8_10": "amatapānaṁ pāyetvā āḷaviyaṁ, sattarasamaṁ rājagaheyeva, aṭṭhārasamaṁ cāliyapabbateyeva,",
  "atk-s0402a3:8_11": "tathā ekūnavīsatimaṁ, vīsatimaṁ pana antovassaṁ rājagahaṁyeva upanissāya vasi. Evaṁ",
  "atk-s0402a3:8_12": "vīsati vassāni anibaddhavāso hutvā yattha yattha phāsukaṁ hoti, tattha tattheva vasi.",
  "atk-s0402a3:9_0": "Tato paṭṭhāya pana dve senāsanāni dhuvaparibhogāni akāsi. Katarāni dve? Jetavanañca",
  "atk-s0402a3:9_1": "pubbārāmañca. Kasmā? Dvinnaṁ kulānaṁ guṇamahantatāya. Anāthapiṇḍikassa hi visākhāya",
  "atk-s0402a3:9_2": "ca guṇaṁ sandhāya guṇaṁ paṭicca satthā tāni senāsanāni dhuvaparibhogena paribhuñji.",
  "atk-s0402a3:9_3": "Utuvassaṁ cārikaṁ caritvāpi hi antovasse dvīsuyeva senāsanesu vasati. Evaṁ vasanto",
  "atk-s0402a3:9_4": "pana jetavane rattiṁ vasitvā punadivase bhikkhusaṅghaparivuto dakkhiṇadvārena sāvatthiṁ",
  "atk-s0402a3:9_5": "piṇḍāya pavisitvā pācīnadvārena nikkhamitvā pubbārāme divāvihāraṁ karoti. Pubbārāme",
  "atk-s0402a3:9_6": "rattiṁ vasitvā punadivase pācīnadvārena sāvatthiṁ piṇḍāya pavisitvā dakkhiṇadvārena",
  "atk-s0402a3:9_7": "nikkhamitvā jetavane divāvihāraṁ karoti. Tasmiṁ pana divase sammāsambuddho jetavaneyeva",
  "atk-s0402a3:9_8": "vasi. Yattha katthaci vasantassa cassa pañcavidhakiccaṁ avijahitameva hoti. Taṁ heṭṭhā",
  "atk-s0402a3:9_9": "vitthāritameva. Tesu kiccesu pacchimayāmakiccakāle bhagavā lokaṁ olokento sāvatthivāsīnañca",
  "atk-s0402a3:9_10": "samantā ca sāvatthiyā gāvutaaḍḍhayojanayojanaparame ṭhāne aparimāṇānaṁ sattānaṁ abhisamayabhāvaṁ addasa.",
  "atk-s0402a3:10_0": "Tato ‘‘kasmiṁ nu kho kāle abhisamayo bhavissatī’’ti olokento ‘‘sāyanhasamaye’’ti",
  "atk-s0402a3:10_1": "disvā ‘‘mayi nu kho kathente abhisamayo bhavissati, sāvake kathente bhavissatī’’ti",
  "atk-s0402a3:10_2": "‘‘sāriputtatthere kathente bhavissatī’’ti addasa. Tato ‘‘kattha nisīditvā kathente",
  "atk-s0402a3:10_3": "bhavissatī’’ti olokento ‘‘visākhāya ratanapāsāde nisīditvā’’ti disvā ‘‘buddhānaṁ",
  "atk-s0402a3:10_4": "nāma tayo sāvakasannipātā honti, aggasāvakānaṁ eko. Tesu ajja dhammasenāpatisāriputtattherassa",
  "atk-s0402a3:10_5": "sāvakasannipāto bhavissatī’’ti addasa. Disvā pātova sarīrapaṭijagganaṁ katvā nivatthanivāsano",
  "atk-s0402a3:10_6": "sugatacīvaraṁ pārupitvā selamayapattaṁ ādāya bhikkhusaṅghaparivuto dakkhiṇadvārena",
  "atk-s0402a3:10_7": "nagaraṁ pavisitvā piṇḍāya caranto bhikkhusaṅghassa sulabhapiṇḍapātaṁ katvā vātappahatā",
  "atk-s0402a3:10_8": "viya nāvā paṭinivattitvā dakkhiṇadvārena nikkhamitvā bahidvāre aṭṭhāsi. Tato asīti",
  "atk-s0402a3:10_9": "mahāsāvakā bhikkhuniparisā upāsakaparisā upāsikāparisāti catasso parisā satthāraṁ parivārayiṁsu.",
  "atk-s0402a3:11_0": "Satthā sāriputtattheraṁ āmantesi – ‘‘sāriputta, tayā pubbārāmaṁ gantuṁ vaṭṭati, tava",
  "atk-s0402a3:11_1": "ca parisaṁ gahetvā gacchāhī’’ti. ‘‘Sādhu, bhante’’ti thero attano parivārehi pañcahi",
  "atk-s0402a3:11_2": "bhikkhusatehi parivuto pubbārāmaṁ agamāsi. Eteneva niyāmena asīti mahāsāvake pubbārāmameva",
  "atk-s0402a3:11_3": "pesetvā sayaṁ ekena ānandatthereneva saddhiṁ jetavanaṁ agamāsi. Ānandattheropi vihāre",
  "atk-s0402a3:11_4": "satthu vattaṁ katvā vanditvā ‘‘pubbārāmaṁ gacchāmi, bhante’’ti āha. Evaṁ karohi ānandāti.",
  "atk-s0402a3:11_5": "Satthāraṁ vanditvā tattheva agamāsi. Satthā ekakova jetavane ohīno.",
  "atk-s0402a3:12_0": "Taṁ divasañhi catasso parisā therasseva dhammakathaṁ sotukāmā ahesuṁ. Kosalamahārājāpi",
  "atk-s0402a3:12_1": "balakāyena parivuto pubbārāmameva gato. Tathā pañcasataupāsakaparivāro anāthapiṇḍiko.",
  "atk-s0402a3:12_2": "Visākhā pana mahāupāsikā dvīhi jaṅghasahassehi parivuto agamāsi. Sattapaṇṇāsāya kulasatasahassānaṁ",
  "atk-s0402a3:12_3": "vasanaṭṭhāne sāvatthinagare gehapālakadārake ṭhapetvā sesajano gandhacuṇṇamālādīni",
  "atk-s0402a3:12_4": "gahetvā pubbārāmameva agamāsi. Catūsu dvāragāmesu gāvutaaḍḍhayojanayojanaparamaṭṭhāne",
  "atk-s0402a3:12_5": "sabbeyeva manussā gandhacuṇṇamālādihatthā pubbārāmameva agamaṁsu. Sakalavihāro missakapupphehi",
  "atk-s0402a3:12_6": "abhikiṇṇo viya ahosi.",
  "atk-s0402a3:13_0": "Dhammasenāpatisāriputtattheropi kho vihāraṁ gantvā vihārapariveṇe aṅgaṇaṭṭhāne aṭṭhāsi.",
  "atk-s0402a3:13_1": "Bhikkhū therassa āsanaṁ paññāpayiṁsu. Thero tattha nisīditvā upaṭṭhākattherena vatte",
  "atk-s0402a3:13_2": "kate bhikkhusaṅghassa ovādaṁ katvā gandhakuṭiṁ pavisitvā samāpattiṁ appetvā nisīdi.",
  "atk-s0402a3:13_3": "So paricchinnakālavasena samāpattito vuṭṭhāya aciravatiṁ gantvā rajojallaṁ pavāhetvā",
  "atk-s0402a3:13_4": "paṭippassaddhadaratho otiṇṇatittheneva uttaritvā nivatthanivāsano saṅghāṭiṁ pārupitvā",
  "atk-s0402a3:13_5": "aṭṭhāsi. Bhikkhusaṅghopi sammukhasammukhaṭṭhānena otaritvā sarīre rajojallaṁ pavāhetvā",
  "atk-s0402a3:13_6": "paccuttaritvā theraṁ parivārayiṁsu. Antovihārepi therassa dhammāsanaṁ paññāpayiṁsu.",
  "atk-s0402a3:13_7": "Catassopi parisā attano attano okāsaṁ ñatvā maggaṁ ṭhapetvā nisīdiṁsu. Sāriputtattheropi",
  "atk-s0402a3:13_8": "pañcabhikkhusataparivāro dhammasabhaṁ āgantvā sīhamatthakappatiṭṭhite samussitasetacchatte",
  "atk-s0402a3:13_9": "ratanapallaṅke cittabījaniṁ gahetvā puratthābhimukho nisīdi. Nisīditvā parisaṁ oloketvā",
  "atk-s0402a3:13_10": "– ‘‘mahatī vatāyaṁ parisā, imissā na appamattikā parittakadhammadesanā anucchavikā,",
  "atk-s0402a3:13_11": "kataradhammadesanā nu kho anucchavikā bhavissatī’’ti tīṇi piṭakāni āvajjamāno imaṁ",
  "atk-s0402a3:13_12": "saṁyojanapariyāya dhammadesanaṁ addasa.",
  "atk-s0402a3:14_0": "Evaṁ desanaṁ sallakkhetvā taṁ desetukāmo bhikkhū āmantesi āvuso, bhikkhaveti. Āvusoti",
  "atk-s0402a3:14_1": "hi avatvā, bhikkhaveti vacanaṁ buddhālāpo nāma hoti, ayaṁ panāyasmā ‘‘dasabalena",
  "atk-s0402a3:14_2": "samānaṁ ālapanaṁ na karissāmī’’ti satthu gāravavasena sāvakālāpaṁ karonto, ‘‘āvuso",
  "atk-s0402a3:14_3": "bhikkhave’’ti āha. Etadavocāti etaṁ ‘‘ajjhattasaṁyojanañca, āvuso, puggalaṁ desessāmi",
  "atk-s0402a3:14_4": "bahiddhāsaṁyojanañcā’’ti dhammadesanāpadaṁ avoca.",
  "atk-s0402a3:15_0": "Tasmiṁ pana ratanapāsāde adhivattho eko sotāpanno devaputto atthi, so buddhehi vā",
  "atk-s0402a3:15_1": "sāvakehi vā desanāya āraddhamattāyayeva jānāti – ‘‘ayaṁ desanā uttānikā bhavissati,",
  "atk-s0402a3:15_2": "ayaṁ gambhīrā. Ayaṁ jhānanissitā bhavissati, ayaṁ vipassanānissitā. Ayaṁ magganissitā",
  "atk-s0402a3:15_3": "ayaṁ phalanissitā, ayaṁ nibbānanissitā’’ti. So tasmimpi divase therena desanāya āraddhamattāya",
  "atk-s0402a3:15_4": "evaṁ aññāsi – ‘‘yena nīhārena mayhaṁ ayyena dhammasenāpatinā sāriputtattherena desanā",
  "atk-s0402a3:15_5": "āraddhā, ayaṁ desanā vipassanāgāḷhā bhavissati, chahi mukhehi vipassanaṁ kathessati.",
  "atk-s0402a3:15_6": "Desanāpariyosāne koṭisatasahassadevatā arahattaṁ pāpuṇissanti, sotāpannādīnaṁ pana",
  "atk-s0402a3:15_7": "devamanussānaṁ paricchedo na bhavissati. Desanāya anucchavikaṁ katvā mayhaṁ ayyassa",
  "atk-s0402a3:15_8": "sādhukāraṁ dassāmī’’ti devānubhāvena mahantaṁ saddaṁ katvā – ‘‘sādhu sādhu ayyā’’ti āha.",
  "atk-s0402a3:16_0": "Devarājena sādhukāre dinne parivārakapāsādasahasse adhivatthā devatā sabbāva sādhukāraṁ",
  "atk-s0402a3:16_1": "adaṁsu. Tāsaṁ sādhukārasaddena sabbā pubbārāme vasanadevatā, tāsaṁ saddena gāvutamatte",
  "atk-s0402a3:16_2": "devatā, tato aḍḍhayojane yojaneti etenupāyena ekacakkavāḷe, dvīsu cakkavāḷesu, tīsu",
  "atk-s0402a3:16_3": "cakkavāḷesūti dasasahassacakkavāḷesu devatā sādhukāramadaṁsu. Tāsaṁ sādhukārasaddena",
  "atk-s0402a3:16_4": "pathaviṭṭhakanāgā ca ākāsaṭṭhakadevatā ca. Tato abbhavalāhakā, uṇhavalāhakā, sītavalāhakā,",
  "atk-s0402a3:16_5": "vassavalāhakā, cātumahārājikā cattāro mahārājāno, tāvatiṁsā devatā, sakko devarājā,",
  "atk-s0402a3:16_6": "yāmā devatā, suyāmo devarājā , tusitā devatā, santusito devarājā, nimmānaratī devatā,",
  "atk-s0402a3:16_7": "sunimmito devarājā, vasavattī devatā, vasavattī devarājā, brahmapārisajjā, brahmapurohitā,",
  "atk-s0402a3:16_8": "mahābrahmāno, parittābhā, appamāṇābhā, ābhassarā, parittasubhā, appamāṇasubhā, subhakiṇhā,",
  "atk-s0402a3:16_9": "vehapphalā, avihā, atappā, sudassā, sudassī, akaniṭṭhā devatāti asaññe ca arūpāvacarasatte",
  "atk-s0402a3:16_10": "ca ṭhapetvā sotāyatanapavattiṭṭhāne sabbā devatā sādhukāramadaṁsu.",
  "atk-s0402a3:17_0": "Tato khīṇāsavamahābrahmāno – ‘‘mahā vatāyaṁ sādhukārasaddo, pathavitalato paṭṭhāya",
  "atk-s0402a3:17_1": "yāva akaniṭṭhalokaṁ āgato, kimatthaṁ nu kho eso’’ti āvajjento ‘‘dhammasenāpatisāriputtatthero",
  "atk-s0402a3:17_2": "pubbārāme visākhāya ratanapāsāde nisīditvā saṁyojanapariyāyadhammadesanamārabhi,",
  "atk-s0402a3:17_3": "amhehipi tattha kāyasakkhīhi bhavituṁ vaṭṭatī’’ti cintetvā tattha agamaṁsu. Pubbārāmo",
  "atk-s0402a3:17_4": "devatāhi paripuṇṇo, samantā pubbārāmassa gāvutaṁ aḍḍhayojanaṁ, yojananti sakalacakkavāḷaṁ",
  "atk-s0402a3:17_5": "heṭṭhā pathavitalena tiriyaṁ cakkavāḷapariyantena paricchinnaṁ dasahi cakkavāḷasahassehi",
  "atk-s0402a3:17_6": "sannipatitāhi devatāhi nirantaramahosi, āragganitudanamatte ṭhāne uparimakoṭiyā saṭṭhi",
  "atk-s0402a3:17_7": "devatā sukhumattabhāve māpetvā aṭṭhaṁsu.",
  "atk-s0402a3:18_0": "Athāyasmā sāriputto ‘‘mahantaṁ vatidaṁ halāhalaṁ, kiṁ nu kho eta’’nti āvajjento dasasahassacakkavāḷe",
  "atk-s0402a3:18_1": "ṭhitānaṁ devatānaṁ ekacakkavāḷe sannipatitabhāvaṁ addasa. Atha yasmā buddhānaṁ adhiṭṭhānakiccaṁ",
  "atk-s0402a3:18_2": "natthi, parisaparimāṇeneva passanti ceva saddañca sāventi. Sāvakānaṁ pana adhiṭṭhānaṁ",
  "atk-s0402a3:18_3": "vaṭṭati. Tasmā thero samāpattiṁ samāpajjitvā samāpattito vuṭṭhāya mahaggatacittena",
  "atk-s0402a3:18_4": "adhiṭṭhāsi – ‘‘cakkavāḷapariyantā parisā sabbāpi maṁ passatu, dhammañca me desentassa",
  "atk-s0402a3:18_5": "saddaṁ suṇātū’’ti. Adhiṭṭhitakālato paṭṭhāya dakkhiṇajāṇupasse ca cakkavāḷamukhavaṭṭiyañca",
  "atk-s0402a3:18_6": "nisīditvā ‘‘dhammasenāpatisāriputtatthero nāma kīdiso dīgho rasso sāmo odāto’’ti",
  "atk-s0402a3:18_7": "vattabbakāraṇaṁ nāhosi, sabbesampi sabbadisāsu nisinnānaṁ abhimukheyeva paññāyittha,",
  "atk-s0402a3:18_8": "nabhamajjhe ṭhitacando viya ahosi. Dhammaṁ desentassāpissa dakkhiṇajāṇupasse ca cakkavāḷamukhavaṭṭiyañca",
  "atk-s0402a3:18_9": "nisinnā sabbe ekakaṁseneva saddaṁ suṇiṁsu.",
  "atk-s0402a3:19_0": "Evaṁ adhiṭṭhahitvā thero ajjhattasaṁyojanañca, āvusoti imaṁ dhammadesanaṁ ārabhi.",
  "atk-s0402a3:19_1": "Tattha ajjhattanti kāmabhavo. Bahiddhāti rūpārūpabhavo. Kiñcāpi hi sattā kāmabhave",
  "atk-s0402a3:19_2": "appaṁ kālaṁ vasanti kappassa catutthameva koṭṭhāsaṁ, itaresu tīsu koṭṭhāsesu kāmabhavo",
  "atk-s0402a3:19_3": "suñño hoti tuccho, rūpabhave bahuṁ kālaṁ vasanti, tathāpi tesaṁ yasmā kāmabhave cutipaṭisandhiyo",
  "atk-s0402a3:19_4": "bahukā honti, appakā rūpārūpabhavesu. Yattha ca cutipaṭisandhiyo bahukā, tattha ālayopi",
  "atk-s0402a3:19_5": "patthanāpi abhilāsopi bahu hoti. Yattha appā, tattha appo. Tasmā kāmabhavo ajjhattaṁ",
  "atk-s0402a3:19_6": "nāma jātaṁ, rūpārūpabhavā bahiddhā nāma. Iti ajjhattasaṅkhāte kāmabhave chandarāgo",
  "atk-s0402a3:19_7": "ajjhattasaṁyojanaṁ nāma, bahiddhāsaṅkhātesu rūpārūpabhavesu chandarāgo bahiddhāsaṁyojanaṁ",
  "atk-s0402a3:19_8": "nāma. Orambhāgiyāni vā pañca saṁyojanāni ajjhattasaṁyojanaṁ nāma, uddhambhāgiyāni",
  "atk-s0402a3:19_9": "pañca bahiddhāsaṁyojanaṁ nāma. Tatrāyaṁ vacanattho – oraṁ vuccati kāmadhātu, tattha",
  "atk-s0402a3:19_10": "upapattinipphādanato taṁ oraṁ bhajantīti orambhāgiyāni . Uddhaṁ vuccati rūpārūpadhātu,",
  "atk-s0402a3:19_11": "tattha upapattinipphādanato taṁ uddhaṁ bhajantīti uddhambhāgiyāni.",
  "atk-s0402a3:20_0": "Evaṁ vuttappabhedena ajjhattasaṁyojanena saṁyutto puggalo ajjhattasaṁyojano, bahiddhāsaṁyojanena",
  "atk-s0402a3:20_1": "saṁyutto puggalo bahiddhāsaṁyojano. Ubhayampi cetaṁ na lokiyassa vaṭṭanissitamahājanassa",
  "atk-s0402a3:20_2": "nāmaṁ. Yesaṁ pana bhavo dvedhā paricchinno, tesaṁ sotāpannasakadāgāmianāgāmīnaṁ ariyasāvakānaṁ",
  "atk-s0402a3:20_3": "etaṁ nāmaṁ. Yathā hi mahāaraññe khadiravanasālavanādīni thambho tulāsaṅghāṭoti nāmaṁ",
  "atk-s0402a3:20_4": "na labhanti, khadiravanaṁ sālavananti nāmameva labhanti. Yadā pana tato rukkhā tiṇhāya",
  "atk-s0402a3:20_5": "kuṭhāriyā chinditvā thambhādisaṇṭhānena tacchitā honti, tadā thambho tulāsaṅghāṭoti",
  "atk-s0402a3:20_6": "nāmaṁ labhanti. Evamevaṁ aparicchinnabhavo bahalakileso puthujjano etaṁ nāmaṁ na",
  "atk-s0402a3:20_7": "labhati, bhavaṁ paricchinditvā kilese tanuke katvā ṭhitā sotāpannādayova labhanti.",
  "atk-s0402a3:21_0": "Imassa ca panatthassa vibhāvanatthaṁ idaṁ vacchakasālopamaṁ veditabbaṁ. Vacchakasālaṁ",
  "atk-s0402a3:21_1": "hi katvā anto khāṇuke koṭṭetvā vacchake yottehi bandhitvā tesu upanibandhanti, yottesu",
  "atk-s0402a3:21_2": "appahontesu kaṇṇesupi gahetvā tattha vacchake pavesenti, antosālāya okāse appahonte",
  "atk-s0402a3:21_3": "bahi khāṇuke koṭṭetvāpi evameva karonti. Tattha koci antobaddho vacchako bahinipanno",
  "atk-s0402a3:21_4": "hoti, koci bahibaddho antonipanno, koci antobaddho antova nipanno, koci bahibaddho",
  "atk-s0402a3:21_5": "bahiyeva nipanno. Koci antopi abaddhova carati, bahipi abaddhova. Tattha antobaddhassa",
  "atk-s0402a3:21_6": "bahinipannassa bandhanaṁ dīghaṁ hoti. So hi uṇhādipīḷito nikkhamitvā bahi vacchakānaṁ",
  "atk-s0402a3:21_7": "abbhantare nipajjati. Bahibaddhe antonipannepi eseva nayo. Yo pana antobaddho antonipanno,",
  "atk-s0402a3:21_8": "tassa bandhanaṁ rassaṁ hoti. Bahibaddhe bahinipannepi eseva nayo. Ubhopi hi te divasampi",
  "atk-s0402a3:21_9": "khāṇukaṁ anuparigantvā tattheva sayanti. Yo pana anto abaddho tattheva vacchakānaṁ",
  "atk-s0402a3:21_10": "antare vicarati. Ayaṁ sīlavā vacchako kaṇṇe gahetvā vacchakānaṁ antare vissaṭṭho",
  "atk-s0402a3:21_11": "divasampi aññattha agantvā tattheva carati. Bahi abaddhe tattheva vicarantepi eseva nayo.",
  "atk-s0402a3:22_0": "Tattha vacchakasālā viya tayo bhavā veditabbā. Vacchakasālāyaṁ khāṇukā viya avijjākhāṇuko.",
  "atk-s0402a3:22_1": "Vacchakabandhanayottaṁ viya dasa saṁyojanāni. Vacchakā viya tīsu bhavesu nibbattasattā",
  "atk-s0402a3:22_2": ". Antobaddho bahisayitavacchako viya rūpārūpabhavesu sotāpannasakadāgāmino. Te hi",
  "atk-s0402a3:22_3": "kiñcāpi tattheva vasanti, saṁyojanaṁ pana tesaṁ kāmāvacarūpanibaddhameva. Kenaṭṭhena?",
  "atk-s0402a3:22_4": "Appahīnaṭṭhena. Rūpārūpabhavesu puthujjanopi eteheva saṅgahito. Sopi hi kiñcāpi tattha",
  "atk-s0402a3:22_5": "vasati, saṁyojanaṁ panassa kāmāvacarūpanibaddhameva. Bahibaddho antosayitavacchako",
  "atk-s0402a3:22_6": "viya kāmāvacare anāgāmī. So hi kiñcāpi kāmāvacare vasati, saṁyojanaṁ panassa rūpārūpabhavūpanibaddhameva.",
  "atk-s0402a3:22_7": "Antobaddho antonipanno viya kāmāvacare sotāpannasakadāgāmino. Te hi sayampi kāmāvacare",
  "atk-s0402a3:22_8": "vasanti, saṁyojanampi tesaṁ kāmāvacarūpanibaddhameva. Bahibaddho bahinipanno viya",
  "atk-s0402a3:22_9": "rūpārūpabhavesu anāgāmī. So hi sayampi tattha vasati, saṁyojanampissa rūpārūpabhavūpanibaddhameva.",
  "atk-s0402a3:22_10": "Antoabaddho antovicaraṇavacchako viya kāmāvacare khīṇāsavo. Bahiabaddho bahivicaraṇavacchako",
  "atk-s0402a3:22_11": "viya rūpārūpabhave khīṇāsavo. Saṁyojanesu pana sakkāyadiṭṭhi vicikicchā sīlabbataparāmāsoti",
  "atk-s0402a3:22_12": "imāni tīṇi gacchantaṁ nivārenti, gataṁ paṭiānenti. Kāmacchando byāpādoti imāni pana",
  "atk-s0402a3:22_13": "dve saṁyojanāni samāpattiyā vā avikkhambhetvā maggena vā asamucchinditvā rūpārūpabhave",
  "atk-s0402a3:22_14": "nibbattituṁ na sakkoti.",
  "atk-s0402a3:23_0": "Katamo cāvusoti idaṁ thero yathā nāma puriso dve ratanapeḷā passe ṭhapetvā sampattaparisāya",
  "atk-s0402a3:23_1": "dve hatthe pūretvā sattavidhaṁ ratanaṁ bhājetvā dadeyya, evaṁ paṭhamaṁ ratanapeḷaṁ",
  "atk-s0402a3:23_2": "datvā dutiyampi tatheva dadeyya. Evamevaṁ ‘‘ajjhattasaṁyojanañca, āvuso, puggalaṁ",
  "atk-s0402a3:23_3": "desessāmi bahiddhāsaṁyojanañcā’’ti imāni dve padāni mātikāvasena ṭhapetvā idāni aṭṭhavidhāya",
  "atk-s0402a3:23_4": "parisāya bhājetvā dassetuṁ vitthārakathaṁ ārabhi.",
  "atk-s0402a3:24_0": "Tattha idhāti imasmiṁ sāsane. Sīlavāhotīti catupārisuddhisīlehi sīlasampanno hoti.",
  "atk-s0402a3:24_1": "Iti thero ettāvatā ca kira catupārisuddhisīlaṁ uddisitvā ‘‘pātimokkhasaṁvarasaṁvuto’’ti",
  "atk-s0402a3:24_2": "iminā tattha jeṭṭhakasīlaṁ vitthāretvā dassesīti dīpavihāravāsī summatthero āha.",
  "atk-s0402a3:24_3": "Antevāsiko panassa tipiṭakacūḷanāgatthero āha – ‘‘ubhayatthāpi pātimokkhasaṁvarova",
  "atk-s0402a3:24_4": "vutto. Pātimokkhasaṁvaroyeva hi sīlaṁ, itarāni pana tīṇi sīlanti vuttaṭṭhānaṁ nāma",
  "atk-s0402a3:24_5": "atthī’’ti ananujānanto uttari āha – indriyasaṁvaro nāma chadvārarakkhāmattakameva,",
  "atk-s0402a3:24_6": "ājīvapārisuddhi dhammena samena paccayuppattimattakaṁ, paccayasannissitaṁ paṭiladdhapaccaye",
  "atk-s0402a3:24_7": "‘‘idamattha’’nti paccavekkhitvā paribhuñjanamattakaṁ, nippariyāyena pana pātimokkhasaṁvarova",
  "atk-s0402a3:24_8": "sīlaṁ . Yassa so bhinno, ayaṁ chinnasīso viya puriso hatthapāde sesāni rakkhissatīti",
  "atk-s0402a3:24_9": "na vattabbo. Yassa pana so arogo, ayaṁ acchinnasīso viya puriso jīvitaṁ sesāni puna",
  "atk-s0402a3:24_10": "pākatikāni katvā rakkhituṁ sakkoti. Tasmā sīlavāti iminā pātimokkhasaṁvaraṁ uddisitvā",
  "atk-s0402a3:24_11": "taṁ vitthārento ‘‘pātimokkhasaṁvarasaṁvuto’’tiādimāhāti.",
  "atk-s0402a3:25_0": "Tattha pātimokkhasaṁvarasaṁvutoti pātimokkhasaṁvarena samannāgato. Ācāragocarasampannoti",
  "atk-s0402a3:25_1": "ācārena ca gocarena ca sampanno. Aṇumattesūti appamattakesu. Vajjesūti akusaladhammesu.",
  "atk-s0402a3:25_2": "Bhayadassāvīti bhayadassī. Samādāyāti sammā ādiyitvā. Sikkhati sikkhāpadesūti taṁ",
  "atk-s0402a3:25_3": "taṁ sikkhāpadaṁ samādiyitvā sikkhati. Apica samādāya sikkhati sikkhāpadesūti yaṁkiñci",
  "atk-s0402a3:25_4": "sikkhāpadesu sikkhākoṭṭhāsesu sikkhitabbaṁ kāyikaṁ vā vācasikaṁ vā, taṁ sabbaṁ sammā",
  "atk-s0402a3:25_5": "ādāya sikkhati. Ayamettha saṅkhepo, vitthārato pana sabbānetāni pātimokkhasaṁvarādīni",
  "atk-s0402a3:25_6": "padāni visuddhimagge (visuddhi. 1.14 ādayo) vuttāni, catupārisuddhisīlañca sabbākārena",
  "atk-s0402a3:25_7": "vibhajitvā dassitaṁ. Aññataraṁ devanikāyanti chasu kāmāvacaradevaghaṭāsu aññataraṁ",
  "atk-s0402a3:25_8": "devaghaṭaṁ. Āgāmī hotīti heṭṭhā āgāmī hoti. Āgantā itthattanti itthattaṁ mānusakapañcakkhandhabhāvameva",
  "atk-s0402a3:25_9": "āgantā hoti. Tatrūpapattiko vā uparūpapattiko vā na hoti, puna heṭṭhāgāmīyeva hotīti",
  "atk-s0402a3:25_10": "dasseti. Iminā aṅgena sukkhavipassakassa dhātukammaṭṭhānikabhikkhuno heṭṭhimaṁ maggadvayañceva",
  "atk-s0402a3:25_11": "phaladvayañca kathitaṁ.",
  "atk-s0402a3:26_0": "Aññataraṁ santaṁ cetovimuttinti aṭṭhasu samāpattīsu aññataraṁ catutthajjhānasamāpattiṁ.",
  "atk-s0402a3:26_1": "Sā hi paccanīkakilesānaṁ santattā santā, teheva ca kilesehi cetaso vimuttattā cetovimuttīti",
  "atk-s0402a3:26_2": "vuccati. Aññataraṁ devanikāyanti pañcasu suddhāvāsadevanikāyesu aññataraṁ. Anāgantā",
  "atk-s0402a3:26_3": "itthattanti puna imaṁ pañcakkhandhabhāvaṁ anāgantā, heṭṭhūpapattiko na hoti, uparūpapattiko",
  "atk-s0402a3:26_4": "vā hoti tattheva vā parinibbāyīti dasseti. Iminā aṅgena samādhikammikassa bhikkhuno",
  "atk-s0402a3:26_5": "tayo maggā tīṇi ca phalāni kathitāni.",
  "atk-s0402a3:27_0": "Kāmānaṁyeva nibbidāyāti duvidhānampi kāmānaṁ nibbindanatthāya ukkaṇṭhanatthāya. Virāgāyāti",
  "atk-s0402a3:27_1": "virajjanatthāya. Nirodhāyāti appavattikaraṇatthāya. Paṭipanno hotīti paṭipattiṁ paṭipanno",
  "atk-s0402a3:27_2": "hoti. Ettāvatā sotāpannassa ca sakadāgāmino ca pañcakāmaguṇikarāgakkhayatthāya anāgāmimaggavipassanā",
  "atk-s0402a3:27_3": "kathitā hoti. Bhavānaṁyevāti tiṇṇaṁ bhavānaṁ. Iminā anāgāmino bhavarāgakkhayatthāya",
  "atk-s0402a3:27_4": "arahattamaggavipassanā kathitā hoti. Taṇhākkhayāya paṭipanno hotīti imināpi sotāpannasakadāgāmīnaṁyeva",
  "atk-s0402a3:27_5": "pañcakāmaguṇikataṇhākkhayakaraṇatthaṁ anāgāmimaggavipassanā kathitā. So lobhakkhayāyāti",
  "atk-s0402a3:27_6": "imināpi anāgāmino bhavalobhakkhayatthāya arahattamaggavipassanāva kathitā. Aññataraṁ",
  "atk-s0402a3:27_7": "devanikāyanti suddhāvāsesveva aññataraṁ devanikāyaṁ. Anāgantā itthattanti imaṁ khandhapañcakabhāvaṁ",
  "atk-s0402a3:27_8": "anāgantā, heṭṭhūpapattiko na hoti, uparūpapattiko vā hoti, tattheva vā parinibbāyati.",
  "atk-s0402a3:28_0": "Iti paṭhamena aṅgena sukkhavipassakassa dhātukammaṭṭhānikabhikkhuno heṭṭhimāni dve",
  "atk-s0402a3:28_1": "maggaphalāni kathitāni, dutiyena samādhikammikassa tīṇi maggaphalāni, ‘‘so kāmāna’’nti",
  "atk-s0402a3:28_2": "iminā sotāpannasakadāgāmīnaṁ pañcakāmaguṇikarāgakkhayāya upari anāgāmimaggavipassanā,",
  "atk-s0402a3:28_3": "‘‘so bhavānaṁyevā’’ti iminā anāgāmissa upari arahattamaggavipassanā, ‘‘so taṇhākkhayāyā’’ti",
  "atk-s0402a3:28_4": "iminā sotāpannasakadāgāmīnaṁ pañcakāmaguṇikataṇhākkhayāya upari anāgāmimaggavipassanā,",
  "atk-s0402a3:28_5": "‘‘so lobhakkhayāyā’’ti iminā anāgāmino bhavalobhakkhayāya upari arahattamaggavipassanā",
  "atk-s0402a3:28_6": "kathitāti evaṁ chahi mukhehi vipassanaṁ kathetvā desanaṁ yathānusandhiṁ pāpesi. Desanāpariyosāne",
  "atk-s0402a3:28_7": "koṭisatasahassadevatā arahattaṁ pāpuṇiṁsu, sotāpannādīnaṁ paricchedova nāhosi. Yathā",
  "atk-s0402a3:28_8": "ca imasmiṁ samāgame, evaṁ mahāsamayasutte maṅgalasutte ca cūḷarāhulovādasutte ca",
  "atk-s0402a3:28_9": "koṭisatasahassadevatā arahattaṁ pāpuṇiṁsu, sotāpannādīnaṁ devamanussānaṁ paricchedo nāhosi.",
  "atk-s0402a3:29_0": "Samacittā devatāti cittassa sukhumabhāvasamatāya samacittā. Sabbāpi hi tā attano",
  "atk-s0402a3:29_1": "attabhāve sukhume cittasarikkhake katvā māpesuṁ. Tena samacittā nāma jātā. Aparenapi",
  "atk-s0402a3:29_2": "kāraṇena samacittā – ‘‘therena samāpatti tāva kathitā, samāpattithāmo pana na kathito.",
  "atk-s0402a3:29_3": "Mayaṁ dasabalaṁ pakkositvā samāpattiyā thāmaṁ kathāpessāmā’’ti sabbāpi ekacittā ahesuntipi",
  "atk-s0402a3:29_4": "samacittā. Aparampi kāraṇaṁ – ‘‘therena ekena pariyāyena samāpattipi samāpattithāmopi",
  "atk-s0402a3:29_5": "kathito, ko nu kho imaṁ samāgamaṁ sampatto, ko na sampatto’’ti olokayamānā tathāgatassa",
  "atk-s0402a3:29_6": "asampattabhāvaṁ disvā ‘‘mayaṁ tathāgataṁ pakkositvā parisaṁ paripuṇṇaṁ karissāmā’’ti",
  "atk-s0402a3:29_7": "sabbāpi ekacittā ahesuntipi samacittā. Aparampi kāraṇaṁ – anāgate kocideva bhikkhu",
  "atk-s0402a3:29_8": "vā bhikkhunī vā devo vā manusso vā ‘‘ayaṁ desanā sāvakabhāsitā’’ti agāravaṁ kareyya,",
  "atk-s0402a3:29_9": "sammāsambuddhaṁ pakkositvā imaṁ desanaṁ sabbaññubhāsitaṁ karissāma. Evaṁ anāgate",
  "atk-s0402a3:29_10": "garubhāvanīyā bhavissatīti sabbāva ekacittā ahesuntipi samacittā. Aparampi kāraṇaṁ",
  "atk-s0402a3:29_11": "– sabbāpi hi tā ekasamāpattilābhiniyo vā ahesuṁ ekārammaṇalābhiniyo vāti evampi samacittā.",
  "atk-s0402a3:30_0": "Haṭṭhāti tuṭṭhapahaṭṭhā āmoditā pamoditā. Sādhūti āyācanatthe nipāto. Anukampaṁ upādāyāti",
  "atk-s0402a3:30_1": "na therassa anukampaṁ kāruññaṁ anuddayaṁ paṭicca, na ca imasmiṁ ṭhāne therassa anukampitabbakiccaṁ",
  "atk-s0402a3:30_2": "atthi. Yasmiṁ hi divase thero sūkarakhataleṇadvāre bhāgineyyassa dīghanakhaparibbājakassa",
  "atk-s0402a3:30_3": "vedanākammaṭṭhāne (ma. ni. 2.206) kathiyamāne tālavaṇṭaṁ gahetvā satthāraṁ bījamāno",
  "atk-s0402a3:30_4": "ṭhito parassa vaḍḍhitabhojanaṁ bhuñjitvā khudaṁ vinodento viya parassa sajjitapasādhanaṁ",
  "atk-s0402a3:30_5": "sīse paṭimuñcanto viya ca sāvakapāramiñāṇassa nippadesato matthakaṁ patto, tasmiṁyeva",
  "atk-s0402a3:30_6": "divase bhagavatā anukampito nāma. Avasesānaṁ pana taṁ ṭhānaṁ sampattānaṁ devamanussānaṁ",
  "atk-s0402a3:30_7": "anukampaṁ upādāya gacchatu bhagavāti bhagavantaṁ yāciṁsu.",
  "atk-s0402a3:31_0": "Balavā purisoti dubbalo hi khippaṁ samiñjanapasāraṇaṁ kātuṁ na sakkoti, balavāva",
  "atk-s0402a3:31_1": "sakkoti. Tenetaṁ vuttaṁ. Sammukhe pāturahosīti sammukhaṭṭhāne puratoyeva pākaṭo ahosi.",
  "atk-s0402a3:31_2": "Bhagavā etadavocāti etaṁ ‘‘idha sāriputtā’’tiādinā nayena attano āgamanakāraṇaṁ avoca.",
  "atk-s0402a3:31_3": "Evaṁ kirassa ahosi – ‘‘sace koci bālo akataññū bhikkhu vā bhikkhunī vā upāsako vā",
  "atk-s0402a3:31_4": "upāsikā vā evaṁ cinteyya – ‘sāriputtatthero mahantaṁ parisaṁ alattha, sammāsambuddho",
  "atk-s0402a3:31_5": "ettakaṁ adhivāsetuṁ asakkonto usūyāya parisaṁ uṭṭhāpetuṁ āgato’ti. So imaṁ mayi manopadosaṁ",
  "atk-s0402a3:31_6": "katvā apāye nibbatteyyā’’ti. Athattano āgamanakāraṇaṁ kathento etaṁ ‘‘idha sāriputtā’’tiādivacanaṁ avoca.",
  "atk-s0402a3:32_0": "Evaṁ attano āgamanakāraṇaṁ kathetvā idāni samāpattiyā thāmaṁ kathetuṁ tā kho pana,",
  "atk-s0402a3:32_1": "sāriputta, devatā dasapi hutvātiādimāha. Tattha yasavasena vā atthaṁ āharituṁ vaṭṭati",
  "atk-s0402a3:32_2": "samāpattivasena vā. Yasavasena tāva mahesakkhā devatā dasa dasa ekaṭṭhāne aṭṭhaṁsu,",
  "atk-s0402a3:32_3": "tāhi appesakkhatarā vīsati vīsati ekaṭṭhāne aṭṭhaṁsu, tāhi appesakkhatarā…pe… saṭṭhi",
  "atk-s0402a3:32_4": "saṭṭhi ekaṭṭhāne aṭṭhaṁsu. Samāpattivasena pana yāhi paṇītā samāpatti bhāvitā, tā",
  "atk-s0402a3:32_5": "saṭṭhi saṭṭhi ekaṭṭhāne aṭṭhaṁsu. Yāhi tato hīnatarā, tā paññāsa paññāsa…pe… yāhi",
  "atk-s0402a3:32_6": "tato hīnatarā samāpatti bhāvitā…pe… tā dasa dasa ekaṭṭhāne aṭṭhaṁsu. Yāhi vā hīnā",
  "atk-s0402a3:32_7": "bhāvitā, tā dasa dasa ekaṭṭhāne aṭṭhaṁsu. Yāhi tato paṇītatarā bhāvitā, tā vīsati",
  "atk-s0402a3:32_8": "vīsati. Yāhi tato paṇītatarā…pe… tā saṭṭhi saṭṭhi ekaṭṭhāne aṭṭhaṁsu.",
  "atk-s0402a3:33_0": "Āraggakoṭinitudanamatteti āraggakoṭiyā patanamatte okāse. Naca aññamaññaṁ byābādhentīti",
  "atk-s0402a3:33_1": "evaṁ sambādhe ṭhāne tiṭṭhantiyopi aññamaññaṁ na byābādhenti na ghaṭṭenti, asampīḷā",
  "atk-s0402a3:33_2": "asambādhāva ahesuṁ. ‘‘Tava hattho maṁ bādhati, tava pādo maṁ bādhati, tvaṁ maṁ maddantī",
  "atk-s0402a3:33_3": "ṭhitā’’ti vattabbakāraṇaṁ nāhosi. Tattha nūnāti tasmiṁ bhave nūna. Tathācittaṁ bhāvitanti",
  "atk-s0402a3:33_4": "tenākārena cittaṁ bhāvitaṁ. Yena tā devatāti yena tathābhāvitena cittena tā devatā",
  "atk-s0402a3:33_5": "dasapi hutvā…pe… tiṭṭhanti, na ca aññamaññaṁ byābādhentīti. Idheva khoti sāsane vā",
  "atk-s0402a3:33_6": "manussaloke vā bhummaṁ, imasmiṁyeva sāsane imasmiṁyeva manussaloketi attho. Tāsañhi",
  "atk-s0402a3:33_7": "devatānaṁ imasmiṁyeva manussaloke imasmiṁyeva ca sāsane taṁ cittaṁ bhāvitaṁ, yena",
  "atk-s0402a3:33_8": "tā sante rūpabhave nibbattā, tato ca pana āgantvā evaṁ sukhume attabhāve māpetvā",
  "atk-s0402a3:33_9": "ṭhitā. Tattha kiñcāpi kassapadasabalassa sāsane tīṇi maggaphalāni nibbattetvā brahmaloke",
  "atk-s0402a3:33_10": "nibbattadevatāpi atthi, sabbabuddhānaṁ pana ekāva anusāsanī ekaṁ sāsananti katvā",
  "atk-s0402a3:33_11": "‘‘idheva kho, sāriputtā’’ti aññabuddhānaṁ sāsanampi imameva sāsanaṁ karonto āha.",
  "atk-s0402a3:33_12": "Ettāvatā tathāgatena samāpattiyā thāmo kathito.",
  "atk-s0402a3:34_0": "Idāni sāriputtattheraṁ ārabbha tantivasena anusāsaniṁ kathento tasmātiha, sāriputtāti",
  "atk-s0402a3:34_1": "āha. Tattha tasmāti yasmā tā devatā idheva santaṁ samāpattiṁ nibbattetvā sante bhave",
  "atk-s0402a3:34_2": "nibbattā, tasmā. Santindriyāti pañcannaṁ indriyānaṁ santatāya nibbutatāya paṇītatāya",
  "atk-s0402a3:34_3": "santindriyā. Santamānasāti mānasassa santatāya nibbutatāya paṇītatāya santamānasā.",
  "atk-s0402a3:34_4": "Santaṁyeva upahāraṁ upaharissāmāti kāyacittūpahāraṁ santaṁ nibbutaṁ paṇītaṁyeva upaharissāma.",
  "atk-s0402a3:34_5": "Sabrahmacārīsūti samānaṁ ekuddesatādiṁ brahmaṁ carantesu sahadhammikesu. Evañhi vo,",
  "atk-s0402a3:34_6": "sāriputta, sikkhitabbanti iminā ettakena vārena bhagavā desanaṁ sabbaññubhāsitaṁ",
  "atk-s0402a3:34_7": "akāsi. Anassunti naṭṭhā vinaṭṭhā. Ye imaṁ dhammapariyāyaṁ nāssosunti ye attano pāpikaṁ",
  "atk-s0402a3:34_8": "tucchaṁ niratthakaṁ diṭṭhiṁ nissāya imaṁ evarūpaṁ dhammadesanaṁ sotuṁ na labhiṁsūti",
  "atk-s0402a3:34_9": "yathānusandhinā desanaṁ niṭṭhāpesi.",
  "atk-s0402a3:35_0": "38. Chaṭṭhe varaṇāyaṁ viharatīti varaṇā nāma ekaṁ nagaraṁ, taṁ upanissāya viharati.",
  "atk-s0402a3:35_1": "Kāmarāgābhinivesavinibandhapaligedhapariyuṭṭhānajjhosānahetūti kāmarāgābhinivesahetu,",
  "atk-s0402a3:35_2": "kāmarāgavinibandhahetu, kāmarāgapaligedhahetu, kāmarāgapariyuṭṭhānahetu, kāmarāgaajjhosānahetūti",
  "atk-s0402a3:35_3": "attho. Idaṁ vuttaṁ hoti – yvāyaṁ pañca kāmaguṇe nissāya uppajjati kāmarāgo, tassābhinivesādihetu.",
  "atk-s0402a3:35_4": "Kāmarāgena abhiniviṭṭhattā vinibaddhattā tasmiṁyeva ca kāmarāge mahāpaṅke viya paligedhattā",
  "atk-s0402a3:35_5": "anupaviṭṭhattā teneva ca kāmarāgena pariyuṭṭhitattā gahitattā kāmarāgeneva ca ajjhositattā",
  "atk-s0402a3:35_6": "gilitvā pariniṭṭhapetvā gahitattāti. Diṭṭhirāgādipadesupi eseva nayo. Diṭṭhirāgoti",
  "atk-s0402a3:35_7": "panettha dvāsaṭṭhi diṭṭhiyo nissāya uppajjanakarāgo veditabbo. Puratthimesu janapadesūti",
  "atk-s0402a3:35_8": "therassa vasanaṭṭhānato sāvatthijanapado puratthimadisābhāge hoti, thero ca nisīdantopi",
  "atk-s0402a3:35_9": "tatomukhova nisinno, tasmā evamāha. Udānaṁ udānesīti udāhāraṁ udāhari. Yathā hi yaṁ",
  "atk-s0402a3:35_10": "telaṁ mānaṁ gahetuṁ na sakkoti, vissanditvā gacchati, taṁ avasesakoti vuccati. Yañca",
  "atk-s0402a3:35_11": "jalaṁ taḷākaṁ gahetuṁ na sakkoti, ajjhottharitvā gacchati , taṁ oghoti vuccati, evamevaṁ",
  "atk-s0402a3:35_12": "yaṁ pītivacanaṁ hadayaṁ gahetuṁ na sakkoti, adhikaṁ hutvā anto asaṇṭhahitvā bahi",
  "atk-s0402a3:35_13": "nikkhamati, taṁ udānanti vuccati, evarūpaṁ pītimayavacanaṁ nicchāresīti attho.",
  "atk-s0402a3:36_0": "39. Sattame gundāvaneti evaṁ nāmake vane. Upasaṅkamīti ‘‘mahākaccānatthero kira nāma",
  "atk-s0402a3:36_1": "attano pitumattampi ayyakamattampi disvā neva abhivādeti na paccuṭṭheti na āsanena",
  "atk-s0402a3:36_2": "nimantetī’’ti sutvā ‘‘na sakkā ettakena niṭṭhaṁ gantuṁ, upasaṅkamitvā naṁ pariggaṇhissāmī’’ti",
  "atk-s0402a3:36_3": "bhuttapātarāso yenāyasmā mahākaccāno tenupasaṅkami. Jiṇṇeti jarājiṇṇe. Vuddheti vayovuddhe.",
  "atk-s0402a3:36_4": "Mahallaketi jātimahallake. Addhagateti dīghakāladdhānaṁ atikkante. Vayoanuppatteti",
  "atk-s0402a3:36_5": "pacchimavayaṁ anuppatte. Tayidaṁ, bho kaccāna, tathevāti, bho kaccāna, yaṁ taṁ amhehi",
  "atk-s0402a3:36_6": "kevalaṁ sutameva, taṁ iminā diṭṭhena sameti. Tasmā taṁ tatheva, na aññathā. Na hi",
  "atk-s0402a3:36_7": "bhavaṁ kaccāno brāhmaṇeti idaṁ attānaṁ sandhāya vadati. Ayaṁ kirassa adhippāyo –",
  "atk-s0402a3:36_8": "amhe evaṁ mahallake disvā bhoto kaccānassa abhivādanamattampi paccuṭṭhānamattampi",
  "atk-s0402a3:36_9": "āsanena nimantanamattampi natthīti. Na sampannamevāti na yuttameva na anucchavikameva.",
  "atk-s0402a3:37_0": "Thero brāhmaṇassa vacanaṁ sutvā ‘‘ayaṁ brāhmaṇo neva vuddhe jānāti na dahare, ācikkhissāmissa",
  "atk-s0402a3:37_1": "vuddhe ca dahare cā’’ti desanaṁ vaḍḍhento atthi brāhmaṇātiādimāha. Tattha jānatāti",
  "atk-s0402a3:37_2": "sabbaṁ neyyaṁ jānantena. Passatāti tadeva hatthe ṭhapitaṁ āmalakaṁ viya passantena.",
  "atk-s0402a3:37_3": "Vuddhabhūmīti yena kāraṇena vuddho nāma hoti, taṁ kāraṇaṁ. Daharabhūmīti yena kāraṇena",
  "atk-s0402a3:37_4": "daharo nāma hoti, taṁ kāraṇaṁ. Āsītikoti asītivassavayo. Nāvutikoti navutivassavayo.",
  "atk-s0402a3:37_5": "Kāme paribhuñjatīti vatthukāme kilesakāmeti duvidhepi kāme kamanavasena paribhuñjati.",
  "atk-s0402a3:37_6": "Kāmamajjhāvasatīti duvidhepi kāme ghare gharassāmiko viya vasati adhivasati. Kāmapariyesanāya",
  "atk-s0402a3:37_7": "ussukoti duvidhānampi kāmānaṁ pariyesanatthaṁ ussukkamāpanno. Bālo na therotveva",
  "atk-s0402a3:37_8": "saṅkhyaṁ gacchatīti so na thero bālo mandotveva gaṇanaṁ gacchati. Vuttaṁ hetaṁ –",
  "atk-s0402a3:38": "‘‘Na tena thero so hoti, yenassa palitaṁ siro;",
  "atk-s0402a3:39": "Paripakko vayo tassa, moghajiṇṇoti vuccatī’’ti. (dha. pa. 260);",
  "atk-s0402a3:40_0": "Daharoti taruṇo. Yuvāti yobbanena samannāgato. Susukāḷakesoti suṭṭhu kāḷakeso. Bhadrena",
  "atk-s0402a3:40_1": "yobbanena samannāgatoti yena yobbanena samannāgato yuvā, taṁ yobbanaṁ bhadraṁ laddhakanti",
  "atk-s0402a3:40_2": "dasseti. Paṭhamena vayasāti paṭhamavayo nāma tettiṁsa vassāni, tena samannāgatoti",
  "atk-s0402a3:40_3": "attho. Paṇḍito therotveva saṅkhyaṁ gacchatīti so evarūpo puggalo paṇḍitoti ca theroti",
  "atk-s0402a3:40_4": "ca gaṇanaṁ gacchati. Vuttampi cetaṁ –",
  "atk-s0402a3:41": "‘‘Yamhi saccañca dhammo ca, ahiṁsā saṁyamo damo;",
  "atk-s0402a3:42": "Sa ve vantamalo dhīro, thero iti pavuccatī’’ti. (dha. pa. 261);",
  "atk-s0402a3:43_0": "40. Aṭṭhame corā balavanto hontīti pakkhasampannā, parivārasampannā, dhanasampannā,",
  "atk-s0402a3:43_1": "nivāsaṭṭhānasampannā, vāhanasampannā ca honti. Rājāno tasmiṁ samaye dubbalā hontīti",
  "atk-s0402a3:43_2": "tasmiṁ samaye rājāno tāsaṁ sampattīnaṁ abhāvena dubbalā honti. Atiyātunti bahiddhā",
  "atk-s0402a3:43_3": "janapadacārikaṁ caritvā icchiticchitakkhaṇe antonagaraṁ pavisituṁ. Niyyātunti ‘‘corā",
  "atk-s0402a3:43_4": "janapadaṁ vilumpanti maddanti, te nisedhessāmā’’ti paṭhamayāme vā majjhimayāme vā",
  "atk-s0402a3:43_5": "pacchimayāme vā nikkhamituṁ phāsukaṁ na hoti. Tato uṭṭhāya corā manusse pothetvā",
  "atk-s0402a3:43_6": "acchinditvā gacchanti. Paccantime vā janapade anusaññātunti gāmaṁ vāsakaraṇatthāya",
  "atk-s0402a3:43_7": "setuṁ attharaṇatthāya pokkharaṇiṁ khaṇāpanatthāya sālādīnaṁ karaṇatthāya paccantime",
  "atk-s0402a3:43_8": "janapade anusaññātumpi na sukhaṁ hoti. Brāhmaṇagahapatikānanti antonagaravāsīnaṁ",
  "atk-s0402a3:43_9": "brāhmaṇagahapatikānaṁ. Bāhirāni vā kammantānīti bahigāme ārāme khettakammantāni.",
  "atk-s0402a3:43_10": "Pāpabhikkhū balavanto hontīti pakkhuttarā yasuttarā puññavanto bahukehi upaṭṭhākehi",
  "atk-s0402a3:43_11": "ca upaṭṭhākīhi ca samannāgatā rājarājamahāmattasannissitā. Pesalā bhikkhū tasmiṁ",
  "atk-s0402a3:43_12": "samaye dubbalā hontīti tasmiṁ samaye piyasīlā bhikkhū tāsaṁ sampattīnaṁ abhāvena",
  "atk-s0402a3:43_13": "dubbalā honti. Tuṇhībhūtā tuṇhībhūtāva saṅghamajjhe saṅkasāyantīti nissaddā hutvā",
  "atk-s0402a3:43_14": "saṅghamajjhe nisinnā kiñci ekavacanampi mukhaṁ ukkhipitvā kathetuṁ asakkontā pajjhāyantā",
  "atk-s0402a3:43_15": "viya nisīdanti. Tayidanti tadetaṁ kāraṇaṁ. Sukkapakkho vuttavipallāsena veditabbo.",
  "atk-s0402a3:44_0": "41. Navame micchāpaṭipattādhikaraṇahetūti micchāpaṭipattiyā kāraṇahetu paṭipajjanahetūti",
  "atk-s0402a3:44_1": "attho. Ñāyaṁ dhammaṁ kusalanti sahavipassanakaṁ maggaṁ. Evarūpo hi sahavipassanakaṁ",
  "atk-s0402a3:44_2": "maggaṁ ārādhetuṁ sampādetuṁ pūretuṁ na sakkoti. Sukkapakkho vuttavipallāsena veditabbo.",
  "atk-s0402a3:44_3": "Imasmiṁ sutte saha vipassanāya maggo kathito.",
  "atk-s0402a3:45_0": "42. Dasame duggahitehīti uppaṭipāṭiyā gahitehi. Byañjanappatirūpakehīti byañjanaso",
  "atk-s0402a3:45_1": "patirūpakehi akkharacitratāya laddhakehi. Atthañca dhammañca paṭibāhantīti suggahitasuttantānaṁ",
  "atk-s0402a3:45_2": "atthañca pāḷiñca paṭibāhanti, attano duggahitasuttantānaṁyeva atthañca pāḷiñca uttaritaraṁ",
  "atk-s0402a3:45_3": "katvā dassenti. Sukkapakkho vuttavipallāsena veditabbo. Imasmiṁ sutte sāsanassa vuddhi",
  "atk-s0402a3:45_4": "ca parihāni ca kathitāti.",
  "atk-s0402a3:46": "Samacittavaggo catuttho."
}