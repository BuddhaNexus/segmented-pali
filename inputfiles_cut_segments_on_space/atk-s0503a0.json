{
  "atk-s0503a0:0": "Namo tassa bhagavato arahato sammāsambuddhassa",
  "atk-s0503a0:1": "Khuddakanikāye",
  "atk-s0503a0:2": "Udāna-aṭṭhakathā",
  "atk-s0503a0:3": "Ganthārambhakathā",
  "atk-s0503a0:4": "Mahākāruṇikaṁ nāthaṁ, ñeyyasāgarapāraguṁ;",
  "atk-s0503a0:5": "Vande nipuṇagambhīra-vicitranayadesanaṁ.",
  "atk-s0503a0:6": "Vijjācaraṇasampannā, yena nīyanti lokato;",
  "atk-s0503a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0503a0:8": "Sīlādiguṇasampanno, ṭhito maggaphalesu yo;",
  "atk-s0503a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0503a0:10": "Vandanājanitaṁ puññaṁ, iti yaṁ ratanattaye;",
  "atk-s0503a0:11": "Hatantarāyo sabbattha, hutvāhaṁ tassa tejasā.",
  "atk-s0503a0:12": "Tena tena nidānena, desitāni hitesinā;",
  "atk-s0503a0:13": "Yāni suddhāpadānena, udānāni mahesinā.",
  "atk-s0503a0:14": "Tāni sabbāni ekajjhaṁ, āropentehi saṅgahaṁ;",
  "atk-s0503a0:15": "Udānaṁ nāma saṅgītaṁ, dhammasaṅgāhakehi yaṁ.",
  "atk-s0503a0:16": "Jinassa dhammasaṁvega-pāmojjaparidīpanaṁ;",
  "atk-s0503a0:17": "Somanassasamuṭṭhāna-gāthāhi paṭimaṇḍitaṁ.",
  "atk-s0503a0:18": "Tassa gambhīrañāṇehi, ogāhetabbabhāvato;",
  "atk-s0503a0:19": "Kiñcāpi dukkarā kātuṁ, atthasaṁvaṇṇanā mayā.",
  "atk-s0503a0:20": "Sahasaṁvaṇṇanaṁ yasmā, dharate satthusāsanaṁ;",
  "atk-s0503a0:21": "Pubbācariyasīhānaṁ, tiṭṭhateva vinicchayo.",
  "atk-s0503a0:22": "Tasmā taṁ avalambitvā, ogāhetvāna pañcapi;",
  "atk-s0503a0:23": "Nikāye upanissāya, porāṇaṭṭhakathānayaṁ.",
  "atk-s0503a0:24": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0503a0:25": "Mahāvihāravāsīnaṁ, samayaṁ avilomayaṁ.",
  "atk-s0503a0:26": "Punappunāgataṁ atthaṁ, vajjayitvāna sādhukaṁ;",
  "atk-s0503a0:27": "Yathābalaṁ karissāmi, udānassatthavaṇṇanaṁ.",
  "atk-s0503a0:28": "Iti ākaṅkhamānassa, saddhammassa ciraṭṭhitiṁ;",
  "atk-s0503a0:29": "Vibhajantassa tassatthaṁ, sādhu gaṇhantu sādhavoti.",
  "atk-s0503a0:30_0": "Tattha udānanti kenaṭṭhena udānaṁ? Udānanaṭṭhena. Kimidaṁ udānaṁ nāma? Pītivegasamuṭṭhāpito",
  "atk-s0503a0:30_1": "udāhāro. Yathā hi yaṁ telādi minitabbavatthu mānaṁ gahetuṁ na sakkoti, vissanditvā",
  "atk-s0503a0:30_2": "gacchati, taṁ “avaseko”ti vuccati. Yañca jalaṁ taḷākaṁ gahetuṁ na sakkoti, ajjhottharitvā",
  "atk-s0503a0:30_3": "gacchati, taṁ “ogho”ti vuccati. Evameva yaṁ pītivegasamuṭṭhāpitaṁ vitakkavipphāraṁ",
  "atk-s0503a0:30_4": "antohadayaṁ sandhāretuṁ na sakkoti, so adhiko hutvā anto asaṇṭhahitvā bahi vacīdvārena",
  "atk-s0503a0:30_5": "nikkhanto paṭiggāhakanirapekkho udāhāraviseso “udāna”nti vuccati. Dhammasaṁvegavasenapi",
  "atk-s0503a0:30_6": "ayamākāro labbhateva.",
  "atk-s0503a0:31_0": "Tayidaṁ katthaci gāthābandhavasena katthaci vākyavasena pavattaṁ. Yaṁ pana aṭṭhakathāsu",
  "atk-s0503a0:31_1": "“somanassañāṇamayikagāthāpaṭisaṁyuttā”ti udānalakkhaṇaṁ vuttaṁ, taṁ yebhuyyavasena",
  "atk-s0503a0:31_2": "vuttaṁ. Yebhuyyena hi udānaṁ gāthābandhavasena bhāsitaṁ pītisomanassasamuṭṭhāpitañca.",
  "atk-s0503a0:31_3": "Itarampi pana “atthi, bhikkhave, tadāyatanaṁ, yattha neva pathavī na āpo”tiādīsu",
  "atk-s0503a0:31_4": "“sukhakāmāni bhūtāni, yo daṇḍena vihiṁsatī”ti, “sace bhāyatha dukkhassa, sace vo",
  "atk-s0503a0:31_5": "dukkhamappiya”nti evamādīsu ca labbhati.",
  "atk-s0503a0:32_0": "Evaṁ tayidaṁ sabbaññubuddhabhāsitaṁ, paccekabuddhabhāsitaṁ, sāvakabhāsitanti tividhaṁ",
  "atk-s0503a0:32_1": "hoti. Tattha paccekabuddhabhāsitaṁ – “sabbesu bhūtesu nidhāya daṇḍaṁ, aviheṭhayaṁ",
  "atk-s0503a0:32_2": "aññatarampi tesa”ntiādinā khaggavisāṇasutte āgatameva. Sāvakabhāsitānipi –",
  "atk-s0503a0:33": "“Sabbo rāgo pahīno me, sabbo doso samūhato;",
  "atk-s0503a0:34": "Sabbo me vihato moho, sītibhūtosmi nibbuto”ti. –",
  "atk-s0503a0:35": "Ādinā theragāthāsu –",
  "atk-s0503a0:36": "“Kāyena saṁvutā āsiṁ, vācāya uda cetasā;",
  "atk-s0503a0:37": "Samūlaṁ taṇhamabbuyha, sītibhūtāsmi nibbutā”ti. –",
  "atk-s0503a0:38_0": "Ādinā therīgāthāsu ca āgatāni. Tāni pana tesaṁ therānaṁ therīnañca na kevalaṁ udānāni",
  "atk-s0503a0:38_1": "eva, atha kho sīhanādāpi honti. Sakkādīhi devehi bhāsitāni “aho dānaṁ paramadānaṁ,",
  "atk-s0503a0:38_2": "kassape suppatiṭṭhita”ntiādīni, ārāmadaṇḍabrāhmaṇādīhi manussehi ca bhāsitāni “namo",
  "atk-s0503a0:38_3": "tassa bhagavato”tiādīni tisso saṅgītiyo ārūḷhāni udānāni santi eva, na tāni idha",
  "atk-s0503a0:38_4": "adhippetāni. Yāni pana sammāsambuddhena sāmaṁ āhacca bhāsitāni jinavacanabhūtāni,",
  "atk-s0503a0:38_5": "yāni sandhāya bhagavatā pariyattidhammaṁ navadhā vibhajitvā uddisantena udānanti",
  "atk-s0503a0:38_6": "vuttāni, tāneva dhammasaṅgāhakehi “udāna”nti saṅgītanti tadevettha saṁvaṇṇetabbabhāvena gahitaṁ.",
  "atk-s0503a0:39_0": "Yā pana “anekajātisaṁsāra”ntiādigāthāya dīpitā bhagavatā bodhimūle udānavasena pavattitā",
  "atk-s0503a0:39_1": "anekasatasahassānaṁ sammāsambuddhānaṁ avijahitaudānagāthā ca, etā aparabhāge pana",
  "atk-s0503a0:39_2": "dhammabhaṇḍāgārikassa bhagavatā desitattā dhammasaṅgāhakehi udānapāḷiyaṁ saṅgahaṁ",
  "atk-s0503a0:39_3": "anāropetvā dhammapade saṅgītā. Yañca “aññāsi vata, bho koṇḍañño, aññāsi vata, bho",
  "atk-s0503a0:39_4": "koṇḍañño”ti udānavacanaṁ dasasahassilokadhātuyā devamanussānaṁ pavedanasamatthanigghosavipphāraṁ",
  "atk-s0503a0:39_5": "bhagavatā bhāsitaṁ, tadapi dhammacakkappavattanasuttantadesanāpariyosāne attanā adhigatadhammekadesassa",
  "atk-s0503a0:39_6": "yathādesitassa ariyamaggassa sāvakesu sabbapaṭhamaṁ therena adhigatattā attano parissamassa",
  "atk-s0503a0:39_7": "saphalabhāvapaccavekkhaṇahetukaṁ paṭhamabodhiyaṁ sabbesaṁ eva bhikkhūnaṁ sammāpaṭipattipaccavekkhaṇahetukaṁ",
  "atk-s0503a0:39_8": "“ārādhayiṁsu vata maṁ bhikkhū ekaṁ samaya”ntiādivacanaṁ viya pītisomanassajanitaṁ",
  "atk-s0503a0:39_9": "udāhāramattaṁ, “yadā have pātubhavanti dhammā”tiādivacanaṁ viya pavattiyā nivattiyā",
  "atk-s0503a0:39_10": "vā na pakāsananti, na dhammasaṅgāhakehi udānapāḷiyaṁ saṅgītanti daṭṭhabbaṁ.",
  "atk-s0503a0:40_0": "Taṁ panetaṁ udānaṁ vinayapiṭakaṁ, suttantapiṭakaṁ, abhidhammapiṭakanti tīsu piṭakesu",
  "atk-s0503a0:40_1": "suttantapiṭakapariyāpannaṁ, dīghanikāyo, majjhimanikāyo, saṁyuttanikāyo, aṅguttaranikāyo,",
  "atk-s0503a0:40_2": "khuddakanikāyoti pañcasu nikāyesu khuddakanikāyapariyāpannaṁ, suttaṁ, geyyaṁ, veyyākaraṇaṁ,",
  "atk-s0503a0:40_3": "gāthā, udānaṁ, itivuttakaṁ, jātakaṁ, abbhutadhammaṁ, vedallanti navasu sāsanaṅgesu udānasaṅgahaṁ.",
  "atk-s0503a0:41": "“Dvāsīti buddhato gaṇhiṁ, dve sahassāni bhikkhuto;",
  "atk-s0503a0:42": "Caturāsīti sahassāni, ye me dhammā pavattino”ti. –",
  "atk-s0503a0:43_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0503a0:43_1": "Bodhivaggo, mucalindavaggo, nandavaggo, meghiyavaggo, soṇavaggo, jaccandhavaggo,",
  "atk-s0503a0:43_2": "cūḷavaggo, pāṭaligāmiyavaggoti vaggato aṭṭhavaggaṁ; suttato asītisuttasaṅgahaṁ, gāthāto",
  "atk-s0503a0:43_3": "pañcanavutiudānagāthāsaṅgahaṁ. Bhāṇavārato aḍḍhūnanavamattā bhāṇavārā. Anusandhito",
  "atk-s0503a0:43_4": "bodhisutte pucchānusandhivasena ekānusandhi, suppavāsāsutte pucchānusandhiyathānusandhivasena",
  "atk-s0503a0:43_5": "dve anusandhī, sesesu yathānusandhivasena ekekova anusandhi, ajjhāsayānusandhi panettha",
  "atk-s0503a0:43_6": "natthi. Evaṁ sabbathāpi ekāsītianusandhisaṅgahaṁ. Padato satādhikāni ekavīsa padasahassāni,",
  "atk-s0503a0:43_7": "gāthāpādato tevīsati catussatādhikāni aṭṭha sahassāni, akkharato sattasahassādhikāni",
  "atk-s0503a0:43_8": "saṭṭhi sahassāni tīṇi ca satāni dvāsīti ca akkharāni. Tenetaṁ vuccati –",
  "atk-s0503a0:44": "“Asīti eva suttantā, vaggā aṭṭha samāsato;",
  "atk-s0503a0:45": "Gāthā ca pañcanavuti, udānassa pakāsitā.",
  "atk-s0503a0:46": "“Aḍḍhūnanavamattā ca, bhāṇavārā pamāṇato;",
  "atk-s0503a0:47": "Ekādhikā tathāsīti, udānassānusandhiyo.",
  "atk-s0503a0:48": "“Ekavīsasahassāni, satañceva vicakkhaṇo;",
  "atk-s0503a0:49": "Padānetānudānassa, gaṇitāni viniddise”.",
  "atk-s0503a0:50": "Gāthāpādato pana –",
  "atk-s0503a0:51": "“Aṭṭhasahassamattāni, cattāreva satāni ca;",
  "atk-s0503a0:52": "Pādānetānudānassa, tevīsati ca niddise.",
  "atk-s0503a0:53": "“Akkharānaṁ sahassāni, saṭṭhi satta satāni ca;",
  "atk-s0503a0:54": "Tīṇi dvāsīti ca tathā, udānassa paveditā”ti.",
  "atk-s0503a0:55_0": "Tassa aṭṭhasu vaggesu bodhivaggo ādi, suttesu paṭhamaṁ bodhisuttaṁ, tassāpi evaṁ",
  "atk-s0503a0:55_1": "me sutantiādikaṁ āyasmatā ānandena paṭhamamahāsaṅgītikāle vuttanidānamādi. Sā panāyaṁ",
  "atk-s0503a0:55_2": "paṭhamamahāsaṅgīti vinayapiṭake tantimārūḷhā eva. Yo panettha nidānakosallatthaṁ",
  "atk-s0503a0:55_3": "vattabbo kathāmaggo sopi sumaṅgalavilāsiniyaṁ dīghanikāyaṭṭhakathāyaṁ vutto evāti",
  "atk-s0503a0:55_4": "tattha vuttanayeneva veditabbo."
}