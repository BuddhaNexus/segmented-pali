{
  "mn73:0.1": "Majjhima Nikāya 73",
  "mn73:0.2": "Mahāvacchasutta",
  "mn73:1.1": "Evaṁ me sutaṁ—",
  "mn73:1.2": "ekaṁ samayaṁ bhagavā rājagahe viharati veḷuvane kalandakanivāpe.",
  "mn73:2.1": "Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi.",
  "mn73:2.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca:",
  "mn73:3.1": "“dīgharattāhaṁ bhotā gotamena sahakathī.",
  "mn73:3.2": "Sādhu me bhavaṁ gotamo saṅkhittena kusalākusalaṁ desetū”ti.",
  "mn73:3.3": "“Saṅkhittenapi kho te ahaṁ, vaccha, kusalākusalaṁ deseyyaṁ, vitthārenapi kho te ahaṁ, vaccha, kusalākusalaṁ deseyyaṁ;",
  "mn73:3.4": "api ca te ahaṁ, vaccha, saṅkhittena kusalākusalaṁ desessāmi.",
  "mn73:3.5": "Taṁ suṇāhi, sādhukaṁ manasi karohi, bhāsissāmī”ti.",
  "mn73:3.6": "“Evaṁ, bho”ti kho vacchagotto paribbājako bhagavato paccassosi.",
  "mn73:3.7": "Bhagavā etadavoca:",
  "mn73:4.1": "“Lobho kho, vaccha, akusalaṁ, alobho kusalaṁ;",
  "mn73:4.2": "doso kho, vaccha, akusalaṁ, adoso kusalaṁ;",
  "mn73:4.3": "moho kho, vaccha, akusalaṁ, amoho kusalaṁ.",
  "mn73:4.4": "Iti kho, vaccha, ime tayo dhammā akusalā, tayo dhammā kusalā.",
  "mn73:5.1": "Pāṇātipāto kho, vaccha, akusalaṁ, pāṇātipātā veramaṇī kusalaṁ;",
  "mn73:5.2": "adinnādānaṁ kho, vaccha, akusalaṁ, adinnādānā veramaṇī kusalaṁ;",
  "mn73:5.3": "kāmesumicchācāro kho, vaccha, akusalaṁ, kāmesumicchācārā veramaṇī kusalaṁ;",
  "mn73:5.4": "musāvādo kho, vaccha, akusalaṁ, musāvādā veramaṇī kusalaṁ;",
  "mn73:5.5": "pisuṇā vācā kho, vaccha, akusalaṁ, pisuṇāya vācāya veramaṇī kusalaṁ;",
  "mn73:5.6": "pharusā vācā kho, vaccha, akusalaṁ, pharusāya vācāya veramaṇī kusalaṁ;",
  "mn73:5.7": "samphappalāpo kho, vaccha, akusalaṁ, samphappalāpā veramaṇī kusalaṁ;",
  "mn73:5.8": "abhijjhā kho, vaccha, akusalaṁ, anabhijjhā kusalaṁ;",
  "mn73:5.9": "byāpādo kho, vaccha, akusalaṁ, abyāpādo kusalaṁ;",
  "mn73:5.10": "micchādiṭṭhi kho, vaccha, akusalaṁ sammādiṭṭhi kusalaṁ.",
  "mn73:5.11": "Iti kho, vaccha, ime dasa dhammā akusalā, dasa dhammā kusalā.",
  "mn73:6.1_0": "Yato kho, vaccha, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā",
  "mn73:6.1_1": "āyatiṁ anuppādadhammā, so hoti bhikkhu arahaṁ khīṇāsavo vusitavā katakaraṇīyo ohitabhāro",
  "mn73:6.1_2": "anuppattasadattho parikkhīṇabhavasaṁyojano sammadaññāvimutto”ti.",
  "mn73:7.1": "“Tiṭṭhatu bhavaṁ gotamo.",
  "mn73:7.2": "Atthi pana te bhoto gotamassa ekabhikkhupi sāvako yo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti?",
  "mn73:7.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:7.3_1": "pañca satāni, atha kho bhiyyova ye bhikkhū mama sāvakā āsavānaṁ khayā anāsavaṁ cetovimuttiṁ",
  "mn73:7.3_2": "paññāvimuttiṁ diṭṭheva dhamme sayaṁ abhiññā sacchikatvā upasampajja viharantī”ti.",
  "mn73:8.1": "“Tiṭṭhatu bhavaṁ gotamo, tiṭṭhantu bhikkhū.",
  "mn73:8.2": "Atthi pana bhoto gotamassa ekā bhikkhunīpi sāvikā yā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti?",
  "mn73:8.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:8.3_1": "pañca satāni, atha kho bhiyyova yā bhikkhuniyo mama sāvikā āsavānaṁ khayā anāsavaṁ",
  "mn73:8.3_2": "cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharantī”ti.",
  "mn73:9.1": "“Tiṭṭhatu bhavaṁ gotamo, tiṭṭhantu bhikkhū, tiṭṭhantu bhikkhuniyo.",
  "mn73:9.2_0": "Atthi pana bhoto gotamassa ekupāsakopi sāvako gihī odātavasano brahmacārī yo pañcannaṁ",
  "mn73:9.2_1": "orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā”ti?",
  "mn73:9.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:9.3_1": "pañca satāni, atha kho bhiyyova ye upāsakā mama sāvakā gihī odātavasanā brahmacārino",
  "mn73:9.3_2": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā”ti.",
  "mn73:10.1": "“Tiṭṭhatu bhavaṁ gotamo, tiṭṭhantu bhikkhū, tiṭṭhantu bhikkhuniyo, tiṭṭhantu upāsakā gihī odātavasanā brahmacārino.",
  "mn73:10.2_0": "Atthi pana bhoto gotamassa ekupāsakopi sāvako gihī odātavasano kāmabhogī sāsanakaro",
  "mn73:10.2_1": "ovādappaṭikaro yo tiṇṇavicikiccho vigatakathaṅkatho vesārajjappatto aparappaccayo",
  "mn73:10.2_2": "satthusāsane viharatī”ti?",
  "mn73:10.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:10.3_1": "pañca satāni, atha kho bhiyyova ye upāsakā mama sāvakā gihī odātavasanā kāmabhogino",
  "mn73:10.3_2": "sāsanakarā ovādappaṭikarā tiṇṇavicikicchā vigatakathaṅkathā vesārajjappattā aparappaccayā",
  "mn73:10.3_3": "satthusāsane viharantī”ti.",
  "mn73:11.1": "“Tiṭṭhatu bhavaṁ gotamo, tiṭṭhantu bhikkhū, tiṭṭhantu bhikkhuniyo, tiṭṭhantu upāsakā gihī odātavasanā brahmacārino, tiṭṭhantu upāsakā gihī odātavasanā kāmabhogino.",
  "mn73:11.2_0": "Atthi pana bhoto gotamassa ekupāsikāpi sāvikā gihinī odātavasanā brahmacārinī yā",
  "mn73:11.2_1": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā”ti?",
  "mn73:11.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:11.3_1": "pañca satāni, atha kho bhiyyova yā upāsikā mama sāvikā gihiniyo odātavasanā brahmacāriniyo",
  "mn73:11.3_2": "pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyiniyo",
  "mn73:11.3_3": "anāvattidhammā tasmā lokā”ti.",
  "mn73:12.1_0": "“Tiṭṭhatu bhavaṁ gotamo, tiṭṭhantu bhikkhū, tiṭṭhantu bhikkhuniyo, tiṭṭhantu upāsakā",
  "mn73:12.1_1": "gihī odātavasanā brahmacārino, tiṭṭhantu upāsakā gihī odātavasanā kāmabhogino, tiṭṭhantu",
  "mn73:12.1_2": "upāsikā gihiniyo odātavasanā brahmacāriniyo.",
  "mn73:12.2_0": "Atthi pana bhoto gotamassa ekupāsikāpi sāvikā gihinī odātavasanā kāmabhoginī sāsanakarā",
  "mn73:12.2_1": "ovādappaṭikarā yā tiṇṇavicikicchā vigatakathaṅkathā vesārajjappattā aparappaccayā",
  "mn73:12.2_2": "satthusāsane viharatī”ti?",
  "mn73:12.3_0": "“Na kho, vaccha, ekaṁyeva sataṁ na dve satāni na tīṇi satāni na cattāri satāni na",
  "mn73:12.3_1": "pañca satāni, atha kho bhiyyova yā upāsikā mama sāvikā gihiniyo odātavasanā kāmabhoginiyo",
  "mn73:12.3_2": "sāsanakarā ovādappaṭikarā tiṇṇavicikicchā vigatakathaṅkathā vesārajjappattā aparappaccayā",
  "mn73:12.3_3": "satthusāsane viharantī”ti.",
  "mn73:13.1": "“Sace hi, bho gotama, imaṁ dhammaṁ bhavaṁyeva gotamo ārādhako abhavissa, no ca kho bhikkhū ārādhakā abhavissaṁsu;",
  "mn73:13.2": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.3": "Yasmā ca kho, bho gotama, imaṁ dhammaṁ bhavañceva gotamo ārādhako bhikkhū ca ārādhakā;",
  "mn73:13.4": "evamidaṁ brahmacariyaṁ paripūraṁ tenaṅgena.",
  "mn73:13.5": "Sace hi, bho gotama, imaṁ dhammaṁ bhavañceva gotamo ārādhako abhavissa, bhikkhū ca ārādhakā abhavissaṁsu, no ca kho bhikkhuniyo ārādhikā abhavissaṁsu;",
  "mn73:13.6": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.7": "Yasmā ca kho, bho gotama, imaṁ dhammaṁ bhavañceva gotamo ārādhako, bhikkhū ca ārādhakā, bhikkhuniyo ca ārādhikā;",
  "mn73:13.8": "evamidaṁ brahmacariyaṁ paripūraṁ tenaṅgena.",
  "mn73:13.9_0": "Sace hi, bho gotama, imaṁ dhammaṁ bhavañceva gotamo ārādhako abhavissa, bhikkhū ca",
  "mn73:13.9_1": "ārādhakā abhavissaṁsu, bhikkhuniyo ca ārādhikā abhavissaṁsu, no ca kho upāsakā gihī",
  "mn73:13.9_2": "odātavasanā brahmacārino ārādhakā abhavissaṁsu;",
  "mn73:13.10": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.11": "Yasmā ca kho, bho gotama, imaṁ dhammaṁ bhavañceva gotamo ārādhako, bhikkhū ca ārādhakā, bhikkhuniyo ca ārādhikā, upāsakā ca gihī odātavasanā brahmacārino ārādhakā;",
  "mn73:13.12": "evamidaṁ brahmacariyaṁ paripūraṁ tenaṅgena.",
  "mn73:13.13_0": "Sace hi, bho gotama, imaṁ dhammaṁ bhavañceva gotamo ārādhako abhavissa, bhikkhū ca",
  "mn73:13.13_1": "ārādhakā abhavissaṁsu, bhikkhuniyo ca ārādhikā abhavissaṁsu, upāsakā ca gihī odātavasanā",
  "mn73:13.13_2": "brahmacārino ārādhakā abhavissaṁsu, no ca kho upāsakā gihī odātavasanā kāmabhogino",
  "mn73:13.13_3": "ārādhakā abhavissaṁsu;",
  "mn73:13.14": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.15_0": "Yasmā ca kho, bho gotama, imaṁ dhammaṁ bhavañceva gotamo ārādhako, bhikkhū ca ārādhakā,",
  "mn73:13.15_1": "bhikkhuniyo ca ārādhikā, upāsakā ca gihī odātavasanā brahmacārino ārādhakā, upāsakā",
  "mn73:13.15_2": "ca gihī odātavasanā kāmabhogino ārādhakā;",
  "mn73:13.16": "evamidaṁ brahmacariyaṁ paripūraṁ tenaṅgena.",
  "mn73:13.17_0": "Sace hi, bho gotama, imaṁ dhammaṁ bhavañceva gotamo ārādhako abhavissa, bhikkhū ca",
  "mn73:13.17_1": "ārādhakā abhavissaṁsu, bhikkhuniyo ca ārādhikā abhavissaṁsu, upāsakā ca gihī odātavasanā",
  "mn73:13.17_2": "brahmacārino ārādhakā abhavissaṁsu, upāsakā ca gihī odātavasanā kāmabhogino ārādhakā",
  "mn73:13.17_3": "abhavissaṁsu, no ca kho upāsikā gihiniyo odātavasanā brahmacāriniyo ārādhikā abhavissaṁsu;",
  "mn73:13.18": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.19_0": "Yasmā ca kho, bho gotama, imaṁ dhammaṁ bhavañceva gotamo ārādhako, bhikkhū ca ārādhakā,",
  "mn73:13.19_1": "bhikkhuniyo ca ārādhikā, upāsakā ca gihī odātavasanā brahmacārino ārādhakā, upāsakā",
  "mn73:13.19_2": "ca gihī odātavasanā kāmabhogino ārādhakā, upāsikā ca gihiniyo odātavasanā brahmacāriniyo ārādhikā;",
  "mn73:13.20": "evamidaṁ brahmacariyaṁ paripūraṁ tenaṅgena.",
  "mn73:13.21_0": "Sace hi, bho gotama, imaṁ dhammaṁ bhavañceva gotamo ārādhako abhavissa, bhikkhū ca",
  "mn73:13.21_1": "ārādhakā abhavissaṁsu, bhikkhuniyo ca ārādhikā abhavissaṁsu, upāsakā ca gihī odātavasanā",
  "mn73:13.21_2": "brahmacārino ārādhakā abhavissaṁsu, upāsakā ca gihī odātavasanā kāmabhogino ārādhakā",
  "mn73:13.21_3": "abhavissaṁsu, upāsikā ca gihiniyo odātavasanā brahmacāriniyo ārādhikā abhavissaṁsu,",
  "mn73:13.21_4": "no ca kho upāsikā gihiniyo odātavasanā kāmabhoginiyo ārādhikā abhavissaṁsu;",
  "mn73:13.22": "evamidaṁ brahmacariyaṁ aparipūraṁ abhavissa tenaṅgena.",
  "mn73:13.23_0": "Yasmā ca kho, bho gotama, imaṁ dhammaṁ bhavañceva gotamo ārādhako, bhikkhū ca ārādhakā,",
  "mn73:13.23_1": "bhikkhuniyo ca ārādhikā, upāsakā ca gihī odātavasanā brahmacārino ārādhakā, upāsakā",
  "mn73:13.23_2": "ca gihī odātavasanā kāmabhogino ārādhakā, upāsikā ca gihiniyo odātavasanā brahmacāriniyo",
  "mn73:13.23_3": "ārādhikā, upāsikā ca gihiniyo odātavasanā kāmabhoginiyo ārādhikā;",
  "mn73:13.24": "evamidaṁ brahmacariyaṁ paripūraṁ tenaṅgena.",
  "mn73:14.1_0": "Seyyathāpi, bho gotama, gaṅgā nadī samuddaninnā samuddapoṇā samuddapabbhārā samuddaṁ",
  "mn73:14.1_1": "āhacca tiṭṭhati, evamevāyaṁ bhoto gotamassa parisā sagahaṭṭhapabbajitā nibbānaninnā",
  "mn73:14.1_2": "nibbānapoṇā nibbānapabbhārā nibbānaṁ āhacca tiṭṭhati.",
  "mn73:15.1": "Abhikkantaṁ, bho gotama …pe…",
  "mn73:15.2": "esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.",
  "mn73:15.3": "Labheyyāhaṁ bhoto gotamassa santike pabbajjaṁ, labheyyaṁ upasampadan”ti.",
  "mn73:16.1_0": "“Yo kho, vaccha, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati",
  "mn73:16.1_1": "upasampadaṁ, so cattāro māse parivasati. Catunnaṁ māsānaṁ accayena āraddhacittā bhikkhū",
  "mn73:16.1_2": "pabbājenti upasampādenti bhikkhubhāvāya;",
  "mn73:16.2": "api ca mettha puggalavemattatā viditā”ti.",
  "mn73:16.3_0": "“Sace, bhante, aññatitthiyapubbā imasmiṁ dhammavinaye ākaṅkhantā pabbajjaṁ, ākaṅkhantā",
  "mn73:16.3_1": "upasampadaṁ cattāro māse parivasanti, catunnaṁ māsānaṁ accayena āraddhacittā bhikkhū",
  "mn73:16.3_2": "pabbājenti upasampādenti bhikkhubhāvāya; ahaṁ cattāri vassāni parivasissāmi. Catunnaṁ",
  "mn73:16.3_3": "vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti.",
  "mn73:16.4": "Alattha kho vacchagotto paribbājako bhagavato santike pabbajjaṁ alattha upasampadaṁ.",
  "mn73:17.1_0": "Acirūpasampanno kho panāyasmā vacchagotto addhamāsūpasampanno yena bhagavā tenupasaṅkami;",
  "mn73:17.1_1": "upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā",
  "mn73:17.1_2": "vacchagotto bhagavantaṁ etadavoca:",
  "mn73:17.2": "“yāvatakaṁ, bhante, sekhena ñāṇena sekhāya vijjāya pattabbaṁ, anuppattaṁ taṁ mayā;",
  "mn73:17.3": "uttari ca me bhagavā dhammaṁ desetū”ti.",
  "mn73:18.1": "“Tena hi tvaṁ, vaccha, dve dhamme uttari bhāvehi—samathañca vipassanañca.",
  "mn73:18.2": "Ime kho te, vaccha, dve dhammā uttari bhāvitā—samatho ca vipassanā ca—anekadhātupaṭivedhāya saṁvattissanti.",
  "mn73:19.1": "So tvaṁ, vaccha, yāvadeva ākaṅkhissasi:",
  "mn73:19.2_0": "‘anekavihitaṁ iddhividhaṁ paccanubhaveyyaṁ—ekopi hutvā bahudhā assaṁ, bahudhāpi hutvā",
  "mn73:19.2_1": "eko assaṁ; āvibhāvaṁ, tirobhāvaṁ; tirokuṭṭaṁ tiropākāraṁ tiropabbataṁ asajjamāno",
  "mn73:19.2_2": "gaccheyyaṁ, seyyathāpi ākāse; pathaviyāpi ummujjanimujjaṁ kareyyaṁ, seyyathāpi udake;",
  "mn73:19.2_3": "udakepi abhijjamāne gaccheyyaṁ, seyyathāpi pathaviyaṁ; ākāsepi pallaṅkena kameyyaṁ,",
  "mn73:19.2_4": "seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā",
  "mn73:19.2_5": "parimaseyyaṁ, parimajjeyyaṁ; yāva brahmalokāpi kāyena vasaṁ vatteyyan’ti,",
  "mn73:19.3": "tatra tatreva sakkhibhabbataṁ pāpuṇissasi, sati satiāyatane.",
  "mn73:20.1": "So tvaṁ, vaccha, yāvadeva ākaṅkhissasi:",
  "mn73:20.2": "‘dibbāya sotadhātuyā visuddhāya atikkantamānusikāya ubho sadde suṇeyyaṁ—dibbe ca mānuse ca, ye dūre santike cā’ti, tatra tatreva sakkhibhabbataṁ pāpuṇissasi, sati satiāyatane.",
  "mn73:21.1": "So tvaṁ, vaccha, yāvadeva ākaṅkhissasi:",
  "mn73:21.2": "‘parasattānaṁ parapuggalānaṁ cetasā ceto paricca pajāneyyaṁ—",
  "mn73:21.3": "sarāgaṁ vā cittaṁ sarāgaṁ cittanti pajāneyyaṁ,",
  "mn73:21.4": "vītarāgaṁ vā cittaṁ vītarāgaṁ cittanti pajāneyyaṁ;",
  "mn73:21.5": "sadosaṁ vā cittaṁ sadosaṁ cittanti pajāneyyaṁ,",
  "mn73:21.6": "vītadosaṁ vā cittaṁ vītadosaṁ cittanti pajāneyyaṁ;",
  "mn73:21.7": "samohaṁ vā cittaṁ samohaṁ cittanti pajāneyyaṁ,",
  "mn73:21.8": "vītamohaṁ vā cittaṁ vītamohaṁ cittanti pajāneyyaṁ;",
  "mn73:21.9": "saṅkhittaṁ vā cittaṁ saṅkhittaṁ cittanti pajāneyyaṁ,",
  "mn73:21.10": "vikkhittaṁ vā cittaṁ vikkhittaṁ cittanti pajāneyyaṁ;",
  "mn73:21.11": "mahaggataṁ vā cittaṁ mahaggataṁ cittanti pajāneyyaṁ,",
  "mn73:21.12": "amahaggataṁ vā cittaṁ amahaggataṁ cittanti pajāneyyaṁ;",
  "mn73:21.13": "sauttaraṁ vā cittaṁ sauttaraṁ cittanti pajāneyyaṁ,",
  "mn73:21.14": "anuttaraṁ vā cittaṁ anuttaraṁ cittanti pajāneyyaṁ;",
  "mn73:21.15": "samāhitaṁ vā cittaṁ samāhitaṁ cittanti pajāneyyaṁ,",
  "mn73:21.16": "asamāhitaṁ vā cittaṁ asamāhitaṁ cittanti pajāneyyaṁ;",
  "mn73:21.17": "vimuttaṁ vā cittaṁ vimuttaṁ cittanti pajāneyyaṁ,",
  "mn73:21.18": "avimuttaṁ vā cittaṁ avimuttaṁ cittanti pajāneyyan’ti,",
  "mn73:21.19": "tatra tatreva sakkhibhabbataṁ pāpuṇissasi, sati satiāyatane.",
  "mn73:22.1": "So tvaṁ, vaccha, yāvadeva ākaṅkhissasi:",
  "mn73:22.2_0": "‘anekavihitaṁ pubbenivāsaṁ anussareyyaṁ, seyyathidaṁ—ekampi jātiṁ dvepi jātiyo tissopi",
  "mn73:22.2_1": "jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo",
  "mn73:22.2_2": "cattālīsampi jātiyo paññāsampi jātiyo jātisatampi jātisahassampi jātisatasahassampi;",
  "mn73:22.2_3": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—amutrāsiṁ",
  "mn73:22.2_4": "evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn73:22.2_5": "so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī",
  "mn73:22.2_6": "evamāyupariyanto, so tato cuto idhūpapannoti; iti sākāraṁ sauddesaṁ anekavihitaṁ",
  "mn73:22.2_7": "pubbenivāsaṁ anussareyyan’ti,",
  "mn73:22.3": "tatra tatreva sakkhibhabbataṁ pāpuṇissasi, sati satiāyatane.",
  "mn73:23.1": "So tvaṁ, vaccha, yāvadeva ākaṅkhissasi:",
  "mn73:23.2_0": "‘dibbena cakkhunā visuddhena atikkantamānusakena satte passeyyaṁ cavamāne upapajjamāne",
  "mn73:23.2_1": "hīne paṇīte suvaṇṇe dubbaṇṇe sugate duggate yathākammūpage satte pajāneyyaṁ—ime vata",
  "mn73:23.2_2": "bhonto sattā kāyaduccaritena samannāgatā vacīduccaritena samannāgatā manoduccaritena",
  "mn73:23.2_3": "samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa",
  "mn73:23.2_4": "bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto",
  "mn73:23.2_5": "sattā kāyasucaritena samannāgatā vacīsucaritena samannāgatā manosucaritena samannāgatā",
  "mn73:23.2_6": "ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ",
  "mn73:23.2_7": "maraṇā sugatiṁ saggaṁ lokaṁ upapannāti; iti dibbena cakkhunā visuddhena atikkantamānusakena",
  "mn73:23.2_8": "satte passeyyaṁ cavamāne upapajjamāne hīne paṇīte suvaṇṇe dubbaṇṇe sugate duggate",
  "mn73:23.2_9": "yathākammūpage satte pajāneyyan’ti,",
  "mn73:23.3": "tatra tatreva sakkhibhabbataṁ pāpuṇissasi, sati satiāyatane.",
  "mn73:24.1": "So tvaṁ, vaccha, yāvadeva ākaṅkhissasi:",
  "mn73:24.2": "‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti,",
  "mn73:24.3": "tatra tatreva sakkhibhabbataṁ pāpuṇissasi, sati satiāyatane”ti.",
  "mn73:25.1": "Atha kho āyasmā vacchagotto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "mn73:26.1_0": "Atha kho āyasmā vacchagotto eko vūpakaṭṭho appamatto ātāpī pahitatto viharanto nacirasseva—yassatthāya",
  "mn73:26.1_1": "kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ",
  "mn73:26.1_2": "diṭṭheva dhamme sayaṁ abhiññā sacchikatvā upasampajja vihāsi.",
  "mn73:26.2": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "mn73:26.3": "Aññataro kho panāyasmā vacchagotto arahataṁ ahosi.",
  "mn73:27.1": "Tena kho pana samayena sambahulā bhikkhū bhagavantaṁ dassanāya gacchanti.",
  "mn73:27.2": "Addasā kho āyasmā vacchagotto te bhikkhū dūratova āgacchante.",
  "mn73:27.3": "Disvāna yena te bhikkhū tenupasaṅkami; upasaṅkamitvā te bhikkhū etadavoca:",
  "mn73:27.4": "“handa kahaṁ pana tumhe āyasmanto gacchathā”ti?",
  "mn73:27.5": "“Bhagavantaṁ kho mayaṁ, āvuso, dassanāya gacchāmā”ti.",
  "mn73:27.6": "“Tenahāyasmanto mama vacanena bhagavato pāde sirasā vandatha, evañca vadetha:",
  "mn73:27.7": "‘vacchagotto, bhante, bhikkhu bhagavato pāde sirasā vandati, evañca vadeti—",
  "mn73:27.8": "pariciṇṇo me bhagavā, pariciṇṇo me sugato’”ti.",
  "mn73:28.1": "“Evamāvuso”ti kho te bhikkhū āyasmato vacchagottassa paccassosuṁ.",
  "mn73:28.2": "Atha kho te bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:",
  "mn73:28.3": "“āyasmā, bhante, vacchagotto bhagavato pāde sirasā vandati, evañca vadeti:",
  "mn73:28.4": "‘pariciṇṇo me bhagavā, pariciṇṇo me sugato’”ti.",
  "mn73:28.5": "“Pubbeva me, bhikkhave, vacchagotto bhikkhu cetasā ceto paricca vidito:",
  "mn73:28.6": "‘tevijjo vacchagotto bhikkhu mahiddhiko mahānubhāvo’ti.",
  "mn73:28.7": "Devatāpi me etamatthaṁ ārocesuṁ:",
  "mn73:28.8": "‘tevijjo, bhante, vacchagotto bhikkhu mahiddhiko mahānubhāvo’”ti.",
  "mn73:28.9": "Idamavoca bhagavā.",
  "mn73:28.10": "Attamanā te bhikkhū bhagavato bhāsitaṁ abhinandunti.",
  "mn73:28.11": "Mahāvacchasuttaṁ niṭṭhitaṁ tatiyaṁ."
}