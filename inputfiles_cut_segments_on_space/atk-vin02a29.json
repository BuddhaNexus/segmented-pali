{
  "atk-vin02a29:0": "10. Kosambakakkhandhakaṁ",
  "atk-vin02a29:1": "Kosambakavivādakathā",
  "atk-vin02a29:2_0": "451. Kosambakakkhandhake – taṁ bhikkhuṁ āpattiyā adassane ukkhipiṁsūti ettha ayamanupubbikathā",
  "atk-vin02a29:2_1": "– dve kira bhikkhū ekasmiṁ āvāse vasanti vinayadharo ca suttantiko ca. Tesu suttantiko",
  "atk-vin02a29:2_2": "bhikkhu ekadivasaṁ vaccakuṭiṁ paviṭṭho ācamanaudakāvasesaṁ bhājane ṭhapetvāva nikkhami.",
  "atk-vin02a29:2_3": "Vinayadharo pacchā paviṭṭho taṁ udakaṁ disvā nikkhamitvā taṁ bhikkhuṁ pucchi – ‘‘āvuso,",
  "atk-vin02a29:2_4": "tayā idaṁ udakaṁ ṭhapita’’nti? ‘‘Āmāvuso’’ti. ‘‘Kiṁ tvaṁ ettha āpattibhāvaṁ na jānāsī’’ti?",
  "atk-vin02a29:2_5": "‘‘Āma, na jānāmī’’ti. ‘‘Hoti, āvuso ettha āpattī’’ti? ‘‘Sace hoti, desissāmī’’ti.",
  "atk-vin02a29:2_6": "‘‘Sace pana te, āvuso, asañcicca asatiyā kataṁ, natthi āpattī’’ti. So tassā āpattiyā",
  "atk-vin02a29:2_7": "anāpattidiṭṭhi ahosi.",
  "atk-vin02a29:3_0": "Vinayadharopi attano nissitakānaṁ ‘‘ayaṁ suttantiko āpattiṁ āpajjamānopi na jānātī’’ti",
  "atk-vin02a29:3_1": "ārocesi. Te tassa nissitake disvā ‘‘tumhākaṁ upajjhāyo āpattiṁ āpajjitvāpi āpattibhāvaṁ",
  "atk-vin02a29:3_2": "na jānātī’’ti āhaṁsu. Te gantvā attano upajjhāyassa ārocesuṁ. So evamāha – ‘‘ayaṁ",
  "atk-vin02a29:3_3": "vinayadharo pubbe anāpattī’’ti vatvā ‘‘idāni āpattī’’ti vadati. Musāvādī esoti. Te",
  "atk-vin02a29:3_4": "gantvā ‘‘tumhākaṁ upajjhāyo musāvādī’’ti evaṁ aññamaññaṁ kalahaṁ vaḍḍhayiṁsu. Tato",
  "atk-vin02a29:3_5": "vinayadharo okāsaṁ labhitvā tassa āpattiyā adassane ukkhepanīyakammaṁ akāsi. Tena",
  "atk-vin02a29:3_6": "vuttaṁ – ‘‘taṁ bhikkhuṁ āpattiyā adassane ukkhipiṁsū’’ti.",
  "atk-vin02a29:4_0": "453.Bhinno bhikkhusaṅgho bhinno bhikkhusaṅghoti ettha na tāva bhinno; apica kho yathā",
  "atk-vin02a29:4_1": "deve vuṭṭhe ‘‘idāni sassaṁ nipphanna’’nti vuccati, avassañhi taṁ nipphajjissati,",
  "atk-vin02a29:4_2": "evameva iminā kāraṇena āyatiṁ avassaṁ bhijjissati, so ca kho kalahavasena na saṅghabhedavasena,",
  "atk-vin02a29:4_3": "tasmā ‘‘bhinno’’ti vuttaṁ. Sambhamaatthavasena cettha āmeḍitaṁ veditabbaṁ.",
  "atk-vin02a29:5_0": "454.Etamatthaṁbhāsitvā uṭṭhāyāsanā pakkāmīti kasmā evaṁ bhāsitvā pakkāmi? Sace hi",
  "atk-vin02a29:5_1": "bhagavā ukkhepake vā ‘‘akāraṇe tumhehi so bhikkhu ukkhitto’’ti vadeyya, ukkhittānuvattake",
  "atk-vin02a29:5_2": "vā ‘‘tumhe āpattiṁ āpannā’’ti vadeyya, ‘‘etesaṁ bhagavā pakkho, etesaṁ bhagavā pakkho’’ti",
  "atk-vin02a29:5_3": "vatvā āghātaṁ bandheyyuṁ, tasmā tantimeva ṭhapetvā etamatthaṁ bhāsitvā uṭṭhāyāsanā pakkāmi.",
  "atk-vin02a29:6_0": "455.Attanā vā attānanti ettha yo saṅghena ukkhepanīyakatānaṁ adhammavādīnaṁ pakkhe",
  "atk-vin02a29:6_1": "nisinno ‘‘tumhe kiṁ bhaṇathā’’ti tesañca itaresañca laddhiṁ sutvā ‘‘ime adhammavādino,",
  "atk-vin02a29:6_2": "itare dhammavādino’’ti cittaṁ uppādeti, ayaṁ tesaṁ majjhe nisinnova tesaṁ nānāsaṁvāsako",
  "atk-vin02a29:6_3": "hoti, kammaṁ kopeti, itaresampi hatthapāsaṁ anāgatattā kopeti. Evaṁ attanā vā attānaṁ",
  "atk-vin02a29:6_4": "nānāsaṁvāsakaṁ karoti. Samānasaṁvāsakanti etthāpi yo adhammavādīnaṁ pakkhe nisinno",
  "atk-vin02a29:6_5": "‘‘adhammavādino ime, itare dhammavādino’’ti tesaṁ majjhaṁ pavisati, yattha vā tattha",
  "atk-vin02a29:6_6": "vā pana pakkhe nisinno ‘‘ime dhammavādino’’ti gaṇhāti, ayaṁ attanā vā attānaṁ samānasaṁvāsakaṁ karotīti veditabbo.",
  "atk-vin02a29:7_0": "456.Kāyakammaṁ vacīkammanti ettha kāyena paharantā kāyakammaṁ upadaṁsenti, pharusaṁ",
  "atk-vin02a29:7_1": "vadantā vacīkammaṁ upadaṁsentīti veditabbā. Hatthaparāmāsaṁ karontīti kodhavasena",
  "atk-vin02a29:7_2": "hatthehi aññamaññaṁ parāmasanaṁ karonti. Adhammiyāyamāneti adhammiyāni kiccāni kurumāne.",
  "atk-vin02a29:7_3": "Asammodikāvattamānāyāti asammodikāya vattamānāya. Ayameva vā pāṭho. Sammodanakathāya",
  "atk-vin02a29:7_4": "avattamānāyāti attho. Ettāvatā na aññamaññanti ettha dve pantiyo katvā upacāraṁ muñcitvā",
  "atk-vin02a29:7_5": "nisīditabbaṁ, dhammiyāyamāne pana sammodikāya vattamānāya āsanantarikāya nisīditabbaṁ,",
  "atk-vin02a29:7_6": "ekekaṁ āsanaṁ antaraṁ katvā nisīditabbaṁ.",
  "atk-vin02a29:8_0": "457-458.Mā bhaṇḍanantiādīsu ‘‘akatthā’’ti pāṭhasesaṁ gahetvā ‘‘mā bhaṇḍanaṁ akatthā’’ti",
  "atk-vin02a29:8_1": "evamattho daṭṭhabbo. Adhammavādīti ukkhittānuvattakesu aññataro. Ayaṁ pana bhikkhu",
  "atk-vin02a29:8_2": "bhagavato atthakāmo, ayaṁ kirassa adhippāyo ‘‘ime bhikkhū kodhābhibhūtā satthu vacanaṁ",
  "atk-vin02a29:8_3": "na gaṇhanti, mā bhagavā ete ovadanto kilamitthā’’ti tasmā evamāha. Bhagavā pana ‘‘pacchāpi",
  "atk-vin02a29:8_4": "saññaṁ labhitvā oramissantī’’ti tesaṁ anukampāya atītavatthuṁ āharitvā kathesi. Tattha",
  "atk-vin02a29:8_5": "anatthatoti anattho ato; etasmā me purisā anatthoti vuttaṁ hoti. Atha vā anatthatoti",
  "atk-vin02a29:8_6": "anatthado. Sesaṁ pākaṭameva.",
  "atk-vin02a29:9_0": "464.Puthusaddotiādigāthāsu pana puthu mahā saddo assāti puthusaddo. Samajanoti samāno",
  "atk-vin02a29:9_1": "ekasadiso jano; sabbo cāyaṁ bhaṇḍanakārakojano samantato saddanicchāraṇena puthusaddo",
  "atk-vin02a29:9_2": "ceva sadiso cāti vuttaṁ hoti. Na bālo koci maññathāti tattha koci ekopi ‘‘ahaṁ bālo’’ti",
  "atk-vin02a29:9_3": "na maññittha; sabbepi paṇḍitamāninoyeva. Nāññaṁ bhiyyo amaññarunti koci ekopi ‘‘ahaṁ",
  "atk-vin02a29:9_4": "bālo’’ti ca na maññittha; bhiyyo ca saṅghasmiṁ bhijjamāne aññampi ekaṁ ‘‘mayhaṁ kāraṇā",
  "atk-vin02a29:9_5": "saṅgho bhijjatī’’ti idaṁ kāraṇaṁ na maññitthāti attho.",
  "atk-vin02a29:10_0": "Parimuṭṭhāti parimuṭṭhassatino. Vācāgocarabhāṇinoti rākārassa rassādeso kato , vācāgocarā",
  "atk-vin02a29:10_1": "na satipaṭṭhānādigocarā. Bhāṇino ca kathaṁ bhāṇino? Yāvicchanti mukhāyāmaṁ yāva mukhaṁ",
  "atk-vin02a29:10_2": "pasāretuṁ icchanti, tāva pasāretvā bhāṇino, ekopi saṅghagāravena mukhasaṅkocaṁ na",
  "atk-vin02a29:10_3": "karotīti attho. Yena nītāti yena kalahena imaṁ nillajjabhāvaṁ nītā. Na taṁ vidūti",
  "atk-vin02a29:10_4": "na taṁ jānanti, ‘‘evaṁ sādīnavo aya’’nti.",
  "atk-vin02a29:11": "Ye ca taṁ upanayhantīti taṁ ‘‘akkocchi maṁ, avadhi ma’’ntiādikaṁ ākāraṁ ye ca upanayhanti. Sanantanoti porāṇo.",
  "atk-vin02a29:12_0": "Pareti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe",
  "atk-vin02a29:12_1": "kalahaṁ karontā ‘‘mayaṁ yamāmase upayamāma; satataṁ samitaṁ maccusantikaṁ gacchāmā’’ti",
  "atk-vin02a29:12_2": "na jānanti. Ye ca tattha vijānantīti ye tattha paṇḍitā ‘‘mayaṁ maccusamīpaṁ gacchāmā’’ti",
  "atk-vin02a29:12_3": "vijānanti. Tatosammanti medhagāti evañhi te jānantā yonisomanasikāraṁ uppādetvā medhagānaṁ",
  "atk-vin02a29:12_4": "kalahānaṁ vūpasamāya paṭipajjanti.",
  "atk-vin02a29:13_0": "Aṭṭhicchinnāti ayaṁ gāthā brahmadattañca dīghāvukumārañca sandhāya vuttā. Tesampi",
  "atk-vin02a29:13_1": "hoti saṅgati, kasmā tumhākaṁ na hoti, yesaṁ vo neva mātāpitūnaṁ aṭṭhīni chinnāni,",
  "atk-vin02a29:13_2": "na pāṇā hatā, na gavāssadhanāni haṭānīti.",
  "atk-vin02a29:14_0": "Sace labhethātiādigāthā paṇḍitasahāyassa ca bālasahāyassa ca vaṇṇāvaṇṇadīpanatthaṁ",
  "atk-vin02a29:14_1": "vuttā. Abhibhuyya sabbāni parissayānīti pākaṭaparissaye ca paṭicchannaparissaye ca",
  "atk-vin02a29:14_2": "abhibhavitvā tena saddhiṁ attamano satimā careyya.",
  "atk-vin02a29:15_0": "Rājāvaraṭṭhaṁ vijitanti yathā attano vijitaṁ raṭṭhaṁ mahājanakarājā ca arindamamahārājā",
  "atk-vin02a29:15_1": "ca pahāya ekakā cariṁsu; evaṁ careyyāti attho. Mātaṅgaraññeva nāgoti mātaṅgo araññe",
  "atk-vin02a29:15_2": "nāgova. Mātaṅgoti hatthī vuccati; nāgoti mahantādhivacanametaṁ. Yathā hi mātuposako",
  "atk-vin02a29:15_3": "mātaṅganāgo araññe eko cari, na ca pāpāni akāsi. Yathā ca pālileyyako, evaṁ eko care,",
  "atk-vin02a29:15_4": "na ca pāpāni kayirāti vuttaṁ hoti.",
  "atk-vin02a29:16": "Pālileyyakagamanakathā",
  "atk-vin02a29:17_0": "467.Pālileyyake viharati rakkhitavanasaṇḍeti pālileyyakaṁ upanissāya rakkhitavanasaṇḍe",
  "atk-vin02a29:17_1": "viharati. Hatthināgoti mahāhatthī. Hatthikalabhehīti hatthipotakehi. Hatthicchāpehīti",
  "atk-vin02a29:17_2": "khīrūpakehi daharapotakehi. Chinnaggānīti tehi purato purato gacchantehi chinnaggāni",
  "atk-vin02a29:17_3": "khāyitāvasesāni khāṇusadisāni tiṇāni khādati. Obhaggobhagganti tena hatthināgena",
  "atk-vin02a29:17_4": "uccaṭṭhānato bhañjitvā bhañjitvā pātitaṁ. Assa sākhābhaṅganti etassa santakaṁ sākhābhaṅgaṁ",
  "atk-vin02a29:17_5": "te khādanti. Āvilānīti tehi paṭhamataraṁ otaritvā pivantehi ālulitāni kaddamodakāni",
  "atk-vin02a29:17_6": "pivati. Ogāhāti titthato.",
  "atk-vin02a29:18_0": "Nāgassa nāgenāti hatthināgassa buddhanāgena. Īsādantassāti rathaīsāsadisadantassa.",
  "atk-vin02a29:18_1": "Yadeko ramatī vaneti yasmā buddhanāgo viya ayampi hatthināgo eko pavivitto vane ramati;",
  "atk-vin02a29:18_2": "tasmāssa nāgassa nāgena cittaṁ sameti, ekībhāvaratiyā ekasadisaṁ hotīti attho.",
  "atk-vin02a29:19_0": "Yathābhirantaṁ viharitvāti ettha temāsaṁ bhagavā tattha vihāsīti veditabbo. Ettāvatā",
  "atk-vin02a29:19_1": "kosambakehi kira ubbāḷho bhagavā temāsaṁ araññaṁ pavisitvā vasīti sabbattha kathā patthaṭā ahosi.",
  "atk-vin02a29:20": "Atha kho kosambakā upāsakāti atha kho imaṁ kathāsallāpaṁ sutvā kosambivāsino upāsakā.",
  "atk-vin02a29:21": "Aṭṭhārasavatthukathā",
  "atk-vin02a29:22": "468.Adhammaṁ dhammotiādīni aṭṭhārasa bhedakaravatthūni saṅghabhedakakkhandhake vaṇṇayissāma.",
  "atk-vin02a29:23_0": "475.Taṁukkhittakaṁ bhikkhuṁ osāretvāti taṁ gahetvā sīmaṁ gantvā āpattiṁ desāpetvā",
  "atk-vin02a29:23_1": "kammavācāya osāretvā. Tāvadeva uposathoti taṁdivasameva uposathakkhandhake vuttanayeneva",
  "atk-vin02a29:23_2": "sāmaggīuposatho kātabbo.",
  "atk-vin02a29:24_0": "476.Amūlā mūlaṁ gantvāti na mūlā mūlaṁ gantvā; taṁ vatthuṁ avinicchinitvāti attho.",
  "atk-vin02a29:24_1": "Ayaṁ vuccati upāli saṅghasāmaggī atthāpetā byañjanūpetāti atthato apagatā, ‘‘saṅghasāmaggī’’ti",
  "atk-vin02a29:24_2": "imaṁ pana byañjanamattaṁ upetā.",
  "atk-vin02a29:25_0": "477.Saṅghassa kiccesūti saṅghassa karaṇīyesu uppannesu. Mantanāsūti vinayamantanāsu.",
  "atk-vin02a29:25_1": "Atthesu jātesūti vinayaatthesu uppannesu. Vinicchayesūti tesaṁyeva atthānaṁ vinicchayesu.",
  "atk-vin02a29:25_2": "Mahatthikoti mahāupakāro. Paggahārahoti paggaṇhituṁ vutto.",
  "atk-vin02a29:26_0": "Anānuvajjo paṭhamena sīlatotiādimhiyeva tāva sīlato na upavajjo. Avekkhitācāroti",
  "atk-vin02a29:26_1": "apekkhitācāro; ālokite vilokite sampajānakārītiādinā nayena upaparikkhitācāro. Aṭṭhakathāsu",
  "atk-vin02a29:26_2": "pana ‘‘appaṭicchannācāro’’ti vuttaṁ.",
  "atk-vin02a29:27_0": "Visayhāti abhibhavitvā. Anuyyutaṁ bhaṇanti anuññātaṁ anapagataṁ bhaṇanto. Yasmā hi",
  "atk-vin02a29:27_1": "so anuyyutaṁ bhaṇati, usūyāya vā agatigamanavasena vā kāraṇāpagataṁ na bhaṇati, tasmā",
  "atk-vin02a29:27_2": "atthaṁ na hāpeti. Usūyāya pana agatigamanavasena vā bhaṇanto atthaṁ hāpeti, kāraṇaṁ",
  "atk-vin02a29:27_3": "na deti, tasmā so parisagato chambhati ceva vedhati ca. Yo īdiso na hoti, ayaṁ ‘‘paggahāraho’’ti dasseti.",
  "atk-vin02a29:28_0": "Kiñca bhiyyo ‘‘tatheva pañha’’nti gāthā, tassattho – yathā ca anuyyutaṁ bhaṇanto",
  "atk-vin02a29:28_1": "atthaṁ na hāpeti, tatheva parisāya majjhe pañhaṁ pucchito samāno na ceva pajjhāyati,",
  "atk-vin02a29:28_2": "na ca maṅku hoti. Yo hi atthaṁ na jānāti, so pajjhāyati. Yo vattuṁ na sakkoti, so",
  "atk-vin02a29:28_3": "maṅku hoti. Yo pana atthañca jānāti, vattuñca sakkoti; so na pajjhāyati, na maṅku",
  "atk-vin02a29:28_4": "hoti. Kālāgatanti kathetabbayuttakāle āgataṁ. Byākaraṇārahanti pañhassa atthānulomatāya",
  "atk-vin02a29:28_5": "byākaraṇānucchavikaṁ. Vacoti vadanto; evarūpaṁ vacanaṁ bhaṇantoti attho. Rañjetīti",
  "atk-vin02a29:28_6": "toseti. Viññūparisanti viññūnaṁ parisaṁ.",
  "atk-vin02a29:29_0": "Ācerakamhica saketi attano ācariyavāde. Alaṁ pametunti vīmaṁsituṁ taṁ taṁ kāraṇaṁ",
  "atk-vin02a29:29_1": "paññāya tulayituṁ samattho. Paguṇoti kataparicayo laddhāsevano. Kathetaveti kathetabbe.",
  "atk-vin02a29:29_2": "Viraddhikovidoti viraddhaṭṭhānakusalo.",
  "atk-vin02a29:30_0": "Paccatthikā yena vajantīti ayaṁ gāthā yādise kathetabbe paguṇo, taṁ dassetuṁ vuttā.",
  "atk-vin02a29:30_1": "Ayañhettha attho – yādisena kathitena paccatthikā ca niggahaṁ gacchanti, mahājano",
  "atk-vin02a29:30_2": "ca saññapanaṁ gacchati; saññattiṁ avabodhanaṁ gacchatīti attho. Yañca kathento sakaṁ",
  "atk-vin02a29:30_3": "ādāyaṁ attano ācariyavādaṁ na hāpeti, yasmiṁ vatthusmiṁ adhikaraṇaṁ uppannaṁ, tadanurūpaṁ",
  "atk-vin02a29:30_4": "anupaghātakaraṁ pañhaṁ byākaramāno tādise kathetabbe paguṇo hotīti.",
  "atk-vin02a29:31_0": "Dūteyyakammesu alanti aṭṭhahi dūtaṅgehi samannāgatattā saṅghassa dūteyyakammesu samattho.",
  "atk-vin02a29:31_1": "Suṭṭhu uggaṇhātīti samuggaho. Idaṁ vuttaṁ hoti – yathā nāma āhunaṁ āhutipiṇḍaṁ samuggaṇhanti,",
  "atk-vin02a29:31_2": "evaṁ pītisomanassajāteneva cetasā saṅghassa kiccesu samuggaho, saṅghassakiccesu tassa",
  "atk-vin02a29:31_3": "tassa kiccassa paṭiggāhakoti attho. Karaṁ vacoti vacanaṁ karonto. Na tena maññatīti",
  "atk-vin02a29:31_4": "tena vacanakaraṇena ‘‘ahaṁ karomi, saṅghabhāraṁ nittharāmī’’ti na mānātimānaṁ jappeti.",
  "atk-vin02a29:32_0": "Āpajjati yāvatakesu vatthūsūti yattakesu vatthūsu āpattiṁ āpajjamāno āpajjati. Hoti",
  "atk-vin02a29:32_1": "yathā ca vuṭṭhitīti tassā ca āpattiyā yathā vuṭṭhānaṁ hoti. Ete vibhaṅgāti yesu vatthūsu",
  "atk-vin02a29:32_2": "āpajjati, yathā ca vuṭṭhānaṁ hoti, imesaṁ atthānaṁ jotakā ete vibhaṅgā. Ubhayassāti",
  "atk-vin02a29:32_3": "ubhaye assa. Svāgatāti suṭṭhu āgatā. Āpattivuṭṭhānapadassa kovidoti āpattivuṭṭhānakāraṇakusalo.",
  "atk-vin02a29:33_0": "Yāni cācaranti yāni ca bhaṇḍanakāraṇādīni ācaranto tajjanīyakammādivasena nissāraṇaṁ",
  "atk-vin02a29:33_1": "gacchati. Osāraṇaṁ taṁvusitassa jantunoti taṁ vattaṁ vusitassa jantuno, yā osāraṇā",
  "atk-vin02a29:33_2": "kātabbā, etampi jānāti. Sesaṁ sabbattha uttānamevāti.",
  "atk-vin02a29:34": "Kosambakakkhandhakavaṇṇanā niṭṭhitā.",
  "atk-vin02a29:35": "Samantapāsādikāya vinayasaṁvaṇṇanāya",
  "atk-vin02a29:36": "Mahāvaggavaṇṇanā samattā.",
  "atk-vin02a29:37": "Mahāvagga-aṭṭhakathā niṭṭhitā."
}