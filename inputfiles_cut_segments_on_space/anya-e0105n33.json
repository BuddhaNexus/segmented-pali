{
  "anya-e0105n33:0": "Dhammapadaṭṭhakathākaraṇaṁ",
  "anya-e0105n33:1_0": "Aparāpi tisso aṭṭhakathāyo santi khuddakapāṭhaṭṭhakathā dhammapadaṭṭhakathā suttanipātaṭṭhakathā",
  "anya-e0105n33:1_1": "cāti, yā tāsu dissamānanigamanavasena ācariyabuddhaghoseneva katāti paññāyanti. Tattha",
  "anya-e0105n33:1_2": "pana vuttavacanāni kānici kānici āgamaṭṭhakathāsu vuttākārena na honti. Tasmā eke",
  "anya-e0105n33:1_3": "vadanti ‘‘netā ācariyabuddhaghosassā’’ti. Ekacce pana ‘‘ācariyassa upathambhakattherehi",
  "anya-e0105n33:1_4": "paṭhamaṁ katā, pacchā ācariyena osānasodhanavasena pariyosāpitā vā bhaveyyuṁ, abhidhammaṭṭhakathaṁ",
  "anya-e0105n33:1_5": "āyācantena cūḷabuddhaghosena vā katā bhaveyyu’’nti vadanti.",
  "anya-e0105n33:2_0": "Taṁ tathā vā hotu aññathā vā, idāni ekantato vinicchinituṁ na sukarameva. Tasmā tāsaṁ",
  "anya-e0105n33:2_1": "nigamanavacanavaseneva ettha pakāsayissāma. Tāsu hi dhammapadaṭṭhakathaṁ kumārakassapattherena",
  "anya-e0105n33:2_2": "āyācito sirikūṭassa (sirikuḍḍassa) rañño pāsāde viharanto paramparābhataṁ sīhaḷabhāsāya",
  "anya-e0105n33:2_3": "saṇṭhitaṁ porāṇaṭṭhakathaṁ pāḷibhāsāya āropetvā vitthāragatañca vacanakkamaṁ samāsetvā",
  "anya-e0105n33:2_4": "gāthāsu asaṁvaṇṇitapadabyañjanāni saṁvaṇṇetvā akāsi. Vuttañhi tattha ganthārambhe –",
  "anya-e0105n33:3": "‘‘Paramparābhatā tassa, nipuṇā atthavaṇṇanā;",
  "anya-e0105n33:4": "Yā tambapaṇṇidīpamhi, dīpabhāsāya saṇṭhitā…pe…",
  "anya-e0105n33:5": "Kumārakassapenāhaṁ, therena thiracetasā;",
  "anya-e0105n33:6": "Saddhammaṭṭhitikāmena, sakkaccaṁ abhiyācito…pe…",
  "anya-e0105n33:7": "Taṁ bhāsaṁ ativitthāra, gatañca vacanakkamaṁ;",
  "anya-e0105n33:8": "Pahāyāropayitvāna, tantibhāsaṁ manoramaṁ.",
  "anya-e0105n33:9": "Gāthānaṁ byañjanapadaṁ, yaṁ tattha na vibhāvitaṁ;",
  "anya-e0105n33:10": "Kevalaṁ taṁ vibhāvetvā, sesaṁ tameva atthato.",
  "anya-e0105n33:11": "Bhāsantarena bhāsissa’’nti dha. pa. aṭṭha. 1.ganthārambhakathā –",
  "anya-e0105n33:12": "Nigamane ca vuttaṁ –",
  "anya-e0105n33:13": "‘‘Vihāre adhirājena, kāritamhi kataññunā;",
  "anya-e0105n33:14": "Pāsāde sirikūṭassa, rañño viharatā mayā’’ti dha. pa. aṭṭha. 2.nigamanakathā.",
  "anya-e0105n33:15_0": "Ettha ca sirikūṭo nāma samantapāsādikānigamane siripāloti vutto mahānāmoyeva rājāti",
  "anya-e0105n33:15_1": "vadanti. Evaṁ sati mahesiyā ānayanaṁ samādāpanamārabbha tena raññā dinne dhūmarakkhapabbatavihāre",
  "anya-e0105n33:15_2": "vasantena sā katāti veditabbā. Vuttañhetaṁ mahāvaṁse –",
  "anya-e0105n33:16": "37-212.",
  "anya-e0105n33:17": " ‘‘Lohadvāra-ralaggāma-koṭipassāvanavhaye;",
  "anya-e0105n33:18": "Tayo vihāre kāretvā, bhikkhūnaṁ abhayuttare.",
  "anya-e0105n33:19": "213.",
  "anya-e0105n33:20": " Vihāraṁ kārayitvāna, dhūmarakkhamhi pabbate;",
  "anya-e0105n33:21": "Mahesiyā’nayenā’dā, bhikkhūnaṁ theravādina’’nti.",
  "anya-e0105n33:22_0": "Tassa pana rañño kāle sā niṭṭhāpitāti na sakkā gahetuṁ. Tassa hi rañño ekavīsatimavasse",
  "anya-e0105n33:22_1": "samantapāsādikaṁ niṭṭhāpesi. So ca rājā dvāvīsatimavasse divaṅgato. Etthantare sādhikaekavassena",
  "anya-e0105n33:22_2": "‘‘catasso ca āgamaṭṭhakathāyo tisso ca abhidhammaṭṭhakathāyo ayañca dhammapadaṭṭhakathā’’ti",
  "anya-e0105n33:22_3": "sabbā etā na sakkā niṭṭhāpetunti."
}