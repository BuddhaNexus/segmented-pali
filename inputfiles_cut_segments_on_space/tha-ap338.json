{
  "tha-ap338:0.1": "Therāpadāna ",
  "tha-ap338:0.2": "Gandhodakavagga ",
  "tha-ap338:0.3": "6. Pabhaṅkarattheraapadāna ",
  "tha-ap338:1.1": "“Padumuttarabhagavato, ",
  "tha-ap338:1.2": "lokajeṭṭhassa tādino; ",
  "tha-ap338:1.3": "Vipine cetiyaṁ āsi, ",
  "tha-ap338:1.4": "vāḷamigasamākule. ",
  "tha-ap338:2.1": "Na koci visahi gantuṁ, ",
  "tha-ap338:2.2": "cetiyaṁ abhivandituṁ; ",
  "tha-ap338:2.3": "Tiṇakaṭṭhalatonaddhaṁ, ",
  "tha-ap338:2.4": "paluggaṁ āsi cetiyaṁ. ",
  "tha-ap338:3.1": "Vanakammiko tadā āsiṁ, ",
  "tha-ap338:3.2": "pitumātumatenahaṁ; ",
  "tha-ap338:3.3": "Addasaṁ vipine thūpaṁ, ",
  "tha-ap338:3.4": "luggaṁ tiṇalatākulaṁ. ",
  "tha-ap338:4.1": "Disvānāhaṁ buddhathūpaṁ, ",
  "tha-ap338:4.2": "garucittaṁ upaṭṭhahiṁ; ",
  "tha-ap338:4.3": "Buddhaseṭṭhassa thūpoyaṁ, ",
  "tha-ap338:4.4": "paluggo acchatī vane. ",
  "tha-ap338:5.1": "Nacchannaṁ nappatirūpaṁ, ",
  "tha-ap338:5.2": "jānantassa guṇāguṇaṁ; ",
  "tha-ap338:5.3": "Buddhathūpaṁ asodhetvā, ",
  "tha-ap338:5.4": "aññaṁ kammaṁ payojaye. ",
  "tha-ap338:6.1": "Tiṇakaṭṭhañca valliñca, ",
  "tha-ap338:6.2": "sodhayitvāna cetiye; ",
  "tha-ap338:6.3": "Vanditvā aṭṭha vārāni, ",
  "tha-ap338:6.4": "paṭikuṭiko agacchahaṁ. ",
  "tha-ap338:7.1": "Tena kammena sukatena, ",
  "tha-ap338:7.2": "cetanāpaṇidhīhi ca; ",
  "tha-ap338:7.3": "Jahitvā mānusaṁ dehaṁ, ",
  "tha-ap338:7.4": "tāvatiṁsamagacchahaṁ. ",
  "tha-ap338:8.1": "Tattha me sukataṁ byamhaṁ, ",
  "tha-ap338:8.2": "sovaṇṇaṁ sapabhassaraṁ; ",
  "tha-ap338:8.3": "Saṭṭhiyojanamubbiddhaṁ, ",
  "tha-ap338:8.4": "tiṁsayojanavitthataṁ. ",
  "tha-ap338:9.1": "Tisatāni ca vārāni, ",
  "tha-ap338:9.2": "devarajjamakārayiṁ; ",
  "tha-ap338:9.3": "Pañcavīsatikkhattuñca, ",
  "tha-ap338:9.4": "cakkavattī ahosahaṁ. ",
  "tha-ap338:10.1": "Bhavābhave saṁsaranto, ",
  "tha-ap338:10.2": "mahābhogaṁ labhāmahaṁ; ",
  "tha-ap338:10.3": "Bhoge me ūnatā natthi, ",
  "tha-ap338:10.4": "sodhanāya idaṁ phalaṁ. ",
  "tha-ap338:11.1": "Sivikā hatthikhandhena, ",
  "tha-ap338:11.2": "vipine gacchato mama; ",
  "tha-ap338:11.3": "Yaṁ yaṁ disāhaṁ gacchāmi, ",
  "tha-ap338:11.4": "saraṇaṁ sampate vanaṁ. ",
  "tha-ap338:12.1": "Khāṇuṁ vā kaṇṭakaṁ vāpi, ",
  "tha-ap338:12.2": "nāhaṁ passāmi cakkhunā; ",
  "tha-ap338:12.3": "Puññakammena saṁyutto, ",
  "tha-ap338:12.4": "sayamevāpanīyare. ",
  "tha-ap338:13.1": "Kuṭṭhaṁ gaṇḍo kilāso ca, ",
  "tha-ap338:13.2": "apamāro vitacchikā; ",
  "tha-ap338:13.3": "Daddu kacchu ca me natthi, ",
  "tha-ap338:13.4": "sodhanāya idaṁ phalaṁ. ",
  "tha-ap338:14.1": "Aññampi me acchariyaṁ, ",
  "tha-ap338:14.2": "buddhathūpassa sodhane; ",
  "tha-ap338:14.3": "Nābhijānāmi me kāye, ",
  "tha-ap338:14.4": "jātaṁ piḷakabindukaṁ. ",
  "tha-ap338:15.1": "Aññampi me acchariyaṁ, ",
  "tha-ap338:15.2": "buddhathūpamhi sodhite; ",
  "tha-ap338:15.3": "Duve bhave saṁsarāmi, ",
  "tha-ap338:15.4": "devatte atha mānuse. ",
  "tha-ap338:16.1": "Aññampi me acchariyaṁ, ",
  "tha-ap338:16.2": "buddhathūpamhi sodhite; ",
  "tha-ap338:16.3": "Suvaṇṇavaṇṇo sabbattha, ",
  "tha-ap338:16.4": "sappabhāso bhavāmahaṁ. ",
  "tha-ap338:17.1": "Aññampi me acchariyaṁ, ",
  "tha-ap338:17.2": "buddhathūpamhi sodhite; ",
  "tha-ap338:17.3": "Amanāpaṁ vivajjati, ",
  "tha-ap338:17.4": "manāpaṁ upatiṭṭhati. ",
  "tha-ap338:18.1": "Aññampi me acchariyaṁ, ",
  "tha-ap338:18.2": "buddhathūpamhi sodhite; ",
  "tha-ap338:18.3": "Visuddhaṁ hoti me cittaṁ, ",
  "tha-ap338:18.4": "ekaggaṁ susamāhitaṁ. ",
  "tha-ap338:19.1": "Aññampi me acchariyaṁ, ",
  "tha-ap338:19.2": "buddhathūpamhi sodhite; ",
  "tha-ap338:19.3": "Ekāsane nisīditvā, ",
  "tha-ap338:19.4": "arahattamapāpuṇiṁ. ",
  "tha-ap338:20.1": "Satasahassito kappe, ",
  "tha-ap338:20.2": "yaṁ kammamakariṁ tadā; ",
  "tha-ap338:20.3": "Duggatiṁ nābhijānāmi, ",
  "tha-ap338:20.4": "sodhanāya idaṁ phalaṁ. ",
  "tha-ap338:21.1": "Paṭisambhidā catasso, ",
  "tha-ap338:21.2": "…pe… ",
  "tha-ap338:21.3": "kataṁ buddhassa sāsanaṁ”. ",
  "tha-ap338:22.1": "Itthaṁ sudaṁ āyasmā pabhaṅkaro thero imā gāthāyo abhāsitthāti. ",
  "tha-ap338:23.1": "Pabhaṅkarattherassāpadānaṁ chaṭṭhaṁ. "
}