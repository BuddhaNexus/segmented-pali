{
  "atk-s0401a10:0": "10. Dutiyapamādādivaggavaṇṇanā",
  "atk-s0401a10:1_0": "98. Dasame ajjhattikanti niyakajjhattavasena ajjhattikaṁ. Aṅganti kāraṇaṁ. Iti karitvāti",
  "atk-s0401a10:1_1": "evaṁ katvā. Idaṁ vuttaṁ hoti – bhikkhave, ajjhattaṁ paccattaṁ attano santāne samuṭṭhitaṁ",
  "atk-s0401a10:1_2": "kāraṇanti katvā na aññaṁ ekaṁ kāraṇampi samanupassāmīti.",
  "atk-s0401a10:2": "110-114.Bāhiranti ajjhattasantānato bahi bhavaṁ. Saddhammassāti suddhammassa, sāsanassāti attho. Sammosāyāti vināsāya. Antaradhānāyāti apaññāṇatthāya.",
  "atk-s0401a10:3": "115.Ṭhitiyāti ciraṭṭhitatthaṁ. Asammosāya anantaradhānāyāti vuttapaṭipakkhanayeneva veditabbaṁ. Sesamettha catukkoṭike vuttanayameva.",
  "atk-s0401a10:4_0": "130. Ito paresu adhammaṁ dhammoti dīpentītiādīsu suttantapariyāyena tāva dasa kusalakammapathā",
  "atk-s0401a10:4_1": "dhammo, dasa akusalakammapathā adhammo. Tathā cattāro satipaṭṭhānā cattāro sammappadhānā",
  "atk-s0401a10:4_2": "cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggoti",
  "atk-s0401a10:4_3": "sattatiṁsa bodhipakkhiyadhammā dhammo nāma; tayo satipaṭṭhānā tayo sammappadhānā",
  "atk-s0401a10:4_4": "tayo iddhipādā cha indriyāni cha balāni aṭṭha bojjhaṅgā navaṅgiko maggoti ca cattāro",
  "atk-s0401a10:4_5": "upādānā pañca nīvaraṇāni satta anusayā aṭṭha micchattāni ca ayaṁ adhammo.",
  "atk-s0401a10:5_0": "Tattha yaṁkiñci ekaṁ adhammakoṭṭhāsaṁ gahetvā ‘‘imaṁ adhammaṁ dhammoti karissāma,",
  "atk-s0401a10:5_1": "evaṁ amhākaṁ ācariyakulaṁ niyyānikaṁ bhavissati, mayaṁ ca loke pākaṭā bhavissāmā’’ti",
  "atk-s0401a10:5_2": "taṁ adhammaṁ ‘‘dhammo aya’’nti kathayantā adhammaṁ dhammoti dīpenti nāma. Tatheva",
  "atk-s0401a10:5_3": "dhammakoṭṭhāsesu ekaṁ gahetvā ‘‘ayaṁ adhammo’’ti kathentā dhammaṁ adhammoti dīpenti",
  "atk-s0401a10:5_4": "nāma. Vinayapariyāyena pana bhūtena vatthunā codetvā sāretvā yathāpaṭiññāya kattabbaṁ",
  "atk-s0401a10:5_5": "kammaṁ dhammo nāma, abhūtena vatthunā acodetvā asāretvā apaṭiññāya kattabbaṁ kammaṁ adhammo nāma.",
  "atk-s0401a10:6_0": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti",
  "atk-s0401a10:6_1": "ayaṁ vinayo nāma, rāgādīnaṁ avinayo asaṁvaro appahānaṁ apaṭisaṅkhāti ayaṁ avinayo",
  "atk-s0401a10:6_2": "nāma. Vinayapariyāyena vatthusampatti, ñattisampatti, anussāvanasampatti, sīmāsampatti,",
  "atk-s0401a10:6_3": "parisasampattīti ayaṁ vinayo nāma. Vatthuvipatti, ñattivipatti, anussāvanavipatti,",
  "atk-s0401a10:6_4": "sīmāvipatti parisavipattīti ayaṁ avinayo nāma.",
  "atk-s0401a10:7_0": "Suttantapariyāyena cattāro satipaṭṭhānā cattāro sammappadhānā…pe… ariyo aṭṭhaṅgiko",
  "atk-s0401a10:7_1": "maggoti idaṁ bhāsitaṁ lapitaṁ tathāgatena; tayo satipaṭṭhānā tayo sammappadhānā tayo",
  "atk-s0401a10:7_2": "iddhipādā cha indriyāni cha balāni aṭṭha bojjhaṅgā navaṅgiko maggoti idaṁ abhāsitaṁ",
  "atk-s0401a10:7_3": "alapitaṁ tathāgatena. Vinayapariyāyena cattāro pārājikā terasa saṅghādisesā dve aniyatā",
  "atk-s0401a10:7_4": "tiṁsa nissaggiyā pācittiyāti idaṁ bhāsitaṁ lapitaṁ tathāgatena; tayo pārājikā cuddasa",
  "atk-s0401a10:7_5": "saṅghādisesā tayo aniyatā ekatiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-s0401a10:8_0": "Suttantapariyāyena devasikaṁ phalasamāpattisamāpajjanaṁ mahākaruṇāsamāpattisamāpajjanaṁ",
  "atk-s0401a10:8_1": "buddhacakkhunā lokavolokanaṁ aṭṭhuppattivasena suttantadesanā jātakakathāti idaṁ",
  "atk-s0401a10:8_2": "āciṇṇaṁ, na devasikaṁ phalasamāpattisamāpajjanaṁ…pe… na jātakakathāti idaṁ anāciṇṇaṁ.",
  "atk-s0401a10:8_3": "Vinayapariyāyena nimantitassa vassāvāsaṁ vasitvā apaloketvā cārikāpakkamanaṁ pavāretvā",
  "atk-s0401a10:8_4": "cārikāpakkamanaṁ, āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ,",
  "atk-s0401a10:8_5": "tasseva āciṇṇassa akaraṇaṁ anāciṇṇaṁ nāma.",
  "atk-s0401a10:9_0": "Suttantapariyāyena cattāro satipaṭṭhānā…pe… aṭṭhaṅgiko maggoti idaṁ paññattaṁ nāma;",
  "atk-s0401a10:9_1": "tayo satipaṭṭhānā…pe… navaṅgiko maggoti idaṁ apaññattaṁ nāma. Vinayapariyāyena cattāro",
  "atk-s0401a10:9_2": "pārājikā…pe… tiṁsanissaggiyā pācittiyāti idaṁ paññattaṁ nāma; tayo pārājikā…pe… ekatiṁsa",
  "atk-s0401a10:9_3": "nissaggiyā pācittiyāti idaṁ apaññattaṁ nāma.",
  "atk-s0401a10:10_0": "Yaṁ panetaṁ sabbasuttānaṁ pariyosāne tecimaṁ saddhammaṁ antaradhāpentīti vuttaṁ,",
  "atk-s0401a10:10_1": "tattha pañca antaradhānāni nāma adhigamaantaradhānaṁ, paṭipattiantaradhānaṁ, pariyattiantaradhānaṁ,",
  "atk-s0401a10:10_2": "liṅgaantaradhānaṁ, dhātuantaradhānanti . Tattha adhigamoti cattāro maggā, cattāri",
  "atk-s0401a10:10_3": "phalāni, catasso paṭisambhidā, tisso vijjā, cha abhiññāti. So parihāyamāno paṭisambhidāto",
  "atk-s0401a10:10_4": "paṭṭhāya parihāyati. Buddhānaṁ hi parinibbānato vassasahassameva paṭisambhidā nibbattetuṁ",
  "atk-s0401a10:10_5": "sakkonti, tato paraṁ cha abhiññā, tato tāpi nibbattetuṁ asakkontā tisso vijjā nibbattenti.",
  "atk-s0401a10:10_6": "Gacchante gacchante kāle tāpi nibbattetuṁ asakkontā sukkhavipassakā honti. Eteneva",
  "atk-s0401a10:10_7": "upāyena anāgāmino sakadāgāmino sotāpannāti. Tesu dharantesu adhigamo anantarahito",
  "atk-s0401a10:10_8": "nāma na hoti. Pacchimakassa pana sotāpannassa jīvitakkhayena adhigamo antarahito",
  "atk-s0401a10:10_9": "nāma hoti. Idaṁ adhigamaantaradhānaṁ nāma.",
  "atk-s0401a10:11_0": "Paṭipattiantaradhānaṁ nāma jhānavipassanāmaggaphalāni nibbattetuṁ asakkontā catupārisuddhisīlamattaṁ",
  "atk-s0401a10:11_1": "rakkhanti. Gacchante gacchante kāle ‘‘sīlaṁ paripuṇṇaṁ katvā rakkhāma, padhānañca",
  "atk-s0401a10:11_2": "anuyuñjāma, na ca maggaṁ vā phalaṁ vā sacchikātuṁ sakkoma, natthi idāni ariyadhammapaṭivedho’’ti",
  "atk-s0401a10:11_3": "vosānaṁ āpajjitvā kosajjabahulā aññamaññaṁ na codenti na sārenti akukkuccakā honti,",
  "atk-s0401a10:11_4": "tato paṭṭhāya khuddānukhuddakāni maddanti. Gacchante gacchante kāle pācittiyathullaccayāni",
  "atk-s0401a10:11_5": "āpajjanti, tato garukāpattiṁ. Pārājikamattameva tiṭṭhati. Cattāri pārājikāni rakkhantānaṁ",
  "atk-s0401a10:11_6": "bhikkhūnaṁ satepi sahassepi dharamāne paṭipatti anantarahitā nāma na hoti. Pacchimakassa",
  "atk-s0401a10:11_7": "pana bhikkhuno sīlabhedena vā jīvitakkhayena vā antarahitā hotīti idaṁ paṭipattiantaradhānaṁ nāma.",
  "atk-s0401a10:12_0": "Pariyattīti tepiṭakaṁ buddhavacanaṁ sāṭṭhakathā pāḷi. Yāva sā tiṭṭhati, tāva pariyatti",
  "atk-s0401a10:12_1": "paripuṇṇā nāma hoti. Gacchante gacchante kāle rājayuvarājāno adhammikā honti, tesu",
  "atk-s0401a10:12_2": "adhammikesu rājāmaccādayo adhammikā honti, tato raṭṭhajanapadavāsinoti. Etesaṁ adhammikatāya",
  "atk-s0401a10:12_3": "devo na sammā vassati, tato sassāni na sampajjanti. Tesu asampajjantesu paccayadāyakā",
  "atk-s0401a10:12_4": "bhikkhusaṅghassa paccaye dātuṁ na sakkonti, bhikkhū paccayehi kilamantā antevāsike",
  "atk-s0401a10:12_5": "saṅgahetuṁ na sakkonti. Gacchante gacchante kāle pariyatti parihāyati, atthavasena",
  "atk-s0401a10:12_6": "dhāretuṁ na sakkonti, pāḷivaseneva dhārenti. Tato gacchante gacchante kāle pāḷimpi",
  "atk-s0401a10:12_7": "sakalaṁ dhāretuṁ na sakkonti, paṭhamaṁ abhidhammapiṭakaṁ parihāyati. Parihāyamānaṁ",
  "atk-s0401a10:12_8": "matthakato paṭṭhāya parihāyati . Paṭhamameva hi paṭṭhānamahāpakaraṇaṁ parihāyati,",
  "atk-s0401a10:12_9": "tasmiṁ parihīne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti.",
  "atk-s0401a10:13_0": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi",
  "atk-s0401a10:13_1": "aṅguttaranikāyo parihāyati, tasmimpi paṭhamaṁ ekādasakanipāto, tato dasakanipāto…pe…",
  "atk-s0401a10:13_2": "tato ekakanipātoti. Evaṁ aṅguttare parihīne matthakato paṭṭhāya saṁyuttanikāyo parihāyati.",
  "atk-s0401a10:13_3": "Paṭhamaṁ hi mahāvaggo parihāyati, tato saḷāyatanavaggo, khandhavaggo, nidānavaggo,",
  "atk-s0401a10:13_4": "sagāthāvaggoti. Evaṁ saṁyuttanikāye parihīne matthakato paṭṭhāya majjhimanikāyo parihāyati.",
  "atk-s0401a10:13_5": "Paṭhamaṁ hi uparipaṇṇāsako parihāyati, tato majjhimapaṇṇāsako, tato mūlapaṇṇāsakoti.",
  "atk-s0401a10:13_6": "Evaṁ majjhimanikāye parihīne matthakato paṭṭhāya dīghanikāyo parihāyati. Paṭhamañhi",
  "atk-s0401a10:13_7": "pāthikavaggo parihāyati, tato mahāvaggo, tato sīlakkhandhavaggoti. Evaṁ dīghanikāye",
  "atk-s0401a10:13_8": "parihīne suttantapiṭakaṁ parihīnaṁ nāma hoti. Vinayapiṭakena saddhiṁ jātakameva dhārenti.",
  "atk-s0401a10:13_9": "Vinayapiṭakaṁ lajjinova dhārenti, lābhakāmā pana ‘‘suttante kathitepi sallakkhentā",
  "atk-s0401a10:13_10": "natthī’’ti jātakameva dhārenti. Gacchante gacchante kāle jātakampi dhāretuṁ na sakkonti.",
  "atk-s0401a10:13_11": "Atha tesaṁ paṭhamaṁ vessantarajātakaṁ parihāyati, tato paṭilomakkamena puṇṇakajātakaṁ,",
  "atk-s0401a10:13_12": "mahānāradajātakanti pariyosāne apaṇṇakajātakaṁ parihāyati. Evaṁ jātake parihīne vinayapiṭakameva dhārenti.",
  "atk-s0401a10:14_0": "Gacchante gacchante kāle vinayapiṭakampi matthakato paṭṭhāya parihāyati. Paṭhamañhi",
  "atk-s0401a10:14_1": "parivāro parihāyati, tato khandhako, bhikkhunīvibhaṅgo, mahāvibhaṅgoti anukkamena",
  "atk-s0401a10:14_2": "uposathakkhandhakamattameva dhārenti. Tadāpi pariyatti antarahitā na hoti. Yāva pana",
  "atk-s0401a10:14_3": "manussesu cātuppadikagāthāpi pavattati, tāva pariyatti anantarahitāva hoti. Yadā",
  "atk-s0401a10:14_4": "saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā",
  "atk-s0401a10:14_5": "‘‘buddhehi kathitaṁ cātuppadikagāthaṁ jānanto imaṁ sahassaṁ gaṇhatū’’ti nagare bheriṁ",
  "atk-s0401a10:14_6": "carāpetvā gaṇhanakaṁ alabhitvā ‘‘ekavāraṁ carāpite nāma suṇantāpi honti assuṇantāpī’’ti",
  "atk-s0401a10:14_7": "yāvatatiyaṁ carāpetvā gaṇhanakaṁ alabhitvā rājapurisā taṁ sahassatthavikaṁ puna rājakulaṁ",
  "atk-s0401a10:14_8": "pavesenti, tadā pariyatti antarahitā nāma hoti. Idaṁ pariyattiantaradhānaṁ nāma.",
  "atk-s0401a10:15_0": "Gacchante gacchante kāle cīvaraggahaṇaṁ pattaggahaṇaṁ sammiñjanapasāraṇaṁ ālokitavilokitaṁ",
  "atk-s0401a10:15_1": "na pāsādikaṁ hoti. Nigaṇṭhasamaṇā viya alābupattaṁ bhikkhū pattaṁ aggabāhāya pakkhipitvā",
  "atk-s0401a10:15_2": "ādāya vicaranti, ettāvatāpi liṅgaṁ anantarahitameva hoti. Gacchante gacchante pana",
  "atk-s0401a10:15_3": "kāle aggabāhato otāretvā hatthena vā sikkāya vā olambitvā vicaranti, cīvarampi rajanasāruppaṁ",
  "atk-s0401a10:15_4": "akatvā oṭṭhaṭṭhivaṇṇaṁ katvā vicaranti. Gacchante gacchante kāle rajanampi na hoti",
  "atk-s0401a10:15_5": "dasacchindanampi ovaṭṭikavijjhanampi, kappamattaṁ katvā vaḷañjenti. Puna ovaṭṭikaṁ",
  "atk-s0401a10:15_6": "vijjhitvā kappaṁ na karonti. Tato ubhayampi akatvā dasā chetvā paribbājakā viya caranti.",
  "atk-s0401a10:15_7": "Gacchante gacchante kāle ‘‘ko iminā amhākaṁ attho’’ti khuddakaṁ kāsāvakhaṇḍaṁ hatthe",
  "atk-s0401a10:15_8": "vā gīvāya vā bandhanti, kesesu vā allīyāpenti, dārabharaṇaṁ vā karontā kasitvā vapitvā",
  "atk-s0401a10:15_9": "jīvikaṁ kappetvā vicaranti. Tadā dakkhiṇaṁ dentā saṅghaṁ uddissa etesaṁ denti. Idaṁ",
  "atk-s0401a10:15_10": "sandhāya bhagavatā vuttaṁ – ‘‘bhavissanti kho, panānanda, anāgatamaddhānaṁ gotrabhuno",
  "atk-s0401a10:15_11": "kāsāvakaṇṭhā dussīlā pāpadhammā, tesu dussīlesu saṅghaṁ uddissa dānaṁ dassanti, tadāpāhaṁ,",
  "atk-s0401a10:15_12": "ānanda, saṅghagataṁ dakkhiṇaṁ asaṅkheyyaṁ appameyyaṁ vadāmī’’ti (ma. ni. 3.380).",
  "atk-s0401a10:15_13": "Tato gacchante kāle nānāvidhāni kammāni karontā ‘‘papañco esa, kiṁ iminā amhāka’’nti",
  "atk-s0401a10:15_14": "kāsāvakhaṇḍaṁ chinditvā araññe khipanti. Etasmiṁ kāle liṅgaṁ antarahitaṁ nāma hoti.",
  "atk-s0401a10:15_15": "Kassapadasabalassa kira kālato paṭṭhāya yonakānaṁ setavatthaṁ pārupitvā caraṇaṁ cārittaṁ",
  "atk-s0401a10:15_16": "jātanti. Idaṁ liṅgaantaradhānaṁ nāma.",
  "atk-s0401a10:16_0": "Dhātuantaradhānaṁ pana evaṁ veditabbaṁ – tīṇi parinibbānāni, kilesaparinibbānaṁ –",
  "atk-s0401a10:16_1": "khandhaparinibbānaṁ, dhātuparinibbānanti. Tattha kilesaparinibbānaṁ bodhipallaṅke",
  "atk-s0401a10:16_2": "ahosi, khandhaparinibbānaṁ kusinārāyaṁ, dhātuparinibbānaṁ anāgate bhavissati. Kathaṁ?",
  "atk-s0401a10:16_3": "Tato tattha tattha sakkārasammānaṁ alabhamānā dhātuyo buddhānaṁ adhiṭṭhānabalena",
  "atk-s0401a10:16_4": "sakkārasammānalabhanakaṭṭhānaṁ gacchanti. Gacchante gacchante kāle sabbaṭṭhānesu",
  "atk-s0401a10:16_5": "sakkārasammāno na hoti. Sāsanassa hi osakkanakāle imasmiṁ tambapaṇṇidīpe sabbā dhātuyo",
  "atk-s0401a10:16_6": "sannipatitvā mahācetiyaṁ, tato nāgadīpe rājāyatanacetiyaṁ, tato bodhipallaṅkaṁ gamissanti.",
  "atk-s0401a10:16_7": "Nāgabhavanatopi devalokatopi brahmalokatopi dhātuyo mahābodhipallaṅkameva gamissanti.",
  "atk-s0401a10:16_8": "Sāsapamattāpi dhātu antarā na nassissati. Sabbā dhātuyo mahābodhimaṇḍe sannipatitvā",
  "atk-s0401a10:16_9": "buddharūpaṁ gahetvā bodhimaṇḍe pallaṅkena nisinnabuddhasarīrasiriṁ dassenti. Dvattiṁsa",
  "atk-s0401a10:16_10": "mahāpurisalakkhaṇāni asīti anubyañjanāni byāmappabhāti sabbaṁ paripuṇṇameva hoti.",
  "atk-s0401a10:16_11": "Tato yamakapāṭihāriyadivase viya pāṭihāriyaṁ katvā dassenti. Tadā manussabhūtasatto",
  "atk-s0401a10:16_12": "nāma tattha gato natthi, dasasahassacakkavāḷe pana devatā sabbāva sannipatitvā ‘‘ajja",
  "atk-s0401a10:16_13": "dasabalo parinibbāyati, itodāni paṭṭhāya andhakāraṁ bhavissatī’’ti paridevanti. Atha",
  "atk-s0401a10:16_14": "dhātusarīrato tejo samuṭṭhāya taṁ sarīraṁ apaṇṇattikabhāvaṁ gameti. Dhātusarīrato",
  "atk-s0401a10:16_15": "samuṭṭhitā jālā yāva brahmalokā uggacchissati, sāsapamattāya sesāyapi dhātuyā sati",
  "atk-s0401a10:16_16": "ekajālāva bhavissati. Dhātūsu pariyādānaṁ gatāsu pacchijjissati. Evaṁ mahantaṁ ānubhāvaṁ",
  "atk-s0401a10:16_17": "dassetvā dhātuyo antaradhāyanti. Tadā sannipatitā devasaṅghā buddhānaṁ parinibbutadivase",
  "atk-s0401a10:16_18": "viya dibbagandhamālātūriyādīhi sakkāraṁ katvā tikkhattuṁ padakkhiṇaṁ katvā vanditvā",
  "atk-s0401a10:16_19": "‘‘anāgate uppajjanakaṁ buddhaṁ passituṁ labhissāma bhagavā’’ti vatvā sakasakaṭṭhānameva",
  "atk-s0401a10:16_20": "gacchanti. Idaṁ dhātuantaradhānaṁ nāma.",
  "atk-s0401a10:17_0": "Imassa pañcavidhassa antaradhānassa pariyattiantaradhānameva mūlaṁ. Pariyattiyā hi",
  "atk-s0401a10:17_1": "antarahitāya paṭipatti antaradhāyati, pariyattiyā ṭhitāya paṭipatti patiṭṭhāti. Teneva",
  "atk-s0401a10:17_2": "imasmiṁ dīpe caṇḍālatissamahābhaye sakko devarājā mahāuḷumpaṁ māpetvā bhikkhūnaṁ",
  "atk-s0401a10:17_3": "ārocāpesi ‘‘mahantaṁ bhayaṁ bhavissati, na sammā devo vassissati, bhikkhū paccayehi",
  "atk-s0401a10:17_4": "kilamantā pariyattiṁ sandhāretuṁ na sakkhissanti, paratīraṁ gantvā ayyehi jīvitaṁ",
  "atk-s0401a10:17_5": "rakkhituṁ vaṭṭati. Imaṁ mahāuḷumpaṁ āruyha gacchatha, bhante. Yesaṁ ettha nisajjaṭṭhānaṁ",
  "atk-s0401a10:17_6": "nappahoti, te kaṭṭhakhaṇḍepi uraṁ ṭhapetvā gacchantu, sabbesampi bhayaṁ na bhavissatī’’ti.",
  "atk-s0401a10:17_7": "Tadā samuddatīraṁ patvā saṭṭhi bhikkhū katikaṁ katvā ‘‘amhākaṁ ettha gamanakiccaṁ",
  "atk-s0401a10:17_8": "natthi, mayaṁ idheva hutvā tepiṭakaṁ rakkhissāmā’’ti tato nivattitvā dakkhiṇamalayajanapadaṁ",
  "atk-s0401a10:17_9": "gantvā kandamūlapaṇṇehi jīvikaṁ kappentā vasiṁsu. Kāye vahante nisīditvā sajjhāyaṁ",
  "atk-s0401a10:17_10": "karonti, avahante vālikaṁ ussāretvā parivāretvā sīsāni ekaṭṭhāne katvā pariyattiṁ",
  "atk-s0401a10:17_11": "sammasanti. Iminā niyāmena dvādasa saṁvaccharāni sāṭṭhakathaṁ tepiṭakaṁ paripuṇṇaṁ katvā dhārayiṁsu.",
  "atk-s0401a10:18_0": "Bhaye vūpasante sattasatā bhikkhū attano gataṭṭhāne sāṭṭhakathe tepiṭake ekakkharampi",
  "atk-s0401a10:18_1": "ekabyañjanampi anāsetvā imameva dīpamāgamma kallagāmajanapade maṇḍalārāmavihāraṁ",
  "atk-s0401a10:18_2": "pavisiṁsu. Therānaṁ āgamanappavattiṁ sutvā imasmiṁ dīpe ohīnā saṭṭhi bhikkhū ‘‘there",
  "atk-s0401a10:18_3": "passissāmā’’ti gantvā therehi saddhiṁ tepiṭakaṁ sodhentā ekakkharampi ekabyañjanampi",
  "atk-s0401a10:18_4": "asamentaṁ nāma na passiṁsu. Tasmiṁ ṭhāne therānaṁ ayaṁ kathā udapādi ‘‘pariyatti",
  "atk-s0401a10:18_5": "nu kho sāsanassa mūlaṁ , udāhu paṭipattī’’ti. Paṁsukūlikattherā ‘‘paṭipattimūla’’nti",
  "atk-s0401a10:18_6": "āhaṁsu, dhammakathikā ‘‘pariyattī’’ti . Atha ne therā ‘‘tumhākaṁ dvinnampi janānaṁ",
  "atk-s0401a10:18_7": "vacanamatteneva na karoma, jinabhāsitaṁ suttaṁ āharathā’’ti āhaṁsu. Suttaṁ āharituṁ",
  "atk-s0401a10:18_8": "na bhāroti ‘‘ime ca, subhadda , bhikkhū sammā vihareyyuṁ, asuñño loko arahantehi",
  "atk-s0401a10:18_9": "assāti (dī. ni. 2.214). Paṭipattimūlakaṁ, mahārāja, satthusāsanaṁ paṭipattisārakaṁ.",
  "atk-s0401a10:18_10": "Paṭipattiyā dharantāya tiṭṭhatī’’ti (mi. pa. 4.1.7) suttaṁ āhariṁsu. Imaṁ suttaṁ",
  "atk-s0401a10:18_11": "sutvā dhammakathikā attano vādaṭhapanatthāya imaṁ suttaṁ āhariṁsu –",
  "atk-s0401a10:19": "‘‘Yāva tiṭṭhanti suttantā, vinayo yāva dippati;",
  "atk-s0401a10:20": "Tāva dakkhanti ālokaṁ, sūriye abbhuṭṭhite yathā.",
  "atk-s0401a10:21": "‘‘Suttantesu asantesu, pamuṭṭhe vinayamhi ca;",
  "atk-s0401a10:22": "Tamo bhavissati loke, sūriye atthaṅgate yathā.",
  "atk-s0401a10:23": "‘‘Suttante rakkhite sante, paṭipatti hoti rakkhitā;",
  "atk-s0401a10:24": "Paṭipattiyaṁ ṭhito dhīro, yogakkhemā na dhaṁsatī’’ti.",
  "atk-s0401a10:25_0": "Imasmiṁ sutte āhaṭe paṁsukūlikattherā tuṇhī ahesuṁ, dhammakathikattherānaṁyeva vacanaṁ",
  "atk-s0401a10:25_1": "purato ahosi. Yathā hi gavasatassa vā gavasahassassa vā antare paveṇipālikāya dhenuyā",
  "atk-s0401a10:25_2": "asati so vaṁso sā paveṇi na ghaṭīyati, evamevaṁ āraddhavipassakānaṁ bhikkhūnaṁ satepi",
  "atk-s0401a10:25_3": "sahassepi saṁvijjamāne pariyattiyā asati ariyamaggapaṭivedho nāma na hoti. Yathā",
  "atk-s0401a10:25_4": "ca nidhikumbhiyā jānanatthāya pāsāṇapiṭṭhe akkharesu ṭhapitesu yāva akkharāni dharanti,",
  "atk-s0401a10:25_5": "tāva nidhikumbhi naṭṭhā nāma na hoti. Evamevaṁ pariyattiyā dharamānāya sāsanaṁ antarahitaṁ nāma na hotīti.",
  "atk-s0401a10:26": "Dutiyapamādādivaggavaṇṇanā."
}