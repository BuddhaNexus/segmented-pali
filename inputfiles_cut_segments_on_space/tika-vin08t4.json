{
  "tika-vin08t4:0": "4. Viññattivinicchayakathā",
  "tika-vin08t4:1_0": "21. Evaṁ bhesajjādivinicchayaṁ kathetvā idāni viññattivinicchayaṁ kathetuṁ ‘‘viññattīti",
  "tika-vin08t4:1_1": "yācanā’’tiādimāha. Tattha viññāpanā viññatti, ‘‘iminā no attho’’ti viññāpanā, yācanāti",
  "tika-vin08t4:1_2": "vuttaṁ hoti. Tenāha ‘‘viññattīti yācanā’’ti. Tatra viññattiyaṁ ayaṁ mayā vakkhamāno",
  "tika-vin08t4:1_3": "vinicchayo veditabboti yojanā. Mūlacchejjāyāti (vi. vi. ṭī. 1.342) parasantakabhāvato",
  "tika-vin08t4:1_4": "mocetvā attano eva santakakaraṇavasena. Evaṁ yācato aññātakaviññattidukkaṭañceva",
  "tika-vin08t4:1_5": "dāsapaṭiggahadukkaṭañca hoti ‘‘dāsidāsapaṭiggahaṇā paṭivirato (dī. ni. 1.10, 194)",
  "tika-vin08t4:1_6": "hotī’’ti vacanaṁ nissāya aṭṭhakathāyaṁ paṭikkhittattā. Ñātakapavāritaṭṭhānato pana",
  "tika-vin08t4:1_7": "dāsaṁ mūlacchejjāya yācantassa sādiyanavaseneva dukkaṭaṁ. Sakakammanti pāṇavadhakammaṁ.",
  "tika-vin08t4:1_8": "Idañca pāṇātipātadosaparihārāya vuttaṁ, na viññattiparihārāya. Aniyametvāpi na yācitabbāti",
  "tika-vin08t4:1_9": "sāmīcidassanatthaṁ vuttaṁ, suddhacittena pana hatthakammaṁ yācantassa āpatti nāma",
  "tika-vin08t4:1_10": "natthi. Yadicchakaṁ kārāpetuṁ vaṭṭatīti ‘‘hatthakammaṁ yācāmi, dethā’’tiādinā ayācitvāpi",
  "tika-vin08t4:1_11": "vaṭṭati, sakiccapasutampi evaṁ kārāpentassa viññatti natthi eva, sāmīcidassanatthaṁ",
  "tika-vin08t4:1_12": "pana vibhajitvā vuttaṁ.",
  "tika-vin08t4:2_0": "Sabbakappiyabhāvadīpanatthanti sabbaso kappiyabhāvadassanatthaṁ. Mūlaṁ dethāti vattuṁ",
  "tika-vin08t4:2_1": "vaṭṭatīti ‘‘mūlaṁ dassāmā’’ti paṭhamaṁ vuttattā viññatti vā ‘‘mūla’’nti vacanassa",
  "tika-vin08t4:2_2": "kappiyākappiyavatthusāmaññavacanattā akappiyavacanaṁ vā niṭṭhitabhatikiccānaṁ dāpanato",
  "tika-vin08t4:2_3": "akappiyavatthusādiyanaṁ vā na hotīti katvā vuttaṁ. Mūlacchejjāya vāti idaṁ idha thambhādīnaṁ",
  "tika-vin08t4:2_4": "dāsidāsādibhāvābhāvato vuttaṁ. Anajjhāvutthakanti apariggahitaṁ, assāmikanti attho.",
  "tika-vin08t4:3_0": "22.Na kevalañca…pe… cīvarādīni kārāpetukāmenātiādīsu cīvaraṁ kārāpetukāmassa aññātakaappavāritatantavāyehi",
  "tika-vin08t4:3_1": "hatthakammayācanavasena vāyāpane viññattipaccayā dukkaṭābhāvepi cīvaravāyāpanasikkhāpadena",
  "tika-vin08t4:3_2": "yathārahaṁ pācittiyadukkaṭāni hontīti veditabbaṁ. Akappiyakahāpaṇādi na dātabbanti",
  "tika-vin08t4:3_3": "kappiyamukhena laddhampi tattha kammakaraṇatthāya imassa kahāpaṇaṁ dehīti vatvā ‘‘dātuṁ",
  "tika-vin08t4:3_4": "vaṭṭatī’’ti vuttaṁ. Pubbe katakammassa dāpane kiñcāpi doso na dissati, tathāpi asāruppamevāti",
  "tika-vin08t4:3_5": "vadanti. Katakammatthāyapi kappiyavohārena pariyāyato bhatiṁ dāpentassa natthi doso,",
  "tika-vin08t4:3_6": "sāratthadīpaniyaṁ (sārattha. ṭī. 1.342) pana ‘‘akappiyakahāpaṇādi na dātabbanti kiñcāpi",
  "tika-vin08t4:3_7": "akappiyakahāpaṇādiṁ asādiyantena kappiyavohārato dātuṁ vaṭṭati, tathāpi sāruppaṁ",
  "tika-vin08t4:3_8": "na hoti, manussā ca etassa santakaṁ kiñci atthīti viheṭhetabbaṁ maññantīti akappiyakahāpaṇādidānaṁ",
  "tika-vin08t4:3_9": "paṭikkhitta’’nti vuttaṁ. Tatheva pācetvāti hatthakammavaseneva pācetvā. ‘‘Kiṁ bhante’’ti",
  "tika-vin08t4:3_10": "ettakepi pucchite yadatthāya paviṭṭho, taṁ kathetuṁ labhati pucchitapañhattā.",
  "tika-vin08t4:4_0": "23.Vattanti cārittaṁ, āpatti pana na hotīti adhippāyo. Kappiyaṁ kārāpetvā paṭiggahetabbānīti",
  "tika-vin08t4:4_1": "sākhāya makkhikabījanena paṇṇādichede bījagāmakopanassa ceva tattha laggarajādiappaṭiggahitakassa",
  "tika-vin08t4:4_2": "ca parihāratthāya vuttaṁ, tadubhayāsaṅkāya asati tathā akaraṇe doso natthi. Sāratthadīpaniyaṁ",
  "tika-vin08t4:4_3": "(sārattha. ṭī. 1.342) pana ‘‘kappiyaṁ kārāpetvā paṭiggahetabbānīti sākhāya laggarajasmiṁ",
  "tika-vin08t4:4_4": "patte patitepi sākhaṁ chinditvā khāditukāmatāyapi sati sukhaparibhogatthaṁ vutta’’nti",
  "tika-vin08t4:4_5": "vuttaṁ. Nadiyādīsu udakassa apariggahitattā ‘‘āharāti vattuṁ vaṭṭatī’’ti vuttaṁ.",
  "tika-vin08t4:4_6": "Gehato…pe… neva vaṭṭatīti pariggahitudakattā viññattiyā dukkaṭaṁ hotīti adhippāyo.",
  "tika-vin08t4:4_7": "‘‘Na āhaṭaṁ paribhuñjitu’’nti vacanato viññattiyā āpannaṁ dukkaṭaṁ desetvāpi taṁ",
  "tika-vin08t4:4_8": "vatthuṁ paribhuñjantassa paribhoge paribhoge dukkaṭameva, pañcannampi sahadhammikānaṁ na vaṭṭati.",
  "tika-vin08t4:5_0": "‘‘Alajjīhi pana bhikkhūhi vā sāmaṇerehi vā hatthakammaṁ na kāretabba’’nti sāmaññato",
  "tika-vin08t4:5_1": "vuttattā attano atthāya yaṁ kiñci hatthakammaṁ kāretuṁ na vaṭṭati. Yaṁ pana alajjī",
  "tika-vin08t4:5_2": "nivāriyamānopi bījanādiṁ karoti, tattha doso natthi, cetiyakammādīni pana tehi kārāpetuṁ",
  "tika-vin08t4:5_3": "vaṭṭatīti vimativinodaniyaṁ (vi. vi. ṭī. 1.342) vuttaṁ. Sāratthadīpaniyaṁ (sārattha.",
  "tika-vin08t4:5_4": "ṭī. 2.342) pana ‘‘alajjīhi…pe… na kāretabbanti idaṁ uttaribhaṅgādhikārattā ajjhoharaṇīyaṁ",
  "tika-vin08t4:5_5": "sandhāya vuttaṁ, bāhiraparibhogesu pana alajjīhipi hatthakammaṁ kāretuṁ vaṭṭatī’’ti",
  "tika-vin08t4:5_6": "vuttaṁ. Ettha ca ‘‘alajjīhi sāmaṇerehī’’ti vuttattā ‘‘sañcicca āpattiṁ āpajjatī’’ti",
  "tika-vin08t4:5_7": "(pari. 359) alajjilakkhaṇaṁ ukkaṭṭhavasena upasampanne paṭicca upalakkhaṇato vuttanti",
  "tika-vin08t4:5_8": "taṁlakkhaṇavirahitānaṁ sāmaṇerādīnaṁ liṅgatthenagotrabhupariyosānānaṁ bhikkhupaṭiññānaṁ",
  "tika-vin08t4:5_9": "dussīlānampi sādhāraṇavasena alajjilakkhaṇaṁ yathāṭhapitapaṭipattiyā atiṭṭhanamevāti gahetabbaṁ.",
  "tika-vin08t4:6_0": "24.Goṇaṁpana…pe… āharāpentassa dukkaṭanti viññattikkhaṇe viññattipaccayā, paṭilābhakkhaṇe",
  "tika-vin08t4:6_1": "goṇānaṁ sādiyanapaccayā ca dukkaṭaṁ. Goṇañhi attano atthāya aviññattiyā laddhampi",
  "tika-vin08t4:6_2": "sādituṁ na vaṭṭati ‘‘hatthigavāssavaḷavapaṭiggahaṇā paṭivirato hotī’’ti (dī. ni.",
  "tika-vin08t4:6_3": "1.10, 194) vuttattā. Tenevāha ‘‘ñātakapavāritaṭṭhānatopi mūlacchejjāya yācituṁ na",
  "tika-vin08t4:6_4": "vaṭṭatī’’ti. Ettha ca viññattidukkaṭābhāvepi akappiyavatthuyācanepi paṭiggahaṇepi",
  "tika-vin08t4:6_5": "dukkaṭameva. Rakkhitvāti corādiupaddavato rakkhitvā. Jaggitvāti tiṇaannādīhi posetvā.",
  "tika-vin08t4:6_6": "Na sampaṭicchitabbanti attano atthāya gosādiyanassa paṭikkhittattā vuttaṁ.",
  "tika-vin08t4:7_0": "25.Ñātakapavāritaṭṭhāne pana vaṭṭatīti sakaṭassa sampaṭicchitabbattā mūlacchejjavasena",
  "tika-vin08t4:7_1": "yācituṁ vaṭṭati. Tāvakālikaṁ vaṭṭatīti ubhayatthāpi vaṭṭatīti atthoti vimativinodaniyaṁ",
  "tika-vin08t4:7_2": "(vi. vi. ṭī. 1.342) vuttaṁ. Sāratthadīpaniyaṁ (sārattha. ṭī. 2.342) pana ‘‘sakaṭaṁ",
  "tika-vin08t4:7_3": "dethāti…pe… na vaṭṭatīti mūlacchejjavasena sakaṭaṁ dethāti vattuṁ na vaṭṭati. Tāvakālikaṁ",
  "tika-vin08t4:7_4": "vaṭṭatīti tāvakālikaṁ katvā sabbattha yācituṁ vaṭṭatī’’ti vuttaṁ. Vāsiādīni puggalikānipi",
  "tika-vin08t4:7_5": "vaṭṭantīti āha ‘‘esa nayo vāsī’’tiādi. Valliādīsu ca parapariggahitesu esa nayoti",
  "tika-vin08t4:7_6": "yojetabbaṁ. Garubhaṇḍappahonakesuyevāti idaṁ viññattiṁ sandhāya vuttaṁ, adinnādāne",
  "tika-vin08t4:7_7": "pana tiṇasalākaṁ upādāya parapariggahitaṁ theyyacittena gaṇhato avahāro eva, bhaṇḍagghena",
  "tika-vin08t4:7_8": "kāretabbo. Valliādīsūti ettha ādi-saddena pāḷiāgatānaṁ veḷumuñjapabbajatiṇamattikānaṁ",
  "tika-vin08t4:7_9": "saṅgaho daṭṭhabbo. Tattha ca yasmiṁ padese haritālajātihiṅgulikādi appakampi mahagghaṁ",
  "tika-vin08t4:7_10": "hoti, tattha taṁ tālapakkappamāṇato ūnampi garubhaṇḍameva, viññāpetuñca na vaṭṭati.",
  "tika-vin08t4:8_0": "26.Sāti viññatti. Parikathādīsu ‘‘senāsanaṁ sambādha’’ntiādinā pariyāyena kathanaṁ",
  "tika-vin08t4:8_1": "parikathā nāma. Ujukameva akathetvā ‘‘bhikkhūnaṁ kiṁ pāsādo na vaṭṭatī’’tiādinā adhippāyo",
  "tika-vin08t4:8_2": "yathā vibhūto hoti, evaṁ kathanaṁ obhāso nāma. Senāsanādiatthaṁ bhūmiparikammādikaraṇavasena",
  "tika-vin08t4:8_3": "paccayuppādāya nimittakaraṇaṁ nimittakammaṁ nāma. Tīsu paccayesu viññattiādayo dassitā,",
  "tika-vin08t4:8_4": "gilānapaccaye pana kathanti āha ‘‘gilānapaccaye panā’’tiādi. Tathā uppannaṁ pana",
  "tika-vin08t4:8_5": "bhesajjaṁ roge vūpasante bhuñjituṁ vaṭṭati, na vaṭṭatīti? Tattha vinayadharā ‘‘bhagavatā",
  "tika-vin08t4:8_6": "rogasīsena paribhogassa dvāraṁ dinnaṁ, tasmā arogakālepi bhuñjituṁ vaṭṭati, āpatti",
  "tika-vin08t4:8_7": "na hotī’’ti vadanti, suttantikā pana ‘‘kiñcāpi āpatti na hoti, ājīvaṁ pana kopeti,",
  "tika-vin08t4:8_8": "tasmā sallekhapaṭipattiyaṁ ṭhitassa na vaṭṭati, sallekhaṁ kopetī’’ti vadantīti.",
  "tika-vin08t4:9": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t4:10": "Viññattivinicchayakathālaṅkāro nāma",
  "tika-vin08t4:11": "Catuttho paricchedo."
}