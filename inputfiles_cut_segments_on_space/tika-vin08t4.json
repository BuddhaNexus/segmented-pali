{
  "tika-vin08t4:0": "4. Viññattivinicchayakathā",
  "tika-vin08t4:1_0": "21. Evaṁ bhesajjādivinicchayaṁ kathetvā idāni viññattivinicchayaṁ kathetuṁ “viññattīti",
  "tika-vin08t4:1_1": "yācanā”tiādimāha. Tattha viññāpanā viññatti, “iminā no attho”ti viññāpanā, yācanāti",
  "tika-vin08t4:1_2": "vuttaṁ hoti. Tenāha “viññattīti yācanā”ti. Tatra viññattiyaṁ ayaṁ mayā vakkhamāno",
  "tika-vin08t4:1_3": "vinicchayo veditabboti yojanā. Mūlacchejjāyāti parasantakabhāvato mocetvā attano",
  "tika-vin08t4:1_4": "eva santakakaraṇavasena. Evaṁ yācato aññātakaviññattidukkaṭañceva dāsapaṭiggahadukkaṭañca",
  "tika-vin08t4:1_5": "hoti “dāsidāsapaṭiggahaṇā paṭivirato hotī”ti vacanaṁ nissāya aṭṭhakathāyaṁ paṭikkhittattā.",
  "tika-vin08t4:1_6": "Ñātakapavāritaṭṭhānato pana dāsaṁ mūlacchejjāya yācantassa sādiyanavaseneva dukkaṭaṁ.",
  "tika-vin08t4:1_7": "Sakakammanti pāṇavadhakammaṁ. Idañca pāṇātipātadosaparihārāya vuttaṁ, na viññattiparihārāya.",
  "tika-vin08t4:1_8": "Aniyametvāpi na yācitabbāti sāmīcidassanatthaṁ vuttaṁ, suddhacittena pana hatthakammaṁ",
  "tika-vin08t4:1_9": "yācantassa āpatti nāma natthi. Yadicchakaṁ kārāpetuṁ vaṭṭatīti “hatthakammaṁ yācāmi,",
  "tika-vin08t4:1_10": "dethā”tiādinā ayācitvāpi vaṭṭati, sakiccapasutampi evaṁ kārāpentassa viññatti natthi",
  "tika-vin08t4:1_11": "eva, sāmīcidassanatthaṁ pana vibhajitvā vuttaṁ.",
  "tika-vin08t4:2_0": "Sabbakappiyabhāvadīpanatthanti sabbaso kappiyabhāvadassanatthaṁ. Mūlaṁ dethāti vattuṁ",
  "tika-vin08t4:2_1": "vaṭṭatīti “mūlaṁ dassāmā”ti paṭhamaṁ vuttattā viññatti vā “mūla”nti vacanassa kappiyākappiyavatthusāmaññavacanattā",
  "tika-vin08t4:2_2": "akappiyavacanaṁ vā niṭṭhitabhatikiccānaṁ dāpanato akappiyavatthusādiyanaṁ vā na hotīti",
  "tika-vin08t4:2_3": "katvā vuttaṁ. Mūlacchejjāya vāti idaṁ idha thambhādīnaṁ dāsidāsādibhāvābhāvato vuttaṁ.",
  "tika-vin08t4:2_4": "Anajjhāvutthakanti apariggahitaṁ, assāmikanti attho.",
  "tika-vin08t4:3_0": "22.Na kevalañca…pe… cīvarādīni kārāpetukāmenātiādīsu cīvaraṁ kārāpetukāmassa aññātakaappavāritatantavāyehi",
  "tika-vin08t4:3_1": "hatthakammayācanavasena vāyāpane viññattipaccayā dukkaṭābhāvepi cīvaravāyāpanasikkhāpadena",
  "tika-vin08t4:3_2": "yathārahaṁ pācittiyadukkaṭāni hontīti veditabbaṁ. Akappiyakahāpaṇādi na dātabbanti",
  "tika-vin08t4:3_3": "kappiyamukhena laddhampi tattha kammakaraṇatthāya imassa kahāpaṇaṁ dehīti vatvā “dātuṁ",
  "tika-vin08t4:3_4": "vaṭṭatī”ti vuttaṁ. Pubbe katakammassa dāpane kiñcāpi doso na dissati, tathāpi asāruppamevāti",
  "tika-vin08t4:3_5": "vadanti. Katakammatthāyapi kappiyavohārena pariyāyato bhatiṁ dāpentassa natthi doso,",
  "tika-vin08t4:3_6": "sāratthadīpaniyaṁ pana “akappiyakahāpaṇādi na dātabbanti kiñcāpi akappiyakahāpaṇādiṁ",
  "tika-vin08t4:3_7": "asādiyantena kappiyavohārato dātuṁ vaṭṭati, tathāpi sāruppaṁ na hoti, manussā ca",
  "tika-vin08t4:3_8": "etassa santakaṁ kiñci atthīti viheṭhetabbaṁ maññantīti akappiyakahāpaṇādidānaṁ paṭikkhitta”nti",
  "tika-vin08t4:3_9": "vuttaṁ. Tatheva pācetvāti hatthakammavaseneva pācetvā. “Kiṁ bhante”ti ettakepi pucchite",
  "tika-vin08t4:3_10": "yadatthāya paviṭṭho, taṁ kathetuṁ labhati pucchitapañhattā.",
  "tika-vin08t4:4_0": "23.Vattanti cārittaṁ, āpatti pana na hotīti adhippāyo. Kappiyaṁ kārāpetvā paṭiggahetabbānīti",
  "tika-vin08t4:4_1": "sākhāya makkhikabījanena paṇṇādichede bījagāmakopanassa ceva tattha laggarajādiappaṭiggahitakassa",
  "tika-vin08t4:4_2": "ca parihāratthāya vuttaṁ, tadubhayāsaṅkāya asati tathā akaraṇe doso natthi. Sāratthadīpaniyaṁ",
  "tika-vin08t4:4_3": "pana “kappiyaṁ kārāpetvā paṭiggahetabbānīti sākhāya laggarajasmiṁ patte patitepi",
  "tika-vin08t4:4_4": "sākhaṁ chinditvā khāditukāmatāyapi sati sukhaparibhogatthaṁ vutta”nti vuttaṁ. Nadiyādīsu",
  "tika-vin08t4:4_5": "udakassa apariggahitattā “āharāti vattuṁ vaṭṭatī”ti vuttaṁ. Gehato…pe… neva vaṭṭatīti",
  "tika-vin08t4:4_6": "pariggahitudakattā viññattiyā dukkaṭaṁ hotīti adhippāyo. “Na āhaṭaṁ paribhuñjitu”nti",
  "tika-vin08t4:4_7": "vacanato viññattiyā āpannaṁ dukkaṭaṁ desetvāpi taṁ vatthuṁ paribhuñjantassa paribhoge",
  "tika-vin08t4:4_8": "paribhoge dukkaṭameva, pañcannampi sahadhammikānaṁ na vaṭṭati.",
  "tika-vin08t4:5_0": "“Alajjīhi pana bhikkhūhi vā sāmaṇerehi vā hatthakammaṁ na kāretabba”nti sāmaññato",
  "tika-vin08t4:5_1": "vuttattā attano atthāya yaṁ kiñci hatthakammaṁ kāretuṁ na vaṭṭati. Yaṁ pana alajjī",
  "tika-vin08t4:5_2": "nivāriyamānopi bījanādiṁ karoti, tattha doso natthi, cetiyakammādīni pana tehi kārāpetuṁ",
  "tika-vin08t4:5_3": "vaṭṭatīti vimativinodaniyaṁ vuttaṁ. Sāratthadīpaniyaṁ pana “alajjīhi…pe… na kāretabbanti",
  "tika-vin08t4:5_4": "idaṁ uttaribhaṅgādhikārattā ajjhoharaṇīyaṁ sandhāya vuttaṁ, bāhiraparibhogesu pana",
  "tika-vin08t4:5_5": "alajjīhipi hatthakammaṁ kāretuṁ vaṭṭatī”ti vuttaṁ. Ettha ca “alajjīhi sāmaṇerehī”ti",
  "tika-vin08t4:5_6": "vuttattā “sañcicca āpattiṁ āpajjatī”ti alajjilakkhaṇaṁ ukkaṭṭhavasena upasampanne",
  "tika-vin08t4:5_7": "paṭicca upalakkhaṇato vuttanti taṁlakkhaṇavirahitānaṁ sāmaṇerādīnaṁ liṅgatthenagotrabhupariyosānānaṁ",
  "tika-vin08t4:5_8": "bhikkhupaṭiññānaṁ dussīlānampi sādhāraṇavasena alajjilakkhaṇaṁ yathāṭhapitapaṭipattiyā",
  "tika-vin08t4:5_9": "atiṭṭhanamevāti gahetabbaṁ.",
  "tika-vin08t4:6_0": "24.Goṇaṁpana…pe… āharāpentassa dukkaṭanti viññattikkhaṇe viññattipaccayā, paṭilābhakkhaṇe",
  "tika-vin08t4:6_1": "goṇānaṁ sādiyanapaccayā ca dukkaṭaṁ. Goṇañhi attano atthāya aviññattiyā laddhampi",
  "tika-vin08t4:6_2": "sādituṁ na vaṭṭati “hatthigavāssavaḷavapaṭiggahaṇā paṭivirato hotī”ti vuttattā. Tenevāha",
  "tika-vin08t4:6_3": "“ñātakapavāritaṭṭhānatopi mūlacchejjāya yācituṁ na vaṭṭatī”ti. Ettha ca viññattidukkaṭābhāvepi",
  "tika-vin08t4:6_4": "akappiyavatthuyācanepi paṭiggahaṇepi dukkaṭameva. Rakkhitvāti corādiupaddavato rakkhitvā.",
  "tika-vin08t4:6_5": "Jaggitvāti tiṇaannādīhi posetvā. Na sampaṭicchitabbanti attano atthāya gosādiyanassa",
  "tika-vin08t4:6_6": "paṭikkhittattā vuttaṁ.",
  "tika-vin08t4:7_0": "25.Ñātakapavāritaṭṭhāne pana vaṭṭatīti sakaṭassa sampaṭicchitabbattā mūlacchejjavasena",
  "tika-vin08t4:7_1": "yācituṁ vaṭṭati. Tāvakālikaṁ vaṭṭatīti ubhayatthāpi vaṭṭatīti atthoti vimativinodaniyaṁ",
  "tika-vin08t4:7_2": "vuttaṁ. Sāratthadīpaniyaṁ pana “sakaṭaṁ dethāti…pe… na vaṭṭatīti mūlacchejjavasena",
  "tika-vin08t4:7_3": "sakaṭaṁ dethāti vattuṁ na vaṭṭati. Tāvakālikaṁ vaṭṭatīti tāvakālikaṁ katvā sabbattha",
  "tika-vin08t4:7_4": "yācituṁ vaṭṭatī”ti vuttaṁ. Vāsiādīni puggalikānipi vaṭṭantīti āha “esa nayo vāsī”tiādi.",
  "tika-vin08t4:7_5": "Valliādīsu ca parapariggahitesu esa nayoti yojetabbaṁ. Garubhaṇḍappahonakesuyevāti",
  "tika-vin08t4:7_6": "idaṁ viññattiṁ sandhāya vuttaṁ, adinnādāne pana tiṇasalākaṁ upādāya parapariggahitaṁ",
  "tika-vin08t4:7_7": "theyyacittena gaṇhato avahāro eva, bhaṇḍagghena kāretabbo. Valliādīsūti ettha ādi-saddena",
  "tika-vin08t4:7_8": "pāḷiāgatānaṁ veḷumuñjapabbajatiṇamattikānaṁ saṅgaho daṭṭhabbo. Tattha ca yasmiṁ padese",
  "tika-vin08t4:7_9": "haritālajātihiṅgulikādi appakampi mahagghaṁ hoti, tattha taṁ tālapakkappamāṇato ūnampi",
  "tika-vin08t4:7_10": "garubhaṇḍameva, viññāpetuñca na vaṭṭati.",
  "tika-vin08t4:8_0": "26.Sāti viññatti. Parikathādīsu “senāsanaṁ sambādha”ntiādinā pariyāyena kathanaṁ",
  "tika-vin08t4:8_1": "parikathā nāma. Ujukameva akathetvā “bhikkhūnaṁ kiṁ pāsādo na vaṭṭatī”tiādinā adhippāyo",
  "tika-vin08t4:8_2": "yathā vibhūto hoti, evaṁ kathanaṁ obhāso nāma. Senāsanādiatthaṁ bhūmiparikammādikaraṇavasena",
  "tika-vin08t4:8_3": "paccayuppādāya nimittakaraṇaṁ nimittakammaṁ nāma. Tīsu paccayesu viññattiādayo dassitā,",
  "tika-vin08t4:8_4": "gilānapaccaye pana kathanti āha “gilānapaccaye panā”tiādi. Tathā uppannaṁ pana bhesajjaṁ",
  "tika-vin08t4:8_5": "roge vūpasante bhuñjituṁ vaṭṭati, na vaṭṭatīti? Tattha vinayadharā “bhagavatā rogasīsena",
  "tika-vin08t4:8_6": "paribhogassa dvāraṁ dinnaṁ, tasmā arogakālepi bhuñjituṁ vaṭṭati, āpatti na hotī”ti",
  "tika-vin08t4:8_7": "vadanti, suttantikā pana “kiñcāpi āpatti na hoti, ājīvaṁ pana kopeti, tasmā sallekhapaṭipattiyaṁ",
  "tika-vin08t4:8_8": "ṭhitassa na vaṭṭati, sallekhaṁ kopetī”ti vadantīti.",
  "tika-vin08t4:9": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t4:10": "Viññattivinicchayakathālaṅkāro nāma",
  "tika-vin08t4:11": "Catuttho paricchedo."
}