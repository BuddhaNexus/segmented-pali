{
  "atk-s0508a29:0": "13. Terasanipāto",
  "atk-s0508a29:1": "1. Soṇakoḷivisattheragāthāvaṇṇanā",
  "atk-s0508a29:2_0": "Terasanipāte yāhu raṭṭhetiādikā āyasmato soṇassa koḷivisassa gāthā. Kā uppatti? Ayampi",
  "atk-s0508a29:2_1": "purimabuddhesu katādhikāro tattha tattha bhave puññāni upacini. Ayaṁ kira anomadassissa",
  "atk-s0508a29:2_2": "bhagavato kāle mahāvibhavo seṭṭhi hutvā upāsakehi saddhiṁ vihāraṁ gantvā satthu santike",
  "atk-s0508a29:2_3": "dhammaṁ sutvā pasannamānaso satthu caṅkamanaṭṭhāne sudhāya parikammaṁ kāretvā nānāvaṇṇehi",
  "atk-s0508a29:2_4": "pupphehi santharitvā upari nānāvirāgavatthehi vitānaṁ bandhāpesi, tathā satthu bhikkhusaṅghassa",
  "atk-s0508a29:2_5": "ca dīghasālaṁ kāretvā niyyādesi. So tena puññakammena devamanussesu saṁsaranto padumuttarassa",
  "atk-s0508a29:2_6": "bhagavato kāle haṁsavatīnagare seṭṭhikule nibbatti, sirivaḍḍhotissa nāmaṁ ahosi.",
  "atk-s0508a29:2_7": "So vayappatto vihāraṁ gantvā satthu santike dhammaṁ suṇanto satthāraṁ ekaṁ bhikkhuṁ",
  "atk-s0508a29:2_8": "āraddhavīriyānaṁ aggaṭṭhāne ṭhapentaṁ disvā, sayampi taṁ ṭhānantaraṁ patthento sattāhaṁ",
  "atk-s0508a29:2_9": "mahādānaṁ pavattetvā paṇidhānamakāsi. Satthāpi tassa patthanāya samijjhanabhāvaṁ",
  "atk-s0508a29:2_10": "disvā byākaritvā pakkāmi.",
  "atk-s0508a29:3_0": "Sopi yāvajīvaṁ kusalaṁ katvā devamanussesu saṁsaranto parinibbute kassapadasabale",
  "atk-s0508a29:3_1": "anuppanne amhākaṁ bhagavati bārāṇasiyaṁ kulagehe nibbattitvā viññutaṁ patto gaṅgātīre",
  "atk-s0508a29:3_2": "paṇṇasālaṁ karitvā ekaṁ paccekabuddhaṁ temāsaṁ catūhi paccayehi sakkaccaṁ upaṭṭhahi.",
  "atk-s0508a29:3_3": "Paccekabuddho vuṭṭhavasso paripuṇṇaparikkhāro gandhamādanameva gato. Sopi kulaputto",
  "atk-s0508a29:3_4": "yāvajīvaṁ tattha puññāni katvā tato cavitvā devamanussesu saṁsaranto amhākaṁ bhagavato",
  "atk-s0508a29:3_5": "kāle campānagare usabhaseṭṭhissa gehe paṭisandhiṁ gaṇhi. Tassa paṭisandhiggahaṇato",
  "atk-s0508a29:3_6": "paṭṭhāya seṭṭhissa mahābhogakkhandho abhivaḍḍhi. Tassa jātadivase sakalanagare mahāsakkārasampanno",
  "atk-s0508a29:3_7": "ahosi, tassa pubbe paccekabuddhassa satasahassagghanikarattakambalapariccāgena suvaṇṇavaṇṇo",
  "atk-s0508a29:3_8": "sukhumālataro ca attabhāvo ahosi, tenassa soṇoti nāmaṁ akaṁsu. Mahatā parivārena",
  "atk-s0508a29:3_9": "vaḍḍhati , tassa hatthapādatalāni bandhujīvakapupphavaṇṇāni ahesuṁ, satavihatakappāsassa",
  "atk-s0508a29:3_10": "viya samphasso pādatalesu maṇikuṇḍalāvaṭṭavaṇṇāni lomāni jāyiṁsu. Vayappattassa tassa",
  "atk-s0508a29:3_11": "tiṇṇaṁ utūnaṁ anucchavike tayo pāsāde kāretvā nāṭakāni upaṭṭhāpesuṁ. So tattha mahatiṁ",
  "atk-s0508a29:3_12": "sampattiṁ anubhavanto devakumāro viya paṭivasati.",
  "atk-s0508a29:4_0": "Atha amhākaṁ satthari sabbaññutaṁ patvā pavattitavaradhammacakke rājagahaṁ upanissāya",
  "atk-s0508a29:4_1": "viharante bimbisāraraññā pakkosāpito asītiyā gāmikasahassehi saddhiṁ rājagahaṁ āgato,",
  "atk-s0508a29:4_2": "satthu santikaṁ gantvā dhammaṁ sutvā paṭiladdhasaddho mātāpitaro anujānāpetvā sāsane",
  "atk-s0508a29:4_3": "pabbajitvā laddhūpasampado satthu santike kammaṭṭhānaṁ gahetvā, janasaṁsaggapariharaṇatthaṁ",
  "atk-s0508a29:4_4": "sītavane vasanto ‘‘mama sarīraṁ sukhumālaṁ, na ca sakkā sukheneva sukhaṁ adhigantuṁ,",
  "atk-s0508a29:4_5": "kāyaṁ kilametvā samaṇadhammaṁ kātuṁ vaṭṭatī’’ti ṭhānacaṅkamameva adhiṭṭhāya, padhānamanuyuñjanto",
  "atk-s0508a29:4_6": "pādatalesu phoṭesu uṭṭhahitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya",
  "atk-s0508a29:4_7": "visesaṁ nibbattetuṁ asakkonto, ‘‘evaṁ vāyamantopi ahaṁ maggaṁ vā phalaṁ vā nibbattetuṁ",
  "atk-s0508a29:4_8": "na sakkomi, kiṁ me pabbajjāya, hīnāyāvattitvā bhoge ca bhuñjissāmi, puññāni ca karissāmī’’ti",
  "atk-s0508a29:4_9": "cintesi. Satthā tassa cittācāraṁ ñatvā tattha gantvā vīṇūpamovādena ovaditvā vīriyasamatāyojanavidhiṁ",
  "atk-s0508a29:4_10": "dassento kammaṭṭhānaṁ sodhetvā gijjhakūṭaṁ gato. Soṇattheropi satthu sammukhā ovādaṁ",
  "atk-s0508a29:4_11": "labhitvā vīriyasamataṁ yojetvā vipassanaṁ ussukkāpetvā arahatte patiṭṭhāsi. Tena",
  "atk-s0508a29:4_12": "vuttaṁ apadāne (apa. thera 1.5.25-53) –",
  "atk-s0508a29:5": "‘‘Anomadassissa munino, lokajeṭṭhassa tādino;",
  "atk-s0508a29:6": "Sudhāya lepanaṁ katvā, caṅkamaṁ kārayiṁ ahaṁ.",
  "atk-s0508a29:7": "‘‘Nānāvaṇṇehi pupphehi, caṅkamaṁ santhariṁ ahaṁ;",
  "atk-s0508a29:8": "Ākāse vitānaṁ katvā, bhojayiṁ buddhamuttamaṁ.",
  "atk-s0508a29:9": "‘‘Añjaliṁ paggahetvāna, abhivādetvāna subbataṁ;",
  "atk-s0508a29:10": "Dīghasālaṁ bhagavato, niyyādesimahaṁ tadā.",
  "atk-s0508a29:11": "‘‘Mama saṅkappamaññāya, satthā loke anuttaro;",
  "atk-s0508a29:12": "Paṭiggahesi bhagavā, anukampāya cakkhumā.",
  "atk-s0508a29:13": "‘‘Paṭiggahetvāna sambuddho, dakkhiṇeyyo sadevake;",
  "atk-s0508a29:14": "Bhikkhusaṅghe nisīditvā, imā gāthā abhāsatha.",
  "atk-s0508a29:15": "‘‘Yo so haṭṭhena cittena, dīghasālaṁ adāsi me;",
  "atk-s0508a29:16": "Tamahaṁ kittayissāmi, suṇātha mama bhāsato.",
  "atk-s0508a29:17": "‘‘Imassa maccukālamhi, puññakammasamaṅgino;",
  "atk-s0508a29:18": "Sahassayuttassaratho, upaṭṭhissati tāvade.",
  "atk-s0508a29:19": "‘‘Tena yānenayaṁ poso, devalokaṁ gamissati;",
  "atk-s0508a29:20": "Anumodissare devā, sampatte kulasambhave.",
  "atk-s0508a29:21": "‘‘Mahārahaṁ byamhaṁ seṭṭhaṁ, ratanamattikalepanaṁ;",
  "atk-s0508a29:22": "Kūṭāgāravarūpetaṁ, byamhaṁ ajjhāvasissati.",
  "atk-s0508a29:23": "‘‘Tiṁsakappasahassāni, devaloke ramissati;",
  "atk-s0508a29:24": "Pañcavīsati kappāni, devarājā bhavissati.",
  "atk-s0508a29:25": "‘‘Sattasattatikkhattuñca, cakkavattī bhavissati;",
  "atk-s0508a29:26": "Yasodharasanāmā te, sabbepi ekanāmakā.",
  "atk-s0508a29:27": "‘‘Dve sampattī anubhotvā, vaḍḍhetvā puññasañcayaṁ;",
  "atk-s0508a29:28": "Aṭṭhavīsatikappamhi, cakkavattī bhavissati.",
  "atk-s0508a29:29": "‘‘Tatrāpi byamhaṁ pavaraṁ, vissakammena māpitaṁ;",
  "atk-s0508a29:30": "Dasasaddāvivittaṁ taṁ, puramajjhāvasissati.",
  "atk-s0508a29:31": "‘‘Aparimeyye ito kappe, bhūmipālo mahiddhiko;",
  "atk-s0508a29:32": "Okkāko nāma nāmena, rājā raṭṭhe bhavissati.",
  "atk-s0508a29:33": "‘‘Soḷasitthisahassānaṁ, sabbāsaṁ pavarā ca sā;",
  "atk-s0508a29:34": "Abhijātā khattiyānī, nava putte janessati.",
  "atk-s0508a29:35": "‘‘Nava putte janetvāna, khattiyānī marissati;",
  "atk-s0508a29:36": "Taruṇī ca piyā kaññā, mahesittaṁ karissati.",
  "atk-s0508a29:37": "‘‘Okkākaṁ tosayitvāna, varaṁ kaññā labhissati;",
  "atk-s0508a29:38": "Varaṁ laddhāna sā kaññā, putte pabbājayissati.",
  "atk-s0508a29:39": "‘‘Pabbājitā ca te sabbe, gamissanti naguttamaṁ;",
  "atk-s0508a29:40": "Jātibhedabhayā sabbe, bhaginīhi vasissare.",
  "atk-s0508a29:41": "‘‘Ekā ca kaññā byādhīhi, bhavissati parikkhatā;",
  "atk-s0508a29:42": "Mā no jāti pabhijjīti, nikhaṇissanti khattiyā.",
  "atk-s0508a29:43": "‘‘Khattiyo nīharitvāna, tāya saddhiṁ vasissati;",
  "atk-s0508a29:44": "Bhavissati tadā bhedo, okkākakulasambhavo.",
  "atk-s0508a29:45": "‘‘Tesaṁ pajā bhavissanti, koḷiyā nāma jātiyā;",
  "atk-s0508a29:46": "Tattha mānusakaṁ bhogaṁ, anubhossatinappakaṁ.",
  "atk-s0508a29:47": "‘‘Tamhā kāyā cavitvāna, devalokaṁ gamissati;",
  "atk-s0508a29:48": "Tatrāpi pavaraṁ byamhaṁ, labhissati manoramaṁ.",
  "atk-s0508a29:49": "‘‘Devalokā cavitvāna, sukkamūlena codito;",
  "atk-s0508a29:50": "Āgantvāna manussattaṁ, soṇo nāma bhavissati.",
  "atk-s0508a29:51": "‘‘Āraddhavīriyo pahitatto, padahaṁ satthu sāsane;",
  "atk-s0508a29:52": "Sabbāsave pariññāya, nibbāyissatināsavo.",
  "atk-s0508a29:53": "‘‘Anantadassī bhagavā, gotamo sakyapuṅgavo;",
  "atk-s0508a29:54": "Visesaññū mahāvīro, aggaṭṭhāne ṭhapessati.",
  "atk-s0508a29:55": "‘‘Vuṭṭhamhi deve caturaṅgulamhi, tiṇe anileritaaṅgaṇamhi;",
  "atk-s0508a29:56": "Ṭhatvāna yogassa payuttatādino, tatottariṁ pāramatā na vijjati.",
  "atk-s0508a29:57": "‘‘Uttame damathe danto, cittaṁ me supaṇīhitaṁ;",
  "atk-s0508a29:58": "Bhāro me ohito sabbo, nibbutomhi anāsavo.",
  "atk-s0508a29:59": "‘‘Aṅgīraso mahānāgo, abhijātova kesarī;",
  "atk-s0508a29:60": "Bhikkhusaṅghe nisīditvā, etadagge ṭhapesi maṁ.",
  "atk-s0508a29:61": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a29:62": "Arahattaṁ pana patvā attano paṭipattiṁ paccavekkhitvā udānavasena aññābyākaraṇavasena ca –",
  "atk-s0508a29:63": "632.",
  "atk-s0508a29:64": " ‘‘Yāhu raṭṭhe samukkaṭṭho, rañño aṅgassa paddhagū;",
  "atk-s0508a29:65": "Svājja dhammesu ukkaṭṭho, soṇo dukkhassa pāragū.",
  "atk-s0508a29:66": "633.",
  "atk-s0508a29:67": " ‘‘Pañca chinde pañca jahe, pañca cuttari bhāvaye;",
  "atk-s0508a29:68": "Pañcasaṅgātigo bhikkhu, oghatiṇṇoti vuccati.",
  "atk-s0508a29:69": "634.",
  "atk-s0508a29:70": " ‘‘Unnaḷassa pamattassa, bāhirāsassa bhikkhuno;",
  "atk-s0508a29:71": "Sīlaṁ samādhi paññā ca, pāripūriṁ na gacchati.",
  "atk-s0508a29:72": "635.",
  "atk-s0508a29:73": " ‘‘Yañhi kiccaṁ apaviddhaṁ, akiccaṁ pana karīyati;",
  "atk-s0508a29:74": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0508a29:75": "636.",
  "atk-s0508a29:76": " ‘‘Yesañca susamāraddhā, niccaṁ kāyagatā sati;",
  "atk-s0508a29:77": "Akiccaṁ te na sevanti, kicce sātaccakārino;",
  "atk-s0508a29:78": "Satānaṁ sampajānānaṁ, atthaṁ gacchanti āsavā.",
  "atk-s0508a29:79": "637.",
  "atk-s0508a29:80": " ‘‘Ujumaggamhi akkhāte, gacchatha mā nivattatha;",
  "atk-s0508a29:81": "Attanā codayattānaṁ, nibbānamabhihāraye.",
  "atk-s0508a29:82": "638.",
  "atk-s0508a29:83": " ‘‘Accāraddhamhi vīriyamhi, satthā loke anuttaro;",
  "atk-s0508a29:84": "Vīṇopamaṁ karitvā me, dhammaṁ deseti cakkhumā;",
  "atk-s0508a29:85": "Tassāhaṁ vacanaṁ sutvā, vihāsiṁ sāsane rato.",
  "atk-s0508a29:86": "639.",
  "atk-s0508a29:87": " ‘‘Samathaṁ paṭipādesiṁ, uttamatthassa pattiyā;",
  "atk-s0508a29:88": "Tisso vijjā anuppattā, kataṁ buddhassa sāsanaṁ.",
  "atk-s0508a29:89": "640.",
  "atk-s0508a29:90": " ‘‘Nekkhamme adhimuttassa, pavivekañca cetaso;",
  "atk-s0508a29:91": "Abyābajjhādhimuttassa, upādānakkhayassa ca.",
  "atk-s0508a29:92": "641.",
  "atk-s0508a29:93": " ‘‘Taṇhakkhayādhimuttassa, asammohañca cetaso;",
  "atk-s0508a29:94": "Disvā āyatanuppādaṁ, sammā cittaṁ vimuccati.",
  "atk-s0508a29:95": "642.",
  "atk-s0508a29:96": " ‘‘Tassa sammā vimuttassa, santacittassa bhikkhuno;",
  "atk-s0508a29:97": "Katassa paticayo natthi, karaṇīyaṁ na vijjati.",
  "atk-s0508a29:98": "643.",
  "atk-s0508a29:99": " ‘‘Selo yathā ekaghano, vātena na samīrati;",
  "atk-s0508a29:100": "Evaṁ rūpā rasā saddā, gandhā phassā ca kevalā.",
  "atk-s0508a29:101": "644.",
  "atk-s0508a29:102": " ‘‘Iṭṭhā dhammā aniṭṭhā ca, nappavedhenti tādino;",
  "atk-s0508a29:103": "Ṭhitaṁ cittaṁ visaññuttaṁ, vayañcassānupassatī’’ti. – imā gāthā abhāsi;",
  "atk-s0508a29:104_0": "Tattha yāhu raṭṭhe samukkaṭṭhoti yo ahu ahosi aṅgaraṭṭhe asītiyā gāmikasahassehi",
  "atk-s0508a29:104_1": "bhogasampattiyā issariyasampattiyā ca sammā ativiya ukkaṭṭho seṭṭho. Rañño aṅgassa",
  "atk-s0508a29:104_2": "paddhagūti catūhi saṅgahavatthūhi parisāya rañjanaṭṭhena rañño aṅgādhipatino bimbisārassa",
  "atk-s0508a29:104_3": "parivārabhūto gahapativiseso tassa raṭṭhe kuṭumbiko ahūti yojetabbaṁ. Svājja dhammesu",
  "atk-s0508a29:104_4": "ukkaṭṭhoti so soṇo ajjetarahi lokuttaradhammesu ukkaṭṭho jāto, gihikālepi kehici",
  "atk-s0508a29:104_5": "ukkaṭṭhoyeva hutvā idāni pabbajitakālepi ukkaṭṭhoyeva hotīti attānameva paraṁ viya",
  "atk-s0508a29:104_6": "dasseti. Dukkhassa pāragūti sakalassa vaṭṭadukkhassa pāraṁ pariyantaṁ gato, etena",
  "atk-s0508a29:104_7": "dhammesu ukkaṭṭhoti avisesena vuttaṁ ukkaṭṭhabhāvaṁ viseseti arahattādhigamadīpanato.",
  "atk-s0508a29:105_0": "Idāni yāya paṭipattiyā dukkhapāragū jāto, aññāpadesena taṁ dassento ‘‘pañca chinde’’ti",
  "atk-s0508a29:105_1": "gāthamāha. Tassattho – apāyakāmasugatisampāpakāni pañcorambhāgiyāni saṁyojanāni puriso",
  "atk-s0508a29:105_2": "satthena pāde baddharajjukaṁ viya heṭṭhimena maggattayena chindeyya, rūpārūpabhavasampāpakāni",
  "atk-s0508a29:105_3": "pañca uddhambhāgiyāni saṁyojanāni puriso gīvāya baddharajjukaṁ viya aggamaggena jaheyya,",
  "atk-s0508a29:105_4": "chindeyya, tesaṁ pana uddhambhāgiyasaṁyojanānaṁ pahānāya pañca saddhādīni indriyāni",
  "atk-s0508a29:105_5": "uttari bhāvaye bhāveyya. Evaṁbhūto pana bhikkhu rāgasaṅgo dosamohamānadiṭṭhisaṅgoti",
  "atk-s0508a29:105_6": "pañcannaṁ saṅgānaṁ atikkamanena pañcasaṅgātigo hutvā, kāmogho, bhavogho, diṭṭhogho,",
  "atk-s0508a29:105_7": "avijjoghoti catunnaṁ oghānaṁ tiṇṇattā oghatiṇṇoti vuccati.",
  "atk-s0508a29:106_0": "Ayañca oghataraṇapaṭipattisīlādīnaṁ pāripūriyāva hoti, sīlādayo ca mānādippahānena",
  "atk-s0508a29:106_1": "pāripūriṁ gacchanti, na aññathāti dassento ‘‘unnaḷassā’’ti gāthamāha. Tattha unnaḷassāti",
  "atk-s0508a29:106_2": "uggatatucchamānassa. Māno hi unnamanākāravuttiyā tucchabhāvena naḷo viyāti ‘‘naḷo’’ti",
  "atk-s0508a29:106_3": "vuccati. Pamattassāti sativossaggena pamādaṁ āpannassa. Bāhirāsassāti bāhiresu āyatanesu",
  "atk-s0508a29:106_4": "āsāvato, kāmesu avītarāgassāti attho. Sīlaṁ samādhi paññā ca, pāripūriṁ na gacchatīti",
  "atk-s0508a29:106_5": "tassa sīlādīnaṁ paṭipakkhasevino lokiyopi tāva sīlādiguṇo pāripūriṁ na gacchati, pageva lokuttaro.",
  "atk-s0508a29:107_0": "Tattha kāraṇamāha ‘‘yañhi kicca’’ntiādinā. Bhikkhuno hi pabbajitakālato paṭṭhāya",
  "atk-s0508a29:107_1": "aparimāṇasīlakkhandhagopanaṁ araññavāso dhutaṅgapariharaṇaṁ bhāvanārāmatāti evamādi",
  "atk-s0508a29:107_2": "kiccaṁ nāma. Yehi pana idaṁ yathāvuttaṁ attano kiccaṁ, taṁ apaviddhaṁ akaraṇena chaḍḍitaṁ.",
  "atk-s0508a29:107_3": "Akiccanti pattamaṇḍanaṁ cīvarakāyabandhanaaṁsabaddhachattupāhanatālavaṇṭadhammakaraṇamaṇḍananti",
  "atk-s0508a29:107_4": "evamādi parikkhāramaṇḍanaṁ paccayabāhuliyanti evamādi bhikkhuno akiccaṁ nāma, taṁ",
  "atk-s0508a29:107_5": "kayirati, tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ",
  "atk-s0508a29:107_6": "cattāropi āsavā vaḍḍhanti.",
  "atk-s0508a29:108_0": "Yesaṁ pana paññādiguṇo vaḍḍhati, te dassetuṁ ‘‘yesa’’ntiādi vuttaṁ. Tattha susamāraddhāti",
  "atk-s0508a29:108_1": "suṭṭhu paggahitā. Kāyagatā satīti, kāyānupassanābhāvanā. Akiccaṁ teti te etaṁ pattamaṇḍanādiakiccaṁ.",
  "atk-s0508a29:108_2": "Na sevantīti na karonti. Kicceti, pabbajitakālato paṭṭhāya kattabbe aparimāṇasīlakkhandhagopanādike.",
  "atk-s0508a29:108_3": "Sātaccakārinoti satatakārino tesaṁ satiyā avippavāsena satānaṁ sātthakasampajaññaṁ,",
  "atk-s0508a29:108_4": "sappāyasampajaññaṁ, gocarasampajaññaṁ, asammohasampajaññanti catūhi sampajaññehi",
  "atk-s0508a29:108_5": "sampajānānaṁ, cattāropi āsavā atthaṁ gacchanti parikkhayaṁ abhāvaṁ gacchantīti attho.",
  "atk-s0508a29:109_0": "Idāni attano santike ṭhitabhikkhūnaṁ ovādaṁ dento ‘‘ujumaggamhī’’ti gāthamāha. Tattha",
  "atk-s0508a29:109_1": "ujumaggamhi akkhāteti antadvayaparivajjanena kāyavaṅkādippahānena ca ujuke majjhimapaṭipadābhūte",
  "atk-s0508a29:109_2": "ariyamagge satthārā bhāsite. Gacchathāti paṭipajjatha. Mā nivattathāti antarā vosānaṁ",
  "atk-s0508a29:109_3": "māpajjatha. Attanā codayattānanti idha atthakāmo kulaputto apāyabhayapaccavekkhaṇādinā",
  "atk-s0508a29:109_4": "attanāva attānaṁ codento. Nibbānamabhihārayeti, attānaṁ nibbānaṁ abhihareyya upaneyya,",
  "atk-s0508a29:109_5": "yathā naṁ sacchikaroti, tathā paṭipajjeyyāti attho.",
  "atk-s0508a29:110_0": "Idāni mayāpi evameva paṭipannanti, attano paṭipattiṁ dassetuṁ ‘‘accāraddhamhī’’tiādi",
  "atk-s0508a29:110_1": "vuttaṁ. Accāraddhamhi vīriyamhīti vipassanaṁ bhāventena mayā samādhinā vīriyaṁ samarasaṁ",
  "atk-s0508a29:110_2": "akatvā ativiya vīriye paggahite. Accāraddhavīriyatā cassa heṭṭhā vuttāyeva. Vīṇopamaṁ",
  "atk-s0508a29:110_3": "karitvā meti āyasmato soṇassa ‘‘ye kho keci bhagavato sāvakā āraddhavīriyā viharanti.",
  "atk-s0508a29:110_4": "Ahaṁ tesaṁ aññataro, atha ca pana me nānupādāya āsavehi cittaṁ vimuccati, tasmāhaṁ",
  "atk-s0508a29:110_5": "vibbhamissāmī’’ti citte uppanne satthā iddhiyā tassa sammukhe attānaṁ dassetvā ‘‘kasmā",
  "atk-s0508a29:110_6": "tvaṁ, soṇa, ‘vibbhamissāmī’ti cittaṁ uppādesi, kusalo tvaṁ pubbe agāriyabhūto vīṇāya",
  "atk-s0508a29:110_7": "tantissare’’ti pucchitvā tena ‘‘evaṁ, bhante’’ti vutte ‘‘taṁ kiṁ maññasi, soṇa? Yadā",
  "atk-s0508a29:110_8": "te vīṇāya tantiyo accāyatā honti, api nu te vīṇā tasmiṁ samaye saravatī vā hoti kammaññā",
  "atk-s0508a29:110_9": "vāti? No hetaṁ, bhante! Taṁ kiṁ maññasi, soṇa, yadā te vīṇāya tantiyo atisithilā",
  "atk-s0508a29:110_10": "honti, api nu te vīṇā tasmiṁ samaye saravatī vā hoti kammaññā vāti? No hetaṁ, bhante.",
  "atk-s0508a29:110_11": "Taṁ kiṁ maññasi, soṇa, yadā pana te vīṇāya tantiyo neva accāyatā honti, nātisithilā",
  "atk-s0508a29:110_12": "same guṇe patiṭṭhitā, api nu te vīṇā tasmiṁ samaye saravatī vā hoti kammaññā vāti?",
  "atk-s0508a29:110_13": "Evaṁ, bhante. Evameva kho, soṇa, accāraddhavīriyaṁ uddhaccāya saṁvattati, atilīnavīriyaṁ",
  "atk-s0508a29:110_14": "kosajjāya saṁvattati, tasmātiha tvaṁ, soṇa, vīriyasamataṁ adhiṭṭhaha, indriyānañca",
  "atk-s0508a29:110_15": "samataṁ paṭivijjhā’’ti evaṁ vīṇaṁ upamaṁ katvā pavattitena vīṇopamovādena mayhaṁ",
  "atk-s0508a29:110_16": "dhammaṁ desesi. Tassāhaṁ vacanaṁ sutvāti tassa bhagavato vacanaṁ vīṇopamovādaṁ sutvā",
  "atk-s0508a29:110_17": "antarā uppannaṁ vibbhamitukāmataṁ pahāya satthu sāsane rato abhirato vihariṁ.",
  "atk-s0508a29:111_0": "Viharanto ca samathaṁ paṭipādesiṁ vīriyasamataṁ yojento saddhāpaññānaṁ viya samādhivīriyānaṁ",
  "atk-s0508a29:111_1": "samarasataṁ uppādento jhānādhiṭṭhānaṁ vipassanāsamādhiṁ sampādesiṁ vipassanaṁ ussukkāpesiṁ.",
  "atk-s0508a29:111_2": "Tattha payojanaṁ āha ‘‘uttamatthassa pattiyā’’ti. Uttamatthassa pattiyāti arahattādhigamāyāti attho.",
  "atk-s0508a29:112_0": "Idāni yathā paṭipannassa samathavipassanā sampajjiṁsu, taṁ aññāpadesena dassento",
  "atk-s0508a29:112_1": "‘‘nekkhamme’’tiādimāha. Tattha nekkhammeti pabbajjādike kāmanissaraṇe. Adhimuttassāti",
  "atk-s0508a29:112_2": "tattha ninnapoṇapabbhārabhāvena yuttappayuttassa, paṭhamaṁ tāva pabbajjābhimukho",
  "atk-s0508a29:112_3": "hutvā kāme pahāya pabbajitvā ca sīlavisodhanaṁ araññavāso dhutaṅgapariharaṇaṁ bhāvanābhiyogoti",
  "atk-s0508a29:112_4": "evamādīsu anavajjadhammesu yuttappayuttassāti attho. Pavivekañca cetasoti cetaso",
  "atk-s0508a29:112_5": "pavivekañca adhimuttassa evaṁ nekkhammādhimuttassa sato catukkapañcakajjhānānaṁ nibbattanena",
  "atk-s0508a29:112_6": "viveke yuttassa payuttassa. Abyābajjhādhimuttassāti abyābajjhe nidukkhatāya adhimuttassa",
  "atk-s0508a29:112_7": "jhānasamāpattiyo nibbattetvā samathasukhe yuttappayuttassa. Upādānakkhayassa cāti",
  "atk-s0508a29:112_8": "catunnampi upādānānaṁ khayante arahatte adhimuttassa. Bhummatthe hi etaṁ sāmivacanaṁ.",
  "atk-s0508a29:112_9": "Taṁ yathādhigataṁ jhānaṁ pādakaṁ katvā arahattādhigamāya vipassanaṁ anuyuñjantassāti attho.",
  "atk-s0508a29:113_0": "Taṇhakkhayādhimuttassāti taṇhā khīyati etthāti taṇhakkhayo, nibbānaṁ, tasmiṁ adhimuttassa",
  "atk-s0508a29:113_1": "upādiṁ bhayato, anupādiñca khemato dassanena nirodhe ninnapoṇapabbhārassa. Asammohañca",
  "atk-s0508a29:113_2": "cetasoti asammohasampajaññavasena cittassa asammohapavattiṁ sammohasamucchindanena",
  "atk-s0508a29:113_3": "vā cittassa asammohabhūtaṁ ariyamaggaṁ adhimuttassa. Disvā āyatanuppādanti cakkhādīnaṁ",
  "atk-s0508a29:113_4": "āyatanānaṁ yathāsakapaccayehi khaṇe khaṇe uppādaṁ, tappaṭipakkhato nirodhañca vipassanāpaññāsahitāya",
  "atk-s0508a29:113_5": "maggapaññāya disvā dassanahetu sammā cittaṁ vimuccatīti sammā hetunā ñāyena maggapaṭipāṭiyā",
  "atk-s0508a29:113_6": "sabbāsavato cittaṁ vimuccati.",
  "atk-s0508a29:114_0": "‘‘Tassa sammā vimuttassā’’tiādīsu ayaṁ saṅkhepattho – tassa vuttanayena sammadeva",
  "atk-s0508a29:114_1": "sabbasaṁkilesato vimuttassa, tato eva accantupasamena santacittassa khīṇāsavabhikkhuno",
  "atk-s0508a29:114_2": "katassa kusalassa akusalassa vā upacayo natthi maggeneva samugghātitattā, pariññādibhedaṁ",
  "atk-s0508a29:114_3": "karaṇīyaṁ na vijjati katakiccattā. Evaṁ bhūtassa yathā ekaghano selo pabbato pakativātena",
  "atk-s0508a29:114_4": "na samīrati na saṁkampati, evaṁ iṭṭhā ca aniṭṭhā ca rūpādayo ārammaṇadhammā tādino",
  "atk-s0508a29:114_5": "tādibhāvappattassa ṭhitaṁ anejaṁ pahīnasabbasokatāya visaṁyuttaṁ cittaṁ nappavedhanti",
  "atk-s0508a29:114_6": "na cālenti. Assa ca ārammaṇadhammassa kālena kālaṁ phalasamāpattiṁ samāpajjitvā vipassanto",
  "atk-s0508a29:114_7": "vayaṁ nirodhaṁ khaṇe khaṇe bhijjanasabhāvaṁ anupassatīti aññaṁ byākāsi.",
  "atk-s0508a29:115": "Soṇakoḷivisattheragāthāvaṇṇanā niṭṭhitā.",
  "atk-s0508a29:116": "Terasanipātavaṇṇanā niṭṭhitā."
}