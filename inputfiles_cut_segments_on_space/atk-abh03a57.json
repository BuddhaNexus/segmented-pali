{
  "atk-abh03a57:0": "5-22. Saṅkiliṭṭhattikādivaṇṇanā",
  "atk-abh03a57:1": "Saṅkiliṭṭhasaṅkilesikattike sabbaṁ kusalattike vuttanayānusāreneva veditabbaṁ.",
  "atk-abh03a57:2_0": "79. Vitakkattike yathākammūpagañāṇassa parikammanti dibbacakkhuparikammameva tassa",
  "atk-abh03a57:2_1": "uppādanatthāya parikammaṁ. Uppannassa pana vaḷañjanakāle parikammaṁ sandhāyetaṁ vuttaṁ.",
  "atk-abh03a57:2_2": "Sesamettha yathāpāḷimeva niyyāti.",
  "atk-abh03a57:3": "82. Ti tadārammaṇabhavaṅgamūlabhavaṅgānaṁ vasena vuttaṁ. Sesamettha sabbaṁ pāḷivaseneva veditabbaṁ.",
  "atk-abh03a57:4_0": "Dassanattike dassanena pahātabbo rāgo uppajjatītiādīsu dassanena pahātabbo puthujjanassa",
  "atk-abh03a57:4_1": "uppajjati. Bhāvanāya pahātabbo sotāpannassāpīti evaṁ uparimassa uparimassa heṭṭhimā",
  "atk-abh03a57:4_2": "heṭṭhimā nuppajjantīti veditabbā. Dassanena pahātabbo dhammo bhāvanāya pahātabbassa",
  "atk-abh03a57:4_3": "dhammassa ekenapi paccayena paccayo na hoti. Sesamettha pāḷiṁ anugantvā kusalattike",
  "atk-abh03a57:4_4": "vuttalakkhaṇavaseneva veditabbaṁ.",
  "atk-abh03a57:5_0": "Dassanenapahātabbahetukattike dassanenapahātabbahetukādīnaṁ vibhāgo aṭṭhakathākaṇḍe",
  "atk-abh03a57:5_1": "vuttanayeneva veditabbo. Vicikicchuddhaccasahagato moho ahetukattā tatiyapade paviṭṭho.",
  "atk-abh03a57:5_2": "Evamettha yesaṁ dassanabhāvanāhi pahātabbo hetu atthi, te pahātabbahetukā. Yesaṁ",
  "atk-abh03a57:5_3": "so natthi te nevadassanena nabhāvanāyapahātabbahetukāti imaṁ pahātabbahetukavibhāgaṁ",
  "atk-abh03a57:5_4": "ñatvā sesaṁ dassanenapahātabbattike ceva kusalattike ca dassitalakkhaṇānusāreneva veditabbaṁ.",
  "atk-abh03a57:6": "Ācayagāmittike ca paṭiccavārasaṁsaṭṭhavāresu anulomaṁ kusalattikasadisameva. Sesaṁ vissajjanato gaṇanato ca yathāpāḷimeva niyyāti.",
  "atk-abh03a57:7_0": "Sekkhattike asekkho dhammo sekkhassa dhammassa na kenaci paccayena paccayo. Sekkho",
  "atk-abh03a57:7_1": "asekkhassa anantarapakatūpanissayo pana hoti. Sesamettha yathāpāḷimeva niyyāti, tathā parittattike.",
  "atk-abh03a57:8_0": "Parittārammaṇattike appamāṇārammaṇācetanāti sekkhānaṁ gotrabhucetanā, paccavekkhaṇacetanātipi",
  "atk-abh03a57:8_1": "vattuṁ vaṭṭati. Vipākānaṁ parittārammaṇānanti paṭisandhiyaṁ kammaṁ ārammaṇaṁ katvā,",
  "atk-abh03a57:8_2": "pavatte cakkhuviññāṇādivasenarūpādiārammaṇaṁ, tadārammaṇavasena javanena gahitaparittārammaṇañca",
  "atk-abh03a57:8_3": "ārammaṇaṁ katvā uppannānaṁ. Ye pana “gotrabhucittena natthi paṭisandhī”ti vadanti,",
  "atk-abh03a57:8_4": "te iminā suttena paṭisedhetabbā. Sesamettha pāḷinayeneva veditabbaṁ. Hīnattiko saṅkiliṭṭhattikasadiso.",
  "atk-abh03a57:9_0": "Micchattattike micchattaniyato sammattaniyatassa, sammattaniyato vā micchattaniyatassa",
  "atk-abh03a57:9_1": "kenaci paccayena paccayo na hoti. Micchattaniyato vā sammattaniyato vā sahajātādhipatirahito",
  "atk-abh03a57:9_2": "nāma natthi. Sammattaniyate ekantato ārammaṇapurejātaṁ natthi, micchattaniyate siyā",
  "atk-abh03a57:9_3": "ārammaṇapurejātaṁ. Aniyataṁ cittaṁ ārabbha niyatā micchādiṭṭhi uppajjeyya. Sesā niyataṁ",
  "atk-abh03a57:9_4": "ārabbha niyataṁ nuppajjati, micchattaniyataṁ garuṁ katvā na koci dhammo uppajjati.",
  "atk-abh03a57:9_5": "Kusalo micchattassa upanissayapaccayo na hoti. Sesamettha pāḷiyaṁ vuttanayeneva veditabbaṁ.",
  "atk-abh03a57:10_0": "Maggārammaṇattike paṭiccavārassa anulome vipākapaccayo natthi. Kammapaccayepi imasmiṁ",
  "atk-abh03a57:10_1": "tike nānākkhaṇikaṁ na labbhati, tathā uppannattikaatītattikesu. Paccanīye ahetukaṁ",
  "atk-abh03a57:10_2": "maggārammaṇanti ahetukaṁ maggārammaṇaṁ, āvajjanaṁ sandhāyetaṁ vuttaṁ. Sesamettha",
  "atk-abh03a57:10_3": "pāḷianusāreneva veditabbaṁ.",
  "atk-abh03a57:11_0": "Uppannattike ca atītattike ca paṭiccavārādayo natthi, pañhāvāramattameva labbhati.",
  "atk-abh03a57:11_1": "Kasmā? Paṭiccavārādayo hi sahajātapurejātānaññeva honti. Ime ca tikā atītānāgatamissakā.",
  "atk-abh03a57:11_2": "Uppannattike cettha anantarabhāgiyāpi paccayā na labbhanti. Kasmā? Uppannattike atītassa",
  "atk-abh03a57:11_3": "abhāvato. Uppanno ca anuppanno cāti ime cettha dve dhammā uppannassa ca anuppannassa",
  "atk-abh03a57:11_4": "cāti imesaṁ dvinnaṁ na kenaci paccayena paccayo. Anuppanno ca uppādī cāti ime pana",
  "atk-abh03a57:11_5": "dve uppannassa ārammaṇūpanissayavasena dvīhi paccayehi paccayo. Sesamettha pāḷiyaṁ",
  "atk-abh03a57:11_6": "āgatanayeneva veditabbaṁ.",
  "atk-abh03a57:12_0": "Atītattike paccuppannaṁ atītānāgatassa, atītānāgatañca atītānāgatassa na kenaci paccayena",
  "atk-abh03a57:12_1": "paccayo. Nibbānaṁ pana dvīsupi imesu tikesu neva paccayato na paccayuppannato labbhati.",
  "atk-abh03a57:12_2": "Sesamidhāpi pāḷiyaṁ āgatanayeneva veditabbaṁ.",
  "atk-abh03a57:13_0": "Ajjhattattike ajjhattabahiddhāpadaṁ na gahitaṁ. Ajjhattabahiddhāsaṅkhātā hi ubho",
  "atk-abh03a57:13_1": "rāsayo neva ekato paccayā honti, na paccayuppannā; tasmā hatthatale ṭhapitassa sāsapassa",
  "atk-abh03a57:13_2": "vaṇṇopi hatthatalavaṇṇena saddhiṁ ekato ārammaṇaṁ na hotīti veditabbo. Yathā ca ajjhattabahiddhāpadaṁ,",
  "atk-abh03a57:13_3": "evamettha ajjhattārammaṇattikepi ajjhattabahiddhārammaṇapadaṁ na labbhati. Sesaṁ",
  "atk-abh03a57:13_4": "yathāpāḷimeva niyyāti.",
  "atk-abh03a57:14": "Sanidassanattikepi pāḷivaseneva attho gahetabbo. Gaṇanāpettha pāḷiyaṁ āgatavāre saṅkhipitvā heṭṭhā vuttanayeneva saṁsandanesu saṁsanditvā veditabbāti.",
  "atk-abh03a57:15": "Dhammānulome tikapaṭṭhānavaṇṇanā."
}