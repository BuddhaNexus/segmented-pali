{
  "mil3.3.9:0.1": "Milindapañha",
  "mil3.3.9:0.2": "Vicāravagga",
  "mil3.3.9:0.3": "9. Vedanālakkhaṇapañha",
  "mil3.3.9:1.1": "“Bhante nāgasena, kiṁlakkhaṇā vedanā”ti?",
  "mil3.3.9:1.2": "“Vedayitalakkhaṇā, mahārāja, vedanā anubhavanalakkhaṇā cā”ti.",
  "mil3.3.9:2.1": "“Opammaṁ karohī”ti.",
  "mil3.3.9:2.2_0": "“Yathā, mahārāja, kocideva puriso rañño adhikāraṁ kareyya, tassa rājā tuṭṭho adhikāraṁ",
  "mil3.3.9:2.2_1": "dadeyya, so tena adhikārena pañcahi kāmaguṇehi samappito samaṅgibhūto paricareyya,",
  "mil3.3.9:2.2_2": "tassa evamassa ‘mayā kho pubbe rañño adhikāro kato, tassa me rājā tuṭṭho adhikāraṁ",
  "mil3.3.9:2.2_3": "adāsi, svāhaṁ tatonidānaṁ imaṁ evarūpaṁ vedanaṁ vedayāmī’ti.",
  "mil3.3.9:3.1_0": "Yathā vā pana, mahārāja, kocideva puriso kusalaṁ kammaṁ katvā kāyassa bhedā paraṁ",
  "mil3.3.9:3.1_1": "maraṇā sugatiṁ saggaṁ lokaṁ upapajjeyya, so ca tattha dibbehi pañcahi kāmaguṇehi",
  "mil3.3.9:3.1_2": "samappito samaṅgibhūto paricareyya, tassa evamassa ‘svāhaṁ kho pubbe kusalaṁ kammaṁ",
  "mil3.3.9:3.1_3": "akāsiṁ, sohaṁ tatonidānaṁ imaṁ evarūpaṁ vedanaṁ vedayāmī’ti.",
  "mil3.3.9:3.2": "Evaṁ kho, mahārāja, vedayitalakkhaṇā vedanā anubhavanalakkhaṇā cā”ti.",
  "mil3.3.9:4.1": "“Kallosi, bhante nāgasenā”ti.",
  "mil3.3.9:5.1": "Vedanālakkhaṇapañho navamo."
}