{
  "anya-e0103n0:0": " Namo tassa bhagavato arahato sammāsambuddhassa",
  "anya-e0103n0:1": "Visuddhimagga-mahāṭīkā",
  "anya-e0103n0:2": "(Paṭhamo bhāgo)",
  "anya-e0103n0:3": "Ganthārambhakathā",
  "anya-e0103n0:4": "Saddhammaraṁsimālī yo, vineyyakamalākare;",
  "anya-e0103n0:5": "Vibodhesi mahāmoha-tamaṁ hantvāna sabbaso.",
  "anya-e0103n0:6": "Ñāṇātisayabimbaṁ taṁ, visuddhakaruṇāruṇaṁ;",
  "anya-e0103n0:7": "Vanditvā nirupaklesaṁ, buddhādiccaṁ mahodayaṁ.",
  "anya-e0103n0:8": "Lokālokakaraṁ dhammaṁ, guṇarasmisamujjalaṁ;",
  "anya-e0103n0:9": "Ariyasaṅghañca samphullaṁ, visuddhakamalākaraṁ.",
  "anya-e0103n0:10": "Vandanājanitaṁ puññaṁ, iti yaṁ ratanattaye;",
  "anya-e0103n0:11": "Hatantarāyo sabbattha, hutvāhaṁ tassa tejasā.",
  "anya-e0103n0:12": "Sampannasīlācārena, dhīmatā sucivuttinā;",
  "anya-e0103n0:13": "Ajjhesito dāṭhānāgattherena thiracetasā.",
  "anya-e0103n0:14": "Visuddhacarito nātho, yaṁ visuddhimanuttaraṁ;",
  "anya-e0103n0:15": "Patvā desesi karuṇāsamussāhitamānaso.",
  "anya-e0103n0:16": "Tassā adhigamūpāyo, visuddhanayamaṇḍito;",
  "anya-e0103n0:17": "Visuddhimaggo yo vutto, suvisuddhapadakkamo.",
  "anya-e0103n0:18": "Suvisuddhaṁ asaṁkiṇṇaṁ, nipuṇatthavinicchayaṁ;",
  "anya-e0103n0:19": "Mahāvihāravāsīnaṁ, samayaṁ avilomayaṁ.",
  "anya-e0103n0:20": "Tassa nissāya porāṇaṁ, kathāmaggaṁ anākulaṁ;",
  "anya-e0103n0:21": "Tantinayānugaṁ suddhaṁ, karissāmatthavaṇṇanaṁ.",
  "anya-e0103n0:22": "Iti ākaṅkhamānassa, saddhammassa ciraṭṭhitiṁ;",
  "anya-e0103n0:23": "Vibhajantassa tassatthaṁ, nisāmayatha sādhavoti.",
  "anya-e0103n0:24": "Nidānādikathāvaṇṇanā",
  "anya-e0103n0:25_0": "1. Svāyaṁ visuddhimaggo yaṁ suttapadaṁ nissāya paṭṭhapīyati, taṁ tāva nikkhipitvā",
  "anya-e0103n0:25_1": "tassa nidānādiniddhāraṇamukhena nānappakārato atthaṁ saṁvaṇṇetuṁ ‘‘sīle patiṭṭhāyā’’tiādi",
  "anya-e0103n0:25_2": "āraddhaṁ. Dhammaṁ saṁvaṇṇentena hi ādito tassa nidānaṁ vattabbaṁ, tato payojanaṁ",
  "anya-e0103n0:25_3": "piṇḍattho padattho sambandho adhippāyo codanā sodhanaṁ vattabbaṁ. Tathā ceva ācariyena",
  "anya-e0103n0:25_4": "paṭipannaṁ. Ettha hi bhagavantaṁ kirātiādi desanāya nidānapayojananiddhāraṇaṁ, visuddhimaggaṁ",
  "anya-e0103n0:25_5": "bhāsissantiādi piṇḍatthaniddhāraṇaṁ , sīle ṭhatvātiādi padatthasambandhādhippāyavibhāvanā,",
  "anya-e0103n0:25_6": "kiṁ sīlantiādi codanā, tato paraṁ sodhanaṁ, samādhipaññākathāsupi eseva nayo. Kasmā",
  "anya-e0103n0:25_7": "panettha vissajjanagāthā ādimhi nikkhittā, na pucchāgāthā. Pucchāpubbikā hi vissajjanāti?",
  "anya-e0103n0:25_8": "Vuccate – tadatthassa maṅgalabhāvato, sāsanassa ādikalyāṇādibhāvavibhāvanato, bhayādiupaddavanivāraṇena",
  "anya-e0103n0:25_9": "antarāyavidhamanato, upari saṁvaṇṇetabbadhammasaṅgahato cāti veditabbaṁ.",
  "anya-e0103n0:26_0": "Etthāha – kasmā panāyaṁ visuddhimaggakathā vatthupubbikā āraddhā, na satthuthomanāpubbikāti?",
  "anya-e0103n0:26_1": "Vuccate – visuṁ asaṁvaṇṇanādibhāvato. Sumaṅgalavilāsinīādayo viya hi dīghanikāyādīnaṁ",
  "anya-e0103n0:26_2": "nāyaṁ visuṁ saṁvaṇṇanā, na pakaraṇantaraṁ vā abhidhammāvatārasumatāvatārādi viya.",
  "anya-e0103n0:26_3": "Tāsaṁyeva pana sumaṅgalavilāsinīādīnaṁ visesabhūtā. Tenevāha ‘‘majjhe visuddhimaggo’’tiādi",
  "anya-e0103n0:26_4": "(dī. ni. aṭṭha. 1.ganthārambhakathā; ma. ni. aṭṭha. 1.ganthārambhakathā; saṁ. ni.",
  "anya-e0103n0:26_5": "aṭṭha. 1.1.ganthārambhakathā; a. ni. aṭṭha. 1.1.ganthārambhakathā). Atha vā thomanāpubbikāpi",
  "anya-e0103n0:26_6": "cāyaṁ kathā na vatthupubbikāvāti daṭṭhabbaṁ. Sāsane hi vatthukittanaṁ na loke viya",
  "anya-e0103n0:26_7": "kevalaṁ hoti, sāsanasampattikittanattā pana satthu aviparītadhammadesanābhāvavibhāvanena",
  "anya-e0103n0:26_8": "satthuguṇasaṁkittanaṁ ulliṅgantameva pavattati. Tathā hi vakkhati ‘‘ettāvatā tisso",
  "anya-e0103n0:26_9": "sikkhā’’tiādi. Sotāpannādibhāvassa ca kāraṇanti ettha hi ādi-saddena sabbasakadāgāmianāgāmino",
  "anya-e0103n0:26_10": "viya sabbepi arahanto saṅgayhanti vibhāgassa anuddhaṭattā. Tena tiṇṇampi bodhisattānaṁ",
  "anya-e0103n0:26_11": "nibbedhabhāgiyā sīlādayo idha ‘‘sīle patiṭṭhāyā’’tiādivacanena saṅgahitāti daṭṭhabbaṁ.",
  "anya-e0103n0:26_12": "Tiṇṇampi hi nesaṁ carimabhave visesato saṁsārabhayikkhaṇaṁ, yathāsakaṁ sīle patiṭṭhāya",
  "anya-e0103n0:26_13": "samathavipassanaṁ ussukkāpetvā taṇhājaṭāvijaṭanapaṭipatti ca samānāti. Atha vā ‘‘so",
  "anya-e0103n0:26_14": "imaṁ vijaṭaye jaṭa’’nti sādhāraṇavacanena sātisayaṁ, niratisayañca taṇhājaṭāvijaṭanaṁ",
  "anya-e0103n0:26_15": "gahitaṁ. Tattha yaṁ niratisayaṁ savāsanappahānatāya. Tena satthu pahānasampadā kittitā",
  "anya-e0103n0:26_16": "hoti, tannimittā ñāṇasampadā ca. Tadubhayena nānantarikatāya ānubhāvasampadādayopīti.",
  "anya-e0103n0:26_17": "Evampi thomanāpubbikāyaṁ kathāti veditabbaṁ. Atha vā thomanāpubbikā evāyaṁ kathāti",
  "anya-e0103n0:26_18": "daṭṭhabbaṁ, ‘‘sabbadhammesu appaṭihatañāṇacāro’’tiādinā satthu thomanaṁ purakkhatvā",
  "anya-e0103n0:26_19": "saṁvaṇṇanāya āraddhattā. Sā panāyaṁ yasmā pucchantassa ajjhāsayānurūpaṁ byākaraṇasamatthatāya",
  "anya-e0103n0:26_20": "vibhāvanavasena pavattitā, āciṇṇañcetaṁ ācariyassa yadidaṁ saṁvaṇṇetabbadhammānukūlaṁ",
  "anya-e0103n0:26_21": "saṁvaṇṇanārambhe satthu abhitthavanaṁ. Tasmā iminā kāraṇena evamettha thomanā pavattitāti.",
  "anya-e0103n0:26_22": "Thomanākārassa vuccamānassa kāraṇaṁ uddharantena paṭhamaṁ vissajjanagāthaṁ nikkhipitvā",
  "anya-e0103n0:26_23": "tassā nidānacodanāmukhena pucchāgāthaṁ sarūpato ca atthato ca dassetvā tassā pucchāya",
  "anya-e0103n0:26_24": "aviparītabyākaraṇasamatthabhāvāvajotanaṁ bhagavato thomanaṁ purakkhatvā yathādhippetadhammasaṁvaṇṇanā",
  "anya-e0103n0:26_25": "katā. Tenāha ‘‘sīle patiṭṭhāyā’’tiādi. Tattha gāthāya attho parato āvi bhavissati.",
  "anya-e0103n0:27_0": "Itītiādīsu itīti ayaṁ iti-saddo hetu parisamāpanādipadatthavipariyāyapakārāvadhāraṇanidassanādianekatthappabhedo.",
  "anya-e0103n0:27_1": "Tathā hesa ‘‘ruppatīti kho, bhikkhave, tasmā ‘rūpa’nti vuccatī’’tiādīsu (saṁ. ni.",
  "anya-e0103n0:27_2": "3.79) hetumhi āgato. ‘‘Tasmātiha me, bhikkhave, dhammadāyādā bhavatha, mā āmisadāyādā.",
  "anya-e0103n0:27_3": "Atthi me tumhesu anukampā ‘kinti me sāvakā dhammadāyādā bhaveyyuṁ, no āmisadāyādā’’tiādīsu",
  "anya-e0103n0:27_4": "(ma. ni. 1.29) parisamāpane. ‘‘Iti vā iti evarūpā naccagītavāditavisūkadassanā paṭivirato’’tiādīsu",
  "anya-e0103n0:27_5": "(dī. ni. 1.197) ādiatthe. ‘‘Māgaṇḍiyoti tassa brāhmaṇassa saṅkhā samaññā paññatti",
  "anya-e0103n0:27_6": "vohāro nāmaṁ nāmakammaṁ nāmadheyyaṁ nirutti byañjanaṁ abhilāpo’’tiādīsu (mahāni.",
  "anya-e0103n0:27_7": "73, 75) padatthavipariyāye. ‘‘Iti kho, bhikkhave, sappaṭibhayo bālo, appaṭibhayo",
  "anya-e0103n0:27_8": "paṇḍito. Saupaddavo bālo, anupaddavo paṇḍito. Saupasaggo bālo, anupasaggo paṇḍito’’tiādīsu",
  "anya-e0103n0:27_9": "(ma. ni. 3.124) pakāre. ‘‘Atthi idappaccayā jarāmaraṇanti iti puṭṭhena satā, ānanda,",
  "anya-e0103n0:27_10": "atthītissa vacanīyaṁ, kiṁpaccayā jarāmaraṇanti iti ce vadeyya, jātipaccayā jarāmaraṇanti",
  "anya-e0103n0:27_11": "iccassa vacanīya’’ntiādīsu (dī. ni. 2.96) avadhāraṇe, sanniṭṭhāneti attho. ‘‘Atthīti",
  "anya-e0103n0:27_12": "kho, kaccāna, ayameko anto, natthīti kho, kaccāna, ayaṁ dutiyo anto’’tiādīsu (saṁ.",
  "anya-e0103n0:27_13": "ni. 2.15; 3.90) nidassane. Idhāpi nidassane daṭṭhabbo, pakāretipi vattuṁ vaṭṭateva.",
  "anya-e0103n0:27_14": "Paṭhamo pana iti-saddo parisamāpane daṭṭhabbo. Hīti avadhāraṇe. Idanti āsannapaccakkhavacanaṁ",
  "anya-e0103n0:27_15": "yathādhigatassa suttapadassa abhimukhīkaraṇato.",
  "anya-e0103n0:28": "Vuttanti ayaṁ vutta-saddo saupasaggo, anupasaggo ca vappanavāpasamīkaraṇakesohāraṇajīvitavuttipamuttabhāvapāvacanapavattitaajjhesanakathanādīsu dissati. Tathā hi ayaṁ –",
  "anya-e0103n0:29": "‘‘Gāvo tassa pajāyanti, khette vuttaṁ virūhati;",
  "anya-e0103n0:30": "Vuttānaṁ phalamasnāti, yo mittānaṁ na dubbhatī’’ti. –",
  "anya-e0103n0:31_0": "Ādīsu (jā. 2.22.19) vappane āgato. ‘‘No ca kho paṭivutta’’ntiādīsu (pārā. 289) aṭṭhadantakādīhi",
  "anya-e0103n0:31_1": "vāpasamīkaraṇe. ‘‘Kāpaṭiko māṇavo daharo vuttasiro’’tiādīsu (ma. ni. 2.426) kesohāraṇe.",
  "anya-e0103n0:31_2": "‘‘Pannalomo paradattavutto migabhūtena cetasā viharatī’’tiādīsu (cūḷava. 332) jīvitavuttiyaṁ.",
  "anya-e0103n0:31_3": "‘‘Seyyathāpi nāma paṇḍupalāso bandhanā pavutto abhabbo haritatthāyā’’tiādīsu (ma.",
  "anya-e0103n0:31_4": "ni. 3.59; pārā. 92; pāci. 666; mahāva. 129) bandhanato pamuttabhāve. ‘‘Yesamidaṁ",
  "anya-e0103n0:31_5": "etarahi porāṇaṁ mantapadaṁ gītaṁ pavuttaṁ samihita’’ntiādīsu (dī. ni. 1.285; ma.",
  "anya-e0103n0:31_6": "ni. 2.427; mahāva. 300) pāvacanabhāvena pavattite. Loke pana ‘‘vutto guṇo vutto pārāyano’’tiādīsu",
  "anya-e0103n0:31_7": "ajjhesane. ‘‘Vuttaṁ kho panetaṁ bhagavatā ‘dhammadāyādā me, bhikkhave, bhavatha,",
  "anya-e0103n0:31_8": "mā āmisadāyādā’ti’’ādīsu (ma. ni. 1.30) kathane. Idhāpi kathane eva daṭṭhabbo. Tasmā",
  "anya-e0103n0:31_9": "‘‘iti hi evameva idaṁ suttaṁ desita’’nti yathānikkhittaṁ gāthaṁ desitabhāvena nidasseti.",
  "anya-e0103n0:31_10": "Tassā vā desitākāraṁ avadhāreti.",
  "anya-e0103n0:32_0": "Kasmāti hetumhi nissakkaṁ. Panāti vacanālaṅkāramattaṁ. Ubhayenāpi kāraṇaṁ pucchati.",
  "anya-e0103n0:32_1": "Etanti yathāvuttaṁ suttapadaṁ paccāmasati. Vuttanti pucchānimittaṁ. Tadatthassa attano",
  "anya-e0103n0:32_2": "buddhiyaṁ viparivattamānataṁ upādāya ‘‘ida’’nti vatvā puna bhagavatā bhāsitākāraṁ",
  "anya-e0103n0:32_3": "sandhāya ‘‘eta’’nti vuttaṁ. Sakalena panānena vacanena desanāya nidānaṁ jotitaṁ hoti.",
  "anya-e0103n0:32_4": "Parato tassā desakadesakālapaṭiggāhake vibhāvetuṁ ‘‘bhagavantaṁ kirā’’tiādi vuttaṁ.",
  "anya-e0103n0:32_5": "Tattha kirāti anussavanatthe nipāto. Tena vuccamānassatthassa anu anu suyyamānataṁ",
  "anya-e0103n0:32_6": "dīpeti. Rattibhāgeti rattiyā ekasmiṁ koṭṭhāse, majjhimayāmeti adhippāyo. Vessavaṇādayo",
  "anya-e0103n0:32_7": "viya apākaṭanāmadheyyattā aññataro. Devo eva devaputto. Saṁsayasamugghāṭatthanti",
  "anya-e0103n0:32_8": "vicikicchāsallasamuddharaṇatthaṁ pucchīti yojanā. ‘‘Saṁsayasamugghāṭattha’’nti ca",
  "anya-e0103n0:32_9": "iminā pañcasu pucchāsu ayaṁ vimaticchedanāpucchāti dasseti. Yena atthena taṇhā ‘‘jaṭā’’ti",
  "anya-e0103n0:32_10": "vuttā, tameva atthaṁ dassetuṁ ‘‘jāliniyā’’tiādi vuttaṁ. Sā hi aṭṭhasatataṇhāvicaritappabhedo",
  "anya-e0103n0:32_11": "attano avayavabhūto eva jālo etissā atthīti ‘‘jālinī’’ti vuccati.",
  "anya-e0103n0:33_0": "Idānissā jaṭākārena pavattiṁ dassetuṁ ‘‘sā hī’’tiādi vuttaṁ. Tattha rūpādīsu ārammaṇesūti",
  "anya-e0103n0:33_1": "tassā pavattiṭṭhānamāha, rūpādichaḷārammaṇavinimuttassa taṇhāvisayassa abhāvato.",
  "anya-e0103n0:33_2": "Heṭṭhupariyavasenāti kadāci rūpārammaṇe kadāci yāva dhammārammaṇe kadāci dhammārammaṇe",
  "anya-e0103n0:33_3": "kadāci yāva rūpārammaṇeti evaṁ heṭṭhā, upari ca pavattivasena. Desanākkamena cettha",
  "anya-e0103n0:33_4": "heṭṭhupariyatā daṭṭhabbā. Kadāci kāmabhave kadāci rūpabhave kadāci arūpabhave kadāci",
  "anya-e0103n0:33_5": "vā arūpabhave…pe… kadāci kāmabhaveti evamettha heṭṭhupariyavasena pavatti veditabbā.",
  "anya-e0103n0:33_6": "Sabbasaṅkhārānaṁ khaṇe khaṇe bhijjanasabhāvattā aparāparuppatti ettha saṁsibbananti",
  "anya-e0103n0:33_7": "āha ‘‘punappunaṁ uppajjanato’’ti. ‘‘Saṁsibbanaṭṭhenā’’ti idaṁ yena sambandhena jaṭā",
  "anya-e0103n0:33_8": "viyāti jaṭāti jaṭātaṇhānaṁ upamūpameyyatā, taṁdassanaṁ. Ayaṁ hettha attho – yathā",
  "anya-e0103n0:33_9": "jālino veḷugumbassa sākhā, kosasañcayādayo ca attanā attano avayavehi saṁsibbitā",
  "anya-e0103n0:33_10": "vinaddhā ‘‘jaṭā’’ti vuccanti, evaṁ taṇhāpi saṁsibbanasabhāvenāti, ‘‘saṁsibbitaṭṭhenā’’ti",
  "anya-e0103n0:33_11": "vā pāṭho, attanāva attano saṁsibbitabhāvenāti attho. Ayaṁ hi taṇhā kosakārakimi viya",
  "anya-e0103n0:33_12": "attanāva attānampi saṁsibbantī pavattati. Tenāha bhagavā ‘‘rūpataṇhā loke piyarūpaṁ",
  "anya-e0103n0:33_13": "sātarūpaṁ, etthesā taṇhā uppajjamānā uppajjati, ettha nivisamānā nivisatī’’tiādi",
  "anya-e0103n0:33_14": "(dī. ni. 2.400; ma. ni. 1.86; vibha. 203). Ime sattā ‘‘mama ida’’nti pariggahitaṁ",
  "anya-e0103n0:33_15": "vatthuṁ attanibbisesaṁ maññamānā abbhantarimaṁ karonti. Abbhantarattho ca antosaddoti",
  "anya-e0103n0:33_16": "sakaparikkhāre uppajjamānāpi taṇhā ‘‘antojaṭā’’ti vuttā. Pabbajitassa pattādi, gahaṭṭhassa",
  "anya-e0103n0:33_17": "hatthiādi sakaparikkhāro.",
  "anya-e0103n0:34_0": "‘‘Attā’’ti bhavati ettha abhimānoti attabhāvo, upādānakkhandhapañcakaṁ. Sarīranti",
  "anya-e0103n0:34_1": "keci. Mama attabhāvo sundaro, asukassa viya mama attabhāvo bhaveyyāti vā ādinā sakaattabhāvādīsu",
  "anya-e0103n0:34_2": "taṇhāya uppajjamānākāro veditabbo. Attano cakkhādīni ajjhattikāyatanāni. Attano,",
  "anya-e0103n0:34_3": "paresañca rūpādīni bāhirāyatanāni. Paresaṁ sabbāni vā, saparasantatipariyāpannāni",
  "anya-e0103n0:34_4": "vā cakkhādīni ajjhattikāyatanāni. Tathā rūpādīni bāhirāyatanāni. Parittamahaggatabhavesu",
  "anya-e0103n0:34_5": "pavattiyāpi taṇhāya antojaṭābahijaṭābhāvo veditabbo. Kāmabhavo hi kassacipi kilesassa",
  "anya-e0103n0:34_6": "avikkhambhitattā kathañcipi avimutto ajjhattaggahaṇassa visesapaccayoti ‘‘ajjhattaṁ,",
  "anya-e0103n0:34_7": "anto’’ti ca vuccati. Tabbipariyāyato rūpārūpabhavo ‘‘bahiddhā, bahī’’ti ca. Tenāha",
  "anya-e0103n0:34_8": "bhagavā ‘‘ajjhattasaṁyojano puggalo, bahiddhāsaṁyojano puggalo’’ti (a. ni. 2.37).",
  "anya-e0103n0:34_9": "Visayabhedena, pavattiākārabhedena ca anekabhedabhinnampi taṇhaṁ jaṭābhāvasāmaññena",
  "anya-e0103n0:34_10": "ekanti gahetvā ‘‘tāya evaṁ uppajjamānāya jaṭāyā’’ti vuttaṁ. Sā pana ‘‘pajā’’ti vuttasattasantānapariyāpannā",
  "anya-e0103n0:34_11": "eva hutvā punappunaṁ taṁ jaṭentī vinandhantī pavattatīti āha ‘‘jaṭāya jaṭitā pajā’’ti.",
  "anya-e0103n0:34_12": "Tathā hi paramatthato yadipi avayavabyatirekena samudāyo natthi, ekadeso pana samudāyo",
  "anya-e0103n0:34_13": "nāma na hotīti avayavato samudāyaṁ bhinnaṁ katvā upamūpameyyaṁ dassento ‘‘yathā nāmaveḷujaṭādīhi…pe…",
  "anya-e0103n0:34_14": "saṁsibbitā’’ti āha. Imaṁ jaṭanti sambandho. Tīsu dhātūsu ekampi asesetvā saṁsibbanena",
  "anya-e0103n0:34_15": "tedhātukaṁ jaṭetvā ṭhitaṁ. Tenassā mahāvisayataṁ, vijaṭanassa ca sudukkarabhāvamāha.",
  "anya-e0103n0:34_16": "‘‘Vijaṭetuṁ ko samattho’’ti iminā ‘‘vijaṭaye’’ti padaṁ sattiatthaṁ, na vidhiādiatthanti dasseti.",
  "anya-e0103n0:35_0": "Evaṁ ‘‘antojaṭā’’tiādinā puṭṭho pana assa devaputtassa imaṁ gāthamāhāti sambandho.",
  "anya-e0103n0:35_1": "‘‘Edisova imaṁ pañhaṁ vissajjeyyā’’ti satthāraṁ guṇato dassento ‘‘sabbadhammesu appaṭihatañāṇacāro’’tiādimāha.",
  "anya-e0103n0:35_2": "Tattha sabbadhammesūti atītādibhedabhinnesu sabbesu ñeyyadhammesu. Appaṭihatañāṇacāroti",
  "anya-e0103n0:35_3": "anavasesañeyyāvaraṇappahānena nissaṅgacārattā navihatañāṇapavattiko. Etena tīsu kālesu",
  "anya-e0103n0:35_4": "appaṭihatañāṇatāvibhāvanena ādito tiṇṇaṁ āveṇikadhammānaṁ gahaṇeneva tadekalakkhaṇatāya",
  "anya-e0103n0:35_5": "tadavinābhāvato ca bhagavato sesāveṇikadhammānampi gahitabhāvo veditabbo. Dibbanti",
  "anya-e0103n0:35_6": "kāmaguṇādīhi kīḷanti laḷanti, tesu vā viharanti, vijayasamatthatāyogena paccatthike",
  "anya-e0103n0:35_7": "vijetuṁ icchanti, issariyadhanādisakkāradānaggahaṇaṁ, taṁtaṁatthānusāsanañca karontā",
  "anya-e0103n0:35_8": "voharanti, puññātisayayogānubhāvappattāya jutiyā jotanti, yathādhippetañca visayaṁ",
  "anya-e0103n0:35_9": "appaṭighātena gacchanti, yathicchitanipphādane ca sakkontīti devā. Atha vā devanīyā",
  "anya-e0103n0:35_10": "taṁtaṁbyasananittharaṇatthikehi saraṇaṁ parāyaṇanti gamanīyā, abhitthavanīyā vā,",
  "anya-e0103n0:35_11": "sobhāvisesayogena kamanīyāti vā devā. Te tividhā – sammutidevā upapattidevā visuddhidevāti.",
  "anya-e0103n0:35_12": "Bhagavā pana niratisayāya abhiññākīḷāya uttamehi dibbabrahmaariyavihārehi saparasantānagatapañcavidhamāravijayicchānipphattiyā",
  "anya-e0103n0:35_13": "cittissariyasattadhanādisammāpaṭipatti aveccapasādasakkāradānaggahaṇasaṅkhātena,",
  "anya-e0103n0:35_14": "dhammasabhāvapuggalajjhāsayānurūpānusāsanīsaṅkhātena ca vohārātisayena paramāya paññāsarīrappabhāsaṅkhātāya",
  "anya-e0103n0:35_15": "jutiyā, anaññasādhāraṇāya ñāṇasarīragatiyā, māravijayasabbasabbaññuguṇaparahitanipphādanesu",
  "anya-e0103n0:35_16": "appaṭihatāya sattiyā ca samannāgatattā sadevakena lokena ‘‘saraṇa’’nti gamanīyato,",
  "anya-e0103n0:35_17": "abhitthavanīyato, bhattivasena kamanīyato ca sabbe te deve tehi guṇehi abhibhuyya",
  "anya-e0103n0:35_18": "ṭhitattā tesaṁ devānaṁ seṭṭho uttamo devoti devadevo. Sabbadevehi pūjanīyataro devoti",
  "anya-e0103n0:35_19": "vā, visuddhidevabhāvassa vā sabbaññuguṇālaṅkārassa vā adhigatattā aññesaṁ devānaṁ",
  "anya-e0103n0:35_20": "atisayena devoti devadevo.",
  "anya-e0103n0:36_0": "Aparimāṇāsu lokadhātūsu aparimāṇānaṁ sakkānaṁ, mahābrahmānañca guṇābhibhavanato adhiko",
  "anya-e0103n0:36_1": "atisayo atirekataro vā sakko brahmā cāti sakkānaṁ atisakko brahmānaṁ atibrahmā. Ñāṇappahānadesanāvisesesu",
  "anya-e0103n0:36_2": "sadevake loke kenaci avikkhambhanīyaṭṭhānatāya kutocipi utrastābhāvato catūhi vesārajjehi",
  "anya-e0103n0:36_3": "visāradoti catuvesārajjavisārado. Yaṁ sandhāya vuttaṁ ‘‘sammāsambuddhassa te paṭijānato",
  "anya-e0103n0:36_4": "ime dhammā anabhisambuddhāti tatra vata maṁ samaṇo vā…pe… vesārajjappatto viharāmī’’ti",
  "anya-e0103n0:36_5": "(ma. ni. 1.150; a. ni. 4.8). Ṭhānāṭhānañāṇādīhi dasahi ñāṇabalehi samannāgatattā",
  "anya-e0103n0:36_6": "dasabaladharo. Yaṁ sandhāya vuttaṁ ‘‘idha tathāgato ṭhānañca ṭhānato, aṭṭhānañca",
  "anya-e0103n0:36_7": "aṭṭhānato yathābhūtaṁ pajānātī’’tiādi (a. ni. 10.21; vibha. 809). Yaṁ kiñci ñeyyaṁ",
  "anya-e0103n0:36_8": "nāma, tattha sabbattheva anāvaṭañāṇatāya anāvaraṇañāṇo. Tañca sabbaṁ samantato sabbākārato",
  "anya-e0103n0:36_9": "hatthatale āmalakaṁ viya paccakkhato dassanasamatthena ñāṇacakkhunā samannāgatattā",
  "anya-e0103n0:36_10": "samantacakkhu, sabbaññūti attho. Imehi pana dvīhi padehi pacchimāni dve asādhāraṇañāṇāni",
  "anya-e0103n0:36_11": "gahitāni. Bhāgyavantatādīhi kāraṇehi bhagavā. Yaṁ panettha vattabbaṁ, taṁ parato",
  "anya-e0103n0:36_12": "buddhānussatiniddese (visuddhi. 1.123 ādayo) vitthārato āgamissati.",
  "anya-e0103n0:37_0": "Ettha ca ‘‘sabbadhammesu appaṭihatañāṇacāro’’ti iminā tiyaddhāruḷhānaṁ pucchānaṁ",
  "anya-e0103n0:37_1": "bhagavato byākaraṇasamatthatāya dassitāya kiṁ devatānampi pucchaṁ byākātuṁ samattho",
  "anya-e0103n0:37_2": "bhagavāti āsaṅkāya tannivattanatthaṁ ‘‘devadevo’’ti vuttaṁ. Devānaṁ atidevo sakko",
  "anya-e0103n0:37_3": "devānamindo devatānaṁ pañhaṁ vissajjeti, ‘‘tato imassa ko viseso’’ti cintentānaṁ",
  "anya-e0103n0:37_4": "tannivattanatthaṁ ‘‘sakkānaṁ atisakko’’ti vuttaṁ. Sakkenapi pucchitamatthaṁ sanaṅkumārādayo",
  "anya-e0103n0:37_5": "brahmāno vissajjenti, ‘‘tato imassa ko atisayo’’ti cintentānaṁ tannivattanatthaṁ",
  "anya-e0103n0:37_6": "‘‘brahmānaṁ atibrahmā’’ti vuttaṁ. Ayaṁ cassa viseso catuvesārajjadasabalañāṇehi pākaṭo",
  "anya-e0103n0:37_7": "jātoti dassanatthaṁ ‘‘catu…pe… dharo’’ti vuttaṁ. Imāni ca ñāṇāni imassa ñāṇadvayassa",
  "anya-e0103n0:37_8": "adhigamena saheva siddhānīti dassanatthaṁ ‘‘anāvaraṇañāṇo samantacakkhū’’ti vuttaṁ.",
  "anya-e0103n0:37_9": "Tayidaṁ ñāṇadvayaṁ puññañāṇasambhārūpacayasiddhāya bhaggadosatāya siddhanti dassento",
  "anya-e0103n0:37_10": "‘‘bhagavā’’ti avocāti. Evametesaṁ padānaṁ gahaṇe payojanaṁ, anupubbi ca veditabbā.",
  "anya-e0103n0:37_11": "Yaṁ panetaṁ pacchimaṁ anāvaraṇañāṇaṁ sabbaññutaññāṇanti ñāṇadvayaṁ, taṁ atthato abhinnaṁ.",
  "anya-e0103n0:37_12": "Ekameva hi taṁ ñāṇaṁ visayapavattimukhena aññehi asādhāraṇabhāvadassanatthaṁ dvidhā",
  "anya-e0103n0:37_13": "katvā vuttaṁ. Anavasesasaṅkhatāsaṅkhatasammutidhammārammaṇatāya sabbaññutaññāṇaṁ,",
  "anya-e0103n0:37_14": "tatthāvaraṇābhāvato nissaṅgacāramupādāya ‘‘anāvaraṇañāṇa’’ntipi vuttaṁ. Yaṁ panettha",
  "anya-e0103n0:37_15": "vattabbaṁ, taṁ parato buddhānussatiniddese (visuddhi. 1.123 ādayo) vakkhāma.",
  "anya-e0103n0:38_0": "2. Mahante sīlakkhandhādike esī gavesīti mahesi, bhagavā. Tena mahesinā. Vaṇṇayantoti",
  "anya-e0103n0:38_1": "vivaranto vitthārento. Yathābhūtanti aviparītaṁ. Sīlādibhedananti sīlasamādhipaññādivibhāgaṁ.",
  "anya-e0103n0:38_2": "Sudullabhanti aṭṭhakkhaṇavajjitena navamena khaṇena laddhabbattā suṭṭhu dullabhaṁ.",
  "anya-e0103n0:38_3": "Sīlādisaṅgahanti sīlādikkhandhattayasaṅgahaṁ. Ariyamaggo hi tīhi khandhehi saṅgahito",
  "anya-e0103n0:38_4": "sappadesattā nagaraṁ viya rajjena, na tayo khandhā ariyamaggena nippadesattā. Vuttañhetaṁ",
  "anya-e0103n0:38_5": "‘‘na kho, āvuso visākha, ariyena aṭṭhaṅgikena maggena tayo khandhā saṅgahitā; tīhi",
  "anya-e0103n0:38_6": "ca kho, āvuso visākha, khandhehi ariyo aṭṭhaṅgiko maggo saṅgahito’’ti (ma. ni. 1.462).",
  "anya-e0103n0:38_7": "Kilesacorehi aparipanthanīyatāya khemaṁ. Antadvayaparivajjanato, māyādikāyavaṅkādippahānato",
  "anya-e0103n0:38_8": "ca ujuṁ. Sabbesaṁ saṁkilesadhammānaṁ māraṇavasena gamanato pavattanato, nibbānassa",
  "anya-e0103n0:38_9": "magganato, nibbānatthikehi maggitabbato ca maggaṁ. Visuddhiyāti nibbānāya, visuddhibhāvāya",
  "anya-e0103n0:38_10": "vā, arahattāyāti attho.",
  "anya-e0103n0:39_0": "Yathābhūtaṁ ajānantāti evaṁ sīlavisuddhiādivisuddhiparamparāya adhigantabbo evarūpo",
  "anya-e0103n0:39_1": "evaṁkiccako evamatthoti yāthāvato anavabujjhantā. Sakalasaṁkilesato, saṁsārato ca",
  "anya-e0103n0:39_2": "suddhiṁ vimuttiṁ kāmenti patthentīti suddhikāmā. Api-saddo sambhāvane. Tena na kevalaṁ",
  "anya-e0103n0:39_3": "sīlamattena parituṭṭhā, atha kho visuddhikāmāpi samānāti dasseti. Idhāti imasmiṁ",
  "anya-e0103n0:39_4": "sāsane. Bhāvanāya yuttapayuttatāya yogino vāyamantāpi visuddhiṁ uddissa payogaṁ parakkamaṁ",
  "anya-e0103n0:39_5": "karontāpi upāyassa anadhigatattā visuddhiṁ nādhigacchantīti yojanā. Tesanti yogīnaṁ.",
  "anya-e0103n0:39_6": "Kāmañcāyaṁ visuddhimaggo samantabhaddakattā savanadhāraṇaparicayādipasutānaṁ sabbesampi",
  "anya-e0103n0:39_7": "pāmojjakaro, yogīnaṁ pana sātisayaṁ pamodahetūti āha ‘‘tesaṁ pāmojjakaraṇa’’nti.",
  "anya-e0103n0:39_8": "Bāhirakanikāyantaraladdhīhi asammissatāya suṭṭhu visuddhavinicchayattā suvisuddhavinicchayaṁ.",
  "anya-e0103n0:39_9": "Mahāvihāravāsīnanti attano apassayabhūtaṁ nikāyaṁ dasseti . Desanānayanissitanti",
  "anya-e0103n0:39_10": "dhammasaṁvaṇṇanānayasannissitaṁ. Ettha ca ‘‘tesaṁ pāmojjakaraṇa’’ntiādinā sabbasaṁkilesamalavisuddhatāya",
  "anya-e0103n0:39_11": "visuddhiṁ nibbānaṁ patthentānaṁ yogīnaṁ ekaṁsena tadāvahattā pāmojjakaro ñāṇuttarehi",
  "anya-e0103n0:39_12": "sammāpaṭipannehi adhiṭṭhitattā suṭṭhu sammā visuddhavinicchayo mahāvihāravāsīnaṁ",
  "anya-e0103n0:39_13": "kathāmaggoti dasseti. Sakkaccaṁ me bhāsato sakkaccaṁ nisāmayathāti yojetabbaṁ.",
  "anya-e0103n0:40_0": "Ettha ca ‘‘imissā dāni gāthāyā’’ti iminā visuddhimaggabhāsanassa nissayaṁ, ‘‘kathitāya",
  "anya-e0103n0:40_1": "mahesinā’’ti iminā tassa pamāṇabhāvaṁ, ‘‘yathābhūtaṁ atthaṁ sīlādibhedana’’nti iminā",
  "anya-e0103n0:40_2": "aviparītapiṇḍatthaṁ, ‘‘sudullabhaṁ…pe… yogino’’ti iminā nimittaṁ, ‘‘tesaṁ pāmojjakaraṇa’’nti",
  "anya-e0103n0:40_3": "iminā payojanaṁ, ‘‘vaṇṇayanto atthaṁ, suvisuddhavinicchayaṁ mahāvihāravāsīnaṁ desanānayanissitaṁ,",
  "anya-e0103n0:40_4": "sakkacca’’nti ca iminā karaṇappakāraṁ dassetvā ‘‘visuddhikāmā sabbepi, nisāmayatha",
  "anya-e0103n0:40_5": "sādhavo’’ti iminā tattha sakkaccasavane sādhujane niyojeti. Sādhukaṁ savanapaṭibaddhā hi sāsanasampatti.",
  "anya-e0103n0:41_0": "3. Vacanatthavibhāvanena paveditavisuddhimaggasāmaññatthassa visuddhimaggakathā vuccamānā",
  "anya-e0103n0:41_1": "abhiruciṁ uppādetīti padatthato visuddhimaggaṁ vibhāvetuṁ ‘‘tattha visuddhī’’tiādi",
  "anya-e0103n0:41_2": "āraddhaṁ. Tattha tatthāti yadidaṁ ‘‘visuddhimaggaṁ bhāsissa’’nti ettha visuddhimaggapadaṁ",
  "anya-e0103n0:41_3": "vuttaṁ, tattha. Sabbamalavirahitanti sabbehi rāgādimalehi, sabbehi saṁkilesamalehi",
  "anya-e0103n0:41_4": "ca virahitaṁ vivittaṁ. Tato eva accantaparisuddhaṁ, sabbadā sabbathā ca visuddhanti",
  "anya-e0103n0:41_5": "attho. Yathāvuttaṁ visuddhiṁ maggati gavesati adhigacchati etenāti visuddhimaggo.",
  "anya-e0103n0:41_6": "Tenāha ‘‘maggoti adhigamūpāyo vuccatī’’ti. Visuddhimaggoti ca nippariyāyena lokuttaramaggo",
  "anya-e0103n0:41_7": "veditabbo, tadupāyattā pana pubbabhāgamaggo, tannissayo kathāpabandho ca tathā vuccati.",
  "anya-e0103n0:42_0": "Svāyaṁ visuddhimaggo satthārā desanāvilāsato, veneyyajjhāsayato ca nānānayehi desito,",
  "anya-e0103n0:42_1": "tesu ayameko nayo gahitoti dassetuṁ ‘‘so panāya’’ntiādi āraddhaṁ. Tattha katthacīti",
  "anya-e0103n0:42_2": "kismiñci sutte. Vipassanāmattavasenevāti avadhāraṇena samathaṁ nivatteti. So hi tassā",
  "anya-e0103n0:42_3": "paṭiyogī, na sīlādi. Matta-saddena ca visesanivattiatthena savisesaṁ samādhiṁ nivatteti.",
  "anya-e0103n0:42_4": "So upacārappanābhedo vipassanāyānikassa desanāti katvā na samādhimattaṁ. Na hi khaṇikasamādhiṁ",
  "anya-e0103n0:42_5": "vinā vipassanā sambhavati. Vipassanāti ca tividhāpi anupassanā veditabbā, na aniccānupassanāva.",
  "anya-e0103n0:42_6": "Na hi aniccadassanamattena saccābhisamayo sambhavati. Yaṁ pana gāthāyaṁ aniccalakkhaṇasseva",
  "anya-e0103n0:42_7": "gahaṇaṁ kataṁ, taṁ yassa tadeva suṭṭhutaraṁ pākaṭaṁ hutvā upaṭṭhāti, tādisassa vasena.",
  "anya-e0103n0:42_8": "Sopi hi itaraṁ lakkhaṇadvayaṁ vibhūtataraṁ katvā sammasitvā visesaṁ adhigacchati,",
  "anya-e0103n0:42_9": "na aniccalakkhaṇameva.",
  "anya-e0103n0:43_0": "Sabbe saṅkhārāti sabbe tebhūmakasaṅkhārā, te hi sammasanīyā. Aniccāti na niccā addhuvā",
  "anya-e0103n0:43_1": "ittarā khaṇabhaṅgurāti. Paññāyāti vipassanāpaññāya. Passati sammasati. Atha pacchā",
  "anya-e0103n0:43_2": "udayabbayañāṇādīnaṁ uppattiyā uttarakālaṁ. Nibbindati dukkheti tasmiṁyeva aniccākārato",
  "anya-e0103n0:43_3": "diṭṭhe ‘‘sabbe saṅkhārā’’ti vutte tebhūmake khandhapañcakasaṅkhāte dukkhe nibbindati",
  "anya-e0103n0:43_4": "nibbidāñāṇaṁ paṭilabhati. Esa maggo visuddhiyāti esa nibbidānupassanāsaṅkhāto virāgādīnaṁ",
  "anya-e0103n0:43_5": "kāraṇabhūto nibbānassa adhigamūpāyo.",
  "anya-e0103n0:44_0": "Jhānapaññāvasenāti samathavipassanāvasena. Jhānanti cettha vipassanāya pādakabhūtaṁ",
  "anya-e0103n0:44_1": "jhānaṁ adhippetaṁ. Yamhīti yasmiṁ puggale. Jhānañca paññā cāti etthāyamattho – yo",
  "anya-e0103n0:44_2": "puggalo jhānaṁ pādakaṁ katvā vipassanaṁ paṭṭhapetvā taṁ ussukkāpeti. Sa ve nibbānasantiketi",
  "anya-e0103n0:44_3": "so byattaṁ nibbānassa samīpe ekantato nibbānaṁ adhigacchatīti.",
  "anya-e0103n0:45_0": "Kammanti maggacetanā. Sā hi apacayagāmitāya sattānaṁ suddhiṁ āvahati. Vijjāti sammādiṭṭhi.",
  "anya-e0103n0:45_1": "Sīlanti sammāvācākammantā. Jīvitamuttamanti sammāājīvo. Dhammoti avasesā cattāro",
  "anya-e0103n0:45_2": "ariyamaggadhammā. Atha vā kammanti sammākammantassa gahaṇaṁ. ‘‘Yā cāvuso visākha,",
  "anya-e0103n0:45_3": "sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni.",
  "anya-e0103n0:45_4": "1.462) vacanato. Vijjāti sammādiṭṭhisammāsaṅkappānaṁ gahaṇaṁ. Dhammoti samādhi ‘‘evaṁdhammā",
  "anya-e0103n0:45_5": "te bhagavanto ahesu’’ntiādīsu (saṁ. ni. 5.378) viya. Taggahaṇeneva ‘‘yo cāvuso visākha,",
  "anya-e0103n0:45_6": "sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā’’ti",
  "anya-e0103n0:45_7": "vacanato sammāvāyāmasatīnampi gahaṇaṁ daṭṭhabbaṁ. Sīlanti sammāvācājīvānaṁ. Jīvitamuttamanti",
  "anya-e0103n0:45_8": "evarūpassa ariyapuggalassa jīvitaṁ uttamaṁ jīvitanti evamettha aṭṭhaṅgiko ariyamaggo vuttoti veditabbo.",
  "anya-e0103n0:46_0": "Sīlādivasenāti sīlasamādhipaññāvīriyavasena. Sabbadāti samādānato pabhuti sabbakālaṁ.",
  "anya-e0103n0:46_1": "Sīlasampannoti catupārisuddhisīlasampadāya sampanno samannāgato. Paññavāti lokiyalokuttarāya",
  "anya-e0103n0:46_2": "paññāya samannāgato. Susamāhitoti taṁsampayuttena samādhinā suṭṭhu samāhito. Āraddhavīriyoti",
  "anya-e0103n0:46_3": "akusalānaṁ dhammānaṁ pahānāya, kusalānaṁ dhammānaṁ upasampadāya paggahitavīriyo.",
  "anya-e0103n0:46_4": "Pahitattoti nibbānaṁ patipesitattatāya kāye ca jīvite ca nirapekkhacitto. Oghanti",
  "anya-e0103n0:46_5": "kāmoghādicatubbidhampi oghaṁ, saṁsāramahoghameva vā.",
  "anya-e0103n0:47_0": "Ekāyanoti ekamaggo. Maggapariyāyo hi idha ayana-saddo, tasmā ekapathabhūto ayaṁ,",
  "anya-e0103n0:47_1": "bhikkhave, maggo, na dvedhāpathabhūtoti attho. Ekaṁ vā nibbānaṁ ayati gacchatīti",
  "anya-e0103n0:47_2": "ekāyano, ekena vā gaṇasaṅgaṇikaṁ pahāya vivekaṭṭhena ayitabbo paṭipajjitabboti ekāyano,",
  "anya-e0103n0:47_3": "ayanti tenāti vā ayano, ekassa seṭṭhassa bhagavato ayanoti ekāyano, tena uppāditattā,",
  "anya-e0103n0:47_4": "ekasmiṁ vā imasmiṁyeva dhammavinaye ayanoti ekāyano. Sattānaṁ visuddhiyāti rāgādimalehi,",
  "anya-e0103n0:47_5": "abhijjhāvisamalobhādiupakkilesehi ca sattānaṁ visuddhatthāya visujjhanatthāya. Yadidanti",
  "anya-e0103n0:47_6": "nipāto, ye imeti attho. Pubbe saraṇalakkhaṇena maggaṭṭhena ca maggoti vuttasseva",
  "anya-e0103n0:47_7": "kāyādivisayabhedena catubbidhattā ‘‘cattāro satipaṭṭhānā’’ti vuttaṁ. Sammappadhānādīsūti",
  "anya-e0103n0:47_8": "ettha ādi-saddena appamādābhiratiādīnaṁ saṅgaho veditabbo . Appamādābhiratiādivasenāpi",
  "anya-e0103n0:47_9": "hi katthaci visuddhimaggo desito. Yathāha –",
  "anya-e0103n0:48": "‘‘Appamādarato bhikkhu, pamāde bhayadassi vā;",
  "anya-e0103n0:49": "Abhabbo parihānāya, nibbānasseva santike’’ti. (dha. pa. 32);",
  "anya-e0103n0:50_0": "4.Tatrāti tassaṁ gāthāyaṁ. Upari vuccamānā gāthāya vitthārasaṁvaṇṇanā niddesapaṭiniddesaṭṭhāniyā,",
  "anya-e0103n0:50_1": "tato saṁkhittatarā atthavaṇṇanā uddesaṭṭhāniyāti āha ‘‘ayaṁ saṅkhepavaṇṇanā’’ti.",
  "anya-e0103n0:50_2": "Yathāuddiṭṭhassa hi atthassa niddesapaṭiniddesā sukarā, subodhā ca hontīti. Sīle",
  "anya-e0103n0:50_3": "patiṭṭhāyāti ettha sīleti kusalasīle. Yadipi ‘‘katame ca, thapati, akusalā sīlā’’tiādīsu",
  "anya-e0103n0:50_4": "akusalā dhammāpi sīlanti āgatā. Vuccamānāya pana cittapaññābhāvanāya adhiṭṭhānāyogyatāya",
  "anya-e0103n0:50_5": "kiriyasīlānampi asambhavo, kuto itaresanti kusalasīlamevettha adhippetaṁ. Sīlaṁ paripūrayamānotiādīsu",
  "anya-e0103n0:50_6": "paripūrayamānoti paripālento, parivaḍḍhento vā, sabbabhāgehi saṁvaranto , avītikkamanto",
  "anya-e0103n0:50_7": "cāti attho. Tathābhūto hi taṁ avijahanto tattha patiṭṭhito nāma hoti. ‘‘Sīle’’ti",
  "anya-e0103n0:50_8": "hi idaṁ ādhāre bhummaṁ. Patiṭṭhāyāti duvidhā patiṭṭhā nissayūpanissayabhedato. Tattha",
  "anya-e0103n0:50_9": "upanissayapatiṭṭhā lokiyā, itarā lokuttarā abhinditvā gahaṇe. Bhinditvā pana gahaṇe",
  "anya-e0103n0:50_10": "yathā lokiyacittuppādesu sahajātānaṁ, purimapacchimānañca vasena nissayūpanissayapatiṭṭhā",
  "anya-e0103n0:50_11": "sambhavati, evaṁ lokuttaresu heṭṭhimamaggaphalasīlavasena upanissayapatiṭṭhāpi sambhavati.",
  "anya-e0103n0:50_12": "‘‘Patiṭṭhāyā’’ti ca padassa yadā upanissayapatiṭṭhā adhippetā, tadā ‘‘saddhaṁ upanissāyā’’tiādīsu",
  "anya-e0103n0:50_13": "(paṭṭhā. 1.1.423) viya purimakālakiriyāvasena attho veditabbo. Tenāha ‘‘pubbeva kho",
  "anya-e0103n0:50_14": "panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431). Yadā pana",
  "anya-e0103n0:50_15": "nissayapatiṭṭhā adhippetā, tadā ‘‘cakkhuñca paṭiccā’’tiādīsu (ma. ni. 1.204; 3.421;",
  "anya-e0103n0:50_16": "saṁ. ni. 4.60) viya samānakālakiriyāvasena attho veditabbo. Sammāvācādayo hi attanā",
  "anya-e0103n0:50_17": "sampayuttānaṁ sammādiṭṭhiādīnaṁ sahajātavaseneva nissayapaccayā hontīti.",
  "anya-e0103n0:51_0": "Narati netīti naro, puriso. Yathā hi paṭhamapakatibhūto satto, itarāya pakatiyā seṭṭhaṭṭhena",
  "anya-e0103n0:51_1": "puri ucce ṭhāne seti pavattatīti ‘‘puriso’’ti vuccati, evaṁ nayanaṭṭhena ‘‘naro’’ti",
  "anya-e0103n0:51_2": "vuccati. Puttabhātubhūtopi hi puggalo mātujeṭṭhabhaginīnaṁ netuṭṭhāne tiṭṭhati, pageva",
  "anya-e0103n0:51_3": "itaro itarāsaṁ. Narena yogato, narassa ayanti vā nārī, itthī. Sāpi cettha kāmaṁ taṇhājaṭāvijaṭanasamatthatā",
  "anya-e0103n0:51_4": "atthi, padhānameva pana sattaṁ dassento ‘‘naro’’ti āha yathā ‘‘satthā devamanussāna’’nti",
  "anya-e0103n0:51_5": "(dī. ni. 1.157, 255). Aṭṭhakathāyaṁ pana avibhāgena puggalapariyāyo ayanti dassetuṁ",
  "anya-e0103n0:51_6": "‘‘naroti satto’’ti vuttaṁ. Sapaññoti vipākabhūtāya saha paññāya pavattatīti sapañño.",
  "anya-e0103n0:51_7": "Tāya hi ādito paṭṭhāya santānavasena bahulaṁ pavattamānāya ayaṁ satto savisesaṁ ‘‘sapañño’’ti",
  "anya-e0103n0:51_8": "vattabbataṁ arahati. Vipākapaññāpi hi santānavisesanena bhāvanāpaññuppattiyā upanissayo",
  "anya-e0103n0:51_9": "hoti ahetukadvihetukānaṁ tadabhāvato. Sampajaññasaṅkhātāya ca taṁtaṁkiccakārikāya",
  "anya-e0103n0:51_10": "paññāya vasena ‘‘sapañño’’ti vattuṁ vaṭṭati. Aṭṭhakathāyaṁ pana nipaka-saddena pārihārikapaññā",
  "anya-e0103n0:51_11": "gayhatīti vipākapaññāvasenevettha attho vutto. Kammajatihetukapaṭisandhipaññāyāti",
  "anya-e0103n0:51_12": "kammajāya tihetukapaṭisandhiyaṁ paññāyāti evaṁ tihetuka-saddo paṭisandhi-saddena",
  "anya-e0103n0:51_13": "sambandhitabbo, na paññā-saddena. Na hi paññā tihetukā atthi. Paṭisandhito pabhuti",
  "anya-e0103n0:51_14": "pavattamānā paññā ‘‘paṭisandhiyaṁ paññā’’ti vuttā taṁmūlakattā, na paṭisandhikkhaṇe pavattā eva.",
  "anya-e0103n0:52_0": "Cinteti ārammaṇaṁ upanijjhāyatīti cittaṁ, samādhi. So hi sātisayaṁ upanijjhānakicco.",
  "anya-e0103n0:52_1": "Na hi vitakkādayo vinā samādhinā tamatthaṁ sādhenti, samādhi pana tehi vināpi sādhetīti.",
  "anya-e0103n0:52_2": "Paguṇabalavabhāvāpādanena paccayehi citaṁ, tathā santānaṁ cinotītipi cittaṁ, samādhi.",
  "anya-e0103n0:52_3": "Paṭhamajjhānādivasena cittavicittatāya, iddhividhādicittakaraṇena ca samādhi cittanti",
  "anya-e0103n0:52_4": "vināpi paropadesenassa cittapariyāyo labbhateva. Aṭṭhakathāyaṁ pana citta-saddo viññāṇe",
  "anya-e0103n0:52_5": "niruḷhoti katvā vuttaṁ ‘‘cittasīsena hettha samādhi niddiṭṭho’’ti. Yathāsabhāvaṁ",
  "anya-e0103n0:52_6": "pakārehi jānātīti paññā. Sā yadipi kusalādibhedato bahuvidhā. ‘‘Bhāvaya’’nti pana",
  "anya-e0103n0:52_7": "vacanato bhāvetabbā idhādhippetāti taṁ dassetuṁ ‘‘vipassana’’nti vuttaṁ. ‘‘Bhāvaya’’nti",
  "anya-e0103n0:52_8": "ca idaṁ paccekaṁ yojetabbaṁ ‘‘cittañca bhāvayaṁ, paññañca bhāvaya’’nti. Tayidaṁ dvayaṁ",
  "anya-e0103n0:52_9": "kiṁ lokiyaṁ, udāhu lokuttaranti? Lokuttaranti daṭṭhabbaṁ ukkaṭṭhaniddesato. Taṁ hi",
  "anya-e0103n0:52_10": "bhāvayamāno ariyamaggakkhaṇe taṇhājaṭaṁ samucchedavasena vijaṭetīti vuccati, na lokiyaṁ.",
  "anya-e0103n0:52_11": "Nānantariyabhāvena panettha lokiyāpi gahitāva honti lokiyasamathavipassanāya vinā",
  "anya-e0103n0:52_12": "tadabhāvato. Samathayānikassa hi upacārappanāppabhedaṁ samādhiṁ itarassa khaṇikasamādhiṁ,",
  "anya-e0103n0:52_13": "ubhayesampi vimokkhamukhattayaṁ vinā na kadācipi lokuttarādhigamo sambhavati. Tenāha",
  "anya-e0103n0:52_14": "‘‘samādhiñceva vipassanañca bhāvayamāno’’ti. Tattha yadā lokiyā samathavipassanā",
  "anya-e0103n0:52_15": "adhippetā, tadā ‘‘bhāvaya’’nti idaṁ bhāvanākiriyāya hetubhāvakathanaṁ, bhāvanāhetūti",
  "anya-e0103n0:52_16": "attho. Taṁbhāvanāhetukā hi vijaṭanakiriyāti. Yadā pana lokuttarā adhippetā, tadā",
  "anya-e0103n0:52_17": "kevalaṁ vattamānabhāvaniddeso. Tadubhayabhāvanāsamakālameva hi taṇhājaṭāvijaṭanaṁ.",
  "anya-e0103n0:53_0": "‘‘Ātāpī nipako’’ti idaṁ yathāvuttabhāvanāya upakārakadhammakittanaṁ. Kammaṭṭhānaṁ",
  "anya-e0103n0:53_1": "anuyuñjantassa hi vīriyaṁ sati sampajaññanti ime tayo dhammā bahūpakārā. Vīriyūpatthaddhañhi",
  "anya-e0103n0:53_2": "kammaṭṭhānaṁ satisampajaññānupālitaṁ na paripatati, upari ca visesaṁ āvahati. Patiṭṭhāsiddhiyā",
  "anya-e0103n0:53_3": "cettha saddhāsiddhi, saddhūpanissayattā sīlassa, vīriyādisiddhiyā ca. Na hi saddheyyavatthuṁ",
  "anya-e0103n0:53_4": "asaddahantassa yathāvuttavīriyādayo sambhavanti, tathā samādhipi. Yathā hi hetubhāvato",
  "anya-e0103n0:53_5": "vīriyādīhi saddhāsiddhi, evaṁ phalabhāvato tehi samādhisiddhi. Vīriyādīsu hi sampajjamānesu",
  "anya-e0103n0:53_6": "samādhi sampannova hoti asamāhitassa tadabhāvato. Kathaṁ panettha satisiddhi? Nipakaggahaṇato.",
  "anya-e0103n0:53_7": "Tikkhavisadabhāvappattā hi sati ‘‘nepakka’’nti vuccati. Yathāha ‘‘paramena satinepakkena",
  "anya-e0103n0:53_8": "samannāgato’’ti. Aṭṭhakathāyaṁ pana ‘‘nepakkaṁ paññā’’ti ayamattho dassito. Taggahaṇeneva",
  "anya-e0103n0:53_9": "satipi gahitāva hoti. Na hi sativirahitā paññā atthīti. Apare pana ‘‘sapañño’’ti",
  "anya-e0103n0:53_10": "imināva pārihārikapaññāpi gayhatīti ‘‘nipako’’ti padassa ‘‘sato’’ti atthaṁ vadanti.",
  "anya-e0103n0:53_11": "Yadipi kilesānaṁ pahānaṁ ātāpanaṁ, taṁ sammādiṭṭhiādīnampi attheva. Ātappasaddo viya",
  "anya-e0103n0:53_12": "pana ātāpasaddo vīriyeyeva niruḷhoti āha ‘‘ātāpīti vīriyavā’’ti. Atha vā paṭipakkhappahāne",
  "anya-e0103n0:53_13": "sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti",
  "anya-e0103n0:53_14": "vīriyameva tathā vuccati, na aññe dhammā. Ātāpīti cāyamīkāro pasaṁsāya, atisayassa",
  "anya-e0103n0:53_15": "vā dīpako. Vīriyavāti vā-saddopi tadattho eva daṭṭhabbo. Tena sammappadhānasamaṅgitā",
  "anya-e0103n0:53_16": "vuttā hoti. Tenāha ‘‘kilesānaṁ ātāpanaparitāpanaṭṭhenā’’ti. Ātāpanaggahaṇena cettha",
  "anya-e0103n0:53_17": "ārambha dhātumāha ādito vīriyārambhoti katvā, paritāpanaggahaṇena nikkamaparakkamadhātuyo",
  "anya-e0103n0:53_18": "sabbaso paṭipakkhato nikkhantataṁ, uparūpari visesappattiñca upādāya. Nipayati visoseti",
  "anya-e0103n0:53_19": "paṭipakkhaṁ, tato vā attānaṁ nipāti rakkhatīti nipako, sampajāno. Kammaṭṭhānassa",
  "anya-e0103n0:53_20": "pariharaṇe niyuttāti pārihārikā.",
  "anya-e0103n0:54_0": "Abhikkamādīni sabbakiccāni sātthakasampajaññādivasena paricchijja netīti sabbakiccapariṇāyikā.",
  "anya-e0103n0:54_1": "Kammaṭṭhānassa vā uggaho paripucchā bhāvanārambho manasikāravidhi, tattha ca sakkaccakāritā",
  "anya-e0103n0:54_2": "sātaccakāritā sappāyakāritā nimittakusalatā pahitattatā antarāasaṅkoco indriyasamattapaṭipādanā",
  "anya-e0103n0:54_3": "vīriyasamatāpādanaṁ vīriyasamatāyojananti evamādīnaṁ sabbesaṁ kiccānaṁ pariṇāyikā",
  "anya-e0103n0:54_4": "sabbakiccapariṇāyikā. Bhayaṁ ikkhatīti bhikkhūti sādhāraṇato bhikkhulakkhaṇakathanena",
  "anya-e0103n0:54_5": "paṭipattiyāva bhikkhubhāvo, na bhikkhakabhinnapaṭadharādibhāvenāti dasseti. Evaṁ",
  "anya-e0103n0:54_6": "hi katakiccānaṁ sāmaṇerādīnaṁ, paṭipannānañca apabbajitānampi saṅgaho kato hoti.",
  "anya-e0103n0:54_7": "Idha pana paṭipajjanakavasena attho veditabbo. Bhindati pāpake akusale dhammeti vā",
  "anya-e0103n0:54_8": "bhikkhu. So imaṁ vijaṭayeti yo naro sappañño sīle patiṭṭhāya ātāpī nipako cittaṁ",
  "anya-e0103n0:54_9": "paññañca bhāvayanti vutto, so bhikkhu imaṁ taṇhājaṭaṁ vijaṭayeti sambandho. Idāni",
  "anya-e0103n0:54_10": "tampi vijaṭanaṁ veḷugumbavijaṭanena upametvā dassetuṁ gāthāya yathāvutte sīlādidhamme",
  "anya-e0103n0:54_11": "‘‘iminā ca sīlenā’’tiādinā paccāmasati. Tattha yasmā yogāvacarasantānagatā nānākkhaṇikā",
  "anya-e0103n0:54_12": "missakā sīlādidhammā gāthāya gahitā, tasmā te ekaccaṁ gaṇhanto ‘‘chahi dhammehi samannāgato’’ti",
  "anya-e0103n0:54_13": "āha. Na hi te cha dhammā ekasmiṁ santāne ekasmiṁ khaṇe labbhanti. Yasmā ca puggalādhiṭṭhānena",
  "anya-e0103n0:54_14": "gāthā bhāsitā, tasmā puggalādhiṭṭhānameva upamaṁ dassento ‘‘seyyathāpi nāma puriso’’tiādimāha",
  "anya-e0103n0:54_15": ". Tattha sunisitanti suṭṭhu nisitaṁ, ativiya tikhiṇanti attho. Satthassa nisānasilāyaṁ",
  "anya-e0103n0:54_16": "nisitatarabhāvakaraṇaṁ, bāhubalena cassa ukkhipananti ubhayampetaṁ atthāpannaṁ katvā",
  "anya-e0103n0:54_17": "upamā vuttāti tadubhayaṁ upameyye dassento ‘‘samādhisilāyaṁ sunisitaṁ…pe… paññāhatthena",
  "anya-e0103n0:54_18": "ukkhipitvā’’ti āha. Samādhiguṇena hi paññāya tikkhabhāvo. Tenāha bhagavā ‘‘samāhito",
  "anya-e0103n0:54_19": "yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; mi. pa. 2.1.14).",
  "anya-e0103n0:54_20": "Vīriyañcassā upatthambhakaṁ paggaṇhanato. Vijaṭeyyāti vijaṭetuṁ sakkuṇeyya. Vuṭṭhānagāminivipassanāya",
  "anya-e0103n0:54_21": "hi vattamānāya yogāvacaro taṇhājaṭaṁ vijaṭetuṁ samattho nāma. Vijaṭanaṁ cettha samucchedavasena",
  "anya-e0103n0:54_22": "pahānanti āha ‘‘sañchindeyya sampadāleyyā’’ti. Dakkhiṇaṁ arahatīti dakkhiṇeyyo, aggo",
  "anya-e0103n0:54_23": "ca so dakkhiṇeyyo cāti aggadakkhiṇeyyo, aggā vā dakkhiṇā aggadakkhiṇā, taṁ arahatīti aggadakkhiṇeyyo.",
  "anya-e0103n0:55_0": "5.Tatrāti tassaṁ gāthāyaṁ. Ayanti ‘‘naro’’ti ca ‘‘bhikkhū’’ti ca vutto yogāvacaro.",
  "anya-e0103n0:55_1": "Puna tatrāti tassaṁ paññāyaṁ. Assāti bhikkhuno. Kattari cetaṁ sāmivacanaṁ, anenāti",
  "anya-e0103n0:55_2": "attho. Karaṇīyaṁ natthi visesādhānassa tihetukapaṭisandhipaññāya abhāvato. Tenāha",
  "anya-e0103n0:55_3": "‘‘purimakammānubhāveneva hissa sā siddhā’’ti. Tenāti yoginā. Bhāvanāyaṁ satatapavattitavīriyatāya",
  "anya-e0103n0:55_4": "sātaccakārinā. Paññāvasenāti yathāvuttanepakkasaṅkhātapaññāvasena. Yaṁ kiñci kattabbaṁ,",
  "anya-e0103n0:55_5": "tassa sabbassa sampajānavaseneva karaṇasīlo, tattha vā sampajānakāro etassa atthi,",
  "anya-e0103n0:55_6": "sampajānassa vā asammohassa kārako uppādakoti sampajānakārī, tena sampajānakārinā.",
  "anya-e0103n0:55_7": "Atrāti assaṁ gāthāyaṁ. Sīlādisampādane vīriyassa tesaṁ aṅgabhāvato taṁ visuṁ aggahetvā",
  "anya-e0103n0:55_8": "‘‘sīlasamādhipaññāmukhenā’’ti vuttaṁ.",
  "anya-e0103n0:56_0": "‘‘Visuddhimaggaṁ dassetī’’ti avibhāgato desanāya piṇḍatthaṁ vatvā puna taṁ vibhāgato",
  "anya-e0103n0:56_1": "dassetuṁ ‘‘ettāvatā’’tiādi vuttaṁ. Tattha ettāvatāti ettakāya desanāya. Sikkhāti",
  "anya-e0103n0:56_2": "sikkhitabbaṭṭhena sikkhā. Sikkhanaṁ cettha āsevanaṁ daṭṭhabbaṁ. Sīlādidhammehi saṁvaraṇādivasena",
  "anya-e0103n0:56_3": "āsevanto te sikkhatīti vuccati. Sāsananti paṭipattisāsanaṁ. Upanissayo balavakāraṇaṁ.",
  "anya-e0103n0:56_4": "Vajjanaṁ anupagamanaṁ. Sevanā bhāvanā. Paṭipakkhoti pahāyakapaṭipakkho. Yadipi gāthāyaṁ",
  "anya-e0103n0:56_5": "‘‘sīle’’ti sāmaññato vuttaṁ, na ‘‘adhisīle’’ti. Taṁ pana taṇhājaṭāvijaṭanassa patiṭṭhābhūtaṁ",
  "anya-e0103n0:56_6": "adhippetanti āha ‘‘sīlena adhisīlasikkhā pakāsitā’’ti. Bhavagāmi hi sīlaṁ sīlameva,",
  "anya-e0103n0:56_7": "vibhavagāmi sīlaṁ adhisīlasikkhā. Sāmaññajotanā hi visese avatiṭṭhatīti. Esa nayo sesasikkhāsupi.",
  "anya-e0103n0:57_0": "Sīlenāti adhisīlasikkhābhūtena sīlena. Taṁ hi anaññasādhāraṇatāya sāsanassa ādikalyāṇataṁ",
  "anya-e0103n0:57_1": "pakāseti, na yamaniyamādimattaṁ. Tena vuttaṁ ‘‘sīlañca suvisuddhaṁ, sabbapāpassa",
  "anya-e0103n0:57_2": "akaraṇa’’nti ca. Kusalānanti maggakusalānaṁ. Kusalānanti vā anavajjānaṁ. Tena ariyaphaladhammānampi",
  "anya-e0103n0:57_3": "saṅgaho siddho hoti. Sabbapāpassa akaraṇanti sabbassāpi sāvajjassa akiriyā anajjhāpajjanaṁ.",
  "anya-e0103n0:57_4": "Etena cārittavārittabhedassa sabbassa sīlassa gahaṇaṁ kataṁ hoti. Kattabbākaraṇampi",
  "anya-e0103n0:57_5": "hi sāvajjamevāti. Ādivacanatoti gāthāyaṁ vuttasamādhipaññānaṁ ādimhi vacanato. Ādibhāvo",
  "anya-e0103n0:57_6": "cassa tammūlakattā uttarimanussadhammānaṁ. Ādīnaṁ vā vacanaṁ ādivacanaṁ. Ādisaddena",
  "anya-e0103n0:57_7": "cettha ‘‘sīlaṁ samādhi paññā ca, vimutti ca anuttarā’’ti (dī. ni. 2.186) evamādīnaṁ",
  "anya-e0103n0:57_8": "saṅgaho daṭṭhabbo. Sīlassa visuddhattā vippaṭisārādihetūnaṁ dūrīkaraṇato avippaṭisārādiguṇāvahaṁ.",
  "anya-e0103n0:57_9": "‘‘Avippaṭisārādiguṇāvahattā’’ti etena na kevalaṁ sīlassa kalyāṇatāva vibhāvitā, atha",
  "anya-e0103n0:57_10": "kho ādibhāvopīti daṭṭhabbaṁ. Tathā hissa sutte (pari. 366) avippaṭisārādīnaṁ vimuttiñāṇapariyosānānaṁ",
  "anya-e0103n0:57_11": "paramparapaccayatā vuttā. Samādhināti adhicittasikkhābhūtena samādhinā. Sakalaṁ sāsanaṁ",
  "anya-e0103n0:57_12": "saṅgahetvā pavattāya gāthāya ādipadena ādimhi paṭipajjitabbassa sīlassa, tatiyapadena",
  "anya-e0103n0:57_13": "pariyosāne paṭipajjitabbāya paññāya gahitattā majjhe paṭipajjitabbo samādhi pārisesato",
  "anya-e0103n0:57_14": "dutiyapadena gayhatīti ‘‘kusalassa upasampadātiādivacanato hi samādhi sāsanassa majjhe’’ti",
  "anya-e0103n0:57_15": "vuttaṁ, na kusalasaddassa samādhipariyāyattā. Pubbūpanissayavato hi samāhitatādiaṭṭhaṅgasamannāgamena",
  "anya-e0103n0:57_16": "abhinīhārakkhamatā samādhissa iddhividhādiguṇāvahattaṁ, aggamaggapaññāya adhigatāya",
  "anya-e0103n0:57_17": "yadatthaṁ pabbajati, taṁ pariyositanti paññā sāsanassapariyosānaṁ. Tenāha bhagavā",
  "anya-e0103n0:57_18": "‘‘sikkhānisaṁsamidaṁ, bhikkhave, brahmacariyaṁ vussati saddhādhipateyyaṁ paññuttaraṁ",
  "anya-e0103n0:57_19": "vimuttisāra’’nti (a. ni. 4.245). Sakaṁ cittaṁ sacittaṁ, sacittassa sabbaso kilesānaṁ",
  "anya-e0103n0:57_20": "samucchindanena visodhanaṁ sacittapariyodāpanaṁ. Evaṁ pana paññākicce matthakappatte",
  "anya-e0103n0:57_21": "uttari karaṇīyābhāvato sāsanassa paññuttaratā veditabbā. Tādibhāvāvahanatoti yādiso",
  "anya-e0103n0:57_22": "iṭṭhesu, lābhādīsu ca anunayābhāvato, tādiso aniṭṭhesu, alābhādīsu ca paṭighābhāvato.",
  "anya-e0103n0:57_23": "Tato eva vā yādiso anāpāthagatesu iṭṭhāniṭṭhesu, tādiso āpāthagatesupīti tādī. Tassa",
  "anya-e0103n0:57_24": "bhāvo tādibhāvo, tassa āvahanato. Vātenāti vātahetu. Na samīratīti na calati. Na",
  "anya-e0103n0:57_25": "samiñjantīti na phandanti, kuto calananti adhippāyo.",
  "anya-e0103n0:58_0": "Tathāti yathā sīlādayo adhisīlasikkhādīnaṁ pakāsakā, tathā tevijjatādīnaṁ upanissayassāti",
  "anya-e0103n0:58_1": "tesaṁ pakāsanākārūpasaṁhārattho tathā-saddo. Yasmā sīlaṁ visujjhamānaṁ satisampajaññabalena,",
  "anya-e0103n0:58_2": "kammassakatañāṇabalena ca saṁkilesamalato visujjhati pāripūriñca gacchati, tasmā",
  "anya-e0103n0:58_3": "sīlasampadā sijjhamānā upanissayasampattibhāvena satibalaṁ, ñāṇabalañca paccupaṭṭhapetīti",
  "anya-e0103n0:58_4": "tassā vijjattayūpanissayatā veditabbā sabhāgahetusampādanato. Satinepakkena hi pubbenivāsavijjāsiddhi,",
  "anya-e0103n0:58_5": "sampajaññena sabbakiccesu sudiṭṭhakāritāparicayena cutūpapātañāṇānubandhāya dutiyavijjāsiddhi,",
  "anya-e0103n0:58_6": "vītikkamābhāvena saṁkilesappahānasabbhāvato vivaṭṭūpanissayatāvasena ajjhāsayasuddhiyā",
  "anya-e0103n0:58_7": "tatiyavijjāsiddhi. Puretaraṁ siddhānaṁ samādhipaññānaṁ pāripūriṁ vinā sīlassa āsavakkhayañāṇūpanissayatā",
  "anya-e0103n0:58_8": "sukkhavipassakakhīṇāsavehi dīpetabbā. Samādhipaññā viya abhiññāpaṭisambhidānaṁ sīlaṁ",
  "anya-e0103n0:58_9": "na sabhāgahetūti katvā vuttaṁ ‘‘na tato para’’nti. ‘‘Samāhito yathābhūtaṁ pajānātī’’ti",
  "anya-e0103n0:58_10": "(saṁ. ni. 3.5; 4.99; netti. 40; mi. pa. 2.1.14) vacanato samādhisampadā chaḷabhiññatāya",
  "anya-e0103n0:58_11": "upanissayo. Paññā viya paṭisambhidānaṁ samādhi na sabhāgahetūti vuttaṁ ‘‘na tato",
  "anya-e0103n0:58_12": "para’’nti. ‘‘Yogā ve jāyate bhūrī’’ti (dha. pa. 282) vacanato pubbayogena, garuvāsadesabhāsākaosallauggahaparipucchādīhi",
  "anya-e0103n0:58_13": "ca paribhāvitā paññāsampatti paṭisambhidāpabhedassa upanissayo paccekabodhisammāsambodhiyopi",
  "anya-e0103n0:58_14": "paññāsampattisannissayāti paññāya anadhigantabbassa visesassa abhāvato, tassā ca",
  "anya-e0103n0:58_15": "paṭisambhidāpabhedassa ekantikakāraṇato heṭṭhā viya ‘‘na tato para’’nti avatvā ‘‘na",
  "anya-e0103n0:58_16": "aññena kāraṇenā’’ti vuttaṁ.",
  "anya-e0103n0:59_0": "Ettha ca ‘‘sīlasampattiñhi nissāyā’’ti vuttattā yassa samādhivijambhanabhūtā anavasesā",
  "anya-e0103n0:59_1": "cha abhiññā na ijjhanti, tassa ukkaṭṭhaparicchedavasena na samādhisampadā atthīti.",
  "anya-e0103n0:59_2": "Satipi vijjānaṁ abhiññekadesabhāve sīlasampattisamudāgatā eva tisso vijjā gahitā.",
  "anya-e0103n0:59_3": "Yathā hi paññāsampattisamudāgatā catasso paṭisambhidā upanissayasampannassa maggeneva",
  "anya-e0103n0:59_4": "ijjhanti, maggakkhaṇe eva tāsaṁ paṭilabhitabbato, evaṁ sīlasampattisamudāgatā tisso",
  "anya-e0103n0:59_5": "vijjā samādhisampattisamudāgatā ca cha abhiññā upanissayasampannassa maggeneva ijjhantīti",
  "anya-e0103n0:59_6": "maggādhigameneva tāsaṁ adhigamo veditabbo. Paccekabuddhānaṁ, sammāsambuddhānañca",
  "anya-e0103n0:59_7": "paccekabodhisammāsambodhisamadhigamasadisā hi imesaṁ ariyānaṁ ime visesādhigamāti.",
  "anya-e0103n0:59_8": "Vinayasuttābhidhammesu sammāpaṭipattiyā tevijjatādīnaṁ upanissayatāpi yathāvuttavidhinā veditabbā.",
  "anya-e0103n0:60_0": "Sampannasīlassa kāmasevanābhāvato sīlena paṭhamantavivajjanaṁ vuttaṁ. Yebhuyyena",
  "anya-e0103n0:60_1": "hi sattā kāmahetu pāṇātipātādivasenāpi asuddhapayogā honti. Jhānasukhalābhino kāyakilamathassa",
  "anya-e0103n0:60_2": "sambhavo eva natthīti samādhinā dutiyantavivajjanaṁ vuttaṁ jhānasamuṭṭhānapaṇītarūpaphuṭakāyattā.",
  "anya-e0103n0:60_3": "Paññāyāti maggapaññāya. Ukkaṭṭhaniddesena hi ekaṁsato ariyamaggova majjhimā paṭipatti",
  "anya-e0103n0:60_4": "nāma. Evaṁ santepi lokiyapaññāvasenapi antadvayavivajjanaṁ vibhāvetabbaṁ.",
  "anya-e0103n0:61_0": "Sīlaṁ taṁsamaṅgino kāmasugatīsuyeva nibbattāpanato catūhi apāyehi vimuttiyā kāraṇanti",
  "anya-e0103n0:61_1": "āha ‘‘sīlena apāyasamatikkamanupāyo pakāsito hotī’’ti. Na hi pāṇātipātādipaṭivirati",
  "anya-e0103n0:61_2": "duggatiparikilesaṁ āvahati. Samādhi taṁsamaṅgino mahaggatabhūmiyaṁyeva nibbattāpanena",
  "anya-e0103n0:61_3": "sakalakāmabhavato vimocetīti vuttaṁ ‘‘samādhinā kāmadhātusamatikkamanupāyo pakāsito",
  "anya-e0103n0:61_4": "hotī’’ti. Na hi kāmāvacarakammassa anubalappadāyīnaṁ kāmacchandādīnaṁ vikkhambhakaṁ",
  "anya-e0103n0:61_5": "jhānaṁ kāmadhātuparikilesāvahaṁ hoti. Na cettha upacārajjhānaṁ nidassetabbaṁ, appanāsamādhissa",
  "anya-e0103n0:61_6": "adhippetattā. Nāpi ‘‘sīleneva atikkamitabbassa apāyabhavassa samādhinā atikkamitabbatā’’ti",
  "anya-e0103n0:61_7": "vacanokāso. Sugatibhavampi atikkamantassa duggatisamatikkamane kā kathāti. Sabbabhavasamatikkamanupāyoti",
  "anya-e0103n0:61_8": "kāmabhavādīnaṁ navannampi bhavānaṁ samatikkamanupāyo sīlasamādhīhi atikkantāpi bhavā",
  "anya-e0103n0:61_9": "anatikkantā eva, kāraṇassa apahīnattā. Paññāya panassa suppahīnattā te samatikkantā eva.",
  "anya-e0103n0:62_0": "Tadaṅgappahānavasenāti dīpālokeneva tamassa puññakiriyavatthugatena tena tena kusalaṅgena",
  "anya-e0103n0:62_1": "tassa tassa akusalaṅgassa pahānavasena. Samādhinā vikkhambhanappahānavasenāti upacārappanābhedena",
  "anya-e0103n0:62_2": "samādhinā pavattinivāraṇena ghaṭappahāreneva jalatale sevālassa tesaṁ tesaṁ nīvaraṇādidhammānaṁ",
  "anya-e0103n0:62_3": "pahānavasena. Paññāyāti ariyamaggapaññāya. Samucchedappahānavasenāti catunnaṁ ariyamaggānaṁ",
  "anya-e0103n0:62_4": "bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha.",
  "anya-e0103n0:62_5": "sa. 277) vuttassa samudayapakkhiyassa kilesagaṇassa accantaṁ appavattisaṅkhātasamucchindanappahānavasena.",
  "anya-e0103n0:63_0": "Kilesānaṁ vītikkamapaṭipakkhoti saṁkilesadhammānaṁ, kammakilesānaṁ vā yo kāyavacīdvāresu",
  "anya-e0103n0:63_1": "vītikkamo ajjhācāro, tassa paṭipakkho sīlena pakāsito hoti, avītikkamasabhāvattā",
  "anya-e0103n0:63_2": "sīlassa. Okāsādānavasena kilesānaṁ citte kusalappavattiṁ pariyādiyitvā uṭṭhānaṁ pariyuṭṭhānaṁ.",
  "anya-e0103n0:63_3": "Taṁ samādhi vikkhambhetīti āha ‘‘samādhinā pariyuṭṭhānapaṭipakkho pakāsito hotī’’ti,",
  "anya-e0103n0:63_4": "samādhissa pariyuṭṭhānappahāyakattā. Appahīnabhāvena santāne anu anu sayanato kāraṇalābhe",
  "anya-e0103n0:63_5": "uppattirahā anusayā, te pana anurūpaṁ kāraṇaṁ laddhā uppajjanārahā thāmagatā kāmarāgādayo",
  "anya-e0103n0:63_6": "satta kilesā veditabbā. Te ariyamaggapaññāya sabbaso pahīyantīti āha ‘‘paññāya anusayapaṭipakkho pakāsito hotī’’ti.",
  "anya-e0103n0:64_0": "Kāyaduccaritādi duṭṭhu caritaṁ, kilesehi vā dūsitaṁ caritanti duccaritaṁ, tameva",
  "anya-e0103n0:64_1": "yattha uppannaṁ, taṁ santānaṁ saṁkileseti vibādhati, upatāpeti cāti saṁkileso, tassa",
  "anya-e0103n0:64_2": "visodhanaṁ sīlena tadaṅgavasena pahānaṁ vītikkamapaṭipakkhattā sīlassa. Taṇhāsaṁkilesassa",
  "anya-e0103n0:64_3": "visodhanaṁ vikkhambhanavasena pahānaṁ pariyuṭṭhānapaṭipakkhattā samādhissa, taṇhāya",
  "anya-e0103n0:64_4": "cassa ujuvipaccanikabhāvato. Diṭṭhisaṁkilesassa visodhanaṁ samucchedavasena pahānaṁ",
  "anya-e0103n0:64_5": "anusayapaṭipakkhattā paññāya, diṭṭhigatānañca ayāthāvagāhīnaṁ yāthāvagāhiniyā paññāya",
  "anya-e0103n0:64_6": "ujuvipaccanikabhāvato.",
  "anya-e0103n0:65_0": "Kāraṇanti upanissayapaccayo. Sīlesu paripūrakārīti maggabrahmacariyassa ādibhūtattā",
  "anya-e0103n0:65_1": "ādibrahmacariyakānaṁ pārājikasaṅghādisesasaṅkhātānaṁ mahāsīlasikkhāpadānaṁ avītikkamanato",
  "anya-e0103n0:65_2": "khuddānukhuddakānaṁ āpajjane sahasāva tehi vuṭṭhānena sīlesu yaṁ kattabbaṁ, taṁ paripūraṁ",
  "anya-e0103n0:65_3": "samatthaṁ karotīti sīlesu paripūrakārī. Tathā sakadāgāmīti ‘‘sīlesu paripūrakārī’’ti",
  "anya-e0103n0:65_4": "etaṁ upasaṁharati tathā-saddena. Ete hi dve ariyā samādhipāripanthikānaṁ kāmarāgabyāpādānaṁ",
  "anya-e0103n0:65_5": "paññāpāripanthikassa saccapaṭicchādakamohassa sabbaso asamūhatattā samādhiṁ, paññañca",
  "anya-e0103n0:65_6": "bhāventāpi samādhipaññāsu yaṁ kattabbaṁ, taṁ mattaso pamāṇena padesamattameva karontīti",
  "anya-e0103n0:65_7": "samādhismiṁ, paññāya ca mattaso kārino ‘‘sīlesu paripūrakārino’’icceva vuccanti.",
  "anya-e0103n0:65_8": "Anāgāmī pana kāmarāgabyāpādānaṁ samucchinnattā samādhismiṁ paripūrakārī. Arahā sabbaso",
  "anya-e0103n0:65_9": "sammohassa susamūhatattā paññāya paripūrakārī.",
  "anya-e0103n0:66": "Vuttaṁ hetaṁ bhagavatā (a. ni. 3.87) –",
  "anya-e0103n0:67_0": "‘‘Idha, bhikkhave, bhikkhu sīlesu paripūrakārī hoti, samādhismiṁ mattaso kārī, paññāya",
  "anya-e0103n0:67_1": "mattaso kārī. So yāni tāni khuddānukhuddakāni sikkhāpadāni, tāni āpajjatipi vuṭṭhātipi.",
  "anya-e0103n0:67_2": "Taṁ kissa hetu? Na hi mettha, bhikkhave, abhabbatā vuttā. Yāni ca kho tāni sikkhāpadāni",
  "anya-e0103n0:67_3": "ādibrahmacariyakāni brahmacariyasāruppāni, tattha dhuvasīlo ca hoti ṭhitasīlo ca,",
  "anya-e0103n0:67_4": "samādāya sikkhati sikkhāpadesu. So tiṇṇaṁ saṁyojanānaṁ parikkhayā sotāpanno hoti",
  "anya-e0103n0:67_5": "avinipātadhammo niyato sambodhiparāyaṇo. Idha pana, bhikkhave, bhikkhu sīlesu…pe…",
  "anya-e0103n0:67_6": "so tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti. Sakideva",
  "anya-e0103n0:67_7": "imaṁ lokaṁ āgantvā dukkhassantaṁ karoti. Idha pana, bhikkhave, bhikkhu sīlesu paripūrakārī",
  "anya-e0103n0:67_8": "hoti, samādhismiṁ paripūrakārī, paññāya mattaso kārī. So yāni tāni…pe… sikkhati sikkhāpadesu.",
  "anya-e0103n0:67_9": "So pañcannaṁ orambhāgiyānaṁ…pe… anāvattidhammo tasmā lokā. Idha pana, bhikkhave,",
  "anya-e0103n0:67_10": "bhikkhu sīlesu paripūrakārī hoti, samādhismiṁ paripūrakārī, paññāya paripūrakārī.",
  "anya-e0103n0:67_11": "So yāni tāni khuddānukhuddakāni…pe… sikkhati sikkhāpadesu. So āsavānaṁ khayā…pe…",
  "anya-e0103n0:67_12": "upasampajja viharatī’’ti.",
  "anya-e0103n0:68_0": "‘‘Katha’’nti pucchitvā sikkhādike vibhajitvā vuttamevatthaṁ nigametuṁ ‘‘eva’’ntiādi",
  "anya-e0103n0:68_1": "vuttaṁ. Tattha aññe cāti tayo vivekā, tīṇi kusalamūlāni, tīṇi vimokkhamukhāni, tīṇi",
  "anya-e0103n0:68_2": "indriyānīti evamādayo, sikkhattikādīhi aññe ca guṇattikā. Evarūpāti yādisakā sikkhattikādayo",
  "anya-e0103n0:68_3": "idha sīlādīhi pakāsitā honti, edisā.",
  "anya-e0103n0:69_0": "Ettha hi vivaṭṭasannissitassa sīlassa idhādhippetattā sīlena kāyaviveko pakāsito",
  "anya-e0103n0:69_1": "hoti, samādhinā cittaviveko, paññāya upadhiviveko. Tathā sīlena adoso kusalamūlaṁ",
  "anya-e0103n0:69_2": "pakāsitaṁ hoti, titikkhappadhānatāya, aparūpaghātasabhāvatāya ca sīlassa. Samādhinā",
  "anya-e0103n0:69_3": "alobho kusalamūlaṁ, lobhapaṭipakkhato, alobhapadhānatāya ca samādhissa. Paññāya pana",
  "anya-e0103n0:69_4": "amohoyeva. Sīlena ca animittavimokkhamukhaṁ pakāsitaṁ hoti. Adosappadhānaṁ hi sīlasampadaṁ",
  "anya-e0103n0:69_5": "nissāya dose ādīnavadassino aniccānupassanā sukheneva ijjhati, aniccānupassanā ca",
  "anya-e0103n0:69_6": "animittavimokkhamukhaṁ. Samādhinā appaṇihitavimokkhamukhaṁ. Paññāya suññatavimokkhamukhaṁ.",
  "anya-e0103n0:69_7": "Alobhappadhānaṁ hi kāmanissaraṇaṁ samādhisampadaṁ nissāya kāmesu ādīnavadassino dukkhānupassanā",
  "anya-e0103n0:69_8": "sukheneva ijjhati, dukkhānupassanā ca appaṇihitavimokkhamukhaṁ. Paññāsampadaṁ nissāya",
  "anya-e0103n0:69_9": "anattānupassanā sukheneva ijjhati, anattānupassanā ca suññatavimokkhamukhaṁ. Tathā",
  "anya-e0103n0:69_10": "sīlena anaññātaññassāmītindriyaṁ pakāsitaṁ hoti. Taṁ hi sīlesu paripūrakārino aṭṭhamakassa",
  "anya-e0103n0:69_11": "indriyaṁ. Samādhinā aññindriyaṁ. Taṁ hi ukkaṁsagataṁ samādhismiṁ paripūrakārino anāgāmino,",
  "anya-e0103n0:69_12": "aggamaggaṭṭhassa ca indriyaṁ. Paññāya aññātāvindriyaṁ pakāsitaṁ hoti. Taduppattiyā",
  "anya-e0103n0:69_13": "hi arahā paññāya paripūrakārīti. Iminā nayena aññe ca evarūpā guṇattikā sīlādīhi pakāsetabbā."
}