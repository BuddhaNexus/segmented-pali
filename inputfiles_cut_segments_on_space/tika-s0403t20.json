{
  "tika-s0403t20:0": "(21) 1. Kimilavaggo",
  "tika-s0403t20:1": "1-4. Kimilasuttādivaṇṇanā",
  "tika-s0403t20:2_0": "201-4. Pañcamassa paṭhamadutiyāni uttānatthāneva. Tatiye adhivāsanaṁ khamanaṁ, paresaṁ",
  "tika-s0403t20:2_1": "dukkaṭaṁ duruttañca paṭivirodhākaraṇena attano upari āropetvā vāsanaṁ adhivāsanaṁ,",
  "tika-s0403t20:2_2": "tadeva khantīti adhivāsanakkhanti. Subhe ratoti sūrato, suṭṭhu vā pāpato orato virato",
  "tika-s0403t20:2_3": "sorato, tassa bhāvo soraccaṁ. Tenāha “soraccenāti sucisīlatāyā”ti. Sā hi sobhanakammaratatā,",
  "tika-s0403t20:2_4": "suṭṭhu vā pāpato oratabhāvo viratatā. Catutthe natthi vattabbaṁ.",
  "tika-s0403t20:3": "Kimilasuttādivaṇṇanā niṭṭhitā.",
  "tika-s0403t20:4": "5. Cetokhilasuttavaṇṇanā",
  "tika-s0403t20:5_0": "205. Pañcame cetokhilā nāma atthato vicikicchā kodho ca. Te pana yasmiṁ santāne uppajjanti,",
  "tika-s0403t20:5_1": "tassa kharabhāvo kakkhaḷabhāvo hutvā upatiṭṭhanti, pageva attanā sampayuttacittassāti",
  "tika-s0403t20:5_2": "āha “cittassa thaddhabhāvā”ti. Yathā lakkhaṇapāripūriyā gahitāya sabbā satthu rūpakāyasirī",
  "tika-s0403t20:5_3": "gahitā eva nāma hoti evaṁ sabbaññutāya sabbadhammakāyasirī gahitā eva nāma hotīti",
  "tika-s0403t20:5_4": "tadubhayavatthukameva kaṅkhaṁ dassento “sarīre kaṅkhamāno”tiādimāha. Vicinantoti",
  "tika-s0403t20:5_5": "dhammasabhāvaṁ vīmaṁsanto. Kicchatīti kilamati. Vinicchetuṁ na sakkotīti sanniṭṭhātuṁ",
  "tika-s0403t20:5_6": "na sakkoti. Ātapati kileseti ātappaṁ, sammāvāyāmoti āha “ātappāyāti kilesasantāpanavīriyakaraṇatthāyā”ti.",
  "tika-s0403t20:5_7": "Punappunaṁ yogāyāti bhāvanaṁ punappunaṁ yuñjanāya. Satatakiriyāyāti bhāvanāya nirantarappayogāya.",
  "tika-s0403t20:6_0": "Paṭivedhadhamme kaṅkhamānoti ettha kathaṁ lokuttaradhamme kaṅkhā pavattīti? Na ārammaṇakaraṇavasena,",
  "tika-s0403t20:6_1": "anussutākāraparivitakkaladdhe parikappitarūpe kaṅkhā pavattatīti dassento āha “vipassanā…pe…",
  "tika-s0403t20:6_2": "vadanti, taṁ atthi nu kho natthīti kaṅkhatī”ti. Sikkhāti cettha pubbabhāgasikkhā",
  "tika-s0403t20:6_3": "veditabbā. Kāmañcettha visesuppattiyā mahāsāvajjatāya ceva saṁvāsanimittaṁ ghaṭanāhetu",
  "tika-s0403t20:6_4": "abhiṇhuppattikatāya ca sabrahmacārīsūti kopassa visayo visesetvā vutto, aññatthāpi",
  "tika-s0403t20:6_5": "kopo na cetokhiloti na sakkā viññātunti keci. Yadi evaṁ vicikicchāyapi ayaṁ nayo",
  "tika-s0403t20:6_6": "āpajjati, tasmā yathārutavasena gahetabbaṁ.",
  "tika-s0403t20:7": "Cetokhilasuttavaṇṇanā niṭṭhitā.",
  "tika-s0403t20:8": "6-8. Vinibandhasuttādivaṇṇanā",
  "tika-s0403t20:9_0": "206-8. Chaṭṭhe pavattituṁ appadānavasena kusalacittaṁ vinibandhantīti cetasovinibandhā.",
  "tika-s0403t20:9_1": "Taṁ pana vinibandhantā muṭṭhiggāhaṁ gaṇhantā viya hontīti āha “cittaṁ vinibandhitvā”tiādi.",
  "tika-s0403t20:9_2": "Kāmagiddho puggalo vatthukāmepi kilesakāmepi assādeti abhinandatīti vuttaṁ “vatthukāmepi",
  "tika-s0403t20:9_3": "kilesakāmepī”ti. Attano kāyeti attano nāmakāye, attabhāve vā. Bahiddhārūpeti paresaṁ",
  "tika-s0403t20:9_4": "kāye anindriyabaddharūpe ca. Udaraṁ avadihati upacinoti pūretīti udarāvadehakaṁ.",
  "tika-s0403t20:9_5": "Seyyasukhanti seyyāya sayanavasena uppajjanakasukhaṁ. Samparivattakanti samparivattitvā.",
  "tika-s0403t20:9_6": "Paṇidhāyāti taṇhāvaseneva paṇidahitvā. Iti pañcavidhopi lobhaviseso eva “cetovinibandho”ti",
  "tika-s0403t20:9_7": "vuttoti veditabbo. Sattamaṭṭhamesu natthi vattabbaṁ.",
  "tika-s0403t20:10": "Vinibandhasuttādivaṇṇanā niṭṭhitā.",
  "tika-s0403t20:11": "9-10. Gītassarasuttādivaṇṇanā",
  "tika-s0403t20:12_0": "209-210. Navame āyatako nāma gītassaro taṁ taṁ vattaṁ bhinditvā akkharāni vināsetvā",
  "tika-s0403t20:12_1": "pavattoti āha “āyatakenā”tiādi. Dhammehi suttavattaṁ nāma atthi, gāthāvattaṁ nāma",
  "tika-s0403t20:12_2": "atthi, taṁ vināsetvā atidīghaṁ kātuṁ na vaṭṭati. Dhammañhi bhāsantena caturassena",
  "tika-s0403t20:12_3": "vattena parimaṇḍalāni padabyañjanāni dassetabbāni. “Anujānāmi, bhikkhave, sarabhañña”nti",
  "tika-s0403t20:12_4": "ca vacanato sarena dhammaṁ bhaṇituṁ vaṭṭati. Sarabhaññe kira taraṅgavattadhotakavattabhāgaggahakavattādīni",
  "tika-s0403t20:12_5": "dvattiṁsa vattāni atthi. Tesu yaṁ icchati, taṁ kātuṁ labhatīti. Dasame natthi vattabbaṁ.",
  "tika-s0403t20:13": "Gītassarasuttādivaṇṇanā niṭṭhitā.",
  "tika-s0403t20:14": "Kimilavaggavaṇṇanā niṭṭhitā."
}