{
  "atk-s0402a37:0": "2. Caravaggo",
  "atk-s0402a37:1": "1. Carasuttavaṇṇanā",
  "atk-s0402a37:2_0": "11. Dutiyassa paṭhame adhivāsetīti cittaṁ adhiropetvā vāseti. Nappajahatīti na pariccajati.",
  "atk-s0402a37:2_1": "Na vinodetīti na nīharati. Na byantīkarotīti na vigatantaṁ paricchinnaparivaṭumaṁ",
  "atk-s0402a37:2_2": "karoti. Na anabhāvaṁ gametīti na anuabhāvaṁ avaḍḍhiṁ vināsaṁ gameti. Carampīti carantopi.",
  "atk-s0402a37:2_3": "Anātāpīti nibbīriyo. Anottāpīti upavādabhayarahito. Satatanti niccaṁ. Samitanti nirantaraṁ.",
  "atk-s0402a37:2_4": "Evaṁ sabbattha atthaṁ ñatvā sukkapakkhe vuttavipariyāyena attho veditabbo.",
  "atk-s0402a37:3": "Gāthāsu gehanissitanti kilesanissitaṁ. Mohaneyyesūti mohajanakesu ārammaṇesu. Abhabboti abhājanabhūto. Phuṭṭhuṁ sambodhimuttamanti arahattamaggasaṅkhātaṁ uttamañāṇaṁ phusituṁ.",
  "atk-s0402a37:4": "2. Sīlasuttavaṇṇanā",
  "atk-s0402a37:5_0": "12. Dutiye sampannasīlāti paripuṇṇasīlā. Sampannapātimokkhāti paripuṇṇapātimokkhā.",
  "atk-s0402a37:5_1": "Pātimokkhasaṁvarasaṁvutāti pātimokkhasaṁvarasīlena saṁvutā pihitā upetā hutvā viharatha.",
  "atk-s0402a37:5_2": "Ācāragocarasampannāti ācārena ca gocarena ca sampannā samupāgatā bhavatha. Aṇumattesu",
  "atk-s0402a37:5_3": "vajjesūti aṇuppamāṇesu dosesu. Bhayadassāvinoti tāni aṇumattāni vajjāni bhayato dassanasīlā.",
  "atk-s0402a37:5_4": "Samādāya sikkhatha sikkhāpadesūti sabbasikkhākoṭṭhāsesu samādātabbaṁ samādāya gahetvā",
  "atk-s0402a37:5_5": "sikkhatha. “Sampannasīlānaṁ…pe… sikkhāpadesū”ti ettakena dhammakkhānena sikkhattaye",
  "atk-s0402a37:5_6": "samādāpetvā ceva paṭiladdhaguṇesu ca vaṇṇaṁ kathetvā idāni uttari kātabbaṁ dassento",
  "atk-s0402a37:5_7": "kimassātiādimāha. Tattha kimassāti kiṁ bhaveyya.",
  "atk-s0402a37:6_0": "Yataṁ careti yathā caranto yato hoti saṁyato, evaṁ careyya. Esa nayo sabbattha. Accheti",
  "atk-s0402a37:6_1": "nisīdeyya. Yatamenaṁ pasārayeti yaṁ aṅgapaccaṅgaṁ pasāreyya, taṁ yataṁ saṁyatameva",
  "atk-s0402a37:6_2": "katvā pasāreyya. Uddhanti upari. Tiriyanti majjhaṁ. Apācīnanti adho. Ettāvatā atītā",
  "atk-s0402a37:6_3": "paccuppannā anāgatā ca pañcakkhandhā kathitā. Yāvatāti paricchedavacanaṁ. Jagatogatīti",
  "atk-s0402a37:6_4": "lokassa nipphatti. Samavekkhitā ca dhammānaṁ, khandhānaṁ udayabbayanti etesaṁ sabbaloke",
  "atk-s0402a37:6_5": "atītādibhedānaṁ pañcakkhandhadhammānaṁ udayañca vayañca samavekkhitā. “Pañcakkhandhānaṁ",
  "atk-s0402a37:6_6": "udayaṁ passanto pañcavīsati lakkhaṇāni passati, vayaṁ passanto pañcavīsati lakkhaṇāni",
  "atk-s0402a37:6_7": "passatī”ti vuttehi samapaññāsāya lakkhaṇehi sammā avekkhitā hoti. Cetosamathasāmīcinti",
  "atk-s0402a37:6_8": "cittasamathassa anucchavikaṁ paṭipadaṁ. Sikkhamānanti paṭipajjamānaṁ, pūrayamānanti",
  "atk-s0402a37:6_9": "attho. Pahitattoti pesitatto. Āhūti kathayanti. Sesamettha uttānameva. Imasmiṁ pana",
  "atk-s0402a37:6_10": "sutte sīlaṁ missakaṁ kathetvā gāthāsu khīṇāsavo kathito.",
  "atk-s0402a37:7": "3. Padhānasuttavaṇṇanā",
  "atk-s0402a37:8_0": "13. Tatiye sammappadhānānīti sundarapadhānāni uttamavīriyāni. Sammappadhānāti paripuṇṇavīriyā.",
  "atk-s0402a37:8_1": "Māradheyyābhibhūtāti tebhūmakavaṭṭasaṅkhātaṁ māradheyyaṁ abhibhavitvā samatikkamitvā",
  "atk-s0402a37:8_2": "ṭhitā. Te asitāti te khīṇāsavā anissitā nāma. Jātimaraṇabhayassāti jātiñca maraṇañca",
  "atk-s0402a37:8_3": "paṭicca uppajjanakabhayassa, jātimaraṇasaṅkhātasseva vā bhayassa. Pāragūti pāraṅgatā.",
  "atk-s0402a37:8_4": "Te tusitāti te khīṇāsavā tuṭṭhā nāma. Jetvā māraṁ savāhininti sasenakaṁ māraṁ jinitvā",
  "atk-s0402a37:8_5": "ṭhitā. Teanejāti te khīṇāsavā taṇhāsaṅkhātāya ejāya anejā niccalā nāma. Namucibalanti",
  "atk-s0402a37:8_6": "mārabalaṁ. Upātivattāti atikkantā. Te sukhitāti te khīṇāsavā lokuttarasukhena sukhitā nāma. Tenevāha –",
  "atk-s0402a37:9": "“Sukhitā vata arahanto, taṇhā nesaṁ na vijjati;",
  "atk-s0402a37:10": "Asmimāno samucchinno, mohajālaṁ padālita”nti. ;",
  "atk-s0402a37:11": "4. Saṁvarasuttavaṇṇanā",
  "atk-s0402a37:12_0": "14. Catutthe padhānānīti vīriyāni. Saṁvarappadhānanti cakkhādīni saṁvarantassa uppannavīriyaṁ.",
  "atk-s0402a37:12_1": "Pahānappadhānanti kāmavitakkādayo pajahantassa uppannavīriyaṁ. Bhāvanāppadhānanti",
  "atk-s0402a37:12_2": "sambojjhaṅge bhāventassa uppannavīriyaṁ. Anurakkhaṇāppadhānanti samādhinimittaṁ anurakkhantassa uppannavīriyaṁ.",
  "atk-s0402a37:13_0": "Vivekanissitantiādīsu viveko, virāgo, nirodhoti tīṇipi nibbānassa nāmāni. Nibbānaṁ",
  "atk-s0402a37:13_1": "hi upadhivivekattā viveko, taṁ āgamma rāgādayo virajjantīti virāgo, nirujjhantīti",
  "atk-s0402a37:13_2": "nirodho. Tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.",
  "atk-s0402a37:14_0": "Vossaggapariṇāminti ettha dve vossaggā – pariccāgavossaggo ca pakkhandanavossaggo",
  "atk-s0402a37:14_1": "ca. Tattha vipassanā tadaṅgavasena kilese ca khandhe ca rāgaṁ pariccajatīti pariccāgavossaggo.",
  "atk-s0402a37:14_2": "Maggo ārammaṇavasena nibbānaṁ pakkhandatīti pakkhandanavossaggo. Tasmā vossaggapariṇāminti",
  "atk-s0402a37:14_3": "yathā bhāviyamāno satisambojjhaṅgo vossaggatthāya pariṇamati, vipassanābhāvañca maggabhāvañca",
  "atk-s0402a37:14_4": "pāpuṇāti, evaṁ taṁ bhāvetīti ayamettha attho. Sesapadesupi eseva nayo. Bhaddakanti",
  "atk-s0402a37:14_5": "laddhakaṁ. Samādhinimittaṁ vuccati aṭṭhikasaññādivasena adhigato samādhiyeva. Anurakkhatīti",
  "atk-s0402a37:14_6": "samādhipāripanthikadhamme rāgadosamohe sodhento rakkhati. Ettha ca aṭṭhikasaññādikā",
  "atk-s0402a37:14_7": "pañceva saññā vuttā, imasmiṁ pana ṭhāne dasapi asubhāni vitthāretvā kathetabbāni.",
  "atk-s0402a37:14_8": "Tesaṁ vitthāro visuddhimagge vuttoyeva. Gāthāya saṁvarādinipphādakaṁ vīriyameva vuttaṁ.",
  "atk-s0402a37:14_9": "Khayaṁ dukkhassa pāpuṇeti dukkhakkhayasaṅkhātaṁ arahattaṁ pāpuṇeyyāti.",
  "atk-s0402a37:15": "5. Paññattisuttavaṇṇanā",
  "atk-s0402a37:16_0": "15. Pañcame aggapaññattiyoti uttamapaññattiyo. Attabhāvīnanti attabhāvavantānaṁ.",
  "atk-s0402a37:16_1": "Yadidaṁ rāhu asurindoti yo esa rāhu asurindo ayaṁ aggoti. Ettha rāhu kira asurindo",
  "atk-s0402a37:16_2": "cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni,",
  "atk-s0402a37:16_3": "hatthatalapādatalānaṁ puthulatā tīṇi yojanasatāni. Aṅgulipabbāni paṇṇāsa yojanāni,",
  "atk-s0402a37:16_4": "bhamukantaraṁ paṇṇāsayojanaṁ, nalāṭaṁ tiyojanasataṁ, sīsaṁ navayojanasataṁ. Kāmabhogīnaṁ",
  "atk-s0402a37:16_5": "yadidaṁ rājā mandhātāti yo esa rājā mandhātā nāma, ayaṁ dibbepi mānusakepi kāme paribhuñjanakānaṁ",
  "atk-s0402a37:16_6": "sattānaṁ aggo nāma. Esa hi asaṅkheyyāyukesu manussesu nibbattitvā icchiticchitakkhaṇe",
  "atk-s0402a37:16_7": "hiraññavassaṁ vassāpento mānusake kāme dīgharattaṁ paribhuñji. Devaloke pana yāva",
  "atk-s0402a37:16_8": "chattiṁsāya indānaṁ āyuppamāṇaṁ, tāva paṇīte kāme paribhuñjīti kāmabhogīnaṁ aggo",
  "atk-s0402a37:16_9": "nāma jāto. Ādhipateyyānanti adhipatiṭṭhānaṁ jeṭṭhakaṭṭhānaṁ karontānaṁ. Tathāgato",
  "atk-s0402a37:16_10": "aggamakkhāyatīti lokiyalokuttarehi guṇehi tathāgato aggo seṭṭho uttamo akkhāyati.",
  "atk-s0402a37:17_0": "Iddhiyā yasasā jalanti dibbasampattisamiddhiyā ca parivārasaṅkhātena yasasā ca jalantānaṁ.",
  "atk-s0402a37:17_1": "Uddhaṁ tiriyaṁ apācīnanti upari ca majjhe ca heṭṭhā ca. Yāvatā jagato gatīti yattakā lokanipphatti.",
  "atk-s0402a37:18": "6. Sokhummasuttavaṇṇanā",
  "atk-s0402a37:19_0": "16. Chaṭṭhe sokhummānīti sukhumalakkhaṇapaṭivijjhanakāni ñāṇāni. Rūpasokhummena samannāgato",
  "atk-s0402a37:19_1": "hotīti rūpe saṇhasukhumalakkhaṇapariggāhakena ñāṇena samannāgato hoti. Paramenāti",
  "atk-s0402a37:19_2": "uttamena. Tena ca rūpasokhummenāti tena yāva anulomabhāvaṁ pattena sukhumalakkhaṇapariggāhakañāṇena.",
  "atk-s0402a37:19_3": "Na samanupassatīti natthibhāveneva na passati. Na patthetīti natthibhāveneva na pattheti.",
  "atk-s0402a37:19_4": "Vedanāsokhummādīsupi eseva nayo.",
  "atk-s0402a37:20_0": "Rūpasokhummataṁ ñatvāti rūpakkhandhassa saṇhasukhumalakkhaṇapariggāhakena ñāṇena",
  "atk-s0402a37:20_1": "sukhumataṁ jānitvā. Vedanānañca sambhavanti vedanākkhandhassa ca pabhavaṁ jānitvā.",
  "atk-s0402a37:20_2": "Saññā yato samudetīti yasmā kāraṇā saññākkhandho samudeti nibbattati, tañca jānitvā.",
  "atk-s0402a37:20_3": "Atthaṁgacchati yattha cāti yasmiṁ ṭhāne nirujjhati, tañca jānitvā. Saṅkhāre parato",
  "atk-s0402a37:20_4": "ñatvāti saṅkhārakkhandhaṁ aniccatāya lujjanabhāvena parato jānitvā. Iminā hi padena",
  "atk-s0402a37:20_5": "aniccānupassanā kathitā. Dukkhato no ca attatoti iminā dukkhānattānupassanā. Santoti",
  "atk-s0402a37:20_6": "kilesasantatāya santo. Santipade ratoti nibbāne rato. Iti suttante catūsu ṭhānesu",
  "atk-s0402a37:20_7": "vipassanāva kathitā, gāthāsu lokuttaradhammopīti.",
  "atk-s0402a37:21": "7. Paṭhamaagatisuttavaṇṇanā",
  "atk-s0402a37:22_0": "17-19. Sattame agatigamanānīti nagatigamanāni. Chandāgatiṁ gacchatīti chandena agatiṁ",
  "atk-s0402a37:22_1": "gacchati, akattabbaṁ karoti. Sesesupi eseva nayo. Chandā dosā bhayā mohāti chandena,",
  "atk-s0402a37:22_2": "dosena, bhayena, mohena. Ativattatīti atikkamati. Aṭṭhamaṁ uttānameva. Navame tathābujjhanakānaṁ",
  "atk-s0402a37:22_3": "vasena dvīhipi nayehi kathitaṁ.",
  "atk-s0402a37:23": "10. Bhattuddesakasuttavaṇṇanā",
  "atk-s0402a37:24_0": "20. Dasame bhattuddesakoti salākabhattādīnaṁ uddesako. Kāmesu asaṁyatāti vatthukāmesu",
  "atk-s0402a37:24_1": "kilesakāmehi asaṁyatā. Parisākasaṭoca panesa vuccatīti ayañca pana so evarūpā parisākacavaro",
  "atk-s0402a37:24_2": "nāma vuccatīti attho. Samaṇenāti buddhasamaṇena. Parisāya maṇḍo ca panesa vuccatīti",
  "atk-s0402a37:24_3": "ayaṁ evarūpā parisā vippasannena parisāmaṇḍoti vuccatīti.",
  "atk-s0402a37:25": "Caravaggo dutiyo."
}