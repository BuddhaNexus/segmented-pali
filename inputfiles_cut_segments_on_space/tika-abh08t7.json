{
  "tika-abh08t7:0": "8. Aṭṭhamo paricchedo",
  "tika-abh08t7:1": "Pakiṇṇakaniddesavaṇṇanā",
  "tika-abh08t7:2": "475.",
  "tika-abh08t7:3": "Idānipana sabbesaṁ, etesaṁ mānasaṁ mayā;",
  "tika-abh08t7:4": "Pāṭavatthāya bhikkhūnaṁ, kathīyati pakiṇṇakaṁ.",
  "tika-abh08t7:5": "Idāni pana kāle etesaṁ tihetukadvihetukaahetukānaṁ sabbesaṁ puggalānaṁ pakiṇṇakaṁ mānasaṁ bhikkhūnaṁpāṭavatthāya bhikkhūnaṁ chekabhāvatthāya mayā kathīyate uccate.",
  "tika-abh08t7:6_0": "476-85.Panthamakkaṭako uṇṇanābhi panthamakkaṭako nāma pañcasu disāsu tassa suttaṁ",
  "tika-abh08t7:6_1": "pasāretvā jālamajjhe nipajjati. Paṭhamāya disāyettha ettha etāsu disāsu paṭhamāya",
  "tika-abh08t7:6_2": "disāya pasārite sutte pāṇakena paṭaṅgena vā makkhikāya vā ghaṭṭite sati sā uṇṇanābhi",
  "tika-abh08t7:6_3": "kiñci calitvā phandanaṁ katvā nipannaṭṭhānato suttānusārena suttaṁ anusāretvā tassa",
  "tika-abh08t7:6_4": "pāṇakassa yūsaṁ yūsasaṅkhātaṁ soṇitaṁ pivati. Punāgantvā tattheva tasmiṁ jālamajjheyeva",
  "tika-abh08t7:6_5": "yathāsukhaṁ nipajjati, yathā paṭhamāya disāya calanādikaṁ kiriyaṁ karoti, evameva",
  "tika-abh08t7:6_6": "dutiyādīsu catūsu disāsu calanādikaṁ kiriyaṁ karoti, evaṁ pañcasu disāsu suttaṁ viya",
  "tika-abh08t7:6_7": "pañca pasādā paṇḍitena daṭṭhabbā, majjhe makkaṭako viya ca cittaṁ pana paṇḍitena",
  "tika-abh08t7:6_8": "daṭṭhabbaṁ. Pāṇakādīhi khuddakatiracchānehi tassa saṅghaṭṭanā viya ārammaṇe pana",
  "tika-abh08t7:6_9": "pasādānaṁ saṅghaṭṭanā paṇḍitena daṭṭhabbā. Jālamajjhe nipannāya uṇṇanābhiyā taṁ calanaṁ",
  "tika-abh08t7:6_10": "viya pasāde ghaṭṭetīti pasādaghaṭṭanaṁ, kiṁ taṁ? Ārammaṇaṁ. Tattha tissaṁ vīthiyaṁ",
  "tika-abh08t7:6_11": "pasādaghaṭṭanaṁ ārammaṇaṁ gahetvā manodhātukiriyācittaṁ bhavaṅgaṁ āvaṭṭetīti bhavaṅgāvaṭṭanaṁ",
  "tika-abh08t7:6_12": "mataṁ bhagavatā. Tassa panthamakkaṭakassa suttānusāraṁva suttaṁ anugamanaṁ viya vīthicittappavattanaṁ",
  "tika-abh08t7:6_13": "paṇḍitena daṭṭhabbaṁ. Sīse pana vijjhitvā assa makkaṭassa yūsapānaṁ viya javanassa",
  "tika-abh08t7:6_14": "cittassa ārammaṇesu pavattanaṁ paṇḍitena daṭṭhabbaṁ. Puna āgantvā suttajālamajjhe",
  "tika-abh08t7:6_15": "nipajjanaṁ yathā vatthuṁyeva hadayavatthuṁ eva nissāya cittassa parivattanaṁ paṇḍitena daṭṭhabbaṁ.",
  "tika-abh08t7:7_0": "486-93.Idaṁtu pana opammaṁ, atthaṁ dīpeti kiṁ tu hi idaṁ opammaṁ kaṁ atthaṁ dīpeti",
  "tika-abh08t7:7_1": "pakāseti? Paṭhamaṁ pasāde ārammaṇena ghaṭṭite sati pasādavatthuto pasādo vatthu nissayo",
  "tika-abh08t7:7_2": "etassāti pasādavatthu, cittaṁ, tato pasādavatthuto, paṭhamaṁ eva vatthusannissitaṁ",
  "tika-abh08t7:7_3": "bhavaṅgasaṅkhātaṁ mano jāyati, itipi attho tena opammena dīpito. Ekekārammaṇaṁ dvīsu",
  "tika-abh08t7:7_4": "dvīsu dvāresu sabbaso sabbappakārena pana āpāthaṁ āgacchati, ayamatthopi tena opammena",
  "tika-abh08t7:7_5": "dīpito ‘‘dvīsu dvīsu dvāresū’’ti, ekaṁ rūpārammaṇaṁ ekasmiṁyeva khaṇe cakkhudvāre,",
  "tika-abh08t7:7_6": "manodvāre cāti dvīsu dvāresu āpāthaṁ āgacchatīti attho. Sotadvārādīsupi eseva nayo",
  "tika-abh08t7:7_7": "ñeyyo. Rūpaṁ cakkhupasādamhi ghaṭṭetvā taṅkhaṇe pana tassa khaṇe pana tathā manodvāre",
  "tika-abh08t7:7_8": "pana āpāthaṁ āgacchati, bhavaṅgacalanassa paccayo hotīti attho. Na saṁsayo etasmiṁ",
  "tika-abh08t7:7_9": "vacane saṁsayo natthi. Yathā khago yathā sakuṇo. Hi saccaṁ mayā vuttaṁ vacanaṁ. Rukkhagge",
  "tika-abh08t7:7_10": "rukkhakoṭiyaṁ nilīyantova sākhino sākhaṁ ghaṭṭeti, tassa chāyā bhūmiyaṁ pathaviyaṁ",
  "tika-abh08t7:7_11": "pharati paṭihaññati. Idhāti nipāto. Sākhāya sakuṇena ghaṭṭanaṁ bhūmiyaṁ chāyāpharaṇāpi",
  "tika-abh08t7:7_12": "ca apubbaṁ acarimaṁ ekakkhaṇasmiṁyeva jāyare jāyanti. Evameva pana rūpassa, pasādassa",
  "tika-abh08t7:7_13": "ca ghaṭṭanaṁ, tatheva atthato atthavasena bhavaṅgacalanassāpi paccayattena paccayabhāvena",
  "tika-abh08t7:7_14": "manodvāre āpāthaṁ āgamanaṁ apubbaṁ acarimaṁ ekakkhaṇeyeva hoti.",
  "tika-abh08t7:8_0": "494-7. Tato paraṁ bhavaṅgasotaṁ chinditvā cakkhudvāre cakkhupasāde yathākkamaṁ āvajjane",
  "tika-abh08t7:8_1": "samuppanne, dassane samuppanne, sampaṭicchane samuppanne, santīraṇe samuppanne, tathā",
  "tika-abh08t7:8_2": "voṭṭhabbane ca samuppanne kusalaṁ javanacittaṁ javati, tathā akusalameva cittaṁ javati.",
  "tika-abh08t7:8_3": "Sotadvārādīsupi saddādīnaṁ ārammaṇānaṁ ghaṭṭane eseva nayo avisesena viññunā viññeyyo.",
  "tika-abh08t7:8_4": "Etassa atthassa dīpane dovārikopamādīni vacanāni uddharitvā tato pakaraṇato nīharitvā",
  "tika-abh08t7:8_5": "ettha etasmiṁ vīthiyādhikāre viññunā dassetabbāni.",
  "tika-abh08t7:9_0": "498-9.Asambhedena cakkhussāti tassāpi cakkhu asambhinnaṁ hoti. Jīvitā niruddhampi",
  "tika-abh08t7:9_1": "pittena vā semhena vā ruhirena vā palibuddhaṁ cakkhuviññāṇassa paccayo bhavituṁ asakkontaṁ",
  "tika-abh08t7:9_2": "sambhinnaṁ nāma, sakkontaṁ asambhinnaṁ nāma hoti. Tena cakkhupasādassa asambhinnena",
  "tika-abh08t7:9_3": "rūpāpāthagamanena ālokasannissayenāpi. Tena tividhena paccayena samanakkārahetunā",
  "tika-abh08t7:9_4": "pañcadvārāvajjanapaccayena saha pavattanena. Etehi pana catūhi paccayehi saṁ ekato",
  "tika-abh08t7:9_5": "inti pavattantīti sametā, sametehi sahagatehi samāgamaṁ ekībhāvaṁ āgatehi, taṁ cakkhuviññāṇaṁ",
  "tika-abh08t7:9_6": "cakkhupasādanissitaṁ viññāṇaṁ sampayuttehi cetasikehi saha jāyate.",
  "tika-abh08t7:10_0": "500-1.Asambhedena sotassa sotapasādassa asambhinnena saddāpāthagamena ca saddassa",
  "tika-abh08t7:10_1": "āpāthagamanena ca. Ākāsanissayenāpi pihitakaṇṇacchiddassa sotaviññāṇaṁ nuppajjati.",
  "tika-abh08t7:10_2": "Tena tividhena paccayena. Samanakkārahetunā pañcadvārāvajjanapaccayena saha pavattena.",
  "tika-abh08t7:10_3": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ sotaviññāṇaṁ",
  "tika-abh08t7:10_4": "sampayuttehi saha jāyati.",
  "tika-abh08t7:11_0": "502-3.Asambhedena ghānassa ghānapasādassa asambhinnena gandhāpāthagamena ca gandhassa",
  "tika-abh08t7:11_1": "āpāthagamanena ca. Vāyosannissayenāpīti ghānabilamhi pavisantena vāyunāti attho.",
  "tika-abh08t7:11_2": "Tena tividhena paccayena. Samanakkārahetunā pañcadvārāvajjanapaccayena saha pavattena.",
  "tika-abh08t7:11_3": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ ghānaviññāṇaṁ",
  "tika-abh08t7:11_4": "sampayuttehi saha jāyati.",
  "tika-abh08t7:12_0": "504-5.Asambhedena jivhāya jivhāya asambhinnena rasāpāthagamena ca rasassa āpāthagamanena",
  "tika-abh08t7:12_1": "ca. Āposannissayenāpīti jivhātemanaṁ āpaṁ laddhā ca uppajjati, tena vinā sukkhakhādanīye",
  "tika-abh08t7:12_2": "jivhāya sāyitepi jivhāviññāṇaṁ nuppajjatīti attho. Tena tividhena paccayena. Samanakkārahetunā",
  "tika-abh08t7:12_3": "pañcadvārāvajjanapaccayena saha pavattena. Etehi pana catūhi paccayehi sametehi sahagatehi",
  "tika-abh08t7:12_4": "samāgamaṁ ekībhāvaṁ āgatehi taṁ jivhāviññāṇaṁ sampayuttehi saha jāyati.",
  "tika-abh08t7:13_0": "506-7. Kāyapasādassa asambhedena phoṭṭhabbassa āpāthagamanena ca. Pathavīnissayenāpīti",
  "tika-abh08t7:13_1": "tena vinā kāyadvārampīti bahiddhā mahābhūtārammaṇaṁ ajjhattikaṁ kāyapasādaṁ ghaṭṭetvā",
  "tika-abh08t7:13_2": "pasādapaccayesu mahābhūtesu paṭihaññati. Tena tividhena paccayena. Samanakkārahetunā",
  "tika-abh08t7:13_3": "pañcadvārāvajjanapaccayena saha pavattena. Etehi pana catūhi paccayehi sametehi sahagatehi",
  "tika-abh08t7:13_4": "samāgamaṁ ekībhāvaṁ āgatehi taṁ kāyaviññāṇaṁ sampayuttehi saha jāyati.",
  "tika-abh08t7:14_0": "508-9.Asambhedāmanassāpīti mananti bhavaṅgacittaṁ. Taṁ niruddhampi āvajjanacittassa",
  "tika-abh08t7:14_1": "paccayo bhavituṁ asamatthaṁ mandatamagatameva vattamānampi sambhinnaṁ nāma hoti.",
  "tika-abh08t7:14_2": "Āvajjanassa paccayo bhavituṁ samatthaṁ asambhinnaṁ nāma. Manassa asambhedena dhammassa",
  "tika-abh08t7:14_3": "āpāthagamanena ca vatthusannissayena hadayavatthusannissayena. Tena tividhena paccayena.",
  "tika-abh08t7:14_4": "Samanakkārahetunā manodvārāvajjanena saha pavattena. Etehi pana catūhi paccayehi",
  "tika-abh08t7:14_5": "sametehi sahagatehi samāgamaṁ ekībhāvaṁ āgatehi taṁ manoviññāṇaṁ taṁ manoviññāṇasaṅkhātaṁ",
  "tika-abh08t7:14_6": "javanacittaṁ sampayuttehi saha jāyate.",
  "tika-abh08t7:15_0": "510-11. Mano bhavaṅgacittaṁ nāma vibhāvinā veditabbaṁ. Āvajjanakriyācittaṁ āvajjanakiriyācittadvayaṁ",
  "tika-abh08t7:15_1": "samanakkāro nāma vibhāvinā saññitaṁ. Vatthusannissayena iti ayaṁ pāṭho sabbattha",
  "tika-abh08t7:15_2": "sabbesu bhavesu na gacchati. Pañcahi khandhehi vokāro vokiṇṇoti pañcavokāro, pañcavokārabhavaṁ",
  "tika-abh08t7:15_3": "sandhāya kāraṇaṁ katvā ‘‘vatthusannissayenā’’ti ayaṁ pāṭho pana kathito mayā, pañcavokārabhavo",
  "tika-abh08t7:15_4": "nāma kāmarūpabhavo, arūpabhavo catuvokārabhavo nāma, asaññībhavo ekavokārabhavo nāma.",
  "tika-abh08t7:15_5": "Ayaṁ pāṭho catuvokāraarūpabhavaṁ sandhāya na kathitoti attho. Vatthussa rūpattā arūpabhave",
  "tika-abh08t7:15_6": "kathaṁ vatthusannissayo bhaveyyāti attho.",
  "tika-abh08t7:16_0": "512-4.Paṭisandhādicittāni, sabbānekūnavīsati honti, kāmāvacaresu dasa, rūpesu pañca,",
  "tika-abh08t7:16_1": "arūpīsu cattāri, sabbāni paṭisandhicittāni ekūnavīsati honti. Kammaṁ nāma kusalākusalacetanā.",
  "tika-abh08t7:16_2": "Kammanimittaṁ nāma rūpāni pañcārammaṇāni paññatti ca mahaggatacittañca. Tathā gatinimittakaṁ",
  "tika-abh08t7:16_3": "nāma kapparukkhādayo, akusalapakkhe rūpādiārammaṇabhūtā lohakumbhādayo ca. Iti evaṁ",
  "tika-abh08t7:16_4": "iminā mayā vuttappakārena tesaṁ paṭisandhādicittānaṁ ārammaṇaṁ tividhaṁ bhagavatā",
  "tika-abh08t7:16_5": "udīritaṁ. Kāmāvacarasandhīnaṁ parittārammaṇaṁ kāmāvacarārammaṇaṁ bhagavatā mataṁ.",
  "tika-abh08t7:16_6": "Paccuppannaṁ rūpādipañcārammaṇaṁ, gatinimittaṁ pañcārammaṇañca paccuppannañca hoti.",
  "tika-abh08t7:16_7": "Atītaṁ vā kammaṁ kusalākusalacetanā atītāyeva, na paccuppannā. Anāgataṁ ārammaṇaṁ natthi.",
  "tika-abh08t7:17_0": "515-26. Aṭṭheva ca mahāvipākā, tīṇi santīraṇāni cāti ekādasavidhaṁ cittaṁ tadārammaṇasaññitaṁ.",
  "tika-abh08t7:17_1": "Ekādasavidhe citte tadārammaṇasaññite puññavipākāni kusalavipākā dasa honti, apuññajaṁ",
  "tika-abh08t7:17_2": "akusalavipākaṁ pana ekaṁ hoti. Mahāvipākā rūpārūpabhavadvaye na jāyanti, kāmarūpabhave",
  "tika-abh08t7:17_3": "santīraṇattayaṁ hoti. Yāni tadārammaṇacittāni satthunā jinena vuttāni, tesu tadārammaṇacittesu",
  "tika-abh08t7:17_4": "ekampi tadārammaṇacittaṁ rūpārūpabhavadvaye tadārammaṇaṁ hutvā kadācipi nappavattati.",
  "tika-abh08t7:17_5": "Kasmā kāraṇā? Tattha tasmiṁ rūpārūpabhavadvaye ‘‘tadārammaṇaṁ na hotī’’ti vacanaṁ",
  "tika-abh08t7:17_6": "codako bhaveyya, bījassābhāvato pana na hotīti parihāro. Akāmāvacarārammaṇe akāmāvacaradhamme",
  "tika-abh08t7:17_7": "idaṁ tadārammaṇamānasaṁ neva anubandhati. Hi kasmā kāraṇā? Parittārammaṇattā ca ekantena",
  "tika-abh08t7:17_8": "avassaṁ tadārammaṇamānasassa kāmāvacarārammaṇattā ca tathā aparicitattā ca sabbadā",
  "tika-abh08t7:17_9": "nānubandhati. Tañhi yathā pitaraṁ vā pitusadisaṁ vā ñātiṁ anubandhantopi taruṇadārako",
  "tika-abh08t7:17_10": "gharadvārantaravīthicatukkādimhi pariciteyeva dese anubandhati, na araññaṁ vā yuddhabhūmiṁ",
  "tika-abh08t7:17_11": "vā gacchati, evaṁ kāmāvacare dhamme anubandhantampi mahaggatalokuttaradhammamārabbha",
  "tika-abh08t7:17_12": "pavattamāne dhamme nānubandhati. Yasmā cassa sabbo kāmāvacarapāko ca kiriyāmanodhātu",
  "tika-abh08t7:17_13": "kiriyāahetukamanoviññāṇadhātu somanassasahagatā ime dhammā parittārammaṇāti evaṁ",
  "tika-abh08t7:17_14": "accantaṁ parittameva ārammaṇaṁ vuttaṁ, tasmā cetaṁ mahaggatalokuttarārammaṇe kāmāvacaradhammepi",
  "tika-abh08t7:17_15": "nānubandhatīti veditabbaṁ.",
  "tika-abh08t7:18_0": "527-32.Kiṁ tena yuttivādena, vuttaṁ aṭṭhakathāsu hi ‘‘janakaṁ tena tulya’’ntiādikena",
  "tika-abh08t7:18_1": "tena, yuttiyā vādo yuttivādo, ‘‘janakaṁ tena tulya’’ntiādikāya yuttikathāya kiṁ payojanaṁ",
  "tika-abh08t7:18_2": "vuttaṁ? Aṭṭhakathāsu hi saccaṁ ‘‘kiṁ tena yuttivādenā’’ti vacanaṁ, ‘‘atthakathāsū’’ti",
  "tika-abh08t7:18_3": "vattabbe samāse hi ttha-ssa ṭṭha-kāraṁ katvā ‘‘aṭṭhakathāsū’’ti vuttaṁ . Kāmāvacare",
  "tika-abh08t7:18_4": "dhamme paṭicca tadārammaṇabhāvadīpakaṁ vacanaṁ ācariyena vuttaṁ. Tadārammaṇacittāni,",
  "tika-abh08t7:18_5": "ekādasapi sabbaso sabbappakārenapi tadārammaṇacittāni nāmagottaṁ panārabbha tissādikaṁ",
  "tika-abh08t7:18_6": "nāmapaññattiṁ paṭicca kaccāyanagottakassapagottādikaṁ gottapaññattiṁ paṭicca javane",
  "tika-abh08t7:18_7": "javitepi ca tadārammaṇaṁ na gaṇhanti, rūpārūpabhavesu vā tadārammaṇaṁ na gaṇhanti.",
  "tika-abh08t7:18_8": "Yadā paññattimārabbha, javane javitepi vā yadā mayā vuttāya paññattiyā sesapaññattiṁ",
  "tika-abh08t7:18_9": "paṭicca javane javitepi vā tadārammaṇaṁ na labbhate ācariyena, tathā dukkhaaniccaanattalakkhaṇārammaṇikāya",
  "tika-abh08t7:18_10": "vipassanāya tadārammaṇaṁ na labbhate ācariyena. Tadārammaṇā na labbhanti, micchattaniyatesupi",
  "tika-abh08t7:18_11": "micchatte micchāsabhāve ‘‘natthi dinna’’ntyādivasena niyatāni cattāri diṭṭhiyuttajavanāni",
  "tika-abh08t7:18_12": "micchattaniyatāni, micchattaniyatesupi tadārammaṇaṁ na labbhate ācariyena, lokuttaradhamme",
  "tika-abh08t7:18_13": "ārabbha javane gatepi tadārammaṇaṁ na labbhate ācariyena. Tathā mahaggate dhamme",
  "tika-abh08t7:18_14": "ārabbha javane javitepi tadārammaṇaṁ na labbhate ācariyena, paṭisambhidāñāṇaṁ ārabbha",
  "tika-abh08t7:18_15": "javane javitepi tadārammaṇaṁ na labbhate ācariyena. Manodvārepi sabbesaṁ javanānaṁ",
  "tika-abh08t7:18_16": "anantaraṁ anupubbato tadārammaṇacittāni bhavanti.",
  "tika-abh08t7:19_0": "533-4. Manodvāre ārammaṇaghaṭṭanā na vijjati. Bhavaṅgato cetaso vīthicittassa vuṭṭhānaṁ",
  "tika-abh08t7:19_1": "kathaṁ kena pakārena hoti? Manodvārepi ghaṭṭanāya vinā ghaṭṭanaṁ vajjetvā āpāthaṁ",
  "tika-abh08t7:19_2": "āgacchanteva yasmā kāraṇā, tasmā vīthicittānaṁ sambhavo hoti.",
  "tika-abh08t7:20_0": "535-6.Dvādasāpuññacittānaṁ dvādasaakusalacittānaṁ vipākā sattasattati pāpapākā dvādasapāpacittānaṁ",
  "tika-abh08t7:20_1": "vipākā caturāsīti pavattiyaṁ honti. Ekassa somanassayuttadiṭṭhisampayuttākusalassa",
  "tika-abh08t7:20_2": "cakkhusotaghānajivhākāyaviññāṇāni, sampaṭicchanaṁ, upekkhāyuttasantīraṇāni cāti satta",
  "tika-abh08t7:20_3": "akusalapākā honti. Tathā sesānaṁ ekādasannaṁ akusalānampi satta vipākā honti. Ekādasavidhānaṁ",
  "tika-abh08t7:20_4": "tu, hitvā uddhaccamānasaṁ uddhaccamānasaṁ hitvā ekādasavidhānaṁ paṭisandhiyo ekādasavidhā ceva bhavanti.",
  "tika-abh08t7:21_0": "537-8.Kriyacittesu sabbesu yaṁ āvajjanadvayaṁ javanaṁ na ca hoti, taṁ āvajjanadvayaṁ",
  "tika-abh08t7:21_1": "karaṇamattattā kiriyāmattattā vātapupphasamaṁ vātapupphena sadisaṁ mataṁ bhagavatā.",
  "tika-abh08t7:21_2": "Ayametthādhippāyo – khīṇāsave uppannakāle vā taṁ āvajjanadvayaṁ kiriyacittaṁ bhavituṁ",
  "tika-abh08t7:21_3": "yuttaṁ. Sabbesu puthujjanesu uppannakāle kathaṁ kiriyā hotīti ce? Karaṇamattattā",
  "tika-abh08t7:21_4": "aphaladāyakaṁ vātapupphaṁ viya aphaladāyakaṁ kiriyacittaṁ bhavituṁ yuttihāro kiriyā",
  "tika-abh08t7:21_5": "pana hoti. Yaṁ sabbaṁ kiriyacittaṁ kiccasādhanato javanakiccasādhanavasena javanattaṁ",
  "tika-abh08t7:21_6": "javanabhāvaṁ pattaṁ chinnamūlassa rukkhassa pupphaṁ aphalaṁ hoti yathā, evaṁ chinnāvijjātaṇhāmūlassa",
  "tika-abh08t7:21_7": "vītarāgassa taṁ sabbaṁ kiriyacittaṁ aphalaṁ vipākavirahitaṁ siyā bhaveyya.",
  "tika-abh08t7:22_0": "539-40.Paṭicca pana etasmā, phalametīti paccayo ekaṁ dhammaṁ paṭicca etasmā dhammato",
  "tika-abh08t7:22_1": "phalaṁ eti pavattati tasmā paccayo, yo dhammo yassa dhammassa ṭhitiyā uppattiyāpi",
  "tika-abh08t7:22_2": "upakāro nāma hoti, so dhammo tassa dhammassa paccayoti paccayo nāma paṇḍitena pavuccate.",
  "tika-abh08t7:22_3": "Sambhavo pabhavo hetu kāraṇaṁ paccayo mato bhagavatā. Idaṁ vacanaṁ aññattha dīpanavacanaṁ.",
  "tika-abh08t7:23": "541.Lobhādi pana yo dhammo, mūlaṭṭhenupakārako yo lobhādi pana dhammo mūlabhāvena phaladhammassa upakārako, so lobhādidhammo phaladhammassa hetūti hetu nāma vibhāvinā viññātabbo.",
  "tika-abh08t7:24": "542.Lobho doso ca moho ca tathā alobhādayo tayo hetū, te cha eva hetuyo honti, jātito jātivasena kusalajātiakusalajātiabyākatajātivasena navadhā navahi koṭṭhāsehi siyuṁ.",
  "tika-abh08t7:25_0": "543-4.Dhammānaṁ kusalādīnaṁ, kusalādittasādhako yo dhammo kusalādīnaṁ dhammānaṁ kusalādittasādhako",
  "tika-abh08t7:25_1": "kusalādibhāvasādhako, so dhammo mūlaṭṭho nāma. Evaṁ vacanaṁ eke ekacce ācariyā vadanti.",
  "tika-abh08t7:25_2": "Evaṁ sante kusalākusalādīnaṁ dhammānaṁ kusalādittasādhakavasena mūlaṭṭhe sante taṁsamuṭṭhānarūpīsu",
  "tika-abh08t7:25_3": "tehi cittehi samuṭṭhānarūpesu tehi cittehi samuṭṭhitesu cittajarūpesu hetūnaṁ lobhādihetūnaṁ",
  "tika-abh08t7:25_4": "hetupaccayatā kadācipi neva sampajjati. Ayametthādhippāyo – yadi cittesu rūpāni samuṭṭhāpentesu",
  "tika-abh08t7:25_5": "te lobhādayopi cittānaṁ sampayuttacittānaṁ ekuppādattā ca rūpāni samuṭṭhāpentiyeva.",
  "tika-abh08t7:25_6": "Tadā tesaṁ mate tesaṁ cittajarūpānaṁ kusalādittaṁ siyā. Na ca kadāci rūpāni kusalādināmakāni",
  "tika-abh08t7:25_7": "dissanti yasmā, tasmā cittajarūpānaṁ kusalādibhāvañāpanatthaṁ tesaṁ cittajarūpānaṁ",
  "tika-abh08t7:25_8": "te lobhādayo hetupaccayā na honti, iti vacanaṁ vattabbaṁ siyā. Evañca sati cittajarūpāni",
  "tika-abh08t7:25_9": "nāma kadācipi viyuttāni caranti, tasmā kusalādittasādhako mūlaṭṭho na hoti.",
  "tika-abh08t7:26_0": "545-6.Hi saccaṁ ‘‘evaṁ sante tu hetūna’’ntiādikaṁ vacanaṁ. Te lobhādayo hetū tesaṁ",
  "tika-abh08t7:26_1": "rūpānaṁ kusalāditaṁ kusalādibhāvaṁ na sādhenti na nipphādenti. Te hetū tesaṁ pana",
  "tika-abh08t7:26_2": "rūpānaṁ paccayā na ca na hontiyeva, tasmā kāraṇā kusalādīnaṁ dhammānaṁ kusalādittasādhako",
  "tika-abh08t7:26_3": "yo dhammo, so dhammo mūlaṭṭhoti mūlasabhāvo nāma samayaññunā samayavijānanasīlena",
  "tika-abh08t7:26_4": "viññunā gantabbo jānitabbo.",
  "tika-abh08t7:27_0": "547.Suppatiṭṭhitabhāvassa, sādhanenupakārako suppatiṭṭhitabhāvaṁ sādhanena upakārako",
  "tika-abh08t7:27_1": "yo attho, so attho hetūnaṁ lobhādīnaṁ mūlaṭṭho mūlasabhāvo iti ca gahaṇaṁ vibhāvinā viññātabbaṁ.",
  "tika-abh08t7:28_0": "548-9.Kusalākusalā hetū kusalā hetū, akusalā hetū, kriyāhetū sabbaso sabbappakārena",
  "tika-abh08t7:28_1": "sabbe kiriyāhetuyo ca sampayuttānaṁ pañcavokārabhūmiyaṁ sampayuttānaṁ dhammānaṁ aññamaññapaccayabhāvena",
  "tika-abh08t7:28_2": "hetupaccayataṁ yātā gatā. Taṁsamuṭṭhānānaṁ cittajarūpānañca hetupaccayataṁ yātā gatā,",
  "tika-abh08t7:28_3": "ete hetū catuvokārabhūmiyaṁ sampayuttānaṁ eva dhammānaṁ hetupaccayataṁ yātā gatā.",
  "tika-abh08t7:29_0": "550-1. Kāme vipākahetūpi attanā sampayuttānaṁ hetupaccayataṁ yātā, paṭisandhikkhaṇepi",
  "tika-abh08t7:29_1": "kaṭattārūpajātānaṁ kammajarūpānaṁ hetupaccayataṁ yātā, tasmā paṭisandhicittuppādakkhaṇeyeva",
  "tika-abh08t7:29_2": "kammajarūpānaṁ uppādo hoti, yasmā kāraṇā pavattiyaṁ cittajānañca rūpānaṁ hetupaccayataṁ gatā.",
  "tika-abh08t7:30_0": "552-5. Rūpe vipākahetū kāmāvacarabhūmiyaṁ hetuyo viya hetupaccayā honti, pañcavokāre",
  "tika-abh08t7:30_1": "lokuttaravipākahetavo cittajānaṁ rūpānañca sampayuttānañca pañcavokārabhūmiyaṁ hetupaccayā",
  "tika-abh08t7:30_2": "honti. Catuvokāre lokuttaravipākajā hetavo sampayuttānaṁ eva catuvokārabhūmiyaṁ hetupaccayā",
  "tika-abh08t7:30_3": "bhavanti. Itare catuvokāre arūpabhave vipākajā hetavo sampayuttānaṁ eva sabhūmiyaṁ",
  "tika-abh08t7:30_4": "attano bhūmiyaṁ arūpabhūmiyaṁ hetupaccayā honti. Hetuttho hetūnaṁ attho hetuyo ceva",
  "tika-abh08t7:30_5": "hetupaccayo ceva hetupaccayasambhavo hetupaccayuppatti, evameva evaṁ iminā pakārena.",
  "tika-abh08t7:30_6": "Sañjāto sukhahetu yassāti sañjātasukhahetu, tena viññeyyo.",
  "tika-abh08t7:31_0": "556-8.Chando cittañca vīriyaṁ vīmaṁsā cāti catudhādhipatī lokādhipatinā satthunā",
  "tika-abh08t7:31_1": "vuttā. Chandaṁ jeṭṭhakaṁ katvā cittassa uppattikālasmiṁ yo chando, so chandādhipati",
  "tika-abh08t7:31_2": "nāma, chandaṁ dhuraṁ katvā samādhikaraṇacittassa eseva nayo sesesupi ca tīsu mayā",
  "tika-abh08t7:31_3": "vuttato chandādhipatito sesesupi ca adhipatīsu. Yo dhammo jeṭṭhaṭṭhena upakārako,",
  "tika-abh08t7:31_4": "so dhammo adhipatīti adhipati nāma bhagavatā niddiṭṭho.",
  "tika-abh08t7:32": "559.",
  "tika-abh08t7:33": "Sumatimativibodhanaṁvicittaṁ,",
  "tika-abh08t7:34": "Kumatimatindhanapāvakaṁ padhānaṁ;",
  "tika-abh08t7:35": "Imamatimadhuraṁ avedi yo yo,",
  "tika-abh08t7:36": "Jinavacanaṁ sakalaṁ avedi so so.",
  "tika-abh08t7:37_0": "Yo yo jano imaṁ abhidhammāvatāraṁ sumatimativibodhanaṁ sumatīnaṁ sundaramatīnaṁ paṇḍitānaṁ",
  "tika-abh08t7:37_1": "matiyā vibodhanakaraṁ vicittaṁ kumatīnaṁ kucchitamatīnaṁ bālānaṁ matiindhane padhānaṁ",
  "tika-abh08t7:37_2": "pāvakaṁ atimadhurakaraṁ avedi jāni, so so jano sakalaṁ jinavacanaṁ avedi jāni.",
  "tika-abh08t7:38": "Iti abhidhammāvatāraṭīkāya",
  "tika-abh08t7:39": "Pakiṇṇakaniddesavaṇṇanā niṭṭhitā.",
  "tika-abh08t7:40": "Aṭṭhamo paricchedo."
}