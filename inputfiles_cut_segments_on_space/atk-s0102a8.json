{
  "atk-s0102a8:0": "9. Mahāsatipaṭṭhānasuttavaṇṇanā",
  "atk-s0102a8:1": "Uddesavārakathāvaṇṇanā",
  "atk-s0102a8:2_0": "373.Evaṁme sutanti mahāsatipaṭṭhānasuttaṁ. Tatrāyamapubbapadavaṇṇanā – ekāyano ayaṁ,",
  "atk-s0102a8:2_1": "bhikkhave, maggoti kasmā bhagavā idaṁ suttamabhāsi? Kururaṭṭhavāsīnaṁ gambhīradesanāpaṭiggahaṇasamatthatāya.",
  "atk-s0102a8:2_2": "Kururaṭṭhavāsino kira bhikkhū bhikkhuniyo upāsakā upāsikāyo utupaccayādisampannattā",
  "atk-s0102a8:2_3": "tassa raṭṭhassa sappāyautupaccayasevanena niccaṁ kallasarīrā kallacittā ca honti.",
  "atk-s0102a8:2_4": "Te cittasarīrakallatāya anuggahitapaññābalā gambhīrakathaṁ paṭiggahetuṁ samatthā",
  "atk-s0102a8:2_5": "honti. Tena nesaṁ bhagavā imaṁ gambhīradesanāpaṭiggahaṇasamatthataṁ sampassanto ekavīsatiyā",
  "atk-s0102a8:2_6": "ṭhānesu kammaṭṭhānaṁ arahatte pakkhipitvā idaṁ gambhīratthaṁ mahāsatipaṭṭhānasuttaṁ",
  "atk-s0102a8:2_7": "abhāsi. Yathā hi puriso suvaṇṇacaṅkoṭakaṁ labhitvā tattha nānāpupphāni pakkhipeyya,",
  "atk-s0102a8:2_8": "suvaṇṇamañjūsaṁ vā pana labhitvā sattaratanāni pakkhipeyya, evaṁ bhagavā kururaṭṭhavāsiparisaṁ",
  "atk-s0102a8:2_9": "labhitvā gambhīradesanaṁ desesi. Tenevettha aññānipi gambhīratthāni imasmiṁ dīghanikāye",
  "atk-s0102a8:2_10": "mahānidānaṁ majjhimanikāye satipaṭṭhānaṁ, sāropamaṁ, rukkhopamaṁ, raṭṭhapālaṁ, māgaṇḍiyaṁ,",
  "atk-s0102a8:2_11": "āneñjasappāyanti aññānipi suttāni desesi.",
  "atk-s0102a8:3_0": "Apica tasmiṁ janapade catasso parisā pakatiyāva satipaṭṭhānabhāvanānuyogamanuyuttā",
  "atk-s0102a8:3_1": "viharanti, antamaso dāsakammakaraparijānāpi satipaṭṭhānapaṭisaṁyuttameva kathaṁ kathenti.",
  "atk-s0102a8:3_2": "Udakatitthasuttakantanaṭṭhānādīsupi niratthakakathā nāma nappavattati. Sace kāci",
  "atk-s0102a8:3_3": "itthī ‘‘amma, tvaṁ kataraṁ satipaṭṭhānabhāvanaṁ manasikarosī’’ti pucchitā ‘‘na kiñcī’’ti",
  "atk-s0102a8:3_4": "vadati, taṁ garahanti ‘‘dhiratthu tava jīvitaṁ, jīvamānāpi tvaṁ matasadisā’’ti. Atha",
  "atk-s0102a8:3_5": "naṁ ‘‘mā dāni puna evamakāsī’’ti ovaditvā aññataraṁ satipaṭṭhānaṁ uggaṇhāpenti. Yā",
  "atk-s0102a8:3_6": "pana ‘‘ahaṁ asukasatipaṭṭhānaṁ nāma manasikaromī’’ti vadati, tassā ‘‘sādhu sādhū’’ti",
  "atk-s0102a8:3_7": "sādhukāraṁ katvā ‘‘tava jīvitaṁ sujīvitaṁ, tvaṁ nāma manussattaṁ pattā, tavatthāya",
  "atk-s0102a8:3_8": "sammāsambuddho uppanno’’tiādīhi pasaṁsanti. Na kevalañcettha manussajātikāva satipaṭṭhānamanasikārayuttā,",
  "atk-s0102a8:3_9": "te nissāya viharantā tiracchānagatāpi.",
  "atk-s0102a8:4_0": "Tatridaṁ vatthu – eko kira naṭako suvapotakaṁ gahetvā sikkhāpento vicarati. So bhikkhunupassayaṁ",
  "atk-s0102a8:4_1": "upanissāya vasitvā gamanakāle suvapotakaṁ pamussitvā gato. Taṁ sāmaṇeriyo gahetvā",
  "atk-s0102a8:4_2": "paṭijaggiṁsu. Buddharakkhito tissa nāmaṁ akaṁsu. Taṁ ekadivasaṁ purato nisinnaṁ disvā",
  "atk-s0102a8:4_3": "mahātherī āha – ‘‘buddharakkhitā’’ti. Kiṁ, ayyeti? Atthi te koci bhāvanāmanasikāroti?",
  "atk-s0102a8:4_4": "Natthi, ayyeti. Āvuso, pabbajitānaṁ santike vasantena nāma vissaṭṭhaattabhāvena bhavituṁ",
  "atk-s0102a8:4_5": "na vaṭṭati, kocideva manasikāro icchitabbo, tvaṁ pana aññaṁ na sakkhissasi, ‘‘aṭṭhi",
  "atk-s0102a8:4_6": "aṭṭhī’’ti sajjhāyaṁ karohīti. So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.",
  "atk-s0102a8:5_0": "Taṁ ekadivasaṁ pātova toraṇagge nisīditvā bālātapaṁ tapamānaṁ eko sakuṇo nakhapañjarena",
  "atk-s0102a8:5_1": "aggahesi. So ‘‘kiri kirī’’ti saddamakāsi. Sāmaṇeriyo sutvā ‘‘ayye buddharakkhito",
  "atk-s0102a8:5_2": "sakuṇena gahito, mocema na’’nti leḍḍuādīni gahetvā anubandhitvā mocesuṁ . Taṁ ānetvā",
  "atk-s0102a8:5_3": "purato ṭhapitaṁ therī āha – ‘‘buddharakkhita, sakuṇena gahitakāle kiṁ cintesī’’ti?",
  "atk-s0102a8:5_4": "Na, ayye, aññaṁ kiñci cintesiṁ, aṭṭhipuñjova aṭṭhipuñjaṁ gahetvā gacchati, katarasmiṁ",
  "atk-s0102a8:5_5": "ṭhāne vippakirissatīti, evaṁ ayye aṭṭhipuñjameva cintesinti. Sādhu, sādhu, buddharakkhita,",
  "atk-s0102a8:5_6": "anāgate bhavakkhayassa te paccayo bhavissatīti. Evaṁ tattha tiracchānagatāpi satipaṭṭhānamanasikārayuttā.",
  "atk-s0102a8:5_7": "Tasmā nesaṁ bhagavā satipaṭṭhānabuddhimeva janento idaṁ suttamabhāsi.",
  "atk-s0102a8:6": "Tattha ekāyanoti ekamaggo. Maggassa hi –",
  "atk-s0102a8:7": "‘‘Maggo pantho patho pajjo, añjasaṁ vaṭumāyanaṁ;",
  "atk-s0102a8:8": "Nāvā uttarasetū ca, kullo ca bhisisaṅkamo’’ti.",
  "atk-s0102a8:9_0": "Bahūni nāmāni. Svāyamidha ayananāmena vutto, tasmā ekāyano ayaṁ, bhikkhave, maggoti",
  "atk-s0102a8:9_1": "ettha ekamaggo ayaṁ, bhikkhave, maggo na dvidhā pathabhūtoti evamattho daṭṭhabbo.",
  "atk-s0102a8:9_2": "Atha vā ekena ayitabboti ekāyano. Ekenāti gaṇasaṅgaṇikaṁ pahāya vūpakaṭṭhena pavivittacittena.",
  "atk-s0102a8:9_3": "Ayitabbo paṭipajjitabbo, ayanti vā etenāti ayano, saṁsārato nibbānaṁ gacchantīti",
  "atk-s0102a8:9_4": "attho. Ekassa ayano ekāyano. Ekassāti seṭṭhassa. Sabbasattaseṭṭho ca bhagavā, tasmā",
  "atk-s0102a8:9_5": "bhagavatoti vuttaṁ hoti. Kiñcāpi hi tena aññepi ayanti, evaṁ santepi bhagavatova",
  "atk-s0102a8:9_6": "so ayano tena uppāditattā. Yathāha ‘‘so hi, brāhmaṇa, bhagavā anuppannassa maggassa",
  "atk-s0102a8:9_7": "uppādetā’’tiādi (ma. ni. 3.79). Ayatīti vā ayano, gacchati pavattatīti attho. Ekasmiṁ",
  "atk-s0102a8:9_8": "ayanoti ekāyano, imasmiññeva dhammavinaye pavattati, na aññatthāti vuttaṁ hoti. Yathāha",
  "atk-s0102a8:9_9": "– ‘‘imasmiṁ kho, subhadda, dhammavinaye ariyo aṭṭhaṅgiko maggo upalabbhatī’’ti (dī.",
  "atk-s0102a8:9_10": "ni. 2.214). Desanābhedoyeva heso, atthato pana ekova. Apica ekaṁ ayatīti ekāyano.",
  "atk-s0102a8:9_11": "Pubbabhāge nānāmukhabhāvanānayappavattopi aparabhāge ekaṁ nibbānameva gacchatīti",
  "atk-s0102a8:9_12": "vuttaṁ hoti. Yathāha brahmā sahampati –",
  "atk-s0102a8:10": "Ekāyanaṁ jātikhayantadassī,",
  "atk-s0102a8:11": "Maggaṁ pajānāti hitānukampī;",
  "atk-s0102a8:12": "Etena maggena tariṁsu pubbe,",
  "atk-s0102a8:13": "Tarissanti ye ca taranti oghanti. (saṁ. ni. 5.409);",
  "atk-s0102a8:14_0": "Keci pana ‘‘na pāraṁ diguṇaṁ yantī’’ti gāthānayena yasmā ekavāraṁ nibbānaṁ gacchati,",
  "atk-s0102a8:14_1": "tasmā ‘‘ekāyano’’ti vadanti, taṁ na yujjati. Imassa hi atthassa sakiṁ ayanoti iminā",
  "atk-s0102a8:14_2": "byañjanena bhavitabbaṁ. Yadi pana ekaṁ ayanamassa ekā gati pavattīti evaṁ atthaṁ",
  "atk-s0102a8:14_3": "yojetvā vucceyya, byañjanaṁ yujjeyya, attho pana ubhayathāpi na yujjati. Kasmā? Idha",
  "atk-s0102a8:14_4": "pubbabhāgamaggassa adhippetattā. Kāyādicatuārammaṇappavatto hi pubbabhāgasatipaṭṭhānamaggo",
  "atk-s0102a8:14_5": "idhādhippeto, na lokuttaro, so ca anekavārampi ayati, anekañcassa ayanaṁ hoti.",
  "atk-s0102a8:15_0": "Pubbepi ca imasmiṁ pade mahātherānaṁ sākacchā ahosiyeva. Tipiṭakacūḷanāgatthero pubbabhāgasatipaṭṭhānamaggoti",
  "atk-s0102a8:15_1": "āha. Ācariyo panassa tipiṭakacūḷasumatthero missakamaggoti āha. Pubbabhāgo bhanteti?",
  "atk-s0102a8:15_2": "Missako, āvusoti. Ācariye pana punappunaṁ bhaṇante appaṭibāhitvā tuṇhī ahosi. Pañhaṁ",
  "atk-s0102a8:15_3": "avinicchinitvāva uṭṭhahiṁsu. Athācariyatthero nahānakoṭṭhakaṁ gacchanto ‘‘mayā missakamaggo",
  "atk-s0102a8:15_4": "kathito, cūḷanāgo pubbabhāgamaggoti ādāya voharati, ko nu kho ettha nicchayo’’ti",
  "atk-s0102a8:15_5": "suttantaṁ ādito paṭṭhāya parivattento ‘‘yo hi koci , bhikkhave, ime cattāro satipaṭṭhāne",
  "atk-s0102a8:15_6": "evaṁ bhāveyya satta vassānī’’ti imasmiṁ ṭhāne sallakkhesi. Lokuttaramaggo uppajjitvā",
  "atk-s0102a8:15_7": "satta vassāni tiṭṭhamāno nāma natthi, mayā vutto missakamaggo na labbhati. Cūḷanāgena",
  "atk-s0102a8:15_8": "diṭṭho pubbabhāgamaggova labbhatīti ñatvā aṭṭhamiyaṁ dhammasavane saṅghuṭṭhe agamāsi.",
  "atk-s0102a8:16_0": "Porāṇakattherā kira piyadhammasavanā honti, saddaṁ sutvāva ‘‘ahaṁ paṭhamaṁ, ahaṁ",
  "atk-s0102a8:16_1": "paṭhama’’nti ekappahāreneva osaranti. Tasmiñca divase cūḷanāgattherassa vāro, tena",
  "atk-s0102a8:16_2": "dhammāsane nisīditvā bījaniṁ gahetvā pubbagāthāsu vuttāsu therassa āsanapiṭṭhiyaṁ",
  "atk-s0102a8:16_3": "ṭhitassa etadahosi – ‘‘raho nisīditvā na vakkhāmī’’ti. Porāṇakattherā hi anusūyakā",
  "atk-s0102a8:16_4": "honti. Na attano rucimeva ucchubhāraṁ viya evaṁ ukkhipitvā vicaranti, kāraṇameva",
  "atk-s0102a8:16_5": "gaṇhanti, akāraṇaṁ vissajjenti. Tasmā thero ‘‘āvuso, cūḷanāgā’’ti āha. So ācariyassa",
  "atk-s0102a8:16_6": "viya saddoti dhammaṁ ṭhapetvā ‘‘kiṁ bhante’’ti āha. Āvuso, cūḷanāga, mayā vutto missakamaggo",
  "atk-s0102a8:16_7": "na labbhati, tayā vutto pubbabhāgasatipaṭṭhānamaggova labbhatīti. Thero cintesi –",
  "atk-s0102a8:16_8": "‘‘amhākaṁ ācariyo sabbapariyattiko tepiṭako sutabuddho, evarūpassāpi nāma bhikkhuno",
  "atk-s0102a8:16_9": "ayaṁ pañho āluḷeti, anāgate mama bhātikā imaṁ pañhaṁ āluḷessantīti suttaṁ gahetvā",
  "atk-s0102a8:16_10": "imaṁ pañhaṁ niccalaṁ karissāmī’’ti paṭisambhidāmaggato ‘‘ekāyanamaggo vuccati pubbabhāgasatipaṭṭhānamaggo’’.",
  "atk-s0102a8:17": "Maggānaṭṭhaṅgiko seṭṭho, saccānaṁ caturo padā;",
  "atk-s0102a8:18": "Virāgo seṭṭho dhammānaṁ, dvipadānañca cakkhumā.",
  "atk-s0102a8:19": "Eseva maggo natthañño, dassanassa visuddhiyā;",
  "atk-s0102a8:20": "Etañhi tumhe paṭipajjatha, mārasenappamaddanaṁ;",
  "atk-s0102a8:21": "Etañhi tumhe paṭipannā, dukkhassantaṁ karissathāti. –",
  "atk-s0102a8:22": "Suttaṁ āharitvā ṭhapesi.",
  "atk-s0102a8:23_0": "Maggoti kenaṭṭhena maggo? Nibbānagamanaṭṭhena nibbānatthikehi magganīyaṭṭhena ca.",
  "atk-s0102a8:23_1": "Sattānaṁ visuddhiyāti rāgādīhi malehi abhijjhāvisamalobhādīhi ca upakkilesehi kiliṭṭhacittānaṁ",
  "atk-s0102a8:23_2": "sattānaṁ visuddhatthāya. Tathā hi imināva maggena ito satasahassakappādhikānaṁ catunnaṁ",
  "atk-s0102a8:23_3": "asaṅkhyeyyānaṁ upari ekasmiṁyeva kappe nibbatte taṇhaṅkaramedhaṅkarasaraṇaṅkaradīpaṅkaranāmake",
  "atk-s0102a8:23_4": "buddhe ādiṁ katvā sakyamunipariyosānā aneke sammāsambuddhā anekasatā paccekabuddhā",
  "atk-s0102a8:23_5": "gaṇanapathaṁ vītivattā ariyasāvakā cāti ime sattā sabbe cittamalaṁ pavāhetvā paramavisuddhiṁ",
  "atk-s0102a8:23_6": "pattā. Rūpamalavasena pana saṁkilesavodānapaññattiyeva natthi. Tathā hi –",
  "atk-s0102a8:24": "‘‘Rūpena saṁkiliṭṭhena, saṁkilissanti māṇavā;",
  "atk-s0102a8:25": "Rūpe suddhe visujjhanti, anakkhātaṁ mahesinā.",
  "atk-s0102a8:26": "Cittena saṁkiliṭṭhena, saṁkilissanti māṇavā;",
  "atk-s0102a8:27": "Citte suddhe visujjhanti, iti vuttaṁ mahesinā’’.",
  "atk-s0102a8:28": "Yathāha – ‘‘cittasaṁkilesā, bhikkhave, sattā saṁkilissanti, cittavodānā visujjhantī’’ti. Tañca cittavodānaṁ iminā satipaṭṭhānamaggena hoti. Tenāha ‘‘sattānaṁ visuddhiyā’’ti.",
  "atk-s0102a8:29_0": "Sokaparidevānaṁ samatikkamāyāti sokassa ca paridevassa ca samatikkamāya pahānāyāti",
  "atk-s0102a8:29_1": "attho, ayañhi maggo bhāvito santatimahāmattādīnaṁ viya sokasamatikkamāya, paṭācārādīnaṁ",
  "atk-s0102a8:29_2": "viya paridevasamatikkamāya saṁvattati. Tenāha ‘‘sokaparidevānaṁ samatikkamāyā’’ti.",
  "atk-s0102a8:29_3": "Kiñcāpi hi santatimahāmatto –",
  "atk-s0102a8:30": "‘‘Yaṁ pubbe taṁ visodhehi, pacchā te mātu kiñcanaṁ;",
  "atk-s0102a8:31": "Majjhe ce no gahessasi, upasanto carissasī’’ti. (su. ni. 945);",
  "atk-s0102a8:32": "Imaṁ gāthaṁ sutvāva saha paṭisambhidāhi arahattaṁ patto. Paṭācārā –",
  "atk-s0102a8:33": "‘‘Na santi puttā tāṇāya, na pitā nāpi bandhavā;",
  "atk-s0102a8:34": "Antakenādhipannassa, natthi ñātīsu tāṇatā’’ti. (dha. pa. 288);",
  "atk-s0102a8:35_0": "Imaṁ gāthaṁ sutvā sotāpattiphale patiṭṭhitā. Yasmā pana kāyavedanācittadhammesu kañci",
  "atk-s0102a8:35_1": "dhammaṁ anāmasitvā bhāvanā nāma natthi, tasmā tepi imināva maggena sokaparideve samatikkantāti veditabbā.",
  "atk-s0102a8:36_0": "Dukkhadomanassānaṁ atthaṅgamāyāti kāyikadukkhassa cetasikadomanassassa cāti imesaṁ",
  "atk-s0102a8:36_1": "dvinnaṁ atthaṅgamāya, nirodhāyāti attho. Ayañhi maggo bhāvito tissattherādīnaṁ viya",
  "atk-s0102a8:36_2": "dukkhassa, sakkādīnaṁ viya ca domanassassa atthaṅgamāya saṁvattati.",
  "atk-s0102a8:37_0": "Tatrāyaṁ atthadīpanā – sāvatthiyaṁ kira tisso nāma kuṭumbikaputto cattālīsa hiraññakoṭiyo",
  "atk-s0102a8:37_1": "pahāya pabbajitvā agāmake araññe viharati. Tassa kaniṭṭhabhātu bhariyā ‘‘gacchatha,",
  "atk-s0102a8:37_2": "naṁ jīvitā voropethā’’ti pañcasate core pesesi. Te gantvā theraṁ parivāretvā nisīdiṁsu.",
  "atk-s0102a8:37_3": "Thero āha – ‘‘kasmā āgatattha upāsakā’’ti? Taṁ jīvitā voropessāmāti. Pāṭibhogaṁ me",
  "atk-s0102a8:37_4": "upāsakā, gahetvā ajjekarattiṁ jīvitaṁ dethāti. Ko te, samaṇa, imasmiṁ ṭhāne pāṭibhogo",
  "atk-s0102a8:37_5": "bhavissatīti? Thero mahantaṁ pāsāṇaṁ gahetvā dve ūruṭṭhīni bhinditvā ‘‘vaṭṭati upāsakā",
  "atk-s0102a8:37_6": "pāṭibhogo’’ti āha. Te apakkamitvā caṅkamanasīse aggiṁ katvā nipajjiṁsu. Therassa",
  "atk-s0102a8:37_7": "vedanaṁ vikkhambhetvā sīlaṁ paccavekkhato parisuddhaṁ sīlaṁ nissāya pītipāmojjaṁ",
  "atk-s0102a8:37_8": "uppajji. Tato anukkamena vipassanaṁ vaḍḍhento tiyāmarattiṁ samaṇadhammaṁ katvā aruṇuggamane",
  "atk-s0102a8:37_9": "arahattaṁ patto imaṁ udānaṁ udānesi –",
  "atk-s0102a8:38": "‘‘Ubho pādāni bhinditvā, saññapessāmi vo ahaṁ;",
  "atk-s0102a8:39": "Aṭṭiyāmi harāyāmi, sarāgamaraṇaṁ ahaṁ.",
  "atk-s0102a8:40": "Evāhaṁ cintayitvāna, yathābhūtaṁ vipassisaṁ;",
  "atk-s0102a8:41": "Sampatte aruṇuggamhi, arahattamapāpuṇi’’nti.",
  "atk-s0102a8:42_0": "Aparepi tiṁsa bhikkhū bhagavato santike kammaṭṭhānaṁ gahetvā araññavihāre vassaṁ",
  "atk-s0102a8:42_1": "upagantvā ‘‘āvuso, tiyāmarattiṁ samaṇadhammova kātabbo, na aññamaññassa santikaṁ",
  "atk-s0102a8:42_2": "āgantabba’’nti vatvā vihariṁsu. Tesaṁ samaṇadhammaṁ katvā paccūsasamaye pacalāyantānaṁ",
  "atk-s0102a8:42_3": "eko byaggho āgantvā ekekaṁ bhikkhuṁ gahetvā gacchati. Na koci ‘‘maṁ byaggho gaṇhī’’ti",
  "atk-s0102a8:42_4": "vācampi nicchāresi. Evaṁ pañcasu dasasu bhikkhūsu khāditesu uposathadivase ‘‘itare,",
  "atk-s0102a8:42_5": "āvuso , kuhi’’nti pucchitvā ñatvā ca ‘‘idāni gahitena gahitomhīti vattabba’’nti vatvā",
  "atk-s0102a8:42_6": "vihariṁsu . Atha aññataraṁ daharabhikkhuṁ purimanayeneva byaggho gaṇhi. So ‘‘byaggho",
  "atk-s0102a8:42_7": "bhante’’ti āha. Bhikkhū kattaradaṇḍe ca ukkāyo ca gahetvā mocessāmāti anubandhiṁsu.",
  "atk-s0102a8:42_8": "Byaggho bhikkhūnaṁ agatiṁ chinnataṭaṭṭhānamāruyha taṁ bhikkhuṁ pādaṅguṭṭhakato paṭṭhāya",
  "atk-s0102a8:42_9": "khādituṁ ārabhi. Itarepi ‘‘idāni sappurisa, amhehi kattabbaṁ natthi, bhikkhūnaṁ viseso",
  "atk-s0102a8:42_10": "nāma evarūpe ṭhāne paññāyatī’’ti āhaṁsu. So byagghamukhe nipannova taṁ vedanaṁ vikkhambhetvā",
  "atk-s0102a8:42_11": "vipassanaṁ vaḍḍhento yāva gopphakā khāditasamaye sotāpanno hutvā, yāva jaṇṇukā khāditasamaye",
  "atk-s0102a8:42_12": "sakadāgāmī, yāva nābhiyā khāditasamaye anāgāmī hutvā, hadayarūpe akhāditeyeva saha",
  "atk-s0102a8:42_13": "paṭisambhidāhi arahattaṁ patvā imaṁ udānaṁ udānesi –",
  "atk-s0102a8:43": "‘‘Sīlavā vatasampanno, paññavā susamāhito;",
  "atk-s0102a8:44": "Muhuttaṁ pamādamanvāya, byagghenoruddhamānaso.",
  "atk-s0102a8:45": "Pañjarasmiṁ gahetvāna, silāya uparī kato;",
  "atk-s0102a8:46": "Kāmaṁ khādatu maṁ byaggho, aṭṭhiyā ca nhārussa ca;",
  "atk-s0102a8:47": "Kilese khepayissāmi, phusissāmi vimuttiya’’nti.",
  "atk-s0102a8:48_0": "Aparopi pītamallatthero nāma gihikāle tīsu rajjesu paṭākaṁ gahetvā tambapaṇṇidīpaṁ",
  "atk-s0102a8:48_1": "āgamma rājānaṁ passitvā raññā katānuggaho ekadivasaṁ kilañjakāpaṇasāladvārena gacchanto",
  "atk-s0102a8:48_2": "‘‘rūpaṁ, bhikkhave, na tumhākaṁ, taṁ pajahatha, taṁ vo pahīnaṁ dīgharattaṁ hitāya",
  "atk-s0102a8:48_3": "sukhāya bhavissatī’’ti na tumhākavākyaṁ sutvā cintesi ‘‘neva kira rūpaṁ attano, na",
  "atk-s0102a8:48_4": "vedanā’’ti. So taṁyeva aṅkusaṁ katvā nikkhamitvā mahāvihāraṁ gantvā pabbajjaṁ yācitvā",
  "atk-s0102a8:48_5": "pabbajito upasampanno dvemātikā paguṇā katvā tiṁsa bhikkhū gahetvā gabalavāliyaaṅgaṇaṁ",
  "atk-s0102a8:48_6": "gantvā samaṇadhammaṁ akāsi. Pādesu avahantesu jaṇṇukehi caṅkamati. Tamenaṁ rattiṁ",
  "atk-s0102a8:48_7": "eko migaluddako migoti maññamāno pahari. Satti vinivijjhitvā gatā, so taṁ sattiṁ",
  "atk-s0102a8:48_8": "harāpetvā paharaṇamukhāni tiṇavaṭṭiyā pūrāpetvā pāsāṇapiṭṭhiyaṁ attānaṁ nisīdāpetvā",
  "atk-s0102a8:48_9": "okāsaṁ kāretvā vipassanaṁ vaḍḍhetvā saha paṭisambhidāhi arahattaṁ patvā ukkāsitasaddena",
  "atk-s0102a8:48_10": "āgatānaṁ bhikkhūnaṁ byākaritvā imaṁ udānaṁ udānesi –",
  "atk-s0102a8:49": "‘‘Bhāsitaṁ buddhaseṭṭhassa, sabbalokaggavādino;",
  "atk-s0102a8:50": "Na tumhākamidaṁ rūpaṁ, taṁ jaheyyātha bhikkhavo.",
  "atk-s0102a8:51": "Aniccā vata saṅkhārā, uppādavayadhammino;",
  "atk-s0102a8:52": "Uppajjitvā nirujjhanti, tesaṁ vūpasamo sukho’’ti.",
  "atk-s0102a8:53": "Evaṁ tāva ayaṁ maggo tissattherādīnaṁ viya dukkhassa atthaṅgamāya saṁvattati.",
  "atk-s0102a8:54_0": "Sakko pana devānamindo attano pañcavidhapubbanimittaṁ disvā maraṇabhayasantajjito",
  "atk-s0102a8:54_1": "domanassajāto bhagavantaṁ upasaṅkamitvā pañhaṁ pucchi. So upekkhāpañhavissajjanāvasāne",
  "atk-s0102a8:54_2": "asītisahassāhi devatāhi saddhiṁ sotāpattiphale patiṭṭhāsi. Sā cassa upapatti puna pākatikāva ahosi.",
  "atk-s0102a8:55_0": "Subrahmāpi devaputto accharāsahassaparivuto saggasampattiṁ anubhoti. Tattha pañcasatā",
  "atk-s0102a8:55_1": "accharāyo rukkhato pupphāni ocinantiyo cavitvā niraye uppannā. So ‘‘kiṁ imā cirāyantī’’ti",
  "atk-s0102a8:55_2": "upadhārento tāsaṁ niraye nibbattanabhāvaṁ ñatvā ‘‘kittakaṁ nu kho mama āyū’’ti upaparikkhanto",
  "atk-s0102a8:55_3": "attano āyuparikkhayaṁ viditvā cavitvā tattheva niraye nibbattanabhāvaṁ disvā bhīto",
  "atk-s0102a8:55_4": "ativiya domanassajāto hutvā ‘‘imaṁ me domanassaṁ satthā vinayissati, na añño’’ti",
  "atk-s0102a8:55_5": "avasesā pañcasatā accharāyo gahetvā bhagavantaṁ upasaṅkamitvā pañhaṁ pucchi –",
  "atk-s0102a8:56": "‘‘Niccaṁ utrastamidaṁ cittaṁ, niccaṁ ubbiggidaṁ mano;",
  "atk-s0102a8:57": "Anuppannesu kicchesu, atho uppatitesu ca;",
  "atk-s0102a8:58": "Sace atthi anutrastaṁ, taṁ me akkhāhi pucchitoti. (saṁ. ni. 1.98);",
  "atk-s0102a8:59": "Tato naṁ bhagavā āha –",
  "atk-s0102a8:60": "‘‘Nāññatra bojjhā tapasā, nāññatrindriyasaṁvarā;",
  "atk-s0102a8:61": "Nāññatra sabbanissaggā, sotthiṁ passāmi pāṇina’’nti. (saṁ. ni. 1.98);",
  "atk-s0102a8:62_0": "So desanāpariyosāne pañcahi accharāsatehi saddhiṁ sotāpattiphale patiṭṭhāya taṁ sampattiṁ",
  "atk-s0102a8:62_1": "thāvaraṁ katvā devalokameva agamāsīti. Evaṁ ayaṁ maggo bhāvito sakkādīnaṁ viya domanassassa",
  "atk-s0102a8:62_2": "atthaṅgamāya saṁvattatīti veditabbo.",
  "atk-s0102a8:63_0": "Ñāyassa adhigamāyāti ñāyo vuccati ariyo aṭṭhaṅgiko maggo, tassa adhigamāya, pattiyāti",
  "atk-s0102a8:63_1": "vuttaṁ hoti. Ayañhi pubbabhāge lokiyo satipaṭṭhānamaggo bhāvito lokuttaramaggassa",
  "atk-s0102a8:63_2": "adhigamāya saṁvattati. Tenāha ‘‘ñāyassa adhigamāyā’’ti. Nibbānassa sacchikiriyāyāti",
  "atk-s0102a8:63_3": "taṇhāvānavirahitattā nibbānanti laddhanāmassa amatassa sacchikiriyāya, attapaccakkhatāyāti",
  "atk-s0102a8:63_4": "vuttaṁ hoti. Ayañhi maggo bhāvito anupubbena nibbānasacchikiriyaṁ sādheti. Tenāha",
  "atk-s0102a8:63_5": "‘‘nibbānassa sacchikiriyāyā’’ti.",
  "atk-s0102a8:64_0": "Tattha kiñcāpi ‘‘sattānaṁ visuddhiyā’’ti vutte sokasamatikkamādīni atthato siddhāneva",
  "atk-s0102a8:64_1": "honti, ṭhapetvā pana sāsanayuttikovide aññesaṁ na pākaṭāni, na ca bhagavā paṭhamaṁ",
  "atk-s0102a8:64_2": "sāsanayuttikovidaṁ janaṁ katvā pacchā dhammaṁ deseti. Tena teneva pana suttena taṁ",
  "atk-s0102a8:64_3": "taṁ atthaṁ ñāpeti. Tasmā idha yaṁ yaṁ atthaṁ ekāyanamaggo sādheti, taṁ taṁ pākaṭaṁ",
  "atk-s0102a8:64_4": "katvā dassento ‘‘sokaparidevānaṁ samatikkamāyā’’tiādimāha. Yasmā vā yā sattānaṁ visuddhi",
  "atk-s0102a8:64_5": "ekāyanamaggena saṁvattati, sā sokaparidevānaṁ samatikkamena hoti. Sokaparidevānaṁ",
  "atk-s0102a8:64_6": "samatikkamo dukkhadomanassānaṁ atthaṅgamena, dukkhadomanassānaṁ atthaṅgamo ñāyassādhigamena,",
  "atk-s0102a8:64_7": "ñāyassādhigamo nibbānassa sacchikiriyāya. Tasmā imampi kamaṁ dassento ‘‘sattānaṁ",
  "atk-s0102a8:64_8": "visuddhiyā’’ti vatvā ‘‘sokaparidevānaṁ samatikkamāyā’’tiādimāha.",
  "atk-s0102a8:65_0": "Apica vaṇṇabhaṇanametaṁ ekāyanamaggassa. Yatheva hi bhagavā – ‘‘dhammaṁ vo, bhikkhave,",
  "atk-s0102a8:65_1": "desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ",
  "atk-s0102a8:65_2": "parisuddhaṁ brahmacariyaṁ pakāsessāmi yadidaṁ chachakkānī’’ti (ma. ni. 3.420) chachakkadesanāya",
  "atk-s0102a8:65_3": "aṭṭhahi padehi vaṇṇaṁ abhāsi. Yathā ca ariyavaṁsadesanāya ‘‘cattārome, bhikkhave,",
  "atk-s0102a8:65_4": "ariyavaṁsā aggaññā rattaññā vaṁsaññā porāṇā asaṁkiṇṇā asaṁkiṇṇapubbā na saṅkīyanti",
  "atk-s0102a8:65_5": "na saṅkīyissanti, appaṭikuṭṭhā samaṇehi brāhmaṇehi viññūhī’’ti (a. ni. 4.28) navahi",
  "atk-s0102a8:65_6": "padehi vaṇṇaṁ abhāsi; evaṁ imassāpi ekāyanamaggassa sattānaṁ visuddhiyātiādīhi sattahi",
  "atk-s0102a8:65_7": "padehi vaṇṇaṁ abhāsi. Kasmāti ce, tesaṁ bhikkhūnaṁ ussāhajananatthaṁ. Vaṇṇabhāsanañhi",
  "atk-s0102a8:65_8": "sutvā te bhikkhū ‘‘ayaṁ kira maggo hadayasantāpabhūtaṁ sokaṁ, vācāvippalāpabhūtaṁ",
  "atk-s0102a8:65_9": "paridevaṁ, kāyikaasātabhūtaṁ dukkhaṁ, cetasikaasātabhūtaṁ domanassanti cattāro upaddave",
  "atk-s0102a8:65_10": "hanati, visuddhiṁ ñāyaṁ nibbānanti tayo visese āvahatī’’ti ussāhajātā imaṁ dhammadesanaṁ",
  "atk-s0102a8:65_11": "uggahetabbaṁ pariyāpuṇitabbaṁ dhāretabbaṁ, vācetabbaṁ, imañca maggaṁ bhāvetabbaṁ",
  "atk-s0102a8:65_12": "maññissanti. Iti tesaṁ bhikkhūnaṁ ussāhajananatthaṁ vaṇṇaṁ abhāsi. Kambalavāṇijādayo",
  "atk-s0102a8:65_13": "kambalādīnaṁ vaṇṇaṁ viya.",
  "atk-s0102a8:66_0": "Yathā hi satasahassagghanikapaṇḍukambalavāṇijena ‘kambalaṁ gaṇhathā’ti ugghositepi",
  "atk-s0102a8:66_1": "asukakambaloti na tāva manussā jānanti. Kesakambalavāḷakambalādayopi hi duggandhā",
  "atk-s0102a8:66_2": "kharasamphassā kambalātveva vuccanti. Yadā pana tena gandhārako rattakambalo sukhumo",
  "atk-s0102a8:66_3": "ujjalo sukhasamphassoti ugghositaṁ hoti, tadā ye pahonti, te gaṇhanti. Ye nappahonti,",
  "atk-s0102a8:66_4": "tepi dassanakāmā honti; evameva ‘ekāyano, bhikkhave, ayaṁ maggo’ti vuttepi asukamaggoti",
  "atk-s0102a8:66_5": "na tāva pākaṭo hoti. Nānappakārakā hi aniyyānikamaggāpi maggātveva vuccanti. ‘‘Sattānaṁ",
  "atk-s0102a8:66_6": "visuddhiyā’’tiādimhi pana vutte ‘‘ayaṁ kira maggo cattāro upaddave hanati, tayo visese",
  "atk-s0102a8:66_7": "āvahatī’’ti ussāhajātā imaṁ dhammadesanaṁ uggahetabbaṁ pariyāpuṇitabbaṁ dhāretabbaṁ",
  "atk-s0102a8:66_8": "vācetabbaṁ, imañca maggaṁ bhāvetabbaṁ maññissantīti vaṇṇaṁ bhāsanto ‘‘sattānaṁ visuddhiyā’’tiādimāha.",
  "atk-s0102a8:66_9": "Yathā ca satasahassagghanikapaṇḍukambalavāṇijūpamā; evaṁ rattajambunadasuvaṇṇaudakappasādakamaṇiratanasuvisuddhamuttaratanapavāḷādivāṇijūpamādayopettha āharitabbā.",
  "atk-s0102a8:67_0": "Yadidanti nipāto, ye imeti ayamassa attho. Cattāroti gaṇanaparicchedo. Tena na tato",
  "atk-s0102a8:67_1": "heṭṭhā, na uddhanti satipaṭṭhānaparicchedaṁ dīpeti. Satipaṭṭhānāti tayo satipaṭṭhānā",
  "atk-s0102a8:67_2": "satigocaropi tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0102a8:67_3": "‘‘Catunnaṁ , bhikkhave, satipaṭṭhānānaṁ samudayañca atthaṅgamañca desessāmi, taṁ",
  "atk-s0102a8:67_4": "suṇātha…pe… ko ca, bhikkhave, kāyassa samudayo. Āhārasamudayā kāyassa samudayo’’tiādīsu",
  "atk-s0102a8:67_5": "(saṁ. ni. 5.408) hi satigocaro satipaṭṭhānanti vuccati. Tathā ‘‘kāyo upaṭṭhānaṁ no",
  "atk-s0102a8:67_6": "sati, sati pana upaṭṭhānañceva sati cā’’tiādīsupi (paṭi. ma. 3.35). Tassattho – patiṭṭhāti",
  "atk-s0102a8:67_7": "asminti paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānaṁ, padhānaṁ",
  "atk-s0102a8:67_8": "ṭhānanti vā paṭṭhānaṁ. Satiyā paṭṭhānaṁ satipaṭṭhānaṁ hatthiṭṭhānaassaṭṭhānādīni viya.",
  "atk-s0102a8:68_0": "‘‘Tayo satipaṭṭhānā yadariyo sevati, yadariyo sevamāno satthā gaṇamanusāsituṁ arahatī’’ti",
  "atk-s0102a8:68_1": "(ma. ni. 3.311) ettha tidhā paṭipannesu sāvakesu satthuno paṭighānunayavītivattatā",
  "atk-s0102a8:68_2": "‘‘satipaṭṭhāna’’nti vuttā. Tassattho – paṭṭhapetabbato paṭṭhānaṁ, pavattayitabbatoti",
  "atk-s0102a8:68_3": "attho. Kena paṭṭhapetabbatoti? Satiyā. Satiyā paṭṭhānaṁ satipaṭṭhānaṁ. ‘‘Cattāro",
  "atk-s0102a8:68_4": "satipaṭṭhānā bhāvitā bahulīkatā satta sambojjhaṅge paripūrentī’’tiādīsu (ma. ni.",
  "atk-s0102a8:68_5": "3.147) pana satiyeva ‘‘satipaṭṭhānaṁ’’ti vuccati. Tassattho – paṭṭhātīti paṭṭhānaṁ,",
  "atk-s0102a8:68_6": "upaṭṭhāti okkanditvā pakkhanditvā pattharitvā pavattatīti attho. Satiyeva satipaṭṭhānaṁ.",
  "atk-s0102a8:68_7": "Atha vā saraṇaṭṭhena sati, upaṭṭhānaṭṭhena paṭṭhānaṁ. Iti sati ca sā paṭṭhānaṁ cātipi",
  "atk-s0102a8:68_8": "satipaṭṭhānaṁ. Idamidhādhippetaṁ.",
  "atk-s0102a8:69_0": "Yadi evaṁ kasmā ‘‘satipaṭṭhānā’’ti bahuvacanaṁ? Satibahuttā. Ārammaṇabhedena hi bahukā",
  "atk-s0102a8:69_1": "etā satiyo. Atha maggoti kasmā ekavacanaṁ? Maggaṭṭhena ekattā. Catassopi hi etā satiyo",
  "atk-s0102a8:69_2": "maggaṭṭhena ekattaṁ gacchanti. Vuttañhetaṁ – ‘‘maggoti kenaṭṭhena maggo? Nibbānagamanaṭṭhena.",
  "atk-s0102a8:69_3": "Nibbānatthikehi magganīyaṭṭhena cā’’ti. Catassopi cetā aparabhāge kāyādīsu ārammaṇesu",
  "atk-s0102a8:69_4": "kiccaṁ sādhayamānā nibbānaṁ gacchanti, ādito paṭṭhāya ca nibbānatthikehi maggiyanti,",
  "atk-s0102a8:69_5": "tasmā catassopi eko maggoti vuccanti. Evañca sati vacanānusandhinā sānusandhikāva",
  "atk-s0102a8:69_6": "desanā hoti, ‘‘mārasenappamaddanaṁ, vo bhikkhave, maggaṁ desessāmi, taṁ suṇātha…pe…",
  "atk-s0102a8:69_7": "katamo ca, bhikkhave, mārasenappamaddano maggo? Yadidaṁ satta bojjhaṅgā’’tiādīsu",
  "atk-s0102a8:69_8": "(saṁ. ni. 5.224) viya. Yathā mārasenappamaddanoti ca, satta bojjhaṅgāti ca atthato",
  "atk-s0102a8:69_9": "ekaṁ, byañjanamevettha nānaṁ . Evaṁ ‘‘ekāyanamaggo’’ti ca ‘‘cattāro satipaṭṭhānā’’ti",
  "atk-s0102a8:69_10": "ca atthato ekaṁ, byañjanamevettha nānaṁ, tasmā maggaṭṭhena ekattā ekavacanaṁ. Ārammaṇabhedena",
  "atk-s0102a8:69_11": "satibahuttā bahuvacanaṁ veditabbaṁ.",
  "atk-s0102a8:70_0": "Kasmā pana bhagavatā cattārova satipaṭṭhānā vuttā anūnā anadhikāti? Veneyyahitattā.",
  "atk-s0102a8:70_1": "Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā",
  "atk-s0102a8:70_2": "dvedhā pavattesu veneyyesu mandassa taṇhācaritassa oḷārikaṁ kāyānupassanāsatipaṭṭhānaṁ",
  "atk-s0102a8:70_3": "visuddhimaggo, tikkhassa sukhumaṁ vedanānupassanāsatipaṭṭhānaṁ. Diṭṭhicaritassapi",
  "atk-s0102a8:70_4": "mandassa nātippabhedagataṁ cittānupassanāsatipaṭṭhānaṁ visuddhimaggo, tikkhassa atippabhedagataṁ",
  "atk-s0102a8:70_5": "dhammānupassanāsatipaṭṭhānaṁ visuddhimaggo. Samathayānikassa ca mandassa akicchena",
  "atk-s0102a8:70_6": "adhigantabbanimittaṁ paṭhamaṁ satipaṭṭhānaṁ visuddhimaggo, tikkhassa oḷārikārammaṇe",
  "atk-s0102a8:70_7": "asaṇṭhahanato dutiyaṁ. Vipassanāyānikassapi mandassa nātippabhedagatārammaṇaṁ tatiyaṁ,",
  "atk-s0102a8:70_8": "tikkhassa atippabhedagatārammaṇaṁ catutthaṁ. Iti cattārova vuttā anūnā anadhikāti.",
  "atk-s0102a8:71_0": "Subhasukhaniccaattabhāvavipallāsappahānatthaṁ vā. Kāyo hi asubho, tattha ca subhavipallāsavipallatthā",
  "atk-s0102a8:71_1": "sattā. Tesaṁ tattha asubhabhāvadassanena tassa vipallāsassa pahānatthaṁ paṭhamaṁ",
  "atk-s0102a8:71_2": "satipaṭṭhānaṁ vuttaṁ. Sukhaṁ niccaṁ attāti gahitesupi ca vedanādīsu vedanā dukkhā,",
  "atk-s0102a8:71_3": "cittaṁ aniccaṁ, dhammā anattā, tesu ca sukhaniccaattavipallāsavipallatthā sattā.",
  "atk-s0102a8:71_4": "Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti",
  "atk-s0102a8:71_5": "evaṁ subhasukhaniccaattabhāvavipallāsappahānatthaṁ vā cattārova vuttā anūnā anadhikāti",
  "atk-s0102a8:71_6": "veditabbā. Na kevalañca vipallāsappahānatthameva, atha kho caturoghayogāsavaganthaupādānaagatipahānatthampi",
  "atk-s0102a8:71_7": "catubbidhāhārapariññatthañca cattārova vuttāti veditabbā. Ayaṁ tāva pakaraṇanayo.",
  "atk-s0102a8:72_0": "Aṭṭhakathāyaṁ pana saraṇavasena ceva ekattasamosaraṇavasena ca ekameva satipaṭṭhānaṁ",
  "atk-s0102a8:72_1": "ārammaṇavasena cattāroti etadeva vuttaṁ. Yathā hi catudvāre nagare pācīnato āgacchantā",
  "atk-s0102a8:72_2": "pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti, dakkhiṇato.",
  "atk-s0102a8:72_3": "Pacchimato. Uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena",
  "atk-s0102a8:72_4": "nagarameva pavisanti; evaṁ – sampadamidaṁ veditabbaṁ. Nagaraṁ viya hi nibbānamahānagaraṁ,",
  "atk-s0102a8:72_5": "dvāraṁ viya aṭṭhaṅgiko lokuttaramaggo, pācīnadisādayo viya kāyādayo.",
  "atk-s0102a8:73_0": "Yathā pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva",
  "atk-s0102a8:73_1": "pavisanti, evaṁ kāyānupassanāmukhena āgacchantā cuddasavidhena kāyānupassanaṁ bhāvetvā",
  "atk-s0102a8:73_2": "kāyānupassanābhāvanānubhāvanibbattena ariyamaggena ekaṁ nibbānameva osaranti. Yathā",
  "atk-s0102a8:73_3": "dakkhiṇato āgacchantā dakkhiṇāya disāya uṭṭhānakaṁ bhaṇḍaṁ gahetvā dakkhiṇadvārena",
  "atk-s0102a8:73_4": "nagarameva pavisanti, evaṁ vedanānupassanāmukhena āgacchantā navavidhena vedanānupassanaṁ",
  "atk-s0102a8:73_5": "bhāvetvā vedanānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0102a8:73_6": "Yathā pacchimato āgacchantā pacchimadisāya uṭṭhānakaṁ bhaṇḍaṁ gahetvā pacchimadvārena",
  "atk-s0102a8:73_7": "nagarameva pavisanti, evaṁ cittānupassanāmukhena āgacchantā soḷasavidhena cittānupassanaṁ",
  "atk-s0102a8:73_8": "bhāvetvā cittānupassanābhāvanānubhāvanibbattena ariyamaggena ekaṁ nibbānameva osaranti.",
  "atk-s0102a8:73_9": "Yathā uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva",
  "atk-s0102a8:73_10": "pavisanti, evaṁ dhammānupassanāmukhena āgacchantā pañcavidhena dhammānupassanaṁ bhāvetvā",
  "atk-s0102a8:73_11": "dhammānupassanābhāvanānubhāvanibbattena ariyamaggena ekaṁ nibbānameva osaranti. Evaṁ",
  "atk-s0102a8:73_12": "saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena",
  "atk-s0102a8:73_13": "cattārova vuttāti veditabbā.",
  "atk-s0102a8:74_0": "Katamecattāroti kathetukamyatā pucchā. Idhāti imasmiṁ sāsane. Bhikkhaveti dhammapaṭiggāhakapuggalālapanametaṁ.",
  "atk-s0102a8:74_1": "Bhikkhūti paṭipattisampādakapuggalanidassanametaṁ. Aññepi ca devamanussā paṭipattiṁ",
  "atk-s0102a8:74_2": "sampādentiyeva, seṭṭhattā pana paṭipattiyā bhikkhubhāvadassanato ca ‘‘bhikkhū’’ti",
  "atk-s0102a8:74_3": "āha. Bhagavato hi anusāsaniṁ sampaṭicchantesu bhikkhu seṭṭho, sabbappakārāya anusāsaniyā",
  "atk-s0102a8:74_4": "bhājanabhāvato. Tasmā seṭṭhattā ‘‘bhikkhū’’ti āha. Tasmiṁ gahite pana sesā gahitāva",
  "atk-s0102a8:74_5": "honti, rājagamanādīsu rājaggahaṇena sesaparisā viya. Yo ca imaṁ paṭipattiṁ paṭipajjati,",
  "atk-s0102a8:74_6": "so bhikkhu nāma hotīti paṭipattiyā bhikkhubhāvadassanatopi ‘‘bhikkhū’’ti āha. Paṭipannako",
  "atk-s0102a8:74_7": "hi devo vā hotu manusso vā, bhikkhūti saṅkhyaṁ gacchatiyeva yathāha –",
  "atk-s0102a8:75": "‘‘Alaṅkato cepi samaṁ careyya,",
  "atk-s0102a8:76": "Santo danto niyato brahmacārī;",
  "atk-s0102a8:77": "Sabbesu bhūtesu nidhāya daṇḍaṁ,",
  "atk-s0102a8:78": "So brāhmaṇo so samaṇo sa bhikkhū’’ti. (dha. pa. 142);",
  "atk-s0102a8:79_0": "Kāyeti rūpakāye. Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena",
  "atk-s0102a8:79_1": "hatthikāyarathakāyādayo viya kāyoti adhippeto. Yathā ca samūhaṭṭhena, evaṁ kucchitānaṁ",
  "atk-s0102a8:79_2": "āyaṭṭhena. Kucchitānañhi paramajegucchānaṁ so āyotipi kāyo. Āyoti uppattideso. Tatthāyaṁ",
  "atk-s0102a8:79_3": "vacanattho. Āyanti tatoti āyo. Ke āyanti? Kucchitā kesādayo. Iti kucchitānaṁ āyoti kāyo.",
  "atk-s0102a8:80_0": "Kāyānupassīti kāye anupassanasīlo kāyaṁ vā anupassamāno. Kāyeti ca vatvāpi puna kāyānupassīti",
  "atk-s0102a8:80_1": "dutiyakāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ.",
  "atk-s0102a8:80_2": "Tena na kāye vedanānupassī vā, cittadhammānupassī vā, atha kho kāyānupassīyevāti",
  "atk-s0102a8:80_3": "kāyasaṅkhāte vatthusmiṁ kāyānupassanākārasseva dassanena asammissato vavatthānaṁ",
  "atk-s0102a8:80_4": "dassitaṁ hoti. Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī,",
  "atk-s0102a8:80_5": "yopi cettha kesalomādiko bhūtupādāyasamūhasaṅkhāto kāyo, tatthapi na bhūtupādāyavinimuttaekadhammānupassī,",
  "atk-s0102a8:80_6": "atha kho rathasambhārānupassako viya aṅgapaccaṅgasamūhānupassī, nagarāvayavānupassako",
  "atk-s0102a8:80_7": "viya kesalomādisamūhānupassī, kadalikkhandhapattavaṭṭivinibbhujako viya rittamuṭṭhiviniveṭhako",
  "atk-s0102a8:80_8": "viya ca bhūtupādāyasamūhānupassīyevāti nānappakārato samūhavaseneva kāyasaṅkhātassa",
  "atk-s0102a8:80_9": "vatthuno dassanena ghanavinibbhogo dassito hoti. Na hettha yathāvuttasamūhavinimutto",
  "atk-s0102a8:80_10": "kāyo vā itthī vā puriso vā añño vā koci dhammo dissati, yathāvuttadhammasamūhamatteyeva",
  "atk-s0102a8:80_11": "pana tathā tathā sattā micchābhinivesaṁ karonti. Tenāhu porāṇā –",
  "atk-s0102a8:81": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0102a8:82": "Apassaṁ bajjhate mūḷho, bajjhamāno na muccatī’’ti.",
  "atk-s0102a8:83_0": "Ghanavinibbhogādidassanatthanti vuttaṁ, ādisaddena cettha ayampi attho veditabbo.",
  "atk-s0102a8:83_1": "Ayañhi etasmiṁ kāye kāyānupassīyeva, na añña dhammānupassīti vuttaṁ hoti. Yathā anudakabhūtāyapi",
  "atk-s0102a8:83_2": "marīciyā udakānupassino honti, na evaṁ aniccadukkhānattaasubhabhūteyeva imasmiṁ kāye",
  "atk-s0102a8:83_3": "niccasukhaattasubhabhāvānupassī, atha kho kāyānupassī aniccadukkhānattaasubhākārasamūhānupassīyevāti",
  "atk-s0102a8:83_4": "vuttaṁ hoti. Atha vā yvāyaṁ parato ‘‘idha, bhikkhave, bhikkhu araññagato vā…pe… so",
  "atk-s0102a8:83_5": "satova assasatī’’tiādinā nayena assāsapassāsādicuṇṇikajātaaṭṭhikapariyosāno kāyo",
  "atk-s0102a8:83_6": "vutto, yo ca ‘‘idhekacco pathavīkāyaṁ aniccato anupassati, āpokāyaṁ tejokāyaṁ vāyokāyaṁ",
  "atk-s0102a8:83_7": "kesakāyaṁ lomakāyaṁ chavikāyaṁ cammakāyaṁ maṁsakāyaṁ rudhirakāyaṁ nhārukāyaṁ aṭṭhikāyaṁ",
  "atk-s0102a8:83_8": "aṭṭhimiñjakāya’’nti (paṭi. ma. 3.35) paṭisambhidāyaṁ kāyo vutto, tassa sabbassa imasmiññeva",
  "atk-s0102a8:83_9": "kāye anupassanato kāye kāyānupassīti evampi attho veditabbo.",
  "atk-s0102a8:84_0": "Atha vā kāye ahanti vā mamanti vā evaṁ gahetabbassa yassa kassaci ananupassanato,",
  "atk-s0102a8:84_1": "tassa tasseva pana kesalomādikassa nānādhammasamūhassa anupassanato kāye kesādidhammasamūhasaṅkhātakāyānupassīti",
  "atk-s0102a8:84_2": "evamattho daṭṭhabbo.",
  "atk-s0102a8:85_0": "Apica ‘‘imasmiṁ kāye aniccato anupassati, no niccato’’tiādinā anukkamena paṭisambhidāyaṁ",
  "atk-s0102a8:85_1": "āgatanayassa sabbasseva aniccalakkhaṇādino ākārasamūhasaṅkhātassa kāyassa anupassanatopi",
  "atk-s0102a8:85_2": "kāye kāyānupassīti evampi attho daṭṭhabbo. Tathā hi ayaṁ kāye kāyānupassanāpaṭipadaṁ",
  "atk-s0102a8:85_3": "paṭipanno bhikkhu imaṁ kāyaṁ aniccānupassanādīnaṁ sattannaṁ anupassanānaṁ vasena",
  "atk-s0102a8:85_4": "aniccato anupassati, no niccato. Dukkhato anupassati, no sukhato. Anattato anupassati,",
  "atk-s0102a8:85_5": "no attato. Nibbindati, no nandati, virajjati, no rajjati, nirodheti. No samudeti,",
  "atk-s0102a8:85_6": "paṭinissajjati, no ādiyati. So taṁ aniccato anupassanto niccasaññaṁ pajahati , dukkhato",
  "atk-s0102a8:85_7": "anupassanto sukhasaññaṁ pajahati, anattato anupassanto attasaññaṁ pajahati, nibbindanto",
  "atk-s0102a8:85_8": "nandiṁ pajahati , virajjanto rāgaṁ pajahati, nirodhento samudayaṁ pajahati, paṭinissajjanto",
  "atk-s0102a8:85_9": "ādānaṁ pajahatīti veditabbo.",
  "atk-s0102a8:86_0": "Viharatīti iriyati. Ātāpīti tīsu bhavesu kilese ātāpetīti ātāpo, vīriyassetaṁ nāmaṁ.",
  "atk-s0102a8:86_1": "Ātāpo assa atthīti ātāpī. Sampajānoti sampajaññasaṅkhātena ñāṇena samannāgato. Satimāti",
  "atk-s0102a8:86_2": "kāyapariggāhikāya satiyā samannāgato. Ayaṁ pana yasmā satiyā ārammaṇaṁ pariggahetvā",
  "atk-s0102a8:86_3": "paññāya anupassati, na hi sativirahitassa anupassanā nāma atthi, tenevāha – ‘‘satiñca",
  "atk-s0102a8:86_4": "khvāhaṁ, bhikkhave, sabbatthikaṁ vadāmī’’ti (saṁ. ni. 5.234). Tasmā ettha ‘‘kāye",
  "atk-s0102a8:86_5": "kāyānupassī viharatī’’ti ettāvatā kāyānupassanāsatipaṭṭhānaṁ vuttaṁ hoti. Atha vā",
  "atk-s0102a8:86_6": "yasmā anātāpino antosaṅkhepo antarāyakaro hoti, asampajāno upāyapariggahe anupāyaparivajjane",
  "atk-s0102a8:86_7": "ca sammuyhati, muṭṭhassati upāyāpariccāge anupāyāpariggahe ca asamattho hoti, tenassa",
  "atk-s0102a8:86_8": "taṁ kammaṭṭhānaṁ na sampajjati. Tasmā yesaṁ dhammānaṁ ānubhāvena taṁ sampajjati,",
  "atk-s0102a8:86_9": "tesaṁ dassanatthaṁ ‘‘ātāpī sampajāno satimā’’ti idaṁ vuttanti veditabbaṁ.",
  "atk-s0102a8:87_0": "Iti kāyānupassanāsatipaṭṭhānaṁ sampayogaṅgañcassa dassetvā idāni pahānaṅgaṁ dassetuṁ",
  "atk-s0102a8:87_1": "vineyya loke abhijjhādomanassanti vuttaṁ. Tattha vineyyāti tadaṅgavinayena vā vikkhambhanavinayena",
  "atk-s0102a8:87_2": "vā vinayitvā. Loketi tasmiññeva kāye. Kāyo hi idha lujjanapalujjanaṭṭhena lokoti",
  "atk-s0102a8:87_3": "adhippeto. Yasmā panassa na kāyamatteyeva abhijjhādomanassaṁ pahīyati, vedanādīsupi",
  "atk-s0102a8:87_4": "pahīyatiyeva. Tasmā pañcapi upādānakkhandhā lokoti vibhaṅge vuttaṁ. Lokasaṅkhātattā",
  "atk-s0102a8:87_5": "vā tesaṁ dhammānaṁ atthuddhāranayenetaṁ vuttaṁ. Yaṁ panāha – ‘‘tattha katamo loko?",
  "atk-s0102a8:87_6": "Sveva kāyo loko’’ti, ayamevettha attho. Tasmiṁ loke abhijjhādomanassaṁ vineyyāti",
  "atk-s0102a8:87_7": "evaṁ sambandho daṭṭhabbo. Yasmā panettha abhijjhāggahaṇena kāmacchando, domanassaggahaṇena",
  "atk-s0102a8:87_8": "byāpādo saṅgahaṁ gacchati, tasmā nīvaraṇapariyāpannabalavadhammadvayadassanena nīvaraṇappahānaṁ",
  "atk-s0102a8:87_9": "vuttaṁ hotīti veditabbaṁ.",
  "atk-s0102a8:88_0": "Visesena cettha abhijjhāvinayena kāyasampattimūlakassa anurodhassa, domanassavinayena",
  "atk-s0102a8:88_1": "kāyavipattimūlakassa virodhassa, abhijjhāvinayena ca kāye abhiratiyā, domanassavinayena",
  "atk-s0102a8:88_2": "kāyabhāvanāya anabhiratiyā, abhijjhāvinayena kāye abhūtānaṁ subhasukhabhāvādīnaṁ",
  "atk-s0102a8:88_3": "pakkhepassa, domanassavinayena kāye bhūtānaṁ asubhāsukhabhāvādīnaṁ apanayanassa ca",
  "atk-s0102a8:88_4": "pahānaṁ vuttaṁ. Tena yogāvacarassa yogānubhāvo yogasamatthatā ca dīpitā hoti. Yogānubhāvo",
  "atk-s0102a8:88_5": "hi esa, yadidaṁ anurodhavirodhavippamutto aratiratisaho abhūtapakkhepabhūtāpanayanavirahito",
  "atk-s0102a8:88_6": "ca hoti. Anurodhavirodhavippamutto cesa aratiratisaho abhūtaṁ apakkhipanto bhūtañca",
  "atk-s0102a8:88_7": "anapanayanto yogasamattho hotīti.",
  "atk-s0102a8:89_0": "Aparo nayo ‘‘kāye kāyānupassī’’ti ettha anupassanāya kammaṭṭhānaṁ vuttaṁ. ‘‘Viharatī’’ti",
  "atk-s0102a8:89_1": "ettha vuttavihārena kammaṭṭhānikassa kāyapariharaṇaṁ, ‘‘ātāpī’’tiādīsu pana ātāpena",
  "atk-s0102a8:89_2": "sammappadhānaṁ, satisampajaññena sabbatthakakammaṭṭhānaṁ, kammaṭṭhānapariharaṇūpāyo",
  "atk-s0102a8:89_3": "vā. Satiyā vā kāyānupassanāvasena paṭiladdhasamatho, sampajaññena vipassanā abhijjhādomanassavinayena",
  "atk-s0102a8:89_4": "bhāvanābalaṁ vuttanti veditabbaṁ.",
  "atk-s0102a8:90_0": "Vibhaṅge pana anupassīti tattha ‘‘katamā anupassanā? Yā paññā pajānanā vicayo pavicayo",
  "atk-s0102a8:90_1": "dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ",
  "atk-s0102a8:90_2": "vebhabyā cintā upaparikkhā bhūrīmedhā pariṇāyikā vipassanā sampajaññaṁ patodo paññā",
  "atk-s0102a8:90_3": "paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto",
  "atk-s0102a8:90_4": "paññāratanaṁ amoho dhammavicayo sammādiṭṭhi, ayaṁ vuccati anupassanā. Imāya anupassanāya",
  "atk-s0102a8:90_5": "upeto hoti samupeto upagato samupagato upapanno samannāgato, tena vuccati anupassīti.",
  "atk-s0102a8:90_6": "Viharatīti iriyati pavattati pāleti yapeti yāpeti carati viharati, tena vuccati viharatīti.",
  "atk-s0102a8:90_7": "Ātāpīti tattha katamaṁ ātāpaṁ? Yo cetasiko vīriyārambho nikammo parakkamo uyyāmo",
  "atk-s0102a8:90_8": "vāyāmo ussāho ussoḷhī thāmo dhiti asithilaparakkamatā anikkhittaddandatā anikkhittadhuratā",
  "atk-s0102a8:90_9": "dhurasampaggāhī vīriyaṁ vīriyindriyaṁ vīriyabalaṁ sammāvāyāmo, idaṁ vuccati ātāpaṁ.",
  "atk-s0102a8:90_10": "Iminā ātāpena upeto hoti…pe… samannāgato , tena vuccati ātāpīti. Sampajānoti tattha",
  "atk-s0102a8:90_11": "katamaṁ sampajaññaṁ? Yā paññā pajānanā vicayo pavicayo dhammavicayo sallakkhaṇā upalakkhaṇā",
  "atk-s0102a8:90_12": "paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrīmedhā",
  "atk-s0102a8:90_13": "pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ",
  "atk-s0102a8:90_14": "paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi,",
  "atk-s0102a8:90_15": "idaṁ vuccati sampajaññaṁ. Iminā sampajaññena upeto hoti …pe… samannāgato, tena vuccati",
  "atk-s0102a8:90_16": "sampajānoti. Satimāti tattha katamā sati? Yā sati anussati paṭissati sati saraṇatā",
  "atk-s0102a8:90_17": "dhāraṇatā apilāpanatā asammusanatā sati satindriyaṁ satibalaṁ sammāsati , ayaṁ vuccati",
  "atk-s0102a8:90_18": "sati. Imāya satiyā upeto hoti…pe… samannāgato, tena vuccati satimāti.",
  "atk-s0102a8:91_0": "Vineyya loke abhijjhādomanassanti tattha katamo loko? Sveva kāyo loko. Pañcapi upādānakkhandhā",
  "atk-s0102a8:91_1": "loko, ayaṁ vuccati loko. Tattha katamā abhijjhā? Yo rāgo sārāgo anunayo anurodho",
  "atk-s0102a8:91_2": "nandī nandirāgo cittassa sārāgo, ayaṁ vuccati abhijjhā. Tattha katamaṁ domanassaṁ?",
  "atk-s0102a8:91_3": "Yaṁ cetasikaṁ asātaṁ cetasikaṁ dukkhaṁ cetosamphassajā asātā dukkhā vedanā, idaṁ",
  "atk-s0102a8:91_4": "vuccati domanassaṁ. Iti ayañca abhijjhā, idañca domanassaṁ imamhi loke vinītā honti",
  "atk-s0102a8:91_5": "paṭivinītā santā samitā vūpasamitā atthaṅgatā abbhatthaṅgatā appitā byappitā sositā",
  "atk-s0102a8:91_6": "visositā byantīkatā, tena vuccati vineyya loke abhijjhādomanassa’’nti (vibha. 357-362).",
  "atk-s0102a8:92": "Evametesaṁ padānaṁ attho vutto. Tena saha ayaṁ aṭṭhakathānayo yathā saṁsandati, evaṁ veditabbo. Ayaṁ tāva kāyānupassanāsatipaṭṭhānuddesassa atthavaṇṇanā.",
  "atk-s0102a8:93_0": "Idāni vedanāsu. Citte. Dhammesu dhammānupassī viharati…pe… vineyya loke abhijjhādomanassanti",
  "atk-s0102a8:93_1": "ettha vedanāsu vedanānupassīti evamādīsu vedanādīnaṁ puna vacane payojanaṁ kāyānupassanāyaṁ",
  "atk-s0102a8:93_2": "vuttanayeneva veditabbaṁ. Vedanāsu vedanānupassī. Citte cittānupassī. Dhammesu dhammānupassīti",
  "atk-s0102a8:93_3": "ettha pana vedanāti tisso vedanā, tā ca lokiyā eva. Cittampi lokiyaṁ, tathā dhammā.",
  "atk-s0102a8:93_4": "Tesaṁ vibhāgo niddesavāre pākaṭo bhavissati. Kevalaṁ panidha yathā vedanā anupassitabbā,",
  "atk-s0102a8:93_5": "tathā tā anupassanto ‘‘vedanāsu vedanānupassī’’ti veditabbo. Esa nayo cittadhammesupi.",
  "atk-s0102a8:93_6": "Kathañca vedanā anupassitabbāti? Sukhā tāva vedanā dukkhato, dukkhā sallato, adukkhamasukhā aniccato. Yathāha –",
  "atk-s0102a8:94": "‘‘Yo sukhaṁ dukkhato adda, dukkhamaddakkhi sallato;",
  "atk-s0102a8:95": "Adukkhamasukhaṁ santaṁ, addakkhi naṁ aniccato;",
  "atk-s0102a8:96": "Sa ve sammaddaso bhikkhu, upasanto carissatī’’ti. (saṁ. ni. 4.253);",
  "atk-s0102a8:97_0": "Sabbā eva cetā ‘‘dukkhā’’tipi anupassitabbā. Vuttañhetaṁ – ‘‘yaṁ kiñci vedayitaṁ,",
  "atk-s0102a8:97_1": "taṁ dukkhasminti vadāmī’’ti (saṁ. ni. 4.259). Sukhadukkhatopi ca anupassitabbā. Yathāha",
  "atk-s0102a8:97_2": "‘‘sukhā vedanā ṭhitisukhā vipariṇāmadukkhā’’ti (ma. ni. 1.465) sabbaṁ vitthāretabbaṁ.",
  "atk-s0102a8:97_3": "Apica aniccādisattaanupassanāvasenapi anupassitabbā. Sesaṁ niddesavāreyeva pākaṭaṁ bhavissati.",
  "atk-s0102a8:98_0": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ",
  "atk-s0102a8:98_1": "aniccādianupassanānaṁ niddesavāre āgatasarāgādibhedānañca vasena anupassitabbaṁ.",
  "atk-s0102a8:98_2": "Dhammā salakkhaṇasāmaññalakkhaṇānaṁ suññatadhammassa aniccādisattānupassanānaṁ niddesavāre",
  "atk-s0102a8:98_3": "āgatasantādibhedānañca vasena anupassitabbā. Sesaṁ vuttanayameva. Kāmañcettha yassa",
  "atk-s0102a8:98_4": "kāyasaṅkhāte loke abhijjhādomanassaṁ pahīnaṁ, tassa vedanādīsupi taṁ pahīnameva.",
  "atk-s0102a8:98_5": "Nānāpuggalavasena pana nānācittakkhaṇikasatipaṭṭhānabhāvanāvasena ca sabbattha vuttaṁ.",
  "atk-s0102a8:98_6": "Yato vā ekattha pahīnaṁ sesesupi pahīnaṁ hoti, tenevassa tattha pahānadassanatthampi",
  "atk-s0102a8:98_7": "etaṁ vuttanti veditabbanti.",
  "atk-s0102a8:99": "Uddesavārakathā niṭṭhitā.",
  "atk-s0102a8:100": "Kāyānupassanā ānāpānapabbavaṇṇanā",
  "atk-s0102a8:101_0": "374. Idāni seyyathāpi nāma cheko vilīvakārako thūlakilañjasaṇhakilañjacaṅkoṭakapeḷāpuṭādīni",
  "atk-s0102a8:101_1": "upakaraṇāni kattukāmo ekaṁ mahāveṇuṁ labhitvā catudhā bhinditvā tato ekekaṁ veṇukhaṇḍaṁ",
  "atk-s0102a8:101_2": "gahetvā phāletvā taṁ taṁ upakaraṇaṁ kareyya, evameva bhagavā satipaṭṭhānadesanāya",
  "atk-s0102a8:101_3": "sattānaṁ anekappakāraṁ visesādhigamaṁ kattukāmo ekameva sammāsatiṁ ‘‘cattāro satipaṭṭhānā.",
  "atk-s0102a8:101_4": "Katame cattāro? Idha, bhikkhave, bhikkhu kāye kāyānupassī viharatī’’tiādinā nayena",
  "atk-s0102a8:101_5": "ārammaṇavasena catudhā bhinditvā tato ekekaṁ satipaṭṭhānaṁ gahetvā kāyaṁ vibhajanto",
  "atk-s0102a8:101_6": "‘‘kathañca bhikkhave’’tiādinā nayena niddesavāraṁ vattumāraddho.",
  "atk-s0102a8:102_0": "Tattha kathañcātiādi vitthāretukamyatāpucchā. Ayaṁ panettha saṅkhepattho – bhikkhave,",
  "atk-s0102a8:102_1": "kena ca pakārena bhikkhu kāye kāyānupassī viharatīti? Esa nayo sabbapucchāvāresu.",
  "atk-s0102a8:102_2": "Idha bhikkhave bhikkhūti bhikkhave imasmiṁ sāsane bhikkhu. Ayañhettha idhasaddo sabbappakārakāyānupassanānibbattakassa",
  "atk-s0102a8:102_3": "puggalassa sannissayabhūtasāsanaparidīpano aññasāsanassa tathābhāvapaṭisedhano ca.",
  "atk-s0102a8:102_4": "Vuttañhetaṁ ‘‘idheva bhikkhave, samaṇo…pe… suññā parappavādā samaṇebhi aññehī’’ti",
  "atk-s0102a8:102_5": "(ma. ni. 1.139). Tena vuttaṁ ‘‘imasmiṁ sāsane bhikkhū’’ti.",
  "atk-s0102a8:103_0": "Araññagato vā rukkhamūlagato vā suññāgāragato vāti idamassa satipaṭṭhānabhāvanānurūpasenāsanapariggahaparidīpanaṁ.",
  "atk-s0102a8:103_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ kammaṭṭhānavīthiṁ",
  "atk-s0102a8:103_2": "otarituṁ na icchati, kūṭagoṇayuttaratho viya uppathameva dhāvati. Tasmā seyyathāpi",
  "atk-s0102a8:103_3": "nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto",
  "atk-s0102a8:103_4": "apanetvā ekamante mahantaṁ thambhaṁ nikhaṇitvā tattha yottena bandheyya. Athassa",
  "atk-s0102a8:103_5": "so vaccho ito cito ca vipphanditvā palāyituṁ asakkonto tameva thambhaṁ upanisīdeyya",
  "atk-s0102a8:103_6": "vā upanipajjeyya vā, evameva imināpi bhikkhunā dīgharattaṁ rūpārammaṇādirasapānavaḍḍhitaṁ",
  "atk-s0102a8:103_7": "duṭṭhacittaṁ dametukāmena rūpādiārammaṇato apanetvā araññaṁ vā rukkhamūlaṁ vā suññāgāraṁ",
  "atk-s0102a8:103_8": "vā pavisitvā tattha satipaṭṭhānārammaṇatthambhe satiyottena bandhitabbaṁ. Evamassa",
  "atk-s0102a8:103_9": "taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ",
  "atk-s0102a8:103_10": "chinditvā palāyituṁ asakkontaṁ tamevārammaṇaṁ upacārappanāvasena upanisīdati ceva",
  "atk-s0102a8:103_11": "upanipajjati ca. Tenāhu porāṇā –",
  "atk-s0102a8:104": "‘‘Yathā thambhe nibandheyya, vacchaṁ damaṁ naro idha;",
  "atk-s0102a8:105": "Bandheyyevaṁ sakaṁ cittaṁ, satiyārammaṇe daḷha’’nti.",
  "atk-s0102a8:106": "Evamassetaṁ senāsanaṁ bhāvanānurūpaṁ hoti. Tena vuttaṁ ‘‘idamassa satipaṭṭhānabhāvanānurūpasenāsanapariggahaparidīpana’’nti.",
  "atk-s0102a8:107_0": "Apica yasmā idaṁ kāyānupassanāya muddhabhūtaṁ sabbabuddhapaccekabuddhasāvakānaṁ visesādhigamadiṭṭhadhammasukhavihārapadaṭṭhānaṁ",
  "atk-s0102a8:107_1": "ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā",
  "atk-s0102a8:107_2": "na sukaraṁ sampādetuṁ, saddakaṇḍakattā jhānassa. Agāmake pana araññe sukaraṁ yogāvacarena",
  "atk-s0102a8:107_3": "idaṁ kammaṭṭhānaṁ pariggahetvā ānāpānacatutthajjhānaṁ nibbattetvā tadeva jhānaṁ pādakaṁ",
  "atk-s0102a8:107_4": "katvā saṅkhāre sammasitvā aggaphalaṁ arahattaṁ pāpuṇituṁ, tasmāssa anurūpasenāsanaṁ",
  "atk-s0102a8:107_5": "dassento bhagavā, ‘‘araññagato vā’’tiādimāha.",
  "atk-s0102a8:108_0": "Vatthuvijjācariyo viya hi bhagavā. So yathā vatthuvijjācariyo nagarabhūmiṁ passitvā",
  "atk-s0102a8:108_1": "suṭṭhu upaparikkhitvā ‘‘ettha nagaraṁ māpethā’’ti upadisati, sotthinā ca nagare niṭṭhite",
  "atk-s0102a8:108_2": "rājakulato mahāsakkāraṁ labhati, evameva yogāvacarassa anurūpasenāsanaṁ upaparikkhitvā",
  "atk-s0102a8:108_3": "‘‘ettha kammaṭṭhānamanuyuñjitabba’’nti upadisati, tato tattha kammaṭṭhānamanuyuñjantena",
  "atk-s0102a8:108_4": "yoginā anukkamena arahatte patte ‘‘sammāsambuddho vata so bhagavā’’ti mahantaṁ sakkāraṁ labhati.",
  "atk-s0102a8:109_0": "Ayaṁ pana bhikkhu dīpisadisoti vuccati. Yathā hi mahādīpirājā araññe tiṇagahanaṁ",
  "atk-s0102a8:109_1": "vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo",
  "atk-s0102a8:109_2": "mige gaṇhāti, evameva ayaṁ araññādīsu kammaṭṭhānaṁ anuyuñjanto bhikkhu yathākkamena",
  "atk-s0102a8:109_3": "cattāro magge ceva cattāri ariyaphalāni ca gaṇhāti. Tenāhu porāṇā –",
  "atk-s0102a8:110": "‘‘Yathāpi dīpiko nāma, nilīyitvā gaṇhatī mige;",
  "atk-s0102a8:111": "Tathevāyaṁ buddhaputto, yuttayogo vipassako;",
  "atk-s0102a8:112": "Araññaṁ pavisitvāna, gaṇhāti phalamuttama’’nti.",
  "atk-s0102a8:113_0": "Tenassa parakkamajavayoggabhūmiṁ araññasenāsanaṁ dassento bhagavā ‘‘araññagato vā’’tiādimāha.",
  "atk-s0102a8:113_1": "Ito paraṁ imasmiṁ ānāpānapabbe yaṁ vattavbaṁ siyā, taṁ visuddhimagge vuttameva. Seyyathāpi,",
  "atk-s0102a8:113_2": "bhikkhave, dakkho bhamakāro vāti idañhi upamāmattameva iti ajjhattaṁ vā kāyeti idaṁ",
  "atk-s0102a8:113_3": "appanāmattameva ca tattha anāgataṁ, sesaṁ āgatameva.",
  "atk-s0102a8:114_0": "Yaṁ pana anāgataṁ, tattha dakkhoti cheko. Dīghaṁ vā añchantoti mahantānaṁ bherīpokkharādīnaṁ",
  "atk-s0102a8:114_1": "likhanakāle hatthe ca pāde ca pasāretvā dīghaṁ kaḍḍhanto. Rassaṁ vā añchantoti khuddakānaṁ",
  "atk-s0102a8:114_2": "dantasūcivedhakādīnaṁ likhanakāle mandamandaṁ rassaṁ kaḍḍhanto. Evameva khoti evaṁ",
  "atk-s0102a8:114_3": "ayampi bhikkhu addhānavasena ittaravasena ca pavattānaṁ assāsapassāsānaṁ vasena dīghaṁ",
  "atk-s0102a8:114_4": "vā assasanto dīghaṁ assasāmīti pajānāti…pe… passasissāmīti sikkhatīti. Tassevaṁ sikkhato",
  "atk-s0102a8:114_5": "assāsapassāsanimitte cattāri jhānāni uppajjanti, so jhānā vuṭṭhahitvā assāsapassāse",
  "atk-s0102a8:114_6": "vā pariggaṇhāti jhānaṅgāni vā.",
  "atk-s0102a8:115_0": "Tattha assāsapassāsakammiko ‘‘ime assāsapassāsā kiṁ nissitā? Vatthunissitā. Vatthu",
  "atk-s0102a8:115_1": "nāma karajakāyo, karajakāyo nāma cattāri mahābhūtāni upādārūpañce’’ti evaṁ rūpaṁ",
  "atk-s0102a8:115_2": "pariggaṇhāti. Tato tadārammaṇe phassapañcamake nāmanti. Evaṁ nāmarūpaṁ pariggahetvā",
  "atk-s0102a8:115_3": "tassa paccayaṁ pariyesanto avijjādipaṭiccasamuppādaṁ disvā ‘‘paccayapaccayuppannadhammamattamevetaṁ,",
  "atk-s0102a8:115_4": "añño satto vā puggalo vā natthī’’ti vitiṇṇakaṅkho sappaccayanāmarūpe tilakkhaṇaṁ",
  "atk-s0102a8:115_5": "āropetvā vipassanaṁ vaḍḍhento anukkamena arahattaṁ pāpuṇāti. Idaṁ ekassa bhikkhuno",
  "atk-s0102a8:115_6": "yāva arahattā niyyānamukhaṁ.",
  "atk-s0102a8:116_0": "Jhānakammikopi ‘‘imāni jhānaṅgāni kiṁ nissitāni, vatthunissitāni, vatthu nāma karajakāyo",
  "atk-s0102a8:116_1": "jhānaṅgāni nāmaṁ, karajakāyo rūpa’’nti nāmarūpaṁ vavatthapetvā tassa paccayaṁ pariyesanto",
  "atk-s0102a8:116_2": "avijjādipaccayākāraṁ disvā ‘‘paccayapaccayuppannadhammamattamevetaṁ, añño satto vā",
  "atk-s0102a8:116_3": "puggalo vā natthī’’ti vitiṇṇakaṅkho sappaccayanāmarūpe tilakkhaṇaṁ āropetvā vipassanaṁ",
  "atk-s0102a8:116_4": "vaḍḍhento anukkamena arahattaṁ pāpuṇāti. Idamekassa bhikkhuno yāva arahattā niyyānamukhaṁ.",
  "atk-s0102a8:117_0": "Iti ajjhattaṁ vāti evaṁ attano vā assāsapassāsakāye kāyānupassī viharati. Bahiddhā",
  "atk-s0102a8:117_1": "vāti parassa vā assāsapassāsakāye. Ajjhattabahiddhā vāti kālena attano, kālena parassa",
  "atk-s0102a8:117_2": "assāsapassāsakāye. Etenassa paguṇakammaṭṭhānaṁ aṭṭhapetvā aparāparaṁ sañcaraṇakālo",
  "atk-s0102a8:117_3": "kathito. Ekasmiṁ kāle panidaṁ ubhayaṁ na labbhati.",
  "atk-s0102a8:118_0": "Samudayadhammānupassīvāti yathā nāma kammārassa bhastañca gaggaranāḷiñca tajjañca",
  "atk-s0102a8:118_1": "vāyāmaṁ paṭicca vāto aparāparaṁ sañcarati, evaṁ bhikkhuno karajakāyañca nāsapuṭañca",
  "atk-s0102a8:118_2": "cittañca paṭicca assāsapassāsakāyo aparāparaṁ sañcarati. Kāyādayo dhammā samudayadhammā,",
  "atk-s0102a8:118_3": "te passanto ‘‘samudayadhammānupassī vā kāyasmiṁ viharatī’’ti vuccati. Vayadhammānupassī",
  "atk-s0102a8:118_4": "vāti yathā bhastāya apanītāya gaggaranāḷiyā bhinnāya tajje ca vāyāme asati so vāto",
  "atk-s0102a8:118_5": "nappavattati, evameva kāye bhinne nāsapuṭe viddhaste citte ca niruddhe assāsapassāsakāyo",
  "atk-s0102a8:118_6": "nāma nappavattatīti kāyādinirodhā assāsapassāsanirodhoti evaṁ passanto ‘‘vayadhammānupassī",
  "atk-s0102a8:118_7": "vā kāyasmiṁ viharatī’’ti vuccati. Samudayavayadhammānupassī vāti kālena samudayaṁ",
  "atk-s0102a8:118_8": "kālena vayaṁ anupassanto. Atthi kāyoti vā panassāti kāyova atthi, na satto, na puggalo,",
  "atk-s0102a8:118_9": "na itthī, na puriso, na attā, na attaniyaṁ, nāhaṁ, na mama, na koci, na kassacīti",
  "atk-s0102a8:118_10": "evamassa sati paccupaṭṭhitā hoti.",
  "atk-s0102a8:119_0": "Yāvadevāti payojanaparicchedavavatthāpanametaṁ. Idaṁ vuttaṁ hoti – yā sā sati paccupaṭṭhitā",
  "atk-s0102a8:119_1": "hoti, sā na aññadatthāya. Atha kho yāvadeva ñāṇamattāya aparāparaṁ uttaruttari ñāṇapamāṇatthāya",
  "atk-s0102a8:119_2": "ceva satipamāṇatthāya ca, satisampajaññānaṁ vuḍḍhatthāyāti attho. Anissito ca viharatīti",
  "atk-s0102a8:119_3": "taṇhānissayadiṭṭhinissayānaṁ vasena anissitova viharati. Na ca kiñci loke upādiyatīti",
  "atk-s0102a8:119_4": "lokasmiṁ kiñci rūpaṁ vā…pe… viññāṇaṁ vā ‘‘ayaṁ me attā vā attaniyaṁ vā’’ti na gaṇhāti.",
  "atk-s0102a8:119_5": "Evampīti upari atthaṁ upādāya sampiṇḍanattho pi-kāro. Iminā pana padena bhagavā ānāpānapabbadesanaṁ niyyātetvā dasseti.",
  "atk-s0102a8:120_0": "Tattha assāsapassāsapariggāhikā sati dukkhasaccaṁ, tassā samuṭṭhāpikā purimataṇhā",
  "atk-s0102a8:120_1": "samudayasaccaṁ ubhinnaṁ appavatti nirodhasaccaṁ, dukkhaparijānano samudayapajahano",
  "atk-s0102a8:120_2": "nirodhārammaṇo ariyamaggo maggasaccaṁ. Evaṁ catusaccavasena ussakkitvā nibbutiṁ pāpuṇātīti",
  "atk-s0102a8:120_3": "idamekassa assāsapassāsavasena abhiniviṭṭhassa bhikkhuno yāva arahattā niyyānamukhanti.",
  "atk-s0102a8:121": "Ānāpānapabbaṁ niṭṭhitaṁ.",
  "atk-s0102a8:122": "Iriyāpathapabbavaṇṇanā",
  "atk-s0102a8:123_0": "375. Evaṁ assāsapassāsavasena kāyānupassanaṁ vibhajitvā idāni iriyāpathavasena vibhajituṁ",
  "atk-s0102a8:123_1": "puna caparantiādimāha. Tattha kāmaṁ soṇasiṅgālādayopi gacchantā ‘‘gacchāmā’’ti jānanti,",
  "atk-s0102a8:123_2": "na panetaṁ evarūpaṁ jānanaṁ sandhāya vuttaṁ. Evarūpañhi jānanaṁ sattūpaladdhiṁ na",
  "atk-s0102a8:123_3": "pajahati, attasaññaṁ na ugghāṭeti, kammaṭṭhānaṁ vā satipaṭṭhānabhāvanā vā na hoti.",
  "atk-s0102a8:123_4": "Imassa pana bhikkhuno jānanaṁ sattūpaladdhiṁ pajahati, attasaññaṁ ugghāṭeti kammaṭṭhānañceva",
  "atk-s0102a8:123_5": "satipaṭṭhānabhāvanā ca hoti. Idañhi ‘‘ko gacchati, kassa gamanaṁ, kiṁ kāraṇā gacchatī’’ti",
  "atk-s0102a8:123_6": "evaṁ sampajānanaṁ sandhāya vuttaṁ. Ṭhānādīsupi eseva nayo.",
  "atk-s0102a8:124_0": "Tattha ko gacchatīti? Na koci satto vā puggalo vā gacchati. Kassa gamananti? Na kassaci",
  "atk-s0102a8:124_1": "sattassa vā puggalassa vā gamanaṁ. Kiṁ kāraṇā gacchatīti ? Cittakiriyavāyodhātuvipphārena",
  "atk-s0102a8:124_2": "gacchati. Tasmā esa evaṁ pajānāti – ‘‘gacchāmī’’ti cittaṁ uppajjati , taṁ vāyaṁ janeti,",
  "atk-s0102a8:124_3": "vāyo viññattiṁ janeti, cittakiriyavāyodhātuvipphārena sakalakāyassa purato abhinīhāro",
  "atk-s0102a8:124_4": "gamananti vuccati. Ṭhānādīsupi eseva nayo.",
  "atk-s0102a8:125_0": "Tatrāpi hi ‘‘tiṭṭhāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0102a8:125_1": "cittakiriyavāyodhātuvipphārena sakalakāyassa koṭito paṭṭhāya ussitabhāvo ṭhānanti",
  "atk-s0102a8:125_2": "vuccati. ‘‘Nisīdāmī’’ti cittaṁ uppajjati, taṁ vāyaṁ janeti, vāyo viññattiṁ janeti,",
  "atk-s0102a8:125_3": "cittakiriyavāyodhātuvipphārena heṭṭhimakāyassa samiñjanaṁ uparimakāyassa ussitabhāvo",
  "atk-s0102a8:125_4": "nisajjāti vuccati. ‘‘Sayāmī’’ti cittaṁ uppajjati, taṁ vāyaṁ janeti, vāyo viññattiṁ",
  "atk-s0102a8:125_5": "janeti, cittakiriyavāyodhātuvipphārena sakalasarīrassa tiriyato pasāraṇaṁ sayananti vuccatīti.",
  "atk-s0102a8:126_0": "Tassa evaṁ pajānato evaṁ hoti ‘‘satto gacchati, satto tiṭṭhatī’’ti vuccati, atthato",
  "atk-s0102a8:126_1": "pana koci satto gacchanto vā ṭhito vā natthi. Yathā pana ‘‘sakaṭaṁ gacchati, sakaṭaṁ",
  "atk-s0102a8:126_2": "tiṭṭhatī’’ti vuccati, na ca kiñci sakaṭaṁ nāma gacchantaṁ vā ṭhitaṁ vā atthi, cattāro",
  "atk-s0102a8:126_3": "pana goṇe yojetvā chekamhi sārathimhi pājente ‘‘sakaṭaṁ gacchati, sakaṭaṁ tiṭṭhatī’’ti",
  "atk-s0102a8:126_4": "vohāramattameva hoti, evameva ajānanaṭṭhena sakaṭaṁ viya kāyo, goṇā viya cittajavātā,",
  "atk-s0102a8:126_5": "sārathi viya cittaṁ. ‘‘Gacchāmi tiṭṭhāmī’’ti citte uppanne vāyodhātu viññattiṁ janayamānā",
  "atk-s0102a8:126_6": "uppajjati, cittakiriyavāyodhātuvipphārena gamanādīni pavattanti, tato ‘‘satto gacchati,",
  "atk-s0102a8:126_7": "satto tiṭṭhati, ahaṁ gacchāmi, ahaṁ tiṭṭhāmī’’ti vohāramattaṁ hoti. Tenāha –",
  "atk-s0102a8:127": "‘‘Nāvā mālutavegena, jiyāvegena tejanaṁ;",
  "atk-s0102a8:128": "Yathā yāti tathā kāyo, yāti vātāhato ayaṁ.",
  "atk-s0102a8:129": "Yantaṁ suttavaseneva, cittasuttavasenidaṁ;",
  "atk-s0102a8:130": "Payuttaṁ kāyayantampi, yāti ṭhāti nisīdati.",
  "atk-s0102a8:131": "Ko nāma ettha so satto, yo vinā hetupaccaye;",
  "atk-s0102a8:132": "Attano ānubhāvena, tiṭṭhe vā yadi vā vaje’’ti.",
  "atk-s0102a8:133": "Tasmā evaṁ hetupaccayavaseneva pavattāni gamanādīni sallakkhento esa ‘‘gacchanto vā gacchāmīti pajānāti, ṭhito vā, nisinno vā, sayāno vā sayānomhīti pajānātī’’ti veditabbo.",
  "atk-s0102a8:134_0": "Yathā yathā vā panassa kāyo paṇihito hoti, tathā tathā naṁ pajānātīti sabbasaṅgāhikavacanametaṁ.",
  "atk-s0102a8:134_1": "Idaṁ vuttaṁ hoti – yena yena vā ākārenassa kāyo ṭhito hoti, tena tena naṁ pajānāti.",
  "atk-s0102a8:134_2": "Gamanākārena ṭhitaṁ gacchatīti pajānāti. Ṭhānanisajjasayanākārena ṭhitaṁ sayānoti pajānātīti.",
  "atk-s0102a8:135_0": "Iti ajjhattaṁ vāti evaṁ attano vā catuiriyāpathapariggaṇhanena kāye kāyānupassī viharati.",
  "atk-s0102a8:135_1": "Bahiddhā vāti parassa vā catuiriyāpathapariggaṇhanena. Ajjhattabahiddhā vāti kālena",
  "atk-s0102a8:135_2": "attano, kālena parassa catuiriyāpathapariggaṇhanena kāye kāyānupassī viharati. Samudayadhammānupassī",
  "atk-s0102a8:135_3": "vātiādīsu pana avijjāsamudayā rūpasamudayotiādinā nayena pañcahākārehi rūpakkhandhassa",
  "atk-s0102a8:135_4": "samudayo ca vayo ca nīharitabbo. Tañhi sandhāya idha ‘‘samudayadhammānupassī vā’’tiādi",
  "atk-s0102a8:135_5": "vuttaṁ. Atthi kāyoti vā panassātiādi vuttasadisameva.",
  "atk-s0102a8:136_0": "Idhāpi catuiriyāpathapariggāhikā sati dukkhasaccaṁ, tassā samuṭṭhāpikā purimataṇhā",
  "atk-s0102a8:136_1": "samudayasaccaṁ, ubhinnaṁ appavatti nirodhasaccaṁ, dukkhaparijānano samudayapajahano",
  "atk-s0102a8:136_2": "nirodhārammaṇo ariyamaggo maggasaccaṁ. Evaṁ catusaccavasena ussakkitvā nibbutiṁ pāpuṇātīti",
  "atk-s0102a8:136_3": "idamekassa catuiriyāpathapariggāhakassa bhikkhuno yāva arahattā niyyānamukhanti.",
  "atk-s0102a8:137": "Iriyāpathapabbaṁ niṭṭhitaṁ.",
  "atk-s0102a8:138": "Catusampajaññapabbavaṇṇanā",
  "atk-s0102a8:139_0": "376. Evaṁ iriyāpathavasena kāyānupassanaṁ vibhajitvā idāni catusampajaññavasena vibhajituṁ",
  "atk-s0102a8:139_1": "puna caparantiādimāha . Tattha abhikkantetiādīni sāmaññaphale vaṇṇitāni. Iti ajjhattaṁ",
  "atk-s0102a8:139_2": "vāti evaṁ catusampajaññapariggaṇhanena attano vā kāye, parassa vā kāye, kālena vā",
  "atk-s0102a8:139_3": "attano, kālena vā parassa kāye kāyānupassī viharati. Idhāpi samudayavayadhammānupassītiādīsu",
  "atk-s0102a8:139_4": "rūpakkhandhasseva samudayo ca vayo ca nīharitabbo. Sesaṁ vuttasadisameva.",
  "atk-s0102a8:140_0": "Idha catusampajaññapariggāhikā sati dukkhasaccaṁ, tassā samuṭṭhāpikā purimataṇhā",
  "atk-s0102a8:140_1": "samudayasaccaṁ, ubhinnaṁ appavatti nirodhasaccaṁ, vuttappakāro ariyamaggo maggasaccaṁ.",
  "atk-s0102a8:140_2": "Evaṁ catusaccavasena ussakkitvā nibbutiṁ pāpuṇātīti idamekassa catusampajaññapariggāhakassa",
  "atk-s0102a8:140_3": "bhikkhuno vasena yāva arahattā niyyānamukhanti.",
  "atk-s0102a8:141": "Catusampajaññapabbaṁ niṭṭhitaṁ.",
  "atk-s0102a8:142": "Paṭikūlamanasikārapabbavaṇṇanā",
  "atk-s0102a8:143_0": "377. Evaṁ catusampajaññavasena kāyānupassanaṁ vibhajitvā idāni paṭikūlamanasikāravasena",
  "atk-s0102a8:143_1": "vibhajituṁ puna caparantiādimāha. Tattha imameva kāyantiādīsu yaṁ vattabbaṁ siyā,",
  "atk-s0102a8:143_2": "taṁ sabbaṁ sabbākārena vitthārato visuddhimagge kāyagatāsatikammaṭṭhāne vuttaṁ. Ubhatomukhāti",
  "atk-s0102a8:143_3": "heṭṭhā ca upari cāti dvīhi mukhehi yuttā. Nānāvihitassāti nānāvidhassa.",
  "atk-s0102a8:144_0": "Idaṁ panettha opammasaṁsandanaṁ – ubhatomukhā putoḷi viya hi cātumahābhūtiko kāyo,",
  "atk-s0102a8:144_1": "tattha missetvā pakkhittanānāvidhadhaññaṁ viya kesādayo dvattiṁsākārā, cakkhumā puriso",
  "atk-s0102a8:144_2": "viya yogāvacaro, tassa taṁ putoḷiṁ muñcitvā paccavekkhato nānāvidhadhaññassa pākaṭakālo",
  "atk-s0102a8:144_3": "viya yogino dvattiṁsākārassa vibhūtakālo veditabbo. Iti ajjhattaṁ vāti evaṁ kesādipariggaṇhanena",
  "atk-s0102a8:144_4": "attano vā kāye, parassa vā kāye, kālena vā attano, kālena vā parassa kāye kāyānupassī",
  "atk-s0102a8:144_5": "viharati. Ito paraṁ vuttanayameva. Kevalañhi idha dvattiṁsākārapariggāhikā sati dukkhasaccanti",
  "atk-s0102a8:144_6": "evaṁ yojanaṁ katvā niyyānamukhaṁ veditabbaṁ. Sesaṁ purimasadisamevāti.",
  "atk-s0102a8:145": "Paṭikūlamanasikārapabbaṁ niṭṭhitaṁ.",
  "atk-s0102a8:146": "Dhātumanasikārapabbavaṇṇanā",
  "atk-s0102a8:147_0": "378. Evaṁ paṭikūlamanasikāravasena kāyānupassanaṁ vibhajitvā idāni dhātumanasikāravasena",
  "atk-s0102a8:147_1": "vibhajituṁ puna caparantiādimāha. Tatthāyaṁ opammasaṁsandanena saddhiṁ atthavaṇṇanā",
  "atk-s0102a8:147_2": "– yathā koci goghātako vā tasseva vā bhattavetanabhato antevāsiko gāviṁ vadhitvā",
  "atk-s0102a8:147_3": "vinivijjhitvā catasso disā gatānaṁ mahāpathānaṁ vemajjhaṭṭhānasaṅkhāte catumahāpathe",
  "atk-s0102a8:147_4": "koṭṭhāsaṁ koṭṭhāsaṁ katvā nisinno assa, evameva bhikkhu catunnaṁ iriyāpathānaṁ yena",
  "atk-s0102a8:147_5": "kenaci ākārena ṭhitattā yathāṭhitaṁ, yathāṭhitattā ca yathāpaṇihitaṁ kāyaṁ ‘‘atthi",
  "atk-s0102a8:147_6": "imasmiṁ kāye pathavīdhātu…pe… vāyodhātū’’ti evaṁ paccavekkhati.",
  "atk-s0102a8:148_0": "Kiṁ vuttaṁ hoti – yathā goghātakassa gāviṁ posentassāpi āghātanaṁ āharantassāpi āharitvā",
  "atk-s0102a8:148_1": "tattha bandhitvā ṭhapentassapi vadhentassāpi vadhitaṁ mataṁ passantassāpi tāvadeva",
  "atk-s0102a8:148_2": "gāvīti saññā na antaradhāyati, yāva naṁ padāletvā bilaso na vibhajati. Vibhajitvā",
  "atk-s0102a8:148_3": "nisinnassa panassa gāvīti saññā antaradhāyati, maṁsasaññā pavattati. Nāssa evaṁ hoti",
  "atk-s0102a8:148_4": "– ‘‘ahaṁ gāviṁ vikkiṇāmi, ime gāviṁ harantī’’ti. Atha khvassa ‘‘ahaṁ maṁsaṁ vikkiṇāmi,",
  "atk-s0102a8:148_5": "ime maṁsaṁ haranti’’ cceva hoti; evameva imassāpi bhikkhuno pubbe bālaputhujjanakāle",
  "atk-s0102a8:148_6": "gihibhūtassāpi pabbajitassāpi tāvadeva sattoti vā puggaloti vā saññā na antaradhāyati,",
  "atk-s0102a8:148_7": "yāva imameva kāyaṁ yathāṭhitaṁ yathāpaṇihitaṁ ghanavinibbhogaṁ katvā dhātuso na paccavekkhati.",
  "atk-s0102a8:148_8": "Dhātuso paccavekkhato panassa sattasaññā antaradhāyati, dhātuvaseneva cittaṁ santiṭṭhati.",
  "atk-s0102a8:148_9": "Tenāha bhagavā – ‘‘‘imameva kāyaṁ yathāṭhitaṁ yathāpaṇihitaṁ dhātuso paccavekkhati",
  "atk-s0102a8:148_10": "‘atthi imasmiṁ kāye pathavīdhātu āpodhātu tejodhātu vāyodhātū’ti. Seyyathāpi, bhikkhave,",
  "atk-s0102a8:148_11": "dakkho goghātako vā…pe… vāyodhātū’’ti. Goghātako viya hi yogī, gāvīti saññā viya",
  "atk-s0102a8:148_12": "sattasaññā, catumahāpatho viya catuiriyāpatho, bilaso vibhajitvā nisinnabhāvo viya",
  "atk-s0102a8:148_13": "dhātuso paccavekkhaṇanti ayamettha pāḷivaṇṇanā. Kammaṭṭhānakathā pana visuddhimagge vitthāritā.",
  "atk-s0102a8:149_0": "Iti ajjhattaṁ vāti evaṁ catudhātupariggaṇhanena attano vā kāye, parassa vā kāye,",
  "atk-s0102a8:149_1": "kālena vā attano, kālena vā parassa kāye kāyānupassī viharati. Ito paraṁ vuttanayameva.",
  "atk-s0102a8:149_2": "Kevalañhi idha catudhātupariggāhikā sati dukkhasaccanti evaṁ yojanaṁ katvā niyyānamukhaṁ",
  "atk-s0102a8:149_3": "veditabbaṁ, sesaṁ purimasadisamevāti.",
  "atk-s0102a8:150": "Dhātumanasikārapabbaṁ niṭṭhitaṁ.",
  "atk-s0102a8:151": "Navasivathikapabbavaṇṇanā",
  "atk-s0102a8:152_0": "379. Evaṁ dhātumanasikāravasena kāyānupassanaṁ vibhajitvā idāni navahi sivathikapabbehi",
  "atk-s0102a8:152_1": "vibhajituṁ puna caparantiādimāha. Tattha seyyathāpi passeyyāti yathā passeyya. Sarīranti",
  "atk-s0102a8:152_2": "matasarīraṁ. Sivathikāya chaḍḍitanti susāne apaviddhaṁ. Ekāhaṁ matassa assāti ekāhamataṁ.",
  "atk-s0102a8:152_3": "Dvīhaṁ matassa assāti dvīhamataṁ. Tīhaṁ matassa assāti tīhamataṁ. Kammārabhastā viya",
  "atk-s0102a8:152_4": "vāyunā uddhaṁ jīvitapariyādānā yathānukkamaṁ samuggatena sūnabhāvena uddhumātattā",
  "atk-s0102a8:152_5": "uddhumātaṁ, uddhumātameva uddhumātakaṁ. Paṭikūlattā vā kucchitaṁ uddhumātanti uddhumātakaṁ.",
  "atk-s0102a8:152_6": "Vinīlaṁ vuccati viparibhinnavaṇṇaṁ, vinīlameva vinīlakaṁ. Paṭikūlattā vā kucchitaṁ",
  "atk-s0102a8:152_7": "vinīlanti vinīlakaṁ. Maṁsussadaṭṭhānesu rattavaṇṇassa pubbasannicayaṭṭhānesu setavaṇṇassa",
  "atk-s0102a8:152_8": "yebhuyyena ca nīlavaṇṇassa nīlaṭṭhānesu nīlasāṭakapārutasseva chavasarīrassetaṁ adhivacanaṁ.",
  "atk-s0102a8:152_9": "Paribhinnaṭṭhānehi navahi vā vaṇamukhehi vissandamānapubbaṁ vipubbaṁ, vipubbameva",
  "atk-s0102a8:152_10": "vipubbakaṁ. Paṭikūlattā vā kucchitaṁ vipubbanti vipubbakaṁ. Vipubbakaṁ jātaṁ tathābhāvaṁ",
  "atk-s0102a8:152_11": "gatanti vipubbakajātaṁ.",
  "atk-s0102a8:153_0": "So imameva kāyanti so bhikkhu imaṁ attano kāyaṁ tena kāyena saddhiṁ ñāṇena upasaṁharati",
  "atk-s0102a8:153_1": "upaneti. Kathaṁ? Ayampi kho kāyo evaṁdhammo evaṁbhāvī evaṁanatītoti. Idaṁ vuttaṁ",
  "atk-s0102a8:153_2": "hoti – āyu, usmā, viññāṇanti imesaṁ tiṇṇaṁ dhammānaṁ atthitāya ayaṁ kāyo ṭhānagamanādikhamo",
  "atk-s0102a8:153_3": "hoti, imesaṁ pana vigamā ayampi kho kāyo evaṁdhammo evaṁ pūtikasabhāvoyeva, evaṁbhāvī",
  "atk-s0102a8:153_4": "evaṁ uddhumātādibhedo bhavissati, evaṁanatīto evaṁ uddhumātādibhāvaṁ anatikkantoti.",
  "atk-s0102a8:153_5": "Iti ajjhattaṁ vāti evaṁ uddhumātādipariggaṇhanena attano vā kāye, parassa vā kāye,",
  "atk-s0102a8:153_6": "kālena vā attano, kālena vā parassa kāye kāyānupassī viharati.",
  "atk-s0102a8:154_0": "Khajjamānanti udarādīsu nisīditvā udaramaṁsaoṭṭhamaṁsaakkhikūṭādīni luñcitvā luñcitvā",
  "atk-s0102a8:154_1": "khādiyamānaṁ. Samaṁsalohitanti sāvasesamaṁsalohitayuttaṁ. Nimaṁsalohitamakkhitanti",
  "atk-s0102a8:154_2": "maṁse khīṇepi lohitaṁ na sussati, taṁ sandhāya vuttaṁ ‘‘nimaṁsalohitamakkhita’’nti.",
  "atk-s0102a8:154_3": "Aññenāti aññena disābhāgena. Hatthaṭṭhikanti catusaṭṭhibhedampi hatthaṭṭhikaṁ pāṭiyekkaṁ",
  "atk-s0102a8:154_4": "pāṭiyekkaṁ vippakiṇṇaṁ. Pādaṭṭhikādīsupi eseva nayo.",
  "atk-s0102a8:155_0": "Terovassikānīti atikkantasaṁvaccharāni. Pūtīnīti abbhokāse ṭhitāni vātātapavuṭṭhisamphassena",
  "atk-s0102a8:155_1": "terovassikāneva pūtīni honti, antobhūmigatāni pana cirataraṁ tiṭṭhanti. Cuṇṇakajātānīti",
  "atk-s0102a8:155_2": "cuṇṇaṁ cuṇṇaṁ hutvā vippakiṇṇāni. Sabbattha so imamevāti vuttanayena khajjamānādīnaṁ",
  "atk-s0102a8:155_3": "vasena yojanā kātabbā. Iti ajjhattaṁ vāti evaṁ khajjamānādipariggaṇhanena yāva cuṇṇakabhāvā",
  "atk-s0102a8:155_4": "attano vā kāye, parassa vā kāye kālena vā attano, kālena vā parassa kāye kāyānupassī viharati.",
  "atk-s0102a8:156_0": "Idha pana ṭhatvā navasivathikā samodhānetabbā. Ekāhamataṁ vāti hi ādinā nayena vuttā",
  "atk-s0102a8:156_1": "sabbāpi ekā, kākehi vā khajjamānantiādikā ekā, aṭṭhikasaṅkhalikaṁ samaṁsalohitaṁ",
  "atk-s0102a8:156_2": "nhārusambandhanti ekā, nimaṁsalohitamakkhitaṁ nhārusambandhanti ekā, apagatamaṁsalohitaṁ",
  "atk-s0102a8:156_3": "nhārusambandhanti ekā, aṭṭhikāni apagatasambandhānītiādikā ekā aṭṭhikāni setāni saṅkhavaṇṇapaṭibhāgānīti",
  "atk-s0102a8:156_4": "ekā, puñjakitāni terovassikānīti ekā, pūtīni cuṇṇakajātānīti ekāti.",
  "atk-s0102a8:157_0": "Evaṁ kho, bhikkhaveti idaṁ navasivathikā dassetvā kāyānupassanaṁ niṭṭhapento āha.",
  "atk-s0102a8:157_1": "Tattha navasivathikapariggāhikā sati dukkhasaccaṁ, tassā samuṭṭhāpikā purimataṇhā",
  "atk-s0102a8:157_2": "samudayasaccaṁ, ubhinnaṁ appavatti nirodhasaccaṁ, dukkhaparijānano samudayapajahano",
  "atk-s0102a8:157_3": "nirodhārammaṇo ariyamaggo maggasaccaṁ. Evaṁ catusaccavasena ussakkitvā nibbutiṁ pāpuṇātīti",
  "atk-s0102a8:157_4": "idaṁ navasivathikapariggāhakānaṁ bhikkhūnaṁ yāva arahattā niyyānamukhanti.",
  "atk-s0102a8:158": "Navasivathikapabbaṁ niṭṭhitaṁ.",
  "atk-s0102a8:159_0": "Ettāvatā ca ānāpānapabbaṁ, iriyāpathapabbaṁ, catusampajaññapabbaṁ, paṭikūlamanasikārapabbaṁ,",
  "atk-s0102a8:159_1": "dhātumanasikārapabbaṁ, navasivathikapabbānīti cuddasapabbā kāyānupassanā niṭṭhitā",
  "atk-s0102a8:159_2": "hoti. Tattha ānāpānapabbaṁ, paṭikūlamanasikārapabbanti imāneva dve appanākammaṭṭhānāni,",
  "atk-s0102a8:159_3": "sivathikānaṁ pana ādīnavānupassanāvasena vuttattā sesāni dvādasāpi upacārakammaṭṭhānānevāti.",
  "atk-s0102a8:160": "Kāyānupassanā niṭṭhitā.",
  "atk-s0102a8:161": "Vedanānupassanāvaṇṇanā",
  "atk-s0102a8:162_0": "380. Evaṁ bhagavā cuddasavidhena kāyānupassanāsatipaṭṭhānaṁ kathetvā idāni navavidhena",
  "atk-s0102a8:162_1": "vedanānupassanaṁ kathetuṁ kathañca, bhikkhavetiādimāha. Tattha sukhaṁ vedananti kāyikaṁ",
  "atk-s0102a8:162_2": "vā cetasikaṁ vā sukhaṁ vedanaṁ vedayamāno ‘‘ahaṁ sukhaṁ vedanaṁ vedayāmī’’ti pajānātīti",
  "atk-s0102a8:162_3": "attho. Tattha kāmaṁ uttānaseyyakāpi dārakā thaññapivanādikāle sukhaṁ vedayamānā ‘‘sukhaṁ",
  "atk-s0102a8:162_4": "vedanaṁ vedayāmā’’ti pajānanti, na panetaṁ evarūpaṁ jānanaṁ sandhāya vuttaṁ. Evarūpañhi",
  "atk-s0102a8:162_5": "jānanaṁ sattūpaladdhiṁ na jahati, attasaññaṁ na ugghāṭeti, kammaṭṭhānaṁ vā satipaṭṭhānabhāvanā",
  "atk-s0102a8:162_6": "vā na hoti. Imassa pana bhikkhuno jānanaṁ sattūpaladdhiṁ jahati, attasaññaṁ ugghāṭeti,",
  "atk-s0102a8:162_7": "kammaṭṭhānañceva satipaṭṭhānabhāvanā ca hoti. Idañhi ‘‘ko vedayati, kassa vedanā,",
  "atk-s0102a8:162_8": "kiṁ kāraṇā vedanā’’ti evaṁ sampajānavediyanaṁ sandhāya vuttaṁ.",
  "atk-s0102a8:163_0": "Tattha ko vedayatīti na koci satto vā puggalo vā vedayati. Kassa vedanāti na kassaci",
  "atk-s0102a8:163_1": "sattassa vā puggalassa vā vedanā. Kiṁ kāraṇā vedanāti vatthuārammaṇāva panassa vedanā,",
  "atk-s0102a8:163_2": "tasmā esa evaṁ pajānāti ‘‘taṁ taṁ sukhādīnaṁ vatthuṁ ārammaṇaṁ katvā vedanāva vedayati",
  "atk-s0102a8:163_3": "taṁ pana vedanāya pavattiṁ upādāya’ahaṁ vedayāmī’ti vohāramattaṁ hotī’’ti. Evaṁ vatthuṁ",
  "atk-s0102a8:163_4": "ārammaṇaṁ katvā vedanāva vedayatīti sallakkhento esa ‘‘sukhaṁ vedanaṁ vedayāmīti",
  "atk-s0102a8:163_5": "pajānātī’’ti veditabbo cittalapabbate aññataratthero viya.",
  "atk-s0102a8:164_0": "Thero kira aphāsukakāle balavavedanāya nitthunanto aparāparaṁ parivattati, tameko",
  "atk-s0102a8:164_1": "daharo āha – ‘‘kataraṁ vo, bhante, ṭhānaṁ rujjatī’’ti. Āvuso, pāṭiyekkaṁ rujjanaṭṭhānaṁ",
  "atk-s0102a8:164_2": "nāma natthi, vatthuṁ ārammaṇaṁ katvā vedanāva vedayatīti. Evaṁ jānanakālato paṭṭhāya",
  "atk-s0102a8:164_3": "adhivāsetuṁ vaṭṭati no, bhante,ti. Adhivāsemi, āvusoti. Adhivāsanā, bhante, seyyoti.",
  "atk-s0102a8:164_4": "Thero adhivāsesi. Vāto yāva hadayā phālesi, mañcake antāni rāsikatāni ahesuṁ. Thero",
  "atk-s0102a8:164_5": "daharassa dassesi ‘‘vaṭṭatāvuso, ettakā adhivāsanā’’ti. Daharo tuṇhī ahosi. Thero",
  "atk-s0102a8:164_6": "vīriyasamataṁ yojetvā saha paṭisambhidāhi arahattaṁ pāpuṇitvā samasīsī hutvā parinibbāyi.",
  "atk-s0102a8:165_0": "Yathā ca sukhaṁ, evaṁ dukkhaṁ…pe… nirāmisaṁ adukkhamasukhaṁ vedanaṁ vedayamāno ‘‘nirāmisaṁ",
  "atk-s0102a8:165_1": "adukkhamasukhaṁ vedanaṁ vedayāmī’’ti pajānāti. Iti bhagavā rūpakammaṭṭhānaṁ kathetvā",
  "atk-s0102a8:165_2": "arūpakammaṭṭhānaṁ kathento yasmā phassavasena cittavasena vā kathiyamānaṁ pākaṭaṁ",
  "atk-s0102a8:165_3": "na hoti , andhakāraṁ viya khāyati, vedanānaṁ pana uppattipākaṭatāya vedanāvasena",
  "atk-s0102a8:165_4": "pākaṭaṁ hoti, tasmā sakkapañhe viya idhāpi vedanāvasena arūpakammaṭṭhānaṁ kathesi.",
  "atk-s0102a8:165_5": "Tattha ‘‘duvidhañhi kammaṭṭhānaṁ rūpakammaṭṭhānaṁ arūpakammaṭṭhānañcā’’tiādi kathāmaggo",
  "atk-s0102a8:165_6": "sakkapañhe vuttanayeneva veditabbo.",
  "atk-s0102a8:166_0": "Tattha sukhaṁ vedanantiādīsu ayaṁ aparopi pajānanapariyāyo, sukhaṁ vedanaṁ vedayāmīti",
  "atk-s0102a8:166_1": "pajānātīti sukhavedanākkhaṇe dukkhavedanāya abhāvato sukhaṁ vedanaṁ vedayamāno ‘‘sukhaṁ",
  "atk-s0102a8:166_2": "vedanaṁyeva vedayāmī’’ti pajānāti. Tena yā pubbe bhūtapubbā dukkhavedanā, tassa idāni",
  "atk-s0102a8:166_3": "abhāvato imissā ca sukhāya vedanāya ito paṭhamaṁ abhāvato vedanā nāma aniccā adhuvā",
  "atk-s0102a8:166_4": "vipariṇāmadhammā, itiha tattha sampajāno hoti. Vuttampi cetaṁ bhagavatā –",
  "atk-s0102a8:167_0": "‘‘Yasmiṁ, aggivessana, samaye sukhaṁ vedanaṁ vedeti, neva tasmiṁ samaye dukkhaṁ vedanaṁ",
  "atk-s0102a8:167_1": "vedeti, na adukkhamasukhaṁ vedanaṁ vedeti, sukhaṁyeva tasmiṁ samaye vedanaṁ vedeti.",
  "atk-s0102a8:167_2": "Yasmiṁ, aggivessana, samaye dukkhaṁ…pe… adukkhamasukhaṁ vedanaṁ vedeti, neva tasmiṁ",
  "atk-s0102a8:167_3": "samaye sukhaṁ vedanaṁ vedeti, na dukkhaṁ vedanaṁ vedeti, adukkhamasukhaṁyeva tasmiṁ",
  "atk-s0102a8:167_4": "samaye vedanaṁ vedeti. Sukhāpi, kho, aggivessana, vedanā aniccā saṅkhatā paṭiccasamuppannā",
  "atk-s0102a8:167_5": "khayadhammā vayadhammā virāgadhammā nirodhadhammā. Dukkhāpi, kho…pe… adukkhamasukhāpi",
  "atk-s0102a8:167_6": "kho, aggivessana, vedanā aniccā…pe… nirodhadhammā. Evaṁ passaṁ, aggivessana, sutavā",
  "atk-s0102a8:167_7": "ariyasāvako sukhāyapi vedanāya nibbindati, dukkhāyapi vedanāya nibbindati, adukkhamasukhāyapi",
  "atk-s0102a8:167_8": "vedanāya nibbindati, nibbindaṁ virajjati, virāgā vimuccati, vimuttasmiṁ ‘vimuttamī’ti",
  "atk-s0102a8:167_9": "ñāṇaṁ hoti, ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti",
  "atk-s0102a8:167_10": "pajānātī’’ti (ma. ni. 2.205).",
  "atk-s0102a8:168_0": "Sāmisaṁ vā sukhantiādīsu sāmisā sukhā nāma pañcakāmaguṇāmisasannissitā cha gehasitasomanassavedanā.",
  "atk-s0102a8:168_1": "Nirāmisā sukhā nāma cha nekkhammasitasomanassavedanā. Sāmisā dukkhā nāma cha gehasitadomanassavedanā.",
  "atk-s0102a8:168_2": "Nirāmisā dukkhā nāma cha nekkhammasitadomanassavedanā. Sāmisā adukkhamasukhā nāma",
  "atk-s0102a8:168_3": "cha gehasitaupekkhāvedanā. Nirāmisā adukkhamasukhā nāma cha nekkhammasitaupekkhāvedanā.",
  "atk-s0102a8:168_4": "Tāsaṁ vibhāgo sakkapañhe vuttoyeva.",
  "atk-s0102a8:169_0": "Itiajjhattaṁ vāti evaṁ sukhavedanādipariggaṇhanena attano vā vedanāsu, parassa vā",
  "atk-s0102a8:169_1": "vedanāsu, kālena vā attano, kālena vā parassa vedanāsu vedanānupassī viharati. Samudayavayadhammānupassī",
  "atk-s0102a8:169_2": "vāti ettha pana avijjāsamudayā vedanāsamudayotiādīhi pañcahi pañcahi ākārehi vedanānaṁ",
  "atk-s0102a8:169_3": "samudayañca vayañca passanto ‘‘samudayadhammānupassī vā vedanāsu viharati, vayadhammānupassī",
  "atk-s0102a8:169_4": "vā vedanāsu viharati, kālena samudayadhammānupassī vā vedanāsu, kālena vayadhammānupassī",
  "atk-s0102a8:169_5": "vā vedanāsu viharatī’’ti veditabbo. Ito paraṁ kāyānupassanāyaṁ vuttanayameva. Kevalañhi",
  "atk-s0102a8:169_6": "idha vedanāpariggāhikā sati dukkhasaccanti evaṁ yojanaṁ katvā vedanāpariggāhakassa",
  "atk-s0102a8:169_7": "bhikkhuno niyyānamukhaṁ veditabbaṁ, sesaṁ tādisamevāti.",
  "atk-s0102a8:170": "Vedanānupassanā niṭṭhitā.",
  "atk-s0102a8:171": "Cittānupassanāvaṇṇanā",
  "atk-s0102a8:172_0": "381. Evaṁ navavidhena vedanānupassanāsatipaṭṭhānaṁ kathetvā idāni soḷasavidhena cittānupassanaṁ",
  "atk-s0102a8:172_1": "kathetuṁ kathañca, bhikkhavetiādimāha. Tattha sarāganti aṭṭhavidhalobhasahagataṁ.",
  "atk-s0102a8:172_2": "Vītarāganti lokiyakusalābyākataṁ. Idaṁ pana yasmā sammasanaṁ na dhammasamodhānaṁ",
  "atk-s0102a8:172_3": "tasmā idha ekapadepi lokuttaraṁ na labbhati. Sesāni cattāri akusalacittāni neva purimapadaṁ",
  "atk-s0102a8:172_4": "na pacchimapadaṁ bhajanti. Sadosanti duvidhadomanassasahagataṁ. Vītadosanti lokiyakusalābyākataṁ.",
  "atk-s0102a8:172_5": "Sesāni dasa akusalacittāni neva purimapadaṁ, na pacchimapadaṁ bhajanti. Samohanti",
  "atk-s0102a8:172_6": "vicikicchāsahagatañceva, uddhaccasahagatañcāti duvidhaṁ. Yasmā pana moho sabbākusalesu",
  "atk-s0102a8:172_7": "uppajjati, tasmā sesānipi idha vaṭṭantiyeva. Imasmiññeva hi duke dvādasākusalacittāni",
  "atk-s0102a8:172_8": "pariyādinnānīti. Vītamohanti lokiyakusalābyākataṁ. Saṅkhittanti thinamiddhānupatitaṁ.",
  "atk-s0102a8:172_9": "Etañhi saṅkuṭitacittaṁ nāma. Vikkhittanti uddhaccasahagataṁ, etañhi pasaṭacittaṁ nāma.",
  "atk-s0102a8:173_0": "Mahaggatanti rūpārūpāvacaraṁ. Amahaggatanti kāmāvacaraṁ. Sauttaranti kāmāvacaraṁ.",
  "atk-s0102a8:173_1": "Anuttaranti rūpāvacaraṁ arūpāvacarañca. Tatrāpi sauttaraṁ rūpāvacaraṁ, anuttaraṁ",
  "atk-s0102a8:173_2": "arūpāvacarameva. Samāhitanti yassa appanāsamādhi upacārasamādhi vā atthi. Asamāhitanti",
  "atk-s0102a8:173_3": "ubhayasamādhivirahitaṁ . Vimuttanti tadaṅgavikkhambhanavimuttīhi vimuttaṁ. Avimuttanti",
  "atk-s0102a8:173_4": "ubhayavimuttivirahitaṁ. Samucchedapaṭippassaddhinissaraṇavimuttīnaṁ pana idha okāsova natthi.",
  "atk-s0102a8:174_0": "Itiajjhattaṁ vāti evaṁ sarāgādipariggaṇhanena yasmiṁ yasmiṁ khaṇe yaṁ yaṁ cittaṁ",
  "atk-s0102a8:174_1": "pavattati, taṁ taṁ sallakkhento attano vā citte, parassa vā citte, kālena vā attano,",
  "atk-s0102a8:174_2": "kālena vā parassa citte cittānupassī viharati. Samudayavayadhammānupassīti ettha",
  "atk-s0102a8:174_3": "pana avijjāsamudayā viññāṇasamudayoti evaṁ pañcahi pañcahi ākārehi viññāṇassa samudayo",
  "atk-s0102a8:174_4": "ca vayo ca nīharitabbo. Ito paraṁ vuttanayameva. Kevalañhi idha cittapariggāhikā",
  "atk-s0102a8:174_5": "sati dukkhasaccanti evaṁ padayojanaṁ katvā cittapariggāhakassa bhikkhuno niyyānamukhaṁ",
  "atk-s0102a8:174_6": "veditabbaṁ. Sesaṁ tādisamevāti.",
  "atk-s0102a8:175": "Cittānupassanā niṭṭhitā.",
  "atk-s0102a8:176": "Dhammānupassanā nīvaraṇapabbavaṇṇanā",
  "atk-s0102a8:177_0": "382. Evaṁ soḷasavidhena cittānupassanāsatipaṭṭhānaṁ kathetvā idāni pañcavidhena dhammānupassanaṁ",
  "atk-s0102a8:177_1": "kathetuṁ kathañca, bhikkhavetiādimāha. Apica bhagavatā kāyānupassanāya suddharūpapariggaho",
  "atk-s0102a8:177_2": "kathito, vedanācittānupassanāhi suddhaarūpapariggaho. Idāni rūpārūpamissakapariggahaṁ",
  "atk-s0102a8:177_3": "kathetuṁ ‘‘kathañca, bhikkhave’’tiādimāha. Kāyānupassanāya vā rūpakkhandhapariggahova",
  "atk-s0102a8:177_4": "kathito, vedanānupassanāya vedanākkhandhapariggahova, cittānupassanāya viññāṇakkhandhapariggahova",
  "atk-s0102a8:177_5": "idāni saññāsaṅkhārakkhandhapariggahampi kathetuṁ ‘‘kathañca, bhikkhave’’tiādimāha.",
  "atk-s0102a8:178_0": "Tattha santanti abhiṇhasamudācāravasena saṁvijjamānaṁ. Asantanti asamudācāravasena",
  "atk-s0102a8:178_1": "vā pahīnattā vā asaṁvijjamānaṁ. Yathā cāti yena kāraṇena kāmacchandassa uppādo hoti.",
  "atk-s0102a8:178_2": "Tañca pajānātīti tañca kāraṇaṁ pajānāti. Iti iminā nayena sabbapadesu attho veditabbo.",
  "atk-s0102a8:179_0": "Tattha subhanimitte ayonisomanasikārena kāmacchandassa uppādo hoti. Subhanimittaṁ",
  "atk-s0102a8:179_1": "nāma subhampi subhanimittaṁ, subhārammaṇampi subhanimittaṁ. Ayonisomanasikāro nāma",
  "atk-s0102a8:179_2": "anupāyamanasikāro uppathamanasikāro anicce niccanti vā, dukkhe sukhanti vā, anattani",
  "atk-s0102a8:179_3": "attāti vā, asubhe subhanti vā manasikāro. Taṁ tattha bahulaṁ pavattayato kāmacchando",
  "atk-s0102a8:179_4": "uppajjati. Tenāha bhagavā – ‘‘atthi, bhikkhave, subhanimittaṁ, tattha ayonisomanasikārabahulīkāro,",
  "atk-s0102a8:179_5": "ayamāhāro anuppannassa vā kāmacchandassa uppādāya uppannassa vā kāmacchandassa bhiyyobhāvāya",
  "atk-s0102a8:179_6": "vepullāyā’’ti (saṁ. ni. 5.232).",
  "atk-s0102a8:180_0": "Asubhanimitte pana yonisomanasikārenassa pahānaṁ hoti. Asubhanimittaṁ nāma asubhampi",
  "atk-s0102a8:180_1": "asubhārammaṇampi. Yonisomanasikāro nāma upāyamanasikāro pathamanasikāro anicce aniccanti",
  "atk-s0102a8:180_2": "vā, dukkhe dukkhanti vā, anattani anattāti vā, asubhe asubhanti vā manasikāro. Taṁ",
  "atk-s0102a8:180_3": "tattha bahulaṁ pavattayato kāmacchando pahīyati. Tenāha bhagavā – ‘‘atthi, bhikkhave,",
  "atk-s0102a8:180_4": "asubhanimittaṁ, tattha yonisomanasikārabahulīkāro, ayamāhāro anuppannassa vā kāmacchandassa",
  "atk-s0102a8:180_5": "anuppādāya uppannassa vā kāmacchandassa pahānāyā’’ti (saṁ. ni. 5.232).",
  "atk-s0102a8:181_0": "Apica cha dhammā kāmacchandassa pahānāya saṁvattanti asubhanimittassa uggaho, asubhabhāvanānuyogo,",
  "atk-s0102a8:181_1": "indriyesu guttadvāratā, bhojane mattaññutā, kalyāṇamittatā, sappāyakathāti. Dasavidhañhi",
  "atk-s0102a8:181_2": "asubhanimittaṁ uggaṇhantassāpi kāmacchando pahīyati, bhāventassāpi indriyesu pihitadvārassāpi",
  "atk-s0102a8:181_3": "catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojanamattaññunopi. Teneva vuttaṁ –",
  "atk-s0102a8:182": "‘‘Cattāro pañca ālope, abhutvā udakaṁ pive;",
  "atk-s0102a8:183": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0102a8:184_0": "Asubhakammikatissattherasadise asubhabhāvanārate kalyāṇamitte sevantassapi kāmacchando",
  "atk-s0102a8:184_1": "pahīyati, ṭhānanisajjādīsu dasaasubhanissitasappāyakathāya pahīyati, tena vuttaṁ",
  "atk-s0102a8:184_2": "– ‘‘cha dhammā kāmacchandassa pahānāya saṁvattantī’’ti. Imehi pana chahi dhammehi",
  "atk-s0102a8:184_3": "pahīnakāmacchandassa arahattamaggena āyatiṁ anuppādo hotīti pajānāti.",
  "atk-s0102a8:185_0": "Paṭighanimitte ayonisomanasikārena pana byāpādassa uppādo hoti. Tattha paṭighampi",
  "atk-s0102a8:185_1": "paṭighanimittaṁ , paṭighārammaṇampi paṭighanimittaṁ. Ayonisomanasikāro sabbattha",
  "atk-s0102a8:185_2": "ekalakkhaṇova. Taṁ tasmiṁ nimitte bahulaṁ pavattayato byāpādo uppajjati. Tenāha bhagavā",
  "atk-s0102a8:185_3": "– ‘‘atthi, bhikkhave, paṭighanimittaṁ , tattha ayonisomanasikārabahulīkāro, ayamāhāro",
  "atk-s0102a8:185_4": "anuppannassa vā byāpādassa uppādāya uppannassa vā byāpādassa bhiyyobhāvāya vepullāyā’’ti (saṁ. ni. 5.232).",
  "atk-s0102a8:186_0": "Mettāya pana cetovimuttiyā yonisomanasikārenassa pahānaṁ hoti. Tattha mettāti vutte",
  "atk-s0102a8:186_1": "appanāpi upacāropi vaṭṭati. Cetovimuttīti appanāva. Yonisomanasikāro vuttalakkhaṇova.",
  "atk-s0102a8:186_2": "Taṁ tattha bahulaṁ pavattayato byāpādo pahīyati. Tenāha bhagavā – ‘‘atthi, bhikkhave,",
  "atk-s0102a8:186_3": "mettā cetovimutti, tattha yonisomanasikārabahulīkāro, ayamāhāro anuppannassa vā byāpādassa",
  "atk-s0102a8:186_4": "anuppādāya uppannassa vā byāpādassa pahānāyā’’ti (saṁ. ni. 5.232).",
  "atk-s0102a8:187_0": "Apica cha dhammā byāpādassa pahānāya saṁvattanti mettānimittassa uggaho mettābhāvanānuyogo",
  "atk-s0102a8:187_1": "kammassakatāpaccavekkhaṇā paṭisaṅkhānabahulatā kalyāṇamittatā sappāyakathāti. Odissakaanodissakadisāpharaṇānañhi",
  "atk-s0102a8:187_2": "aññataravasena mettaṁ uggaṇhantassāpi byāpādo pahīyati, odhisoanodhisopharaṇavasena",
  "atk-s0102a8:187_3": "mettaṁ bhāventassāpi. ‘‘Tvaṁ etassa kuddho kiṁ karissasi, kimassa sīlādīni vināsetuṁ",
  "atk-s0102a8:187_4": "sakkhissasi, nanu tvaṁ attano kammena āgantvā attano kammeneva gamissasi, parassa",
  "atk-s0102a8:187_5": "kujjhanaṁ nāma vītaccitaṅgāra tattaaya salākagūthādīni gahetvā paraṁ paharitukāmatāsadisaṁ",
  "atk-s0102a8:187_6": "hoti. Esopi tava kuddho kiṁ karissati, kiṁ te sīlādīni vināsetuṁ sakkhissati, esa",
  "atk-s0102a8:187_7": "attano kammena āgantvā attano kammeneva gamissati, appaṭicchitapaheṇakaṁ viya paṭivātaṁ",
  "atk-s0102a8:187_8": "khittarajomuṭṭhi viya ca etassevesa kodho matthake patissatī’’ti evaṁ attano ca parassa",
  "atk-s0102a8:187_9": "ca kammassakataṁ paccavekkhatopi, ubhayakammassakataṁ paccavekkhitvā paṭisaṅkhāne",
  "atk-s0102a8:187_10": "ṭhitassāpi, assaguttattherasadise mettābhāvanārate kalyāṇamitte sevantassāpi byāpādo",
  "atk-s0102a8:187_11": "pahīyati. Ṭhānanisajjādīsu mettānissitasappāyakathāyapi pahīyati. Tena vuttaṁ – ‘‘cha",
  "atk-s0102a8:187_12": "dhammā byāpādassa pahānāya saṁvattantī’’ti. Imehi pana chahi dhammehi pahīnassa byāpādassa",
  "atk-s0102a8:187_13": "anāgāmimaggena āyatiṁ anuppādo hotīti pajānāti.",
  "atk-s0102a8:188_0": "Aratiādīsu ayonisomanasikārena thinamiddhassa uppādo hoti. Tandī nāma kāyālasiyatā.",
  "atk-s0102a8:188_1": "Vijambhitā nāma kāyavinamanā. Bhattasammado nāma bhattamucchā bhattapariḷāho. Cetaso",
  "atk-s0102a8:188_2": "līnattaṁ nāma cittassa līnākāro. Imesu aratiādīsu ayonisomanasikāraṁ bahulaṁ pavattayato",
  "atk-s0102a8:188_3": "thinamiddhaṁ uppajjati. Tenāha – ‘‘atthi, bhikkhave, arati tandī vijambhitā bhattasammado",
  "atk-s0102a8:188_4": "cetaso līnattaṁ, tattha ayonisomanasikārabahulīkāro, ayamāhāro anuppannassa vā thinamiddhassa",
  "atk-s0102a8:188_5": "uppādāya, uppannassa vā thinamiddhassa bhiyyobhāvāya vepullāyā’’ti (saṁ. ni. 5.232).",
  "atk-s0102a8:189_0": "Ārambhadhātuādīsu pana yonisomanasikārenassa pahānaṁ hoti. Ārambhadhātu nāma paṭhamārambhavīriyaṁ.",
  "atk-s0102a8:189_1": "Nikkamadhātu nāma kosajjato nikkhantatāya tato balavataraṁ. Parakkamadhātu nāma paraṁ",
  "atk-s0102a8:189_2": "paraṁ ṭhānaṁ akkamanato tatopi balavataraṁ. Imasmiṁ tippabhede vīriye yonisomanasikāraṁ",
  "atk-s0102a8:189_3": "bahulaṁ pavattayato thinamiddhaṁ pahīyati. Tenāha – ‘‘atthi, bhikkhave, ārambhadhātu",
  "atk-s0102a8:189_4": "nikkamadhātu parakkamadhātu, tattha yonisomanasikārabahulīkāro, ayamāhāro anuppannassa",
  "atk-s0102a8:189_5": "vā thinamiddhassa anuppādāya, uppannassa vā thinamiddhassa pahānāyā’’ti (saṁ. ni. 5.232).",
  "atk-s0102a8:190_0": "Apica cha dhammā thinamiddhassa pahānāya saṁvattanti – atibhojane nimittaggāho, iriyāpathasamparivattanatā,",
  "atk-s0102a8:190_1": "ālokasaññāmanasikāro, abbhokāsavāso, kalyāṇamittatā, sappāyakathāti. Āharahatthaka",
  "atk-s0102a8:190_2": "tatravaṭṭaka alaṁsāṭaka kākamāsaka bhuttavamitakabhojanaṁ bhuñjitvā rattiṭṭhānadivāṭṭhāne",
  "atk-s0102a8:190_3": "nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati,",
  "atk-s0102a8:190_4": "catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na",
  "atk-s0102a8:190_5": "hotīti evaṁ atibhojane nimittaṁ gaṇhantassāpi thinamiddhaṁ pahīyati. Yasmiṁ iriyāpathe",
  "atk-s0102a8:190_6": "thinamiddhaṁ okkamati, tato aññaṁ parivattentassāpi, rattiṁ candālokadīpālokaukkāloke",
  "atk-s0102a8:190_7": "divā sūriyālokaṁ manasikarontassāpi, abbhokāse vasantassāpi, mahākassapattherasadise",
  "atk-s0102a8:190_8": "pahīnathinamiddhe kalyāṇamitte sevantassāpi thinamiddhaṁ pahīyati. Ṭhānanisajjādīsu",
  "atk-s0102a8:190_9": "dhutaṅganissitasappāyakathāyapi pahīyati. Tena vuttaṁ – ‘‘cha dhammā thinamiddhassa",
  "atk-s0102a8:190_10": "pahānāya saṁvattantī’’ti. Imehi pana chahi dhammehi pahīnassa thinamiddhassa arahattamaggena",
  "atk-s0102a8:190_11": "āyatiṁ anuppādo hotīti pajānāti.",
  "atk-s0102a8:191_0": "Cetaso avūpasame ayonisomanasikārena uddhaccakukkuccassa uppādo hoti. Avūpasamo nāma",
  "atk-s0102a8:191_1": "avūpasantākāro, uddhaccakukkuccamevetaṁ atthato. Tattha ayonisomanasikāraṁ bahulaṁ",
  "atk-s0102a8:191_2": "pavattayato uddhaccakukkuccaṁ uppajjati. Tenāha – ‘‘atthi, bhikkhave, cetaso avūpasamo,",
  "atk-s0102a8:191_3": "tattha ayonisomanasikārabahulīkāro, ayamāhāro anuppannassa vā uddhaccakukkuccassa",
  "atk-s0102a8:191_4": "uppādāya, uppannassa vā uddhaccakukkuccassa bhiyyobhāvāya vepullāyā’’ti.",
  "atk-s0102a8:192_0": "Samādhisaṅkhāte pana cetaso vūpasame yonisomanasikārenassa pahānaṁ hoti. Tenāha –",
  "atk-s0102a8:192_1": "‘‘atthi, bhikkhave, cetaso vūpasamo, tattha yonisomanasikārabahulīkāro, ayamāhāro",
  "atk-s0102a8:192_2": "anuppannassa vā uddhaccakukkuccassa anuppādāya, uppannassa vā uddhaccakukkuccassa pahānāyā’’ti.",
  "atk-s0102a8:193_0": "Apica cha dhammā uddhaccakukkuccassa pahānāya saṁvattanti bahussutatā paripucchakatā",
  "atk-s0102a8:193_1": "vinaye pakataññutā vuddhasevitā kalyāṇamittatā sappāyakathāti. Bāhussaccenapi hi",
  "atk-s0102a8:193_2": "ekaṁ vā dve vā tayo vā cattāro vā pañca vā nikāye pāḷivasena atthavasena ca uggaṇhantassāpi",
  "atk-s0102a8:193_3": "uddhaccakukkuccaṁ pahīyati. Kappiyākappiyaparipucchābahulassāpi, vinayapaññattiyaṁ",
  "atk-s0102a8:193_4": "ciṇṇavasibhāvatāya pakataññunopi, vuḍḍhe mahallakatthere upasaṅkamantassāpi, upālittherasadise",
  "atk-s0102a8:193_5": "vinayadhare kalyāṇamitte sevantassāpi uddhaccakukkuccaṁ pahīyati, ṭhānanisajjādīsu",
  "atk-s0102a8:193_6": "kappiyākappiyanissitasappāyakathāyapi pahīyati. Tena vuttaṁ – ‘‘cha dhammā uddhaccakukkuccassa",
  "atk-s0102a8:193_7": "pahānāya saṁvattantī’’ti. Imehi pana chahi dhammehi pahīne uddhaccakukkucce uddhaccassa",
  "atk-s0102a8:193_8": "arahattamaggena , kukkuccassa anāgāmimaggena āyatiṁ anuppādo hotīti pajānāti.",
  "atk-s0102a8:194_0": "Vicikicchāṭhānīyesu dhammesu ayonisomanasikārena vicikicchāya uppādo hoti. Vicikicchāṭhānīyā",
  "atk-s0102a8:194_1": "dhammā nāma punappunaṁ vicikicchāya kāraṇattā vicikicchāva. Tattha ayonisomanasikāraṁ",
  "atk-s0102a8:194_2": "bahulaṁ pavattayato vicikicchā uppajjati. Tenāha – ‘‘atthi, bhikkhave, vicikicchāṭhānīyā",
  "atk-s0102a8:194_3": "dhammā, tattha ayonisomanasikārabahulīkāro, ayamāhāro anuppannāya vā vicikicchāya",
  "atk-s0102a8:194_4": "uppādāya, uppannāya vā vicikicchāya bhiyyobhāvāya vepullāyā’’ti (saṁ. ni. 5.232).",
  "atk-s0102a8:195_0": "Kusalādidhammesu yonisomanasikārena panassā pahānaṁ hoti, tenāha – ‘‘atthi, bhikkhave,",
  "atk-s0102a8:195_1": "kusalākusalā dhammā sāvajjānavajjā dhammā sevitabbāsevitabbā dhammā hīnapaṇītā dhammā",
  "atk-s0102a8:195_2": "kaṇhasukkasappaṭibhāgā dhammā. Tattha yonisomanasikārabahulīkāro, ayamāhāro, anuppannāya",
  "atk-s0102a8:195_3": "vā vicikicchāya anuppādāya; uppannāya vā vicikicchāya pahānāyā’’ti.",
  "atk-s0102a8:196_0": "Apica cha dhammā vicikicchāya pahānāya saṁvattanti bahussutatā, paripucchakatā, vinaye",
  "atk-s0102a8:196_1": "pakataññutā, adhimokkhabahulatā, kalyāṇamittatā, sappāyakathāti. Bāhussaccenapi hi",
  "atk-s0102a8:196_2": "ekaṁ vā…pe… pañca vā nikāye pāḷivasena ca atthavasena ca uggaṇhantassāpi vicikicchā",
  "atk-s0102a8:196_3": "pahīyati, tīṇi ratanāni ārabbha paripucchābahulassāpi, vinaye ciṇṇavasībhāvassāpi,",
  "atk-s0102a8:196_4": "tīsu ratanesu okappaniyasaddhāsaṅkhātaadhimokkhabahulassāpi, saddhādhimutte vakkalittherasadise",
  "atk-s0102a8:196_5": "kalyāṇamitte sevantassāpi vicikicchā pahīyati, ṭhānanisajjādīsu tiṇṇaṁ ratanānaṁ",
  "atk-s0102a8:196_6": "guṇanissitasappāyakathāyapi pahīyati. Tena vuttaṁ – ‘‘cha dhammā vicikicchāya pahānāya",
  "atk-s0102a8:196_7": "saṁvattantī’’ti. Imehi pana chahi dhammehi pahīnāya vicikicchāya sotāpattimaggena",
  "atk-s0102a8:196_8": "āyatiṁ anuppādo hotīti pajānāti.",
  "atk-s0102a8:197_0": "Iti ajjhattaṁ vāti evaṁ pañcanīvaraṇapariggaṇhanena attano vā dhammesu, parassa vā",
  "atk-s0102a8:197_1": "dhammesu, kālena vā attano, kālena vā parassa dhammesu dhammānupassī viharati. Samudayavayā",
  "atk-s0102a8:197_2": "panettha subhanimittaasubhanimittādīsu ayonisomanasikārayonisomanasikāravasena pañcasu",
  "atk-s0102a8:197_3": "nīvaraṇesu vuttāyeva nīharitabbā. Ito paraṁ vuttanayameva. Kevalañhi idha nīvaraṇapariggāhikā",
  "atk-s0102a8:197_4": "sati dukkhasaccanti evaṁ yojanaṁ katvā nīvaraṇapariggāhakassa bhikkhuno niyyānamukhaṁ",
  "atk-s0102a8:197_5": "veditabbaṁ. Sesaṁ tādisamevāti.",
  "atk-s0102a8:198": "Nīvaraṇapabbaṁ niṭṭhitaṁ.",
  "atk-s0102a8:199": "Khandhapabbavaṇṇanā",
  "atk-s0102a8:200_0": "383. Evaṁ pañcanīvaraṇavasena dhammānupassanaṁ vibhajitvā idāni pañcakkhandhavasena",
  "atk-s0102a8:200_1": "vibhajituṁ puna caparantiādimāha. Tattha pañcasu upādānakkhandhesūti upādānassa khandhā",
  "atk-s0102a8:200_2": "upādānakkhandhā, upādānassa paccayabhūtā dhammapuñjā dhammarāsayoti attho. Ayamettha",
  "atk-s0102a8:200_3": "saṅkhepo. Vitthārato pana khandhakathā visuddhimagge vuttā.",
  "atk-s0102a8:201_0": "Iti rūpanti idaṁ rūpaṁ, ettakaṁ rūpaṁ, na ito paraṁ rūpaṁ atthīti sabhāvato rūpaṁ",
  "atk-s0102a8:201_1": "pajānāti. Vedanādīsupi eseva nayo. Ayamettha saṅkhepo, vitthārena pana rūpādīni visuddhimagge",
  "atk-s0102a8:201_2": "khandhakathāyameva vuttāni. Iti rūpassa samudayoti evaṁ avijjāsamudayādivasena pañcahākārehi",
  "atk-s0102a8:201_3": "rūpassa samudayo. Iti rūpassa atthaṅgamoti evaṁ avijjānirodhādivasena pañcahākārehi",
  "atk-s0102a8:201_4": "rūpassa atthaṅgamo. Vedanādīsupi eseva nayo. Ayamettha saṅkhepo, vitthāro pana visuddhimagge",
  "atk-s0102a8:201_5": "udayabbayañāṇakathāya vutto.",
  "atk-s0102a8:202_0": "Iti ajjhattaṁ vāti evaṁ pañcakkhandhapariggaṇhanena attano vā dhammesu, parassa vā",
  "atk-s0102a8:202_1": "dhammesu, kālena vā attano, kālena vā parassa dhammesu dhammānupassī viharati. Samudayavayā",
  "atk-s0102a8:202_2": "panettha ‘‘avijjāsamudayā rūpasamudayo’’tiādīnaṁ pañcasu khandhesu vuttānaṁ paññāsāya",
  "atk-s0102a8:202_3": "lakkhaṇānaṁ vasena nīharitabbā. Ito paraṁ vuttanayameva. Kevalañhi idha khandhapariggāhikā",
  "atk-s0102a8:202_4": "sati dukkhasaccanti evaṁ yojanaṁ katvā khandhapariggāhakassa bhikkhuno niyyānamukhaṁ",
  "atk-s0102a8:202_5": "veditabbaṁ. Sesaṁ tādisamevāti.",
  "atk-s0102a8:203": "Khandhapabbaṁ niṭṭhitaṁ.",
  "atk-s0102a8:204": "Āyatanapabbavaṇṇanā",
  "atk-s0102a8:205_0": "384. Evaṁ pañcakkhandhavasena dhammānupassanaṁ vibhajitvā idāni āyatanavasena vibhajituṁ",
  "atk-s0102a8:205_1": "puna caparantiādimāha. Tattha chasu ajjhattikabāhiresu āyatanesūti cakkhu sotaṁ ghānaṁ",
  "atk-s0102a8:205_2": "jivhā kāyo manoti imesu chasu ajjhattikesu, rūpaṁ saddo gandho raso phoṭṭhabbo dhammoti",
  "atk-s0102a8:205_3": "imesu chasu bāhiresu. Cakkhuñca pajānātīti cakkhupasādaṁ yāthāvasarasalakkhaṇavasena",
  "atk-s0102a8:205_4": "pajānāti. Rūpe ca pajānātīti bahiddhā catusamuṭṭhānikarūpañca yāthāvasarasalakkhaṇavasena",
  "atk-s0102a8:205_5": "pajānāti. Yañca tadubhayaṁ paṭicca uppajjati saṁyojananti yañca taṁ cakkhuṁ ceva",
  "atk-s0102a8:205_6": "rūpe cāti ubhayaṁ paṭicca. Kāmarāgasaṁyojanaṁ paṭigha, māna, diṭṭhi, vicikicchā,",
  "atk-s0102a8:205_7": "sīlabbataparāmāsa, bhavarāga, issā, macchariya, avijjāsaṁyojananti dasavidhaṁ saṁyojanaṁ",
  "atk-s0102a8:205_8": "uppajjati, tañca yāthāvasarasalakkhaṇavasena pajānāti.",
  "atk-s0102a8:206_0": "Kathaṁ panetaṁ uppajjatīti? Cakkhudvāre tāva āpāthagataṁ iṭṭhārammaṇaṁ kāmassādavasena",
  "atk-s0102a8:206_1": "assādayato abhinandato kāmarāgasaṁyojanaṁ uppajjati. Aniṭṭhārammaṇe kujjhato paṭighasaṁyojanaṁ",
  "atk-s0102a8:206_2": "uppajjati. ‘‘Ṭhapetvā maṁ ko añño etaṁ ārammaṇaṁ vibhāvetuṁ samattho atthī’’ti maññato",
  "atk-s0102a8:206_3": "mānasaṁyojanaṁ uppajjati. Etaṁ rūpārammaṇaṁ niccaṁ dhuvanti gaṇhato diṭṭhisaṁyojanaṁ",
  "atk-s0102a8:206_4": "uppajjati. ‘‘Etaṁ rūpārammaṇaṁ satto nu kho, sattassa nu kho’’ti vicikicchato vicikicchāsaṁyojanaṁ",
  "atk-s0102a8:206_5": "uppajjati. ‘‘Sampattibhave vata no idaṁ sulabhaṁ jāta’’nti bhavaṁ patthentassa bhavarāgasaṁyojanaṁ",
  "atk-s0102a8:206_6": "uppajjati. ‘‘Āyatimpi evarūpaṁ sīlabbataṁ samādiyitvā sakkā laddhu’’nti sīlabbataṁ",
  "atk-s0102a8:206_7": "samādiyantassa sīlabbataparāmāsasaṁyojanaṁ uppajjati. ‘‘Aho vata taṁ rūpārammaṇaṁ",
  "atk-s0102a8:206_8": "aññe na labheyyu’’nti usūyato issāsaṁyojanaṁ uppajjati. Attanā laddhaṁ rūpārammaṇaṁ",
  "atk-s0102a8:206_9": "aññassa maccharāyato macchariyasaṁyojanaṁ uppajjati. Sabbeheva sahajātaaññāṇavasena",
  "atk-s0102a8:206_10": "avijjāsaṁyojanaṁ uppajjati.",
  "atk-s0102a8:207_0": "Yathā ca anuppannassāti yena kāraṇena asamudācāravasena anuppannassa tassa dasavidhassāpi",
  "atk-s0102a8:207_1": "saṁyojanassa uppādo hoti, tañca kāraṇaṁ pajānāti. Yathā ca uppannassāti appahīnaṭṭhena",
  "atk-s0102a8:207_2": "pana samudācāravasena vā uppannassa tassa dasavidhassāpi saṁyojanassa yena kāraṇena",
  "atk-s0102a8:207_3": "pahānaṁ hoti, tañca kāraṇaṁ pajānāti. Yathā ca pahīnassāti tadaṅgavikkhambhanappahānavasena",
  "atk-s0102a8:207_4": "pahīnassāpi tassa dasavidhassa saṁyojanassa yena kāraṇena āyatiṁ anuppādo hoti, tañca",
  "atk-s0102a8:207_5": "pajānāti. Kena kāraṇena panassa āyatiṁ anuppādo hoti? Diṭṭhivicikicchāsīlabbataparāmāsaissāmacchariyabhedassa",
  "atk-s0102a8:207_6": "tāva pañcavidhassa saṁyojanassa sotāpattimaggena āyatiṁ anuppādo hoti. Kāmarāgapaṭighasaṁyojanadvayassa",
  "atk-s0102a8:207_7": "oḷārikassa sakadāgāmimaggena, aṇusahagatassa anāgāmimaggena, mānabhavarāgāvijjāsaṁyojanattayassa",
  "atk-s0102a8:207_8": "arahattamaggena āyatiṁ anuppādo hoti. Sotañca pajānāti sadde cātiādīsupi eseva nayo.",
  "atk-s0102a8:207_9": "Apicettha āyatanakathā vitthārato visuddhimagge āyatananiddese vuttanayeneva veditabbā.",
  "atk-s0102a8:208_0": "Iti ajjhattaṁ vāti evaṁ ajjhattikāyatanapariggaṇhanena attano vā dhammesu bāhirāyatanapariggaṇhanena",
  "atk-s0102a8:208_1": "parassa vā dhammesu, kālena vā attano, kālena vā parassa dhammesu dhammānupassī viharati.",
  "atk-s0102a8:208_2": "Samudayavayā panettha ‘‘avijjāsamudayā cakkhusamudayo’’ti rūpāyatanassa rūpakkhandhe,",
  "atk-s0102a8:208_3": "arūpāyatanesu manāyatanassa viññāṇakkhandhe, dhammāyatanassa sesakkhandhesu vuttanayena",
  "atk-s0102a8:208_4": "nīharitabbā. Lokuttaradhammā na gahetabbā. Ito paraṁ vuttanayameva. Kevalañhi idha",
  "atk-s0102a8:208_5": "āyatanapariggāhikā sati dukkhasaccanti evaṁ yojanaṁ katvā āyatanapariggāhakassa bhikkhuno",
  "atk-s0102a8:208_6": "niyyānamukhaṁ veditabbaṁ. Sesaṁ tādisamevāti.",
  "atk-s0102a8:209": "Āyatanapabbaṁ niṭṭhitaṁ.",
  "atk-s0102a8:210": "Bojjhaṅgapabbavaṇṇanā",
  "atk-s0102a8:211_0": "385. Evaṁ cha ajjhattikabāhirāyatanavasena dhammānupassanaṁ vibhajitvā idāni bojjhaṅgavasena",
  "atk-s0102a8:211_1": "vibhajituṁ puna caparantiādimāha. Tattha bojjhaṅgesūti bujjhanakasattassa aṅgesu.",
  "atk-s0102a8:211_2": "Santanti paṭilābhavasena saṁvijjamānaṁ. Satisambojjhaṅganti satisaṅkhātaṁ sambojjhaṅgaṁ.",
  "atk-s0102a8:211_3": "Ettha hi sambujjhati āraddhavipassakato paṭṭhāya yogāvacaroti sambodhi. Yāya vā so",
  "atk-s0102a8:211_4": "satiādikāya sattadhammasāmaggiyā sambujjhati kilesaniddāto uṭṭhāti, saccāni vā paṭivijjhati,",
  "atk-s0102a8:211_5": "sā dhammasāmaggī sambodhi. Tassa sambodhissa, tassā vā sambodhiyā aṅganti sambojjhaṅgaṁ.",
  "atk-s0102a8:211_6": "Tena vuttaṁ – ‘‘satisaṅkhātaṁ sambojjhaṅga’’nti. Sesasambojjhaṅgesupi imināva nayena",
  "atk-s0102a8:211_7": "vacanattho veditabbo.",
  "atk-s0102a8:212_0": "Asantanti appaṭilābhavasena avijjamānaṁ. Yathā ca anupannassātiādīsu pana satisambojjhaṅgassa",
  "atk-s0102a8:212_1": "tāva ‘‘atthi, bhikkhave, satisambojjhaṅgaṭṭhānīyā dhammā, tattha yonisomanasikārabahulīkāro,",
  "atk-s0102a8:212_2": "ayamāhāro anuppannassa vā satisambojjhaṅgassa uppādāya, uppannassa vā satisambojjhaṅgassa",
  "atk-s0102a8:212_3": "bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) evaṁ",
  "atk-s0102a8:212_4": "uppādo hoti. Tattha satiyeva satisambojjhaṅgaṭṭhānīyā dhammā. Yonisomanasikāro vuttalakkhaṇoyeva.",
  "atk-s0102a8:212_5": "Taṁ tattha bahulaṁ pavattayato satisambojjhaṅgo uppajjati.",
  "atk-s0102a8:213_0": "Apica cattāro dhammā satisambojjhaṅgassa uppādāya saṁvattanti satisampajaññaṁ muṭṭhassatipuggalaparivajjanatā",
  "atk-s0102a8:213_1": "upaṭṭhitassatipuggalasevanatā tadadhimuttatāti. Abhikkantādīsu hi sattasu ṭhānesu",
  "atk-s0102a8:213_2": "satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherasadise",
  "atk-s0102a8:213_3": "upaṭṭhitassatipuggale sevanena, ṭhānanisajjādīsu satisamuṭṭhāpanatthaṁ ninnapoṇapabbhāracittatāya",
  "atk-s0102a8:213_4": "ca satisambojjhaṅgo uppajjati. Evaṁ catūhi kāraṇehi uppannassa panassa arahattamaggena",
  "atk-s0102a8:213_5": "bhāvanāpāripūri hotīti pajānāti.",
  "atk-s0102a8:214_0": "Dhammavicayasambojjhaṅgassa pana ‘‘atthi, bhikkhave, kusalākusalā dhammā…pe… kaṇhasukkasappaṭibhāgā",
  "atk-s0102a8:214_1": "dhammā, tattha yonisomanasikārabahulīkāro, ayamāhāro anuppannassa vā dhammavicayasambojjhaṅgassa",
  "atk-s0102a8:214_2": "uppādāya, uppannassa vā dhammavicayasambojjhaṅgassa bhiyyobhāvāya vepullāya bhāvanāya",
  "atk-s0102a8:214_3": "pāripūriyā saṁvattatī’’ti evaṁ uppādo hoti.",
  "atk-s0102a8:215_0": "Apica satta dhammā dhammavicayasambojjhaṅgassa uppādāya saṁvattanti paripucchakatā",
  "atk-s0102a8:215_1": "vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā",
  "atk-s0102a8:215_2": "gambhīrañāṇacariyapaccavekkhaṇā tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṁ",
  "atk-s0102a8:215_3": "atthasannissitaparipucchābahulatā. Vatthuvisadakiriyāti ajjhattikabāhirānaṁ vatthūnaṁ",
  "atk-s0102a8:215_4": "visadabhāvakaraṇaṁ. Yadā hissa kesanakhalomāni dīghāni honti, sarīraṁ vā ussannadosañceva",
  "atk-s0102a8:215_5": "sedamalamakkhitañca, tadā ajjhattikaṁ vatthu avisadaṁ hoti aparisuddhaṁ. Yadā pana",
  "atk-s0102a8:215_6": "cīvaraṁ jiṇṇaṁ kiliṭṭhaṁ duggandhaṁ hoti, senāsanaṁ vā uklāpaṁ, tadā bāhiravatthu",
  "atk-s0102a8:215_7": "avisadaṁ hoti aparisuddhaṁ. Tasmā kesādichedāpanena uddhaṁvirecanaadhovirecanādīhi",
  "atk-s0102a8:215_8": "sarīrasallahukabhāvakaraṇena ucchādananahāpanena ca ajjhattikavatthu visadaṁ kātabbaṁ.",
  "atk-s0102a8:215_9": "Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ. Etasmiñhi",
  "atk-s0102a8:215_10": "ajjhattikabāhire vatthumhi avisade uppannesu cittacetasikesu ñāṇampi avisadaṁ hoti",
  "atk-s0102a8:215_11": "aparisuddhaṁ aparisuddhāni dīpakapallavaṭṭitelāni nissāya uppannadīpasikhāya obhāso",
  "atk-s0102a8:215_12": "viya. Visade pana ajjhattikabāhire vatthumhi uppannesu cittacetasikesu ñāṇampi visadaṁ",
  "atk-s0102a8:215_13": "hoti parisuddhāni dīpakapallavaṭṭitelāni nissāya uppannadīpasikhāya obhāso viya.",
  "atk-s0102a8:215_14": "Tena vuttaṁ ‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-s0102a8:216_0": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa",
  "atk-s0102a8:216_1": "saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ",
  "atk-s0102a8:216_2": "upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ",
  "atk-s0102a8:216_3": "na sakkoti. Tasmā taṁ dhammasabhāvapaccavekkhaṇena vā, yathā vā manasikaroto balavaṁ",
  "atk-s0102a8:216_4": "jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace",
  "atk-s0102a8:216_5": "pana vīriyindriyaṁ balavaṁ hoti, atha saddhindriyaṁ adhimokkhakiccaṁ kātuṁ na sakkoti,",
  "atk-s0102a8:216_6": "na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi soṇattherassa",
  "atk-s0102a8:216_7": "vatthu dassetabbaṁ. Evaṁ sesesupi ekassa balavabhāve sati itaresaṁ attano kiccesu",
  "atk-s0102a8:216_8": "asamatthatā veditabbā.",
  "atk-s0102a8:217_0": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho",
  "atk-s0102a8:217_1": "hi mandapañño mudhappasanno hoti, avatthusmiṁ pasīdati. Balavapañño mandasaddho kerāṭikapakkhaṁ",
  "atk-s0102a8:217_2": "bhajati, bhesajjasamuṭṭhito viya rogo atekiccho hoti. Cittuppādamatteneva kusalaṁ",
  "atk-s0102a8:217_3": "hotīti atidhāvitvā dānādīni akaronto niraye uppajjati. Ubhinnaṁ samatāya vatthusmiṁyeva",
  "atk-s0102a8:217_4": "pasīdati. Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati.",
  "atk-s0102a8:217_5": "Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati. Samādhi",
  "atk-s0102a8:217_6": "pana vīriyena saṁyojito kosajje patituṁ na labhati, vīriyaṁ samādhinā saṁyojitaṁ",
  "atk-s0102a8:217_7": "uddhacce patituṁ na labhati. Tasmā tadubhayaṁ samaṁ kātabbaṁ. Ubhayasamatāya hi appanā hoti.",
  "atk-s0102a8:218_0": "Apica samādhikammikassa balavatīpi saddhā vaṭṭati. Evaṁ saddahanto okappento appanaṁ",
  "atk-s0102a8:218_1": "pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi",
  "atk-s0102a8:218_2": "so appanaṁ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ",
  "atk-s0102a8:218_3": "pāpuṇāti. Ubhinnaṁ pana samatāyapi appanā hotiyeva. Sati pana sabbattha balavatī",
  "atk-s0102a8:218_4": "vaṭṭati. Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato,",
  "atk-s0102a8:218_5": "kosajjapakkhikena ca samādhinā kosajjapātato rakkhati. Tasmā sā loṇadhūpanaṁ viya",
  "atk-s0102a8:218_6": "sabbabyañjanesu, sabbakammikaamacco viya ca, sabbarājakiccesu sabbattha icchitabbā.",
  "atk-s0102a8:218_7": "Tenāha – ‘‘sati ca pana sabbatthikā vuttā bhagavatā, kiṁ kāraṇā? Cittañhi satipaṭisaraṇaṁ,",
  "atk-s0102a8:218_8": "ārakkhapaccupaṭṭhānā ca sati, na vinā satiyā cittassa paggahaniggaho hotī’’ ti. Duppaññapuggalaparivajjanā",
  "atk-s0102a8:218_9": "nāma khandhādibhede anogāḷhapaññānaṁ dummedhapuggalānaṁ ārakā parivajjanaṁ. Paññavantapuggalasevanā",
  "atk-s0102a8:218_10": "nāma samapaññāsalakkhaṇapariggāhikāya udayabbayapaññāya samannāgatapuggalasevanā.",
  "atk-s0102a8:218_11": "Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya",
  "atk-s0102a8:218_12": "pabhedapaccavekkhaṇā. Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ",
  "atk-s0102a8:218_13": "ninnapoṇapabbhāracittatā. Evaṁ uppannassa pannassa arahattamaggena bhāvanāpāripūri hotīti pajānāti.",
  "atk-s0102a8:219_0": "Vīriyasambojjhaṅgassa ‘‘atthi, bhikkhave, ārambhadhātu nikkamadhātu parakkamadhātu,",
  "atk-s0102a8:219_1": "tattha yonisomanasikārabahulīkāro, ayamāhāro anuppannassa vā vīriyasambojjhaṅgassa",
  "atk-s0102a8:219_2": "uppādāya, uppannassa vā vīriyasambojjhaṅgassa bhiyyobhāvāya vepullāya bhāvanāya pāripūriyā",
  "atk-s0102a8:219_3": "saṁvattatī’’ti evaṁ uppādo hoti.",
  "atk-s0102a8:220_0": "Apica ekādasa dhammā vīriyasambojjhaṅgassa uppādāya saṁvattanti apāyabhayapaccavekkhaṇatā",
  "atk-s0102a8:220_1": "ānisaṁsadassāvitā gamanavīthipaccavekkhaṇatā piṇḍapātāpacāyanatā dāyajjamahattapaccavekkhaṇatā",
  "atk-s0102a8:220_2": "satthumahattapaccavekkhaṇatā jātimahattapaccavekkhaṇatā sabrahmacārimahattapaccavekkhaṇatā",
  "atk-s0102a8:220_3": "kusītapuggalaparivajjanatā āraddhavīriyapuggalasevanatā tadadhimuttatāti.",
  "atk-s0102a8:221_0": "Tattha nirayesu pañcavidhabandhanakammakāraṇato paṭṭhāya mahādukkhānubhavanakālepi,",
  "atk-s0102a8:221_1": "tiracchānayoniyaṁ jālakhipanakumīnādīhi gahitakālepi, pājanakaṇṭakādippahāratunnassa",
  "atk-s0102a8:221_2": "sakaṭavahanādikālepi, pettivisaye anekānipi vassasahassāni ekaṁ buddhantarampi khuppipāsāhi",
  "atk-s0102a8:221_3": "āturībhūtakālepi, kālakañcikaasuresu saṭṭhihatthaasītihatthappamāṇena aṭṭhicammamatteneva",
  "atk-s0102a8:221_4": "attabhāvena vātātapādidukkhānubhavanakālepi na sakkā vīriyasambojjhaṅgaṁ uppādetuṁ,",
  "atk-s0102a8:221_5": "ayameva te bhikkhu kālo vīriyakaraṇāyāti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0102a8:222_0": "Na sakkā kusītena navalokuttaradhammaṁ laddhuṁ, āraddhavīriyeneva sakkā ayamānisaṁso",
  "atk-s0102a8:222_1": "vīriyassāti evaṁ ānisaṁsadassāvinopi uppajjati. Sabbabuddhapaccekabuddhamahāsāvakehi",
  "atk-s0102a8:222_2": "te gatamaggo gantabbo, so ca na sakkā kusītena gantunti evaṁ gamanavīthiṁ paccavekkhantassāpi",
  "atk-s0102a8:222_3": "uppajjati. Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā,",
  "atk-s0102a8:222_4": "nāpi taṁ nissāya jīvissāmāti te paṇītāni cīvarādīni denti. Atha kho attano kārānaṁ",
  "atk-s0102a8:222_5": "mahapphalataṁ paccāsīsamānā denti. Satthārāpi ‘‘ayaṁ ime paccaye paribhuñjitvā kāyadaḷhībahulo",
  "atk-s0102a8:222_6": "sukhaṁ viharissatī’’ti na evaṁ sampassatā tuyhaṁ paccayā anuññātā. Atha kho ‘‘ayaṁ",
  "atk-s0102a8:222_7": "ime paribhuñjamāno samaṇadhammaṁ katvā vaṭṭadukkhato muccissatī’’ti te paccayā anuññātā,",
  "atk-s0102a8:222_8": "so dāni tvaṁ kusīto viharanto na taṁ piṇḍaṁ apacāyissati. Āraddhavīriyasseva hi piṇḍapātāpacāyanaṁ",
  "atk-s0102a8:222_9": "nāma hotīti evaṁ piṇḍapātāpacāyanaṁ paccavekkhantassāpi uppajjati ayyamittattherassa viya.",
  "atk-s0102a8:223_0": "Thero kira kassakaleṇe nāma paṭivasati. Tassa ca gocaragāme ekā mahāupāsikā theraṁ",
  "atk-s0102a8:223_1": "puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma,",
  "atk-s0102a8:223_2": "asukasmiṁ ṭhāne purāṇataṇḍulā, asukasmiṁ sappi, asukasmiṁ khīraṁ, asukasmiṁ phāṇitaṁ,",
  "atk-s0102a8:223_3": "tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ",
  "atk-s0102a8:223_4": "dehi, tvañca bhuñjeyyāsi. Ahaṁ pana hiyyo pakkapārivāsikabhattaṁ kañjiyena bhuttāmhī’’ti.",
  "atk-s0102a8:223_5": "Divā kiṁ bhuñjissasi ammā,ti? Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi ammā,ti.",
  "atk-s0102a8:224_0": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi ‘‘mahāupāsikā",
  "atk-s0102a8:224_1": "kira kañjiyena pārivāsikabhattaṁ bhuñji, divāpi kaṇapaṇṇambilayāguṁ bhuñjissati ,",
  "atk-s0102a8:224_2": "tuyhaṁ atthāya pana purāṇataṇḍulādīni ācikkhati, taṁ nissāya kho panesā neva khettaṁ",
  "atk-s0102a8:224_3": "na vatthuṁ na bhattaṁ na vatthaṁ paccāsīsati, tisso pana sampattiyo patthayamānā",
  "atk-s0102a8:224_4": "deti, tvaṁ etissā tā sampattiyo dātuṁ sakkhissasi, na sakkhissasīti, ayaṁ kho pana",
  "atk-s0102a8:224_5": "piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya",
  "atk-s0102a8:224_6": "pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce",
  "atk-s0102a8:224_7": "cīvaraṁ cīvaravaṁse ṭhapetvā ‘‘arahattaṁ apāpuṇitvā na nikkhamissāmī’’ti vīriyaṁ",
  "atk-s0102a8:224_8": "adhiṭṭhahitvā nisīdi. Dīgharattaṁ appamatto hutvā nivutthabhikkhu vipassanaṁ vaḍḍhetvā",
  "atk-s0102a8:224_9": "purebhattameva arahattaṁ patvā vikasamānamiva padumaṁ mahākhīṇāsavo sitaṁ karontova",
  "atk-s0102a8:224_10": "nisīdi. Leṇadvāre rukkhamhi adhivatthā devatā –",
  "atk-s0102a8:225": "‘‘Namo te purisājañña, namo te purisuttama;",
  "atk-s0102a8:226": "Yassa te āsavā khīṇā, dakkhiṇeyyosi mārisā’’ti. –",
  "atk-s0102a8:227_0": "Udānaṁ udānetvā ‘‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ datvā",
  "atk-s0102a8:227_1": "mahallakitthiyo dukkhā muccissantī’’ti āha. Thero uṭṭhahitvā dvāraṁ vivaritvā kālaṁ",
  "atk-s0102a8:227_2": "olokento ‘‘pātoyevā’’ti ñatvā pattacīvaramādāya gāmaṁ pāvisi.",
  "atk-s0102a8:228_0": "Dārikāpi bhattaṁ sampādetvā ‘‘idāni me bhātā āgamissati, idāni āgamissatī’’ti dvāraṁ",
  "atk-s0102a8:228_1": "olokayamānā nisīdi. Sā there gharadvāraṁ sampatte pattaṁ gahetvā sappiphāṇitayojitassa",
  "atk-s0102a8:228_2": "khīrapiṇḍapātassa pūretvā hatthe ṭhapesi. Thero ‘‘sukhaṁ hotū’’ti anumodanaṁ katvā",
  "atk-s0102a8:228_3": "pakkāmi. Sāpi taṁ olokayamānā aṭṭhāsi. Therassa hi tadā ativiya parisuddho chavivaṇṇo",
  "atk-s0102a8:228_4": "ahosi, vippasannāni indriyāni, mukhaṁ bandhanā pavuttatālapakkaṁ viya ativiya virocittha.",
  "atk-s0102a8:229_0": "Mahāupāsikā araññā āgantvā ‘‘kiṁ, amma, bhātiko te āgato’’ti pucchi. Sā sabbaṁ taṁ",
  "atk-s0102a8:229_1": "pavattiṁ ārocesi. Upāsikā ‘‘ajja mama puttassa pabbajitakiccaṁ matthakaṁ patta’’nti",
  "atk-s0102a8:229_2": "ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.",
  "atk-s0102a8:230_0": "Mahantaṁ kho panetaṁ satthudāyajjaṁ yadidaṁ satta ariyadhanāni nāma, taṁ na sakkā",
  "atk-s0102a8:230_1": "kusītena gahetuṁ. Yathā hi vippaṭipannaṁ puttaṁ mātāpitaro ‘‘ayaṁ amhākaṁ aputto’’ti",
  "atk-s0102a8:230_2": "paribāhiraṁ karonti, so tesaṁ accayena dāyajjaṁ na labhati, evaṁ kusītopi idaṁ ariyadhanadāyajjaṁ",
  "atk-s0102a8:230_3": "na labhati, āraddhavīriyova labhatīti dāyajjamahattaṁ paccavekkhatopi uppajjati.",
  "atk-s0102a8:231_0": "Mahā kho pana te satthā, satthuno hi te mātukucchismiṁ paṭisandhigaṇhanakālepi abhinikkhamanepi",
  "atk-s0102a8:231_1": "abhisambodhiyampi dhammacakkappavattanayamakapāṭihāriyadevorohanaāyusaṅkhāravossajjanesupi",
  "atk-s0102a8:231_2": "parinibbānakālepi dasasahassilokadhātu akampittha, yuttaṁ nu te evarūpassa satthu",
  "atk-s0102a8:231_3": "sāsane pabbajitvā kusītena bhavitunti evaṁ satthumahattaṁ paccavekkhatopi uppajjati.",
  "atk-s0102a8:232_0": "Jātiyāpi tvaṁ idāni na lāmakajātiko, asambhinnāya mahāsammatapaveṇiyā āgataukkākarājavaṁse",
  "atk-s0102a8:232_1": "jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho,",
  "atk-s0102a8:232_2": "tayā nāma evarūpena jinaputtena hutvā na yuttaṁ kusītena viharitunti evaṁ jātimahattaṁ",
  "atk-s0102a8:232_3": "paccavekkhatopi uppajjati.",
  "atk-s0102a8:233_0": "Sāriputtamahāmoggallānā ceva asīti ca mahāsāvakā vīriyeneva lokuttaradhammaṁ paṭivijjhiṁsu,",
  "atk-s0102a8:233_1": "tvaṁ etesaṁ sabrahmacārīnaṁ maggaṁ paṭipajjasi, na paṭipajjasīti evaṁ sabrahmacārimahattaṁ",
  "atk-s0102a8:233_2": "paccavekkhatopi uppajjati.",
  "atk-s0102a8:234_0": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjantassāpi",
  "atk-s0102a8:234_1": "āraddhavīriye pahitatte puggale sevantassāpi ṭhānanisajjādīsu vīriyuppādanatthaṁ",
  "atk-s0102a8:234_2": "ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-s0102a8:235_0": "Pītisambojjhaṅgassa ‘‘atthi, bhikkhave, pītisambojjhaṅgaṭṭhānīyā dhammā, tattha yonisomanasikārabahulīkāro,",
  "atk-s0102a8:235_1": "ayamāhāro anuppannassa vā pītisambojjhaṅgassa uppādāya, uppannassa vā pītisambojjhaṅgassa",
  "atk-s0102a8:235_2": "bhiyyobhāvāya vepullāya bhāvanāya pāripūriyā saṁvattatī’’ti evaṁ uppādo hoti . Tattha",
  "atk-s0102a8:235_3": "pītiyeva pītisambojjhaṅgaṭṭhānīyā dhammā nāma. Tassā uppādakamanasikāro yonisomanasikāro nāma.",
  "atk-s0102a8:236_0": "Apica ekādasa dhammā pītisambojjhaṅgassa uppādāya saṁvattanti buddhānussati, dhamma,",
  "atk-s0102a8:236_1": "saṅgha , sīla, cāga, devatānussati upasamānussati lūkhapuggalaparivajjanatā siniddhapuggalasevanatā",
  "atk-s0102a8:236_2": "pasādanīyasuttantapaccavekkhaṇatā tadadhimuttatāti. Buddhaguṇe anussarantassāpi hi",
  "atk-s0102a8:236_3": "yāva upacārā sakalasarīraṁ pharamāno pītisambojjhaṅgo uppajjati, dhammasaṅghaguṇe",
  "atk-s0102a8:236_4": "anussarantassāpi, dīgharattaṁ akhaṇḍaṁ katvā rakkhitaṁ catupārisuddhisīlaṁ paccavekkhantassāpi,",
  "atk-s0102a8:236_5": "gihinopi dasasīlaṁ pañcasīlaṁ pañcavekkhantassāpi, dubbhikkhabhayādīsu paṇītabhojanaṁ",
  "atk-s0102a8:236_6": "sabrahmacārīnaṁ datvā ‘‘evaṁ nāma adamhā’’ti cāgaṁ paccavekkhantassāpi, gihinopi",
  "atk-s0102a8:236_7": "evarūpe kāle sīlavantānaṁ dinnadānaṁ paccavekkhantassāpi, yehi guṇehi samannāgatā",
  "atk-s0102a8:236_8": "devatā devattaṁ pattā, tathārūpānaṁ guṇānaṁ attani atthitaṁ paccavekkhantassāpi,",
  "atk-s0102a8:236_9": "samāpattiyā vikkhambhitā kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0102a8:236_10": "cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu",
  "atk-s0102a8:236_11": "pasādasinehābhāvena gadrabhapiṭṭhe rajasadise lūkhapuggale parivajjantassāpi, buddhādīsu",
  "atk-s0102a8:236_12": "pasādabahule muducitte siniddhapuggale sevantassāpi, ratanattayaguṇaparidīpake pasādanīyasuttante",
  "atk-s0102a8:236_13": "paccavekkhantassāpi, ṭhānanisajjādīsu pītiuppādanatthaṁ ninnapoṇapabbhāracittassāpi",
  "atk-s0102a8:236_14": "uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-s0102a8:237_0": "Passaddhisambojjhaṅgassa ‘‘atthi, bhikkhave, kāyapassaddhi cittapassaddhi, tattha",
  "atk-s0102a8:237_1": "yonisomanasikārabahulīkāro, ayamāhāro anuppannassa vā passaddhisambojjhaṅgassa uppādāya,",
  "atk-s0102a8:237_2": "uppannassa vā passaddhisambojjhaṅgassa bhiyyobhāvāya vepullāya bhāvanāya pāripūriyā",
  "atk-s0102a8:237_3": "saṁvattatī’’ti evaṁ uppādo hoti.",
  "atk-s0102a8:238_0": "Apica satta dhammā passaddhisambojjhaṅgassa uppādāya saṁvattanti paṇītabhojanasevanatā",
  "atk-s0102a8:238_1": "utusukhasevanatā iriyāpathasukhasevanatā majjhattapayogatā sāraddhakāyapuggalaparivajjanatā",
  "atk-s0102a8:238_2": "passaddhakāyapuggalasevanatā tadadhimuttatāti. Paṇītañhi siniddhaṁ sappāyabhojanaṁ",
  "atk-s0102a8:238_3": "bhuñjantassāpi, sītuṇhesu ca utūsu ṭhānādīsu ca iriyāpathesu sappāyautuñca iriyāpathañca",
  "atk-s0102a8:238_4": "sevantassāpi passaddhi uppajjati. Yo pana mahāpurisajātiko sabbautuiriyāpathakkhamo",
  "atk-s0102a8:238_5": "hoti, na taṁ sandhāyetaṁ vuttaṁ. Yassa sabhāgavisabhāgatā atthi, tasseva visabhāge",
  "atk-s0102a8:238_6": "utuiriyāpathe vajjetvā sabhāge sevantassa uppajjati. Majjhattapayogo vuccati attano",
  "atk-s0102a8:238_7": "ca parassa ca kammassakatāpaccavekkhaṇā. Iminā majjhattapayogena uppajjati. Yo leḍḍudaṇḍādīhi",
  "atk-s0102a8:238_8": "paraṁ viheṭhayamāno vicarati, evarūpaṁ sāraddhakāyaṁ puggalaṁ parivajjantassāpi,",
  "atk-s0102a8:238_9": "saṁyatapādapāṇiṁ passaddhakāyaṁ puggalaṁ sevantassāpi, ṭhānanisajjādīsu passaddhiuppādanatthāya",
  "atk-s0102a8:238_10": "ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-s0102a8:239_0": "Samādhisambojjhaṅgassa ‘‘atthi, bhikkhave, samathanimittaṁ abyagganimittaṁ, tattha",
  "atk-s0102a8:239_1": "yonisomanasikārabahulīkāro, ayamāhāro, anuppannassa vā samādhisambojjhaṅgassa uppādāya,",
  "atk-s0102a8:239_2": "uppannassa vā samādhisambojjhaṅgassa bhiyyobhāvāya vepullāya bhāvanāya pāripūriyā",
  "atk-s0102a8:239_3": "saṁvattatī’’ti evaṁ uppādo hoti. Tattha samathova samathanimittaṁ avikkhepaṭṭhena",
  "atk-s0102a8:239_4": "ca abyagganimittanti.",
  "atk-s0102a8:240_0": "Apica ekādasa dhammā samādhisambojjhaṅgassa uppādāya saṁvattanti vatthuvisadakiriyatā",
  "atk-s0102a8:240_1": "indriyasamattapaṭipādanatā nimittakusalatā samaye cittassa paggaṇhanatā samaye cittassa",
  "atk-s0102a8:240_2": "niggaṇhanatā samaye sampahaṁsanatā samaye ajjhupekkhanatā asamāhitapuggalaparivajjanatā",
  "atk-s0102a8:240_3": "samāhitapuggalasevanatā jhānavimokkhapaccavekkhaṇatā tadadhimuttatāti. Tattha vatthuvisadakiriyatā",
  "atk-s0102a8:240_4": "ca indriyasamattapaṭipādanatā ca vuttanayeneva veditabbā.",
  "atk-s0102a8:241_0": "Nimittakusalatā nāma kasiṇanimittassa uggahaṇakusalatā. Samaye cittassa paggaṇhanatāti",
  "atk-s0102a8:241_1": "yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena",
  "atk-s0102a8:241_2": "tassa paggaṇhanaṁ. Samaye cittassa paggaṇhanatāti yasmiṁ samaye āraddhavīriyatādīhi",
  "atk-s0102a8:241_3": "uddhataṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena",
  "atk-s0102a8:241_4": "tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya",
  "atk-s0102a8:241_5": "vā upasamasukhānadhigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena",
  "atk-s0102a8:241_6": "saṁvejeti . Aṭṭha saṁvegavatthūni nāma jāti jarā byādhi maraṇāni cattāri, apāyadukkhaṁ",
  "atk-s0102a8:241_7": "pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ",
  "atk-s0102a8:241_8": "dukkhanti. Ratanattayaguṇānussaraṇena ca pasādaṁ janeti, ayaṁ vuccati ‘‘samaye sampahaṁsanatā’’ti.",
  "atk-s0102a8:242_0": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ",
  "atk-s0102a8:242_1": "anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu",
  "atk-s0102a8:242_2": "na byāpāraṁ āpajjati, sārathi viya samappavattesu assesu. Ayaṁ vuccati – ‘‘samaye",
  "atk-s0102a8:242_3": "ajjhupekkhanatā’’ti. Asamāhitapuggalaparivajjanatā nāma upacāraṁ vā appanaṁ vā appattānaṁ",
  "atk-s0102a8:242_4": "vikkhittacittānaṁ puggalānaṁ ārakā parivajjanaṁ. Samāhitapuggalasevanā nāma upacārena",
  "atk-s0102a8:242_5": "vā appanāya vā samāhitacittānaṁ sevanā bhajanā payirupāsanā. Tadadhimuttatā nāma",
  "atk-s0102a8:242_6": "ṭhānanisajjādīsu samādhiuppādanatthaṁyeva ninnapoṇapabbhāracittatā. Evañhi paṭipajjato",
  "atk-s0102a8:242_7": "esa uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-s0102a8:243_0": "Upekkhāsambojjhaṅgassa ‘‘atthi, bhikkhave, upekkhāsambojjhaṅgaṭṭhānīyā dhammā, tattha",
  "atk-s0102a8:243_1": "yonisomanasikārabahulīkāro, ayamāhāro anuppannassa vā upekkhāsambojjhaṅgassa uppādāya,",
  "atk-s0102a8:243_2": "uppannassa vā upekkhāsambojjhaṅgassa bhiyyobhāvāya vepullāya bhāvanāya pāripūriyā",
  "atk-s0102a8:243_3": "saṁvattatī’’ti evaṁ uppādo hoti. Tattha upekkhāva upekkhāsambojjhaṅgaṭṭhānīyā dhammā nāma.",
  "atk-s0102a8:244_0": "Apica pañca dhammā upekkhāsambojjhaṅgassa uppādāya saṁvattanti sattamajjhattatā saṅkhāramajjhattatā",
  "atk-s0102a8:244_1": "sattasaṅkhārakelāyanapuggalaparivajjanatā sattasaṅkhāramajjhattapuggalasevanatā tadadhimuttatāti.",
  "atk-s0102a8:244_2": "Tattha dvīhākārehi sattamajjhattataṁ samuṭṭhāpeti ‘‘tvaṁ attano kammena āgantvā attanova",
  "atk-s0102a8:244_3": "kammena gamissasi, esopi attanova kammena āgantvā attanova kammena gamissati, tvaṁ",
  "atk-s0102a8:244_4": "kaṁ kelāyasī’’ti evaṁ kammassakatāpaccavekkhaṇena, ‘‘paramatthato sattoyeva natthi,",
  "atk-s0102a8:244_5": "so tvaṁ kaṁ kelāyasī’’ti evaṁ nissattapaccavekkhaṇena cāti. Dvīhevākārehi saṅkhāramajjhattataṁ",
  "atk-s0102a8:244_6": "samuṭṭhāpeti – ‘‘idaṁ cīvaraṁ anupubbena vaṇṇavikāratañceva jiṇṇabhāvañca upagantvā",
  "atk-s0102a8:244_7": "pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati, sace panassa sāmiko",
  "atk-s0102a8:244_8": "bhaveyya, nāssa evaṁ vinassituṁ dadeyyā’’ti evaṁ assāmikabhāvapaccavekkhaṇena ca,",
  "atk-s0102a8:244_9": "‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena cāti. Yathā",
  "atk-s0102a8:244_10": "ca cīvare, evaṁ pattādīsupi yojanā kātabbā.",
  "atk-s0102a8:245_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0102a8:245_1": "pabbajito vā attano antevāsikasamānupajjhāyakādike mamāyati, sahattheneva nesaṁ kesacchedanasūcikammacīvaradhovanarajanapattapacanādīni",
  "atk-s0102a8:245_2": "karoti, muhuttampi apassanto ‘‘asuko sāmaṇero kuhiṁ asuko daharo kuhi’’nti bhantamigo",
  "atk-s0102a8:245_3": "viya ito cito ca oloketi, aññena kesacchedanādīnaṁ atthāya ‘‘muhuttaṁ asukaṁ pesethā’’ti",
  "atk-s0102a8:245_4": "yāciyamānopi ‘‘amhepi taṁ attano kammaṁ na kārema, tumhe naṁ gahetvā kilamessathā’’ti",
  "atk-s0102a8:245_5": "na deti, ayaṁ sattakelāyano nāma.",
  "atk-s0102a8:246_0": "Yo pana cīvarapattathālakakattarayaṭṭhiādīni mamāyati, aññassa hatthena parāmasitumpi",
  "atk-s0102a8:246_1": "na deti, tāvakālikaṁ yācito ‘‘mayampi idaṁ mamāyantā na paribhuñjāma, tumhākaṁ kiṁ",
  "atk-s0102a8:246_2": "dassāmā’’ti vadati, ayaṁ saṅkhārakelāyano nāma. Yo pana tesu dvīsupi vatthūsu majjhatto",
  "atk-s0102a8:246_3": "udāsino, ayaṁ sattasaṅkhāramajjhatto nāma. Iti ayaṁ upekkhāsambojjhaṅgo evarūpaṁ",
  "atk-s0102a8:246_4": "sattasaṅkhārakelāyanapuggalaṁ ārakā parivajjantassāpi, sattasaṅkhāramajjhattapuggalaṁ",
  "atk-s0102a8:246_5": "sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi uppajjati.",
  "atk-s0102a8:246_6": "Evaṁ uppannassa panassa arahattamaggena bhāvanāpāripūri hotīti pajānāti.",
  "atk-s0102a8:247_0": "Iti ajjhattaṁ vāti evaṁ attano vā satta sambojjhaṅge pariggaṇhitvā, parassa vā, kālena",
  "atk-s0102a8:247_1": "vā attano, kālena vā parassa sambojjhaṅge pariggaṇhitvā dhammesu dhammānupassī viharati.",
  "atk-s0102a8:247_2": "Samudayavayā panettha sambojjhaṅgānaṁ nibbattinirodhavasena veditabbā. Ito paraṁ",
  "atk-s0102a8:247_3": "vuttanayameva. Kevalañhi idha bojjhaṅgapariggāhikā sati dukkhasaccanti evaṁ yojanaṁ",
  "atk-s0102a8:247_4": "katvā bojjhaṅgapariggāhakassa bhikkhuno niyyānamukhaṁ veditabbaṁ. Sesaṁ tādisamevāti.",
  "atk-s0102a8:248": "Bojjhaṅgapabbaṁ niṭṭhitaṁ.",
  "atk-s0102a8:249": "Catusaccapabbavaṇṇanā",
  "atk-s0102a8:250_0": "386. Evaṁ sattabojjhaṅgavasena dhammānupassanaṁ vibhajitvā idāni catusaccavasena",
  "atk-s0102a8:250_1": "vibhajituṁ puna caparantiādimāha. Tattha idaṁ dukkhanti yathābhūtaṁ pajānātīti ṭhapetvā",
  "atk-s0102a8:250_2": "taṇhaṁ tebhūmakadhamme ‘‘idaṁ dukkha’’nti yathāsabhāvato pajānāti, tasseva kho pana",
  "atk-s0102a8:250_3": "dukkhassa janikaṁ samuṭṭhāpikaṁ purimataṇhaṁ ‘‘ayaṁ dukkhasamudayo’’ti, ubhinnaṁ",
  "atk-s0102a8:250_4": "appavattinibbānaṁ ‘‘ayaṁ dukkhanirodho’’ti, dukkhaparijānanaṁ samudayapajahanaṁ nirodhasacchikaraṇaṁ",
  "atk-s0102a8:250_5": "ariyamaggaṁ ‘‘ayaṁ dukkhanirodhagāminipaṭipadā’’ti yathāsabhāvato pajānātīti attho.",
  "atk-s0102a8:250_6": "Avasesā ariyasaccakathā ṭhapetvā jātiādīnaṁ padabhājanakathaṁ visuddhimagge vitthāritāyeva.",
  "atk-s0102a8:251": "Dukkhasaccaniddesavaṇṇanā",
  "atk-s0102a8:252_0": "388. Padabhājane pana katamā ca, bhikkhave, jātīti bhikkhave, yā jātipi dukkhāti",
  "atk-s0102a8:252_1": "evaṁ vuttā jāti, sā katamāti evaṁ sabbapucchāsu attho veditabbo. Yā tesaṁ tesaṁ sattānanti",
  "atk-s0102a8:252_2": "idaṁ ‘‘imesaṁ nāmā’’ti niyamābhāvato sabbasattānaṁ pariyādānavacanaṁ. Tamhi tamhi",
  "atk-s0102a8:252_3": "sattanikāyeti idampi sabbasattanikāyapariyādānavacanaṁ jananaṁ jāti savikārānaṁ paṭhamābhinibbattakkhandhānametaṁ",
  "atk-s0102a8:252_4": "adhivacanaṁ. Sañjātīti idaṁ tassā eva upasaggamaṇḍitavevacanaṁ. Sā eva anupaviṭṭhākārena",
  "atk-s0102a8:252_5": "okkamanaṭṭhena okkanti. Nibbattisaṅkhātena abhinibbattanaṭṭhena abhinibbatti. Iti",
  "atk-s0102a8:252_6": "ayaṁ catubbidhāpi sammutikathā nāma . Khandhānaṁ pātubhāvoti ayaṁ pana paramatthakathā.",
  "atk-s0102a8:252_7": "Ekavokārabhavādīsu ekacatupañcabhedānaṁ khandhānaṁyeva pātubhāvo, na puggalassa,",
  "atk-s0102a8:252_8": "tasmiṁ pana sati puggalo pātubhūtoti vohāramattaṁ hoti. Āyatanānaṁ paṭilābhoti āyatanāni",
  "atk-s0102a8:252_9": "pātubhavantāneva paṭiladdhāni nāma honti, so tesaṁ pātubhāvasaṅkhāto paṭilābhoti attho.",
  "atk-s0102a8:253_0": "389.Jarāti sabhāvaniddeso. Jīraṇatāti ākārabhāvaniddeso. Khaṇḍiccantiādi vikāraniddeso.",
  "atk-s0102a8:253_1": "Daharakālasmiñhi dantā samasetā honti. Teyeva paripaccante anukkamena vaṇṇavikāraṁ",
  "atk-s0102a8:253_2": "āpajjitvā tattha tattha pattanti. Atha patitañca ṭhitañca upādāya khaṇḍitadantā khaṇḍitā",
  "atk-s0102a8:253_3": "nāma. Khaṇḍitānaṁ bhāvo khaṇḍiccanti vuccati. Anukkamena paṇḍarabhūtāni kesalomāni",
  "atk-s0102a8:253_4": "palitāni nāma. Palitāni sañjātāni assāti palito, palitassa bhāvo pāliccaṁ. Jarāvātappahārena",
  "atk-s0102a8:253_5": "sositamaṁsalohitatāya valiyo tacasmiṁ assāti valittaco, tassa bhāvo valittacatā.",
  "atk-s0102a8:253_6": "Ettāvatā dantakesalomatacesu vikāradassanavasena pākaṭībhūtā pākaṭajarā dassitā.",
  "atk-s0102a8:254_0": "Yatheva hi udakassa vā vātassa vā aggino vā tiṇarukkhādīnaṁ saṁbhaggapalibhaggatāya",
  "atk-s0102a8:254_1": "vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva",
  "atk-s0102a8:254_2": "jarāya dantādīnaṁ khaṇḍiccādivasena gatamaggo pākaṭo, cakkhuṁ ummiletvāpi gayhati,",
  "atk-s0102a8:254_3": "na ca khaṇḍiccādīneva jarā. Na hi jarā cakkhuviññeyyā hoti. Yasmā pana jaraṁ pattassa",
  "atk-s0102a8:254_4": "āyu hāyati, tasmā jarā ‘‘āyuno saṁhānī’’ti phalūpacārena vuttā. Yasmā daharakāle",
  "atk-s0102a8:254_5": "suppasannāni sukhumampi attano visayaṁ sukheneva ca gaṇhanasamatthāni cakkhādīni",
  "atk-s0102a8:254_6": "indriyāni jaraṁ pattassa paripakkāni ālulitāni avisadāni oḷārikampi attano visayaṁ",
  "atk-s0102a8:254_7": "gahetuṁ asamatthāni honti, tasmā ‘‘indriyānaṁ paripāko’’tipi phalūpacāreneva vuttā.",
  "atk-s0102a8:255_0": "390. Maraṇaniddese yanti maraṇaṁ sandhāya napuṁsakaniddeso, yaṁ maraṇaṁ cutīti vuccati,",
  "atk-s0102a8:255_1": "cavanatāti vuccatīti ayamettha yojanā. Tattha cutīti sabhāvaniddeso. Cavanatāti ākārabhāvaniddeso.",
  "atk-s0102a8:255_2": "Maraṇaṁ pattassa khandhā bhijjanti ceva antaradhāyanti ca adassanaṁ gacchanti, tasmā",
  "atk-s0102a8:255_3": "taṁ bhedo antaradhānanti vuccati. Maccumaraṇanti maccumaraṇaṁ, na khaṇikamaraṇaṁ.",
  "atk-s0102a8:255_4": "Kālakiriyāti maraṇakālakiriyā. Ayaṁ sabbāpi sammutikathāva. Khandhānaṁ bhedoti ayaṁ",
  "atk-s0102a8:255_5": "pana paramatthakathā. Ekavokārabhavādīsu ekacatupañcabhedānaṁ khandhānaṁyeva bhedo,",
  "atk-s0102a8:255_6": "na puggalassa, tasmiṁ pana sati puggalo matoti vohāramattaṁ hoti.",
  "atk-s0102a8:256_0": "Kaḷevarassa nikkhepoti attabhāvassa nikkhepo. Maraṇaṁ pattassa hi niratthaṁva kaliṅgaraṁ",
  "atk-s0102a8:256_1": "attabhāvo patati, tasmā taṁ kaḷevarassa nikkhepoti vuttaṁ. Jīvitindriyassa upacchedo",
  "atk-s0102a8:256_2": "pana sabbākārato paramatthato maraṇaṁ. Etadeva sammutimaraṇanti pi vuccati. Jīvitindriyupacchedameva",
  "atk-s0102a8:256_3": "hi gahetvā lokiyā ‘‘tisso mato, phusso mato’’ti vadanti.",
  "atk-s0102a8:257_0": "391.Byasanenāti ñātibyasanādīsu yena kenaci byasanena. Dukkhadhammenāti vadhabandhādinā",
  "atk-s0102a8:257_1": "dukkhakāraṇena. Phuṭṭhassāti ajjhotthaṭassa abhibhūtassa. Sokoti yo ñātibyasanādīsu",
  "atk-s0102a8:257_2": "vā vadhabandhanādīsu vā aññatarasmiṁ sati tena abhibhūtassa uppajjati socanalakkhaṇo",
  "atk-s0102a8:257_3": "soko. Socitattanti socitabhāvo. Yasmā panesa abbhantare sosento parisosento uppajjati,",
  "atk-s0102a8:257_4": "tasmā antosoko antoparisokoti vuccati.",
  "atk-s0102a8:258_0": "392. ‘‘Mayhaṁ dhītā, mayhaṁ putto’’ti evaṁ ādissa ādissa devanti paridevanti etenāti",
  "atk-s0102a8:258_1": "ādevo. Taṁ taṁ vaṇṇaṁ parikittetvā devanti etenāti paridevo. Tato parā dve tasseva bhāvaniddesā.",
  "atk-s0102a8:259": "393.Kāyikanti kāyapasādavatthukaṁ. Dukkhamanaṭṭhena dukkhaṁ. Asātanti amadhuraṁ. Kāyasamphassajaṁ dukkhanti kāyasamphassato jātaṁ dukkhaṁ. Asātaṁ vedayitanti amadhuraṁ vedayitaṁ.",
  "atk-s0102a8:260": "394.Cetasikanti cittasampayuttaṁ. Sesaṁ dukkhe vuttanayameva.",
  "atk-s0102a8:261": "395.Āyāsoti saṁsīdanavisīdanākārappatto cittakilamatho. Balavataraṁ āyāso upāyāso. Tato parā dve attattaniyābhāvadīpakā bhāvaniddesā.",
  "atk-s0102a8:262_0": "398.Jātidhammānanti jātisabhāvānaṁ. Icchā uppajjatīti taṇhā uppajjati. Aho vatāti",
  "atk-s0102a8:262_1": "patthanā. Na kho panetaṁ icchāyāti evaṁ jātiyā anāgamanaṁ vinā maggabhāvanaṁ na icchāya",
  "atk-s0102a8:262_2": "pattabbaṁ. Idampīti etampi upari sesāni upādāya pikāro. Yampicchanti yenapi dhammena",
  "atk-s0102a8:262_3": "alabbhaneyyavatthuṁ icchanto na labhati, taṁ alabbhaneyya vatthumhi icchanaṁ dukkhaṁ. Esa nayo sabbattha.",
  "atk-s0102a8:263": "399. Khandhaniddese rūpañca taṁ upādānakkhandho cāti rūpupādānakkhandho evaṁ sabbattha.",
  "atk-s0102a8:264": "Samudayasaccaniddesavaṇṇanā",
  "atk-s0102a8:265_0": "400.Yāyaṁ taṇhāti yā ayaṁ taṇhā. Ponobbhavikāti punabbhavakaraṇaṁ punobbhavo, punobbhavo",
  "atk-s0102a8:265_1": "sīlaṁ assāti ponobbhavikā. Nandīrāgena saha gatāti nandīrāgasahagatā. Nandīrāgena",
  "atk-s0102a8:265_2": "saddhiṁ atthato ekattameva gatāti vuttaṁ hoti. Tatratatrābhinandinīti yatra yatra",
  "atk-s0102a8:265_3": "attabhāvo, tatra tatra abhinandinī. Rūpādīsu vā ārammaṇesu tatra tatra abhinandinī,",
  "atk-s0102a8:265_4": "rūpābhinandinī sadda, gandha, rasa, phoṭṭhabba, dhammābhinandinīti attho. Seyyathidanti",
  "atk-s0102a8:265_5": "nipāto. Tassa sā katamā ceti attho. Kāme taṇhā kāmataṇhā, pañcakāmaguṇikarāgassetaṁ",
  "atk-s0102a8:265_6": "nāmaṁ. Bhave taṇhā bhavataṇhā, bhavapatthanāvasena uppannassa sassatadiṭṭhisahagatassa",
  "atk-s0102a8:265_7": "rūpārūpabhavarāgassa ca jhānanikantiyā cetaṁ adhivacanaṁ. Vibhave taṇhā vibhavataṇhā,",
  "atk-s0102a8:265_8": "ucchedadiṭṭhisahagatarāgassetaṁ adhivacanaṁ.",
  "atk-s0102a8:266_0": "Idāni tassā taṇhāya vatthuṁ vitthārato dassetuṁ sā kho panesātiādimāha. Tattha uppajjatīti",
  "atk-s0102a8:266_1": "jāyati. Nivisatīti punappunaṁ pavattivasena patiṭṭhahati. Yaṁ loke piyarūpaṁ sātarūpanti",
  "atk-s0102a8:266_2": "yaṁ lokasmiṁ piyasabhāvañceva madhurasabhāvañca. Cakkhu loketiādīsu lokasmiñhi cakkhādīsu",
  "atk-s0102a8:266_3": "mamattena abhiniviṭṭhā sattā sampattiyaṁ patiṭṭhitā attano cakkhuṁ ādāsatalādīsu",
  "atk-s0102a8:266_4": "nimittaggahaṇānusārena vippasannaṁ pañcapasādaṁ suvaṇṇavimāne ugghāṭitamaṇisīhapañjaraṁ",
  "atk-s0102a8:266_5": "viya maññanti, sotaṁ rajatapanāḷikaṁ viya, pāmaṅgasuttaṁ viya ca maññanti, ‘‘tuṅganāsā’’ti",
  "atk-s0102a8:266_6": "laddhavohāraṁ ghānaṁ vaṭṭitvā ṭhapitaharitālavaṭṭaṁ viya maññanti, jivhaṁ rattakambalapaṭalaṁ",
  "atk-s0102a8:266_7": "viya mudusiniddhamadhurasadaṁ maññanti, kāyaṁ sālalaṭṭhiṁ viya, suvaṇṇatoraṇaṁ viya",
  "atk-s0102a8:266_8": "ca maññanti, manaṁ aññesaṁ manena asadisaṁ uḷāraṁ maññanti. Rūpaṁ suvaṇṇakaṇikārapupphādivaṇṇaṁ",
  "atk-s0102a8:266_9": "viya, saddaṁ mattakaravīka kokilamandadhamitamaṇivaṁsanigghosaṁ viya, attanā paṭiladdhāni",
  "atk-s0102a8:266_10": "catusamuṭṭhānikagandhārammaṇādīni ‘‘kassaññassa evarūpāni atthī’’ti maññanti. Tesaṁ",
  "atk-s0102a8:266_11": "evaṁ maññamānānaṁ tāni cakkhādīni piyarūpāni ceva sātarūpāni ca honti. Atha nesaṁ",
  "atk-s0102a8:266_12": "tattha anuppannā ceva taṇhā uppajjati , uppannā ca taṇhā punappunaṁ pavattivasena",
  "atk-s0102a8:266_13": "nivisati. Tasmā bhagavā ‘‘cakkhu loke piyarūpaṁ sātarūpaṁ, etthesā taṇhā uppajjamānā",
  "atk-s0102a8:266_14": "uppajjatī’’tiādimāha. Tattha uppajjamānāti yadā uppajjamānā hoti, tadā ettha uppajjatīti",
  "atk-s0102a8:266_15": "attho. Esa nayo sabbattha.",
  "atk-s0102a8:267": "Nirodhasaccaniddesavaṇṇanā",
  "atk-s0102a8:268_0": "401.Asesavirāganirodhotiādīni sabbāni nibbānavevacanāneva. Nibbānañhi āgamma taṇhā",
  "atk-s0102a8:268_1": "asesā virajjati nirujjhati, tasmā taṁ ‘‘tassāyeva taṇhāya asesavirāganirodho’’ti",
  "atk-s0102a8:268_2": "vuccati. Nibbānañca āgamma taṇhā cajiyati paṭinissajjiyati vimuccati na allīyati,",
  "atk-s0102a8:268_3": "tasmā nibbānaṁ ‘‘cāgo paṭinissaggo mutti anālayo’’ti vuccati. Ekameva hi nibbānaṁ,",
  "atk-s0102a8:268_4": "nāmāni panassa sabbasaṅkhatānaṁ nāmapaṭipakkhavasena anekāni honti. Seyyathidaṁ,",
  "atk-s0102a8:268_5": "asesavirāgo asesanirodho cāgo paṭinissaggo mutti anālayo rāgakkhayo dosakkhayo mohakkhayo",
  "atk-s0102a8:268_6": "taṇhakkhayo anuppādo appavattaṁ animittaṁ appaṇihitaṁ anāyūhanaṁ appaṭisandhi anupapatti",
  "atk-s0102a8:268_7": "agati ajātaṁ ajaraṁ abyādhi amataṁ asokaṁ aparidevaṁ anupāyāsaṁ asaṁkiliṭṭhanti.",
  "atk-s0102a8:269_0": "Idāni maggena chinnāya nibbānaṁ āgamma appavattipattāyapi ca taṇhāya yesu vatthūsu",
  "atk-s0102a8:269_1": "tassā uppatti dassitā, tattheva abhāvaṁ dassetuṁ sā kho panesātiādimāha. Tattha yathā",
  "atk-s0102a8:269_2": "puriso khette jātaṁ tittaalābuvalliṁ disvā aggato paṭṭhāya mūlaṁ pariyesitvā chindeyya,",
  "atk-s0102a8:269_3": "sā anupubbena milāyitvā apaññattiṁ gaccheyya. Tato tasmiṁ khette tittaalābu niruddhā",
  "atk-s0102a8:269_4": "pahīnāti vucceyya, evameva khette tittaalābu viya cakkhādīsu taṇhā. Sā ariyamaggena",
  "atk-s0102a8:269_5": "mūlacchinnā nibbānaṁ āgamma appavattiṁ gacchati. Evaṁ gatā pana tesu vatthūsu khette",
  "atk-s0102a8:269_6": "tittaalābu viya na paññāyati.",
  "atk-s0102a8:270_0": "Yathā ca aṭavito core ānetvā nagarassa dakkhiṇadvāre ghāteyyuṁ, tato aṭaviyaṁ corā",
  "atk-s0102a8:270_1": "matāti vā māritāti vā vucceyyuṁ, evaṁ aṭaviyaṁ corā viya cakkhādīsu taṇhā. Sā dakkhiṇadvāre",
  "atk-s0102a8:270_2": "corā viya nibbānaṁ āgamma niruddhattā nibbāne niruddhā. Evaṁ niruddhā panetesu vatthūsu",
  "atk-s0102a8:270_3": "aṭaviyaṁ corā viya na paññāyati, tenassā tattheva nirodhaṁ dassento ‘‘cakkhu loke",
  "atk-s0102a8:270_4": "piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhatī’’tiādimāha.",
  "atk-s0102a8:271": "Maggasaccaniddesavaṇṇanā",
  "atk-s0102a8:272_0": "402.Ayamevāti aññamaggapaṭikkhepanatthaṁ niyamanaṁ. Ariyoti taṁ taṁ maggavajjhehi",
  "atk-s0102a8:272_1": "kilesehi ārakattā ariyabhāvakarattā ca ariyo. Dukkhe ñāṇantiādinā catusaccakammaṭṭhānaṁ",
  "atk-s0102a8:272_2": "dassitaṁ. Tattha purimāni dve saccāni vaṭṭaṁ, pacchimāni vivaṭṭaṁ. Tesu bhikkhuno",
  "atk-s0102a8:272_3": "vaṭṭe kammaṭṭhānābhiniveso hoti, vivaṭṭe natthi abhiniveso. Purimāni hi dve saccāni",
  "atk-s0102a8:272_4": "‘‘pañcakkhandhā dukkhaṁ, taṇhā samudayo’’ti evaṁ saṅkhepena ca ‘‘katame pañcakkhandhā,",
  "atk-s0102a8:272_5": "rūpakkhandho’’tiādinā nayena vitthārena ca ācariyassa santike uggaṇhitvā vācāya punappunaṁ",
  "atk-s0102a8:272_6": "parivattento yogāvacaro kammaṁ karoti. Itaresu pana dvīsu saccesu nirodhasaccaṁ iṭṭhaṁ",
  "atk-s0102a8:272_7": "kantaṁ manāpaṁ, maggasaccaṁ iṭṭhaṁ kantaṁ manāpanti evaṁ savanena kammaṁ karoti.",
  "atk-s0102a8:272_8": "So evaṁ karonto cattāri saccāni ekapaṭivedheneva paṭivijjhati ekābhisamayena abhisameti.",
  "atk-s0102a8:272_9": "Dukkhaṁ pariññāpaṭivedhena paṭivijjhati, samudayaṁ pahānapaṭivedhena, nirodhaṁ sacchikiriyāpaṭivedhena,",
  "atk-s0102a8:272_10": "maggaṁ bhāvanāpaṭivedhena paṭivijjhati. Dukkhaṁ pariññābhisamayena…pe… maggaṁ bhāvanābhisamayena",
  "atk-s0102a8:272_11": "abhisameti. Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho",
  "atk-s0102a8:272_12": "hoti, dvīsu pana savanapaṭivedhoyeva. Aparabhāge tīsu kiccato paṭivedho hoti, nirodhe",
  "atk-s0102a8:272_13": "ārammaṇapaṭivedho. Paccavekkhaṇā pana pattasaccassa hoti. Ayañca ādikammiko, tasmā sā idha na vuttā.",
  "atk-s0102a8:273_0": "Imassa ca bhikkhuno pubbe pariggahato ‘‘dukkhaṁ parijānāmi, samudayaṁ pajahāmi, nirodhaṁ",
  "atk-s0102a8:273_1": "sacchikaromi, maggaṁ bhāvemī’’ti ābhogasamannāhāramanasikārapaccavekkhaṇā natthi,",
  "atk-s0102a8:273_2": "pariggahato paṭṭhāya hoti. Aparabhāge pana dukkhaṁ pariññātameva…pe… maggo bhāvitova",
  "atk-s0102a8:273_3": "hoti. Tattha dve saccāni duddasattā gambhīrāni, dve gambhīrattā duddasāni. Dukkhasaccañhi",
  "atk-s0102a8:273_4": "uppattito pākaṭaṁ, khāṇukaṇṭakapahārādīsu ‘‘aho dukkha’’nti vattabbatampi āpajjati.",
  "atk-s0102a8:273_5": "Samudayampi khāditukāmatābhuñjitukāmatādivasena uppattito pākaṭaṁ. Lakkhaṇapaṭivedhato",
  "atk-s0102a8:273_6": "pana ubhayampi gambhīraṁ. Iti tāni duddasattā gambhīrāni. Itaresaṁ pana dvinnaṁ dassanatthāya",
  "atk-s0102a8:273_7": "payogo bhavaggagahaṇatthaṁ hatthappasāraṇaṁ viya avīciphusanatthaṁ pādappasāraṇaṁ",
  "atk-s0102a8:273_8": "viya satadhā bhinnassa vālassa koṭiyā koṭipādanaṁ viya ca hoti. Iti tāni gambhīrattā",
  "atk-s0102a8:273_9": "duddasāni. Evaṁ duddasattā gambhīresu gambhīrattā ca duddasesu catūsu saccesu uggahādivasena",
  "atk-s0102a8:273_10": "pubbabhāgañāṇuppattiṁ sandhāya idaṁ dukkhe ñāṇantiādi vuttaṁ. Paṭivedhakkhaṇe pana",
  "atk-s0102a8:273_11": "ekameva taṁ ñāṇaṁ hoti.",
  "atk-s0102a8:274_0": "Nekkhammasaṅkappādayo kāmabyāpādavihiṁsāviramaṇasaññānaṁ nānattā pubbabhāge nānā,",
  "atk-s0102a8:274_1": "maggakkhaṇe pana imesu tīsu ṭhānesu uppannassa akusalasaṅkappassa padapacchedato",
  "atk-s0102a8:274_2": "anuppattisādhanavasena maggaṅgaṁ pūrayamāno ekova kusalasaṅkappo uppajjati. Ayaṁ sammāsaṅkappo nāma.",
  "atk-s0102a8:275_0": "Musāvādāveramaṇiādayopi musāvādādīhi viramaṇasaññānaṁ nānattā pubbabhāge nānā, maggakkhaṇe",
  "atk-s0102a8:275_1": "pana imesu catūsu ṭhānesu uppannāya akusaladussīlyacetanāya padapacchedato anuppattisādhanavasena",
  "atk-s0102a8:275_2": "maggaṅgaṁ pūrayamānā ekāva kusalaveramaṇī uppajjati. Ayaṁ sammāvācā nāma .",
  "atk-s0102a8:276_0": "Pāṇātipātāveramaṇiādayopi pāṇātipātādīhi viramaṇasaññānaṁ nānattā pubbabhāge nānā,",
  "atk-s0102a8:276_1": "maggakkhaṇe pana imesu tīsu ṭhānesu uppannāya akusaladussīlyacetanāya akiriyato padapacchedato",
  "atk-s0102a8:276_2": "anuppattisādhanavasena maggaṅgaṁ pūrayamānā ekāva kusalaveramaṇī uppajjati, ayaṁ sammākammanto nāma.",
  "atk-s0102a8:277_0": "Micchāājīvanti khādanīyabhojanīyādīnaṁ atthāya pavattitaṁ kāyavacīduccaritaṁ. Pahāyāti",
  "atk-s0102a8:277_1": "vajjetvā. Sammāājīvenāti buddhapasatthena ājīvena. Jīvitaṁ kappetīti jīvitappavattiṁ",
  "atk-s0102a8:277_2": "pavatteti. Sammāājīvopi kuhanādīhi viramaṇasaññānaṁ nānattā pubbabhāge nānā, maggakkhaṇe",
  "atk-s0102a8:277_3": "pana imesuyeva sattasu ṭhānesu uppannāya micchājīvadussīlyacetanāya padapacchedato",
  "atk-s0102a8:277_4": "anuppattisādhanavasena maggaṅgaṁ pūrayamānā ekāva kusalaveramaṇī uppajjati, ayaṁ sammāājīvo nāma.",
  "atk-s0102a8:278_0": "Anuppannānanti ekasmiṁ vā bhave tathārūpe vā ārammaṇe attano na uppannānaṁ. Parassa",
  "atk-s0102a8:278_1": "pana uppajjamāne disvā ‘‘aho vata me evarūpā pāpakā akusaladhammā na uppajjeyyu’’nti",
  "atk-s0102a8:278_2": "evaṁ anuppannānaṁ pāpakānaṁ akusalānaṁ dhammānaṁ anuppādāya. Chandaṁ janetīti tesaṁ",
  "atk-s0102a8:278_3": "anuppādakapaṭipattisādhakaṁ vīriyachandaṁ janeti. Vāyamatīti vāyāmaṁ karoti. Vīriyaṁ",
  "atk-s0102a8:278_4": "ārabhatīti vīriyaṁ pavatteti. Cittaṁ paggaṇhātīti vīriyena cittaṁ paggahitaṁ karoti.",
  "atk-s0102a8:278_5": "Padahatīti kāmaṁ taco ca nhāru ca aṭṭhi ca avasissatūti padahanaṁ pavatteti.",
  "atk-s0102a8:279_0": "Uppannānanti samudācāravasena attano uppannapubbānaṁ. Idāni tādise na uppādessāmīti",
  "atk-s0102a8:279_1": "tesaṁ pahānāya chandaṁ janeti. Anuppannānaṁ kusalānanti appaṭiladdhānaṁ paṭhamajjhānādīnaṁ.",
  "atk-s0102a8:279_2": "Uppannānanti tesaṁyeva paṭiladdhānaṁ. Ṭhitiyāti punappunaṁ uppattipabandhavasena",
  "atk-s0102a8:279_3": "ṭhitatthaṁ. Asammosāyāti avināsanatthaṁ. Bhiyyobhāvāyāti uparibhāvāya. Vepullāyāti",
  "atk-s0102a8:279_4": "vipulabhāvāya. Bhāvanāya pāripūriyāti bhāvanāya paripūraṇatthaṁ. Ayampi sammāvāyāmo",
  "atk-s0102a8:279_5": "anuppannānaṁ akusalānaṁ anuppādanādicittānaṁ nānattā pubbabhāge nānā, maggakkhaṇe",
  "atk-s0102a8:279_6": "pana imesuyeva catūsu ṭhānesu kiccasādhanavasena maggaṅgaṁ pūrayamānaṁ ekameva kusalavīriyaṁ",
  "atk-s0102a8:279_7": "uppajjati. Ayaṁ sammāvāyāmo nāma.",
  "atk-s0102a8:280": "Sammāsatipi kāyādipariggāhakacittānaṁ nānattā pubbabhāge nānā, maggakkhaṇe pana catūsu ṭhānesu kiccasādhanavasena maggaṅgaṁ pūrayamānā ekāva sati uppajjati. Ayaṁ sammāsati nāma.",
  "atk-s0102a8:281_0": "Jhānāni pubbabhāgepi maggakkhaṇepi nānā, pubbabhāge samāpattivasena nānā, maggakkhaṇe",
  "atk-s0102a8:281_1": "nānāmaggavasena. Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā",
  "atk-s0102a8:281_2": "vā dutiyajjhānādīsu aññatarajhānikā vā. Ekassapi paṭhamamaggo dutiyādīnaṁ aññatarajhāniko",
  "atk-s0102a8:281_3": "hoti, dutiyādayopi dutiyādīnaṁ aññatarajjhānikā vā paṭhamajjhānikā vā. Evaṁ cattāropi",
  "atk-s0102a8:281_4": "maggā jhānavasena sadisā vā asadisā vā ekaccasadisā vā honti. Ayaṁ panassa viseso",
  "atk-s0102a8:281_5": "pādakajjhānaniyamena hoti.",
  "atk-s0102a8:282_0": "Pādakajjhānaniyamena tāva paṭhamajjhānalābhino paṭhamajjhānā vuṭṭhāya vipassantassa",
  "atk-s0102a8:282_1": "uppanno maggo paṭhamajjhāniko hoti. Maggaṅgabojjhaṅgāni panettha paripuṇṇāneva honti.",
  "atk-s0102a8:282_2": "Dutiyajjhānato vuṭṭhāya vipassantassa uppanno dutiyajjhāniko hoti. Maggaṅgāni panettha",
  "atk-s0102a8:282_3": "satta honti. Tatiyajjhānato vuṭṭhāya vipassantassa uppanno tatiyajjhāniko. Maggaṅgāni",
  "atk-s0102a8:282_4": "panettha satta , bojjhaṅgāni cha honti. Esa nayo catutthajjhānato vuṭṭhāya yāva nevasaññānāsaññāyatanaṁ.",
  "atk-s0102a8:283_0": "Āruppe catukkapañcakajjhānaṁ uppajjati, tañca lokuttaraṁ, no lokiyanti vuttaṁ, ettha",
  "atk-s0102a8:283_1": "kathanti? Etthāpi paṭhamajjhānādīsu yato vuṭṭhāya sotāpattimaggaṁ paṭilabhitvā arūpasamāpattiṁ",
  "atk-s0102a8:283_2": "bhāvetvā so āruppe uppanno, taṁ jhānikāvassa tattha tayo maggā uppajjanti. Evaṁ pādakajjhānameva niyameti.",
  "atk-s0102a8:284_0": "Keci pana therā ‘‘vipassanāya ārammaṇabhūtā khandhā niyamentī’’ti vadanti. Keci ‘‘puggalajjhāsayo",
  "atk-s0102a8:284_1": "niyametī’’ti vadanti. Keci ‘‘vuṭṭhānagāminivipassanā niyametī’’ti vadanti. Tesaṁ",
  "atk-s0102a8:284_2": "vādavinicchayo visuddhimagge vuṭṭhānagāminivipassanādhikāre vuttanayeneva veditabbo.",
  "atk-s0102a8:285": "Ayaṁ vuccati, bhikkhave, sammāsamādhīti ayaṁ pubbabhāge lokiyo aparabhāge lokuttaro sammāsamādhīti vuccati.",
  "atk-s0102a8:286_0": "Iti ajjhattaṁ vāti evaṁ attano vā cattāri saccāni pariggaṇhitvā, parassa vā, kālena",
  "atk-s0102a8:286_1": "vā attano, kālena vā parassa cattāri saccāni pariggaṇhitvā dhammesu dhammānupassī",
  "atk-s0102a8:286_2": "viharati. Samudayavayā panettha catunnaṁ saccānaṁ yathāsambhāvato uppattinivattivasena",
  "atk-s0102a8:286_3": "veditabbā. Ito paraṁ vuttanayameva. Kevalañhi idha catusaccapariggāhikā sati dukkhasaccanti",
  "atk-s0102a8:286_4": "evaṁ yojanaṁ katvā saccapariggāhakassa bhikkhuno niyyānamukhaṁ veditabbaṁ, sesaṁ tādisamevāti.",
  "atk-s0102a8:287": "Catusaccapabbaṁ niṭṭhitaṁ.",
  "atk-s0102a8:288_0": "404. Ettāvatā ānāpānapabbaṁ catuiriyāpathapabbaṁ catusampajaññapabbaṁ dvattiṁsākāraṁ",
  "atk-s0102a8:288_1": "catudhātuvavatthānaṁ navasivathikā vedanānupassanā cittānupassanā nīvaraṇapariggaho",
  "atk-s0102a8:288_2": "khandhapariggaho āyatanapariggaho bojjhaṅgapariggaho saccapariggahoti ekavīsati kammaṭṭhānāni.",
  "atk-s0102a8:288_3": "Tesu ānāpānaṁ dvattiṁsākāraṁ navasivathikāti ekādasa appanākammaṭṭhānāni honti. Dīghabhāṇakamahāsīvatthero",
  "atk-s0102a8:288_4": "pana ‘‘navasivathikā ādīnavānupassanāvasena vuttā’’ti āha. Tasmā tassa matena dveyeva",
  "atk-s0102a8:288_5": "appanākammaṭṭhānāni, sesāni upacārakammaṭṭhānāni. Kiṁ panetesu sabbesu abhiniveso",
  "atk-s0102a8:288_6": "jāyatīti? Na jāyati. Iriyāpathasampajaññanīvaraṇabojjhaṅgesu hi abhiniveso na jāyati,",
  "atk-s0102a8:288_7": "sesesu jāyatīti. Mahāsīvatthero panāha ‘‘etesupi abhiniveso jāyati. Ayañhi ‘atthi",
  "atk-s0102a8:288_8": "nu kho me cattāro iriyāpathā udāhu natthi, atthi nu kho me catusampajaññaṁ udāhu",
  "atk-s0102a8:288_9": "natthi, atthi nu kho me pañcanīvaraṇā udāhu natthi, atthi nu kho me sattabojjhaṅgā",
  "atk-s0102a8:288_10": "udāhu natthī’ti evaṁ pariggaṇhāti. Tasmā sabbattha abhiniveso jāyatī’’ti.",
  "atk-s0102a8:289_0": "Yo hi koci, bhikkhaveti yo hi koci, bhikkhave, bhikkhu vā bhikkhunī vā upāsako vā",
  "atk-s0102a8:289_1": "upāsikā vā. Evaṁ bhāveyyātiādito paṭṭhāya vuttena bhāvanānukkamena bhāveyya. Pāṭikaṅkhanti",
  "atk-s0102a8:289_2": "paṭikaṅkhitabbaṁ icchitabbaṁ avassaṁbhāvīti attho. Aññāti arahattaṁ. Sati vā upādiseseti",
  "atk-s0102a8:289_3": "upādānasese vā sati aparikkhīṇe. Anāgāmitāti anāgāmibhāvo.",
  "atk-s0102a8:290_0": "Evaṁ sattannaṁ vassānaṁ vasena sāsanassa niyyānikabhāvaṁ dassetvā puna tato appatarepi",
  "atk-s0102a8:290_1": "kāle dassento tiṭṭhantu, bhikkhavetiādimāha. Sabbampi cetaṁ majjhimassa veneyyapuggalassa",
  "atk-s0102a8:290_2": "vasena vuttaṁ, tikkhapaññaṁ pana sandhāya ‘‘pātova anusiṭṭho sāyaṁ visesaṁ adhigamissati,",
  "atk-s0102a8:290_3": "sāyaṁ anusiṭṭho pāto visesaṁ adhigamissatī’’ti vuttaṁ. Iti bhagavā ‘‘evaṁ niyyānikaṁ,",
  "atk-s0102a8:290_4": "bhikkhave, mama sāsana’’nti dassetvā ekavīsatiyāpi ṭhānesu arahattanikūṭena desitaṁ",
  "atk-s0102a8:290_5": "desanaṁ niyyātento ‘‘ekāyano ayaṁ, bhikkhave, maggo…pe… iti yaṁ taṁ vuttaṁ, idametaṁ",
  "atk-s0102a8:290_6": "paṭicca vutta’’nti āha. Sesaṁ uttānatthamevāti. Desanāpariyosāne pana tiṁsa bhikkhusahassāni",
  "atk-s0102a8:290_7": "arahatte patiṭṭhahiṁsūti.",
  "atk-s0102a8:291": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a8:292": "Mahāsatipaṭṭhānasuttavaṇṇanā niṭṭhitā."
}