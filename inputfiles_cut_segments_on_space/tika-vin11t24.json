{
  "tika-vin11t24:0": "Cīvarakkhandhakakathāvaṇṇanā",
  "tika-vin11t24:1_0": "2726-7. Cīvaraṁ uppajjati etāsūti ‘‘uppādā’’ti janikāva vuccanti, cīvaravatthaparilābhakkhettanti",
  "tika-vin11t24:1_1": "attho. Yathāha – ‘‘yathāvuttānaṁ cīvarānaṁ paṭilābhāya khettaṁ dassetuṁ aṭṭhimā bhikkhave",
  "tika-vin11t24:1_2": "mātikātiādimāhā’’ti (mahāva. aṭṭha. 379). Cīvaramātikāti cīvaruppādahetubhūtamātaro.",
  "tika-vin11t24:1_3": "Tenāha kathinakkhandhakavaṇṇanāyaṁ ‘‘mātikāti mātaro, janettiyoti attho’’ti (mahāva.",
  "tika-vin11t24:1_4": "aṭṭha. 310). Mātikāti cettha cīvaradānamadhippetaṁ. Yathāha ‘‘sīmāya dānaṁ ekā mātikā,",
  "tika-vin11t24:1_5": "katikāya dānaṁ dutiyā’’tiādi. Sīmāya deti, katikāya deti, bhikkhāpaññattiyā deti,",
  "tika-vin11t24:1_6": "saṅghassa deti, ubhatosaṅghe deti, vassaṁvutthasaṅghassa deti, ādissa deti, puggalassa",
  "tika-vin11t24:1_7": "deti. ‘‘Imā pana aṭṭha mātikā’’ti vuttameva nigamanavasena vuttaṁ.",
  "tika-vin11t24:2_0": "2728.Tatthāti tāsu aṭṭhamātikāsu. Sīmāya detīti ‘‘sīmāya dammī’’ti evaṁ sīmaṁ parāmasitvā",
  "tika-vin11t24:2_1": "dento sīmāya deti, evaṁ dinnaṁ antosīmagatehi bhikkhūhi bhājetabbanti vaṇṇitanti",
  "tika-vin11t24:2_2": "yojanā. Tattha antosīmagatehīti dāyako yaṁ sīmaṁ apekkhitvā evamāha, tassā sīmāya",
  "tika-vin11t24:2_3": "antogatehi sabbehi. Bhājetabbanti taṁ cīvaraṁ bhājetabbaṁ. Varavaṇṇināti ‘‘itipi",
  "tika-vin11t24:2_4": "so bhagavā araha’’ntiādinā sakalalokabyāpiguṇātisayayuttena byāmappabhāya, chabbaṇṇānaṁ",
  "tika-vin11t24:2_5": "raṁsīnañca vasena uttamappabhātisayayuttena varavaṇṇinā vaṇṇitaṁ kathitaṁ. Ayamettha",
  "tika-vin11t24:2_6": "padavaṇṇanā, ayaṁ pana vinicchayo – sīmāya detīti ettha tāva khaṇḍasīmā upacārasīmā",
  "tika-vin11t24:2_7": "samānasaṁvāsasīmā avippavāsasīmā lābhasīmā gāmasīmā nigamasīmā nagarasīmā abbhantarasīmā",
  "tika-vin11t24:2_8": "udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmā iti pannarasa sīmā veditabbā.",
  "tika-vin11t24:3_0": "Tattha khaṇḍasīmā sīmākathāyaṁ vuttā. Upacārasīmā parikkhittassa vihārassa parikkhepena,",
  "tika-vin11t24:3_1": "aparikkhittassa vihārassa parikkhepārahaṭṭhānena paricchinnā hoti. Apica bhikkhūnaṁ",
  "tika-vin11t24:3_2": "dhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato",
  "tika-vin11t24:3_3": "vā thāmamajjhimassa purisassa dvinnaṁ leḍḍupātānaṁ anto upacārasīmā veditabbā. Sā",
  "tika-vin11t24:3_4": "pana āvāsesu vaḍḍhantesu vaḍḍhati, parihāyantesu parihāyati. Mahāpaccariyaṁ pana",
  "tika-vin11t24:3_5": "‘‘bhikkhūsupi vaḍḍhantesu vaḍḍhatī’’ti (mahāva. aṭṭha. 379) vuttaṁ. Tasmā sace vihāre",
  "tika-vin11t24:3_6": "sannipatitabhikkhūhi saddhiṁ ekābaddhā hutvā yojanasatampi pūretvā nisīdanti, yojanasatampi",
  "tika-vin11t24:3_7": "upacārasīmāva hoti, sabbesaṁ lābho pāpuṇāti. Samānasaṁvāsaavippavāsasīmādvayampi vuttameva.",
  "tika-vin11t24:4_0": "Lābhasīmā nāma neva sammāsambuddhena anuññātā, na dhammasaṅgāhakattherehi ṭhapitā,",
  "tika-vin11t24:4_1": "apica kho rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā",
  "tika-vin11t24:4_2": "samantato paricchinditvā ‘‘ayaṁ amhākaṁ vihārassa lābhasīmā’’ti nāmalikhitake thambhe",
  "tika-vin11t24:4_3": "nikhaṇitvā ‘‘yaṁ etthantare uppajjati, sabbaṁ taṁ amhākaṁ vihārassa demā’’ti sīmaṁ",
  "tika-vin11t24:4_4": "ṭhapenti, ayaṁ lābhasīmā nāma. Gāmanigamanagaraabbhantaraudakukkhepasīmāpi vuttā eva.",
  "tika-vin11t24:5_0": "Janapadasīmā nāma kāsikosalaraṭṭhādīnaṁ anto bahū janapadā honti, ettha ekeko janapadaparicchedo",
  "tika-vin11t24:5_1": "janapadasīmā. Raṭṭhasīmā nāma kāsikosalādiraṭṭhaparicchedo. Rajjasīmā nāma mahācoḷabhogo",
  "tika-vin11t24:5_2": "keraḷabhogoti evaṁ ekekassa rañño āṇāpavattiṭṭhānaṁ. Dīpasīmā nāma samuddantena samucchinnamahādīpā",
  "tika-vin11t24:5_3": "ca antaradīpā ca. Cakkavāḷasīmā nāma cakkavāḷapabbateneva paricchinnā.",
  "tika-vin11t24:6_0": "Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā ‘‘ettheva",
  "tika-vin11t24:6_1": "sīmāya saṅghassa demī’’ti vutte yāvatikā bhikkhū antokhaṇḍasīmagatā, tehi bhājetabbaṁ.",
  "tika-vin11t24:6_2": "Tesaṁyeva hi taṁ pāpuṇāti, aññesaṁ sīmantarikāya vā upacārasīmāya vā ṭhitānampi na",
  "tika-vin11t24:6_3": "pāpuṇāti. Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathaviyā",
  "tika-vin11t24:6_4": "vemajjhaṁ gatassa pāpuṇātiyeva.",
  "tika-vin11t24:7_0": "‘‘Imissā upacārasīmāya saṅghassa dammī’’ti dinnaṁ pana khaṇḍasīmāsīmantarikāsu ṭhitānampi",
  "tika-vin11t24:7_1": "pāpuṇāti. ‘‘Samānasaṁvāsasīmāya dammī’’ti dinnaṁ pana khaṇḍasīmāsīmantarikāsu ṭhitānaṁ",
  "tika-vin11t24:7_2": "na pāpuṇāti. Avippavāsasīmālābhasīmāsu dinnaṁ tāsu sīmāsu antogatānaṁyeva pāpuṇāti.",
  "tika-vin11t24:7_3": "Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti. Abbhantarasīmāudakukkhepasīmāsu",
  "tika-vin11t24:7_4": "dinnaṁ tattha antogatānaṁyeva pāpuṇāti. Janapadaraṭṭharajjadīpacakkavāḷasīmāsupi",
  "tika-vin11t24:7_5": "gāmasīmādīsu vuttasadisoyeva vinicchayo.",
  "tika-vin11t24:8_0": "Sace pana jambudīpe ṭhito ‘‘tambapaṇṇidīpe saṅghassa dammī’’ti vadati, tambapaṇṇidīpato",
  "tika-vin11t24:8_1": "ekopi gantvā sabbesaṁ gaṇhituṁ labhati. Sacepi tatreva eko sabhāgabhikkhu sabhāgānaṁ",
  "tika-vin11t24:8_2": "bhāgaṁ gaṇhāti, na vāretabbo. Evaṁ tāva yo sīmaṁ parāmasitvā deti, tassa dāne vinicchayo veditabbo.",
  "tika-vin11t24:9_0": "Yo pana ‘‘asukasīmāyā’’ti vattuṁ na jānāti, kevalaṁ ‘‘sīmā’’ti vacanamattameva jānanto",
  "tika-vin11t24:9_1": "vihāraṁ āgantvā ‘‘sīmāya dammī’’ti vā ‘‘sīmaṭṭhakasaṅghassa dammī’’ti vā bhaṇati,",
  "tika-vin11t24:9_2": "so pucchitabbo ‘‘sīmā nāma bahuvidhā, kataraṁ sīmaṁ sandhāya bhaṇasī’’ti, sace vadati",
  "tika-vin11t24:9_3": "‘‘ahaṁ ‘asukasīmā’ti na jānāmi, sīmaṭṭhakasaṅgho bhājetvā gaṇhatū’’ti, katarasīmāya",
  "tika-vin11t24:9_4": "bhājetabbaṁ? Mahāsīvatthero kirāha ‘‘avippavāsasīmāyā’’ti. Tato naṁ āhaṁsu ‘‘avippavāsasīmā",
  "tika-vin11t24:9_5": "nāma tiyojanāpi hoti, evaṁ sante tiyojane ṭhitā lābhaṁ gaṇhissanti, tiyojane ṭhatvā",
  "tika-vin11t24:9_6": "āgantukavattaṁ pūretvā ārāmaṁ pavisitabbaṁ bhavissati, gamiko tiyojanaṁ gantvā senāsanaṁ",
  "tika-vin11t24:9_7": "āpucchissati, nissayapaṭipannassa tiyojanātikkame nissayo paṭippassambhissati, pārivāsikena",
  "tika-vin11t24:9_8": "tiyojanaṁ atikkamitvā aruṇaṁ uṭṭhāpetabbaṁ bhavissati, bhikkhuniyā tiyojane ṭhatvā",
  "tika-vin11t24:9_9": "ārāmappavesanaṁ āpucchitabbaṁ bhavissati, sabbampetaṁ upacārasīmāparicchedavaseneva",
  "tika-vin11t24:9_10": "kattuṁ vaṭṭati. Tasmā upacārasīmāyameva bhājetabba’’nti.",
  "tika-vin11t24:10_0": "2729. Ye vihārā saṅghena katikāya ekalābhakā samānalābhakā ettha etesu vihāresu dinnaṁ",
  "tika-vin11t24:10_1": "‘‘katikāya dammī’’ti dinnaṁ sabbehi bhikkhūhi saha bhājetabbaṁ cīvaraṁ katikāya vuccatīti yojanā.",
  "tika-vin11t24:11_0": "Ayamettha vinicchayo – katikā nāma samānalābhakatikā, tatrevaṁ katikā kātabbā – ekasmiṁ",
  "tika-vin11t24:11_1": "vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti,",
  "tika-vin11t24:11_2": "assa nāmaṁ gahetvā ‘‘asuko nāma vihāro porāṇako’’ti vā ‘‘buddhādhivuttho’’ti vā ‘‘appalābho’’ti",
  "tika-vin11t24:11_3": "vā yaṁ kiñci kāraṇaṁ vatvā ‘‘taṁ vihāraṁ iminā vihārena saddhiṁ ekalābhaṁ kātuṁ saṅghassa",
  "tika-vin11t24:11_4": "ruccatī’’ti tikkhattuṁ sāvetabbaṁ. Ettāvatā tasmiṁ vihāre nisinnopi idha nisinnova",
  "tika-vin11t24:11_5": "hoti. Tasmiṁ vihārepi saṅghena evameva kātabbaṁ. Ettāvatā idha nisinnopi tasmiṁ vihāre",
  "tika-vin11t24:11_6": "nisinnova hoti. Ekasmiṁ lābhe bhājiyamāne itarasmiṁ ṭhitassa bhāgaṁ gahetuṁ vaṭṭati.",
  "tika-vin11t24:11_7": "Evaṁ ekena vihārena saddhiṁ bahūpi āvāsā ekalābhā kātabbāti.",
  "tika-vin11t24:12_0": "2730. Cīvaradāyakena dhuvakārā pākavattādiniccasakkārā yattha saṅghassa krīyanti",
  "tika-vin11t24:12_1": "karīyanti tattha tasmiṁ vihāre teneva dāyakena saṅghassa dinnaṁ vihāraṁ ‘‘bhikkhāpaññattiyā",
  "tika-vin11t24:12_2": "dinna’’nti mahesinā vuttanti yojanā.",
  "tika-vin11t24:13_0": "Tatrāyaṁ vinicchayo – yasmiṁ vihāre imassa cīvaradāyakassa santakaṁ saṅghassa pākavattaṁ",
  "tika-vin11t24:13_1": "vā vattati, yasmiṁ vā vihāre bhikkhū attano bhāraṁ katvā sadā gehe bhojeti, yattha",
  "tika-vin11t24:13_2": "vā tena āvāso kārito, salākabhattādīni vā nibaddhāni, yena pana sakalopi vihāro patiṭṭhāpito,",
  "tika-vin11t24:13_3": "tattha vattabbameva natthi, ime dhuvakārā nāma. Tasmā sace so ‘‘yattha mayhaṁ dhuvakārā",
  "tika-vin11t24:13_4": "karīyanti, ettha dammī’’ti vā ‘‘tattha dethā’’ti vā bhaṇati, bahūsu cepi ṭhānesu",
  "tika-vin11t24:13_5": "dhuvakārā honti, sabbattha dinnameva hoti.",
  "tika-vin11t24:14_0": "Sace pana ekasmiṁ vihāre bhikkhū bahutarā honti, tehi vattabbaṁ ‘‘tumhākaṁ dhuvakāre",
  "tika-vin11t24:14_1": "ekattha bhikkhū bahū, ekattha appakā’’ti, sace ‘‘bhikkhugaṇanāya gaṇhathā’’ti bhaṇati,",
  "tika-vin11t24:14_2": "tathā bhājetvā gaṇhituṁ vaṭṭati. Ettha ca vatthabhesajjādi appakampi sukhena bhājīyati,",
  "tika-vin11t24:14_3": "yadi pana mañco vā pīṭhakaṁ vā ekameva hoti, taṁ pucchitvā yassa vā vihārassa ekavihārepi",
  "tika-vin11t24:14_4": "vā yassa senāsanassa so vicāreti, tattha dātabbaṁ. Sace ‘‘asukabhikkhu gaṇhatū’’ti vadati, vaṭṭati.",
  "tika-vin11t24:15_0": "Atha ‘‘mayhaṁ dhuvakāre dethā’’ti vatvā avicāretvāva gacchati, saṅghassapi vicāretuṁ",
  "tika-vin11t24:15_1": "vaṭṭati. Evaṁ pana vicāretabbaṁ – ‘‘saṅghattherassa vasanaṭṭhāne dethā’’ti vattabbaṁ.",
  "tika-vin11t24:15_2": "Sace tattha senāsanaṁ paripuṇṇaṁ hoti. Yattha nappahoti, tattha dātabbaṁ. Sace eko",
  "tika-vin11t24:15_3": "bhikkhu ‘‘mayhaṁ vasanaṭṭhāne senāsanaparibhogabhaṇḍaṁ natthī’’ti vadati, tattha dātabbanti.",
  "tika-vin11t24:16_0": "2731.Saṅghassa pana yaṁ dinnanti vihāraṁ pavisitvā ‘‘imāni cīvarāni saṅghassa dammī’’ti",
  "tika-vin11t24:16_1": "yaṁ cīvaraṁ dinnaṁ. ‘‘Sammukhībhūtenā’’ti vattabbe gāthābandhena rassattaṁ. Sammukhibhūtenāti",
  "tika-vin11t24:16_2": "ca upacārasīmāya ṭhitena. Bhājetabbanti ghaṇṭiṁ paharitvā kālaṁ ghosetvā bhājetabbaṁ.",
  "tika-vin11t24:16_3": "Idamettha mukhamattadassanaṁ. Vinicchayo aṭṭhakathāya (mahāva. aṭṭha. 379) veditabbo.",
  "tika-vin11t24:16_4": "Seyyathidaṁ – cīvaradāyakena vihāraṁ pavisitvā ‘‘imāni cīvarāni saṅghassa dammī’’ti",
  "tika-vin11t24:16_5": "dinnesu bhājiyamānesu sīmaṭṭhassa asampattassapi bhāgaṁ gaṇhanto na vāretabbo. Vihāro",
  "tika-vin11t24:16_6": "mahā hoti, therāsanato paṭṭhāya vatthesu diyyamānesu alasajātikā mahātherā pacchā",
  "tika-vin11t24:16_7": "āgacchanti, ‘‘bhante, vīsativassānaṁ diyyati, tumhākaṁ ṭhitikā atikkantā’’ti na vattabbā,",
  "tika-vin11t24:16_8": "ṭhitikaṁ ṭhapetvā tesaṁ datvā pacchā ṭhitikāya dātabbaṁ.",
  "tika-vin11t24:17_0": "‘‘Asukavihāre kira bahuṁ cīvaraṁ uppanna’’nti sutvā yojanantarikavihāratopi bhikkhū",
  "tika-vin11t24:17_1": "āgacchanti, sampattasampattānaṁ ṭhitaṭṭhānato paṭṭhāya dātabbaṁ. Asampattānampi upacārasīmaṁ",
  "tika-vin11t24:17_2": "paviṭṭhānaṁ antevāsikādīsu gaṇhantesu dātabbameva. ‘‘Bahi upacārasīmāya ṭhitānaṁ",
  "tika-vin11t24:17_3": "dethā’’ti vadanti, na dātabbaṁ. Sace pana upacārasīmaṁ okkantehi ekābaddhā hutvā",
  "tika-vin11t24:17_4": "attano vihāradvāre vā antovihāreyeva vā honti, parisavasena vaḍḍhitā nāma sīmā hoti,",
  "tika-vin11t24:17_5": "tasmā dātabbaṁ. Saṅghanavakassa dinnepi pacchā āgatānaṁ dātabbameva. Dutiyabhāge",
  "tika-vin11t24:17_6": "pana therāsanaṁ āruḷhe āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ.",
  "tika-vin11t24:18_0": "Ekasmiṁ vihāre dasa bhikkhū honti, dasa vatthāni ‘‘saṅghassa demā’’ti denti, pāṭekkaṁ",
  "tika-vin11t24:18_1": "bhājetabbāni. Sace ‘‘sabbāneva amhākaṁ pāpuṇantī’’ti gahetvā gacchanti, duppāpitāni",
  "tika-vin11t24:18_2": "ceva duggahitāni ca, gatagataṭṭhāne saṅghikāneva honti. Ekaṁ pana uddharitvā ‘‘idaṁ",
  "tika-vin11t24:18_3": "tumhākaṁ pāpuṇātī’’ti saṅghattherassa datvā sesāni ‘‘imāni amhākaṁ pāpuṇantī’’ti gahetuṁ vaṭṭati.",
  "tika-vin11t24:19_0": "Ekameva vatthaṁ ‘‘saṅghassa demā’’ti āharanti, abhājetvāva ‘‘amhākaṁ pāpuṇātī’’ti",
  "tika-vin11t24:19_1": "gaṇhanti, duppāpitañceva duggahitañca, satthakena, pana haliddiādinā vā lekhaṁ katvā",
  "tika-vin11t24:19_2": "ekaṁ koṭṭhāsaṁ ‘‘imaṁ ṭhānaṁ tumhākaṁ pāpuṇātī’’ti saṅghattherassa pāpetvā sesaṁ",
  "tika-vin11t24:19_3": "‘‘amhākaṁ pāpuṇātī’’ti gahetuṁ vaṭṭati. Yaṁ pana vatthasseva pupphaṁ vā vali vā,",
  "tika-vin11t24:19_4": "tena paricchedaṁ kātuṁ na vaṭṭati. Sace ekaṁ tantaṁ uddharitvā ‘‘idaṁ ṭhānaṁ tumhākaṁ",
  "tika-vin11t24:19_5": "pāpuṇātī’’ti saṅghattherassa datvā sesaṁ ‘‘amhākaṁ pāpuṇātī’’ti gaṇhanti, vaṭṭati.",
  "tika-vin11t24:19_6": "Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "tika-vin11t24:20_0": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu",
  "tika-vin11t24:20_1": "‘‘sabbāni mayhaṁ pāpuṇantī’’ti gaṇhāti, suggahitāni, ṭhitikā pana na tiṭṭhati. Sace",
  "tika-vin11t24:20_2": "ekekaṁ uddharitvā ‘‘idaṁ mayhaṁ pāpuṇātī’’ti gaṇhāti, ṭhitikā tiṭṭhati. Tattha ṭhitikāya",
  "tika-vin11t24:20_3": "aṭṭhitāya puna aññasmiṁ cīvare uppanne sace eko bhikkhu āgacchati, majjhe chinditvā",
  "tika-vin11t24:20_4": "dvīhipi gahetabbaṁ. Ṭhitāya ṭhitikāya puna aññasmiṁ cīvare uppanne sace navakataro",
  "tika-vin11t24:20_5": "āgacchati, ṭhitikā heṭṭhā orohati. Sace vuḍḍhataro āgacchati, ṭhitikā uddhaṁ ārohati.",
  "tika-vin11t24:20_6": "Atha añño natthi, puna attano pāpetvā gahetabbaṁ.",
  "tika-vin11t24:21_0": "‘‘Saṅghassa demā’’ti vā ‘‘bhikkhusaṅghassa demā’’ti vā yena kenaci ākārena saṅghaṁ",
  "tika-vin11t24:21_1": "āmasitvā dinnaṁ pana paṁsukūlikānaṁ na vaṭṭati ‘‘gahapaticīvaraṁ paṭikkhipāmi, paṁsukūlikaṅgaṁ",
  "tika-vin11t24:21_2": "samādiyāmī’’ti vuttattā, na pana akappiyattā. Bhikkhusaṅghena apaloketvā dinnampi",
  "tika-vin11t24:21_3": "na gahetabbaṁ. Yaṁ pana bhikkhu attano santakaṁ deti, taṁ bhikkhudattiyaṁ nāma vaṭṭati.",
  "tika-vin11t24:21_4": "Paṁsukūlaṁ pana na hoti. Evaṁ santepi dhutaṅgaṁ na bhijjati. ‘‘Bhikkhūnaṁ dema, therānaṁ",
  "tika-vin11t24:21_5": "demā’’ti vutte pana paṁsukūlikānampi vaṭṭati. ‘‘Idaṁ vatthaṁ saṅghassa dema, iminā",
  "tika-vin11t24:21_6": "upāhanatthavikapattatthavikaāyogaaṁsabaddhakādīni karothā’’ti dinnampi vaṭṭati.",
  "tika-vin11t24:22_0": "Pattatthavikādīnaṁ atthāya dinnāni bahūnipi honti, cīvaratthāyapi pahonti, tato cīvaraṁ",
  "tika-vin11t24:22_1": "katvā pārupituṁ vaṭṭati. Sace pana saṅgho bhājitātirittāni vatthāni chinditvā upāhanatthavikādīnaṁ",
  "tika-vin11t24:22_2": "atthāya bhājeti, tato gahetuṁ na vaṭṭati. Sāmikehi vicāritameva hi vaṭṭati, na itaraṁ.",
  "tika-vin11t24:23_0": "‘‘Paṁsukūlikasaṅghassa dhammakaraṇaaṁsabaddhādīnaṁ atthāya demā’’ti vuttepi gahetuṁ",
  "tika-vin11t24:23_1": "vaṭṭati. Parikkhāro nāma paṁsukūlikānampi icchitabbo. Yaṁ tattha atirekaṁ hoti, taṁ",
  "tika-vin11t24:23_2": "cīvarepi upanetuṁ vaṭṭati. Suttaṁ saṅghassa denti, paṁsukūlikehipi gahetabbaṁ. Ayaṁ",
  "tika-vin11t24:23_3": "tāva vihāraṁ pavisitvā ‘‘imāni cīvarāni saṅghassa dammī’’ti dinnesu vinicchayo.",
  "tika-vin11t24:24_0": "Sace pana bahi upacārasīmāya addhānapaṭipanne bhikkhū disvā ‘‘saṅghassa dammī’’ti",
  "tika-vin11t24:24_1": "saṅghattherassa vā saṅghanavakassa vā āroceti, sacepi yojanaṁ pharitvā parisā ṭhitā",
  "tika-vin11t24:24_2": "hoti, ekābaddhā ce, sabbesaṁ pāpuṇāti. Ye pana dvādasahi hatthehi parisaṁ asampattā,",
  "tika-vin11t24:24_3": "tesaṁ na pāpuṇātīti.",
  "tika-vin11t24:25_0": "2732. Idāni ‘‘ubhatosaṅghe detī’’ti mātikaṁ vivaranto āha ‘‘ubhatosaṅghamuddissā’’tiādi.",
  "tika-vin11t24:25_1": "Ubhatosaṅghamuddissāti bhikkhusaṅghaṁ, bhikkhunisaṅghañca uddisitvā. Detīti ‘‘ubhatosaṅghassa",
  "tika-vin11t24:25_2": "demī’’ti deti. ‘‘Bahu vā’’ti ettha ‘‘bahū vā’’ti vattabbe gāthābandhavasena rassattaṁ.",
  "tika-vin11t24:25_3": "Bhikkhunīnaṁ bhikkhū thokā vā hontu bahū vā, puggalaggena akatvā ubhatosaṅghavasena",
  "tika-vin11t24:25_4": "samabhāgova kātuṁ vaṭṭatīti yojanā.",
  "tika-vin11t24:26_0": "Tatrāyaṁ vinicchayo – ‘‘ubhatosaṅghassa dammī’’ti vuttepi ‘‘dvedhāsaṅghassa dammi,",
  "tika-vin11t24:26_1": "dvinnaṁ saṅghānaṁ dammi, bhikkhusaṅghassa ca bhikkhunisaṅghassa ca dammī’’ti vuttepi",
  "tika-vin11t24:26_2": "ubhatosaṅghassa dinnameva hoti, dve bhāge same katvā eko dātabbo.",
  "tika-vin11t24:27_0": "‘‘Ubhatosaṅghassa ca tuyhañca dammī’’ti vutte sace dasa dasa bhikkhū, bhikkhuniyo",
  "tika-vin11t24:27_1": "ca honti, ekavīsati paṭivīse katvā eko puggalassa dātabbo, dasa bhikkhusaṅghassa,",
  "tika-vin11t24:27_2": "dasa bhikkhunisaṅghassa. Yena puggaliko laddho, so saṅghatopi attano vassaggena gahetuṁ",
  "tika-vin11t24:27_3": "labhati. Kasmā? Ubhatosaṅghaggahaṇena gahitattā.",
  "tika-vin11t24:28": "‘‘Ubhatosaṅghassa ca cetiyassa ca dammī’’ti vuttepi eseva nayo. Idha pana cetiyassa saṅghato pāpuṇanakoṭṭhāso nāma natthi, ekapuggalassa pattakoṭṭhāsasamova koṭṭhāso hoti.",
  "tika-vin11t24:29_0": "‘‘Ubhatosaṅghassa ca tuyhañca cetiyassa cā’’ti vutte pana dvāvīsati koṭṭhāse katvā",
  "tika-vin11t24:29_1": "dasa bhikkhūnaṁ, dasa bhikkhunīnaṁ, eko puggalassa, eko cetiyassa dātabbo. Tattha",
  "tika-vin11t24:29_2": "puggalo saṅghatopi attano vassaggena puna gahetuṁ labhati. Cetiyassa ekoyeva.",
  "tika-vin11t24:30": "‘‘Bhikkhusaṅghassa ca bhikkhunīnañca dammī’’ti vutte pana majjhe bhinditvā na dātabbaṁ, bhikkhū ca bhikkhuniyo ca gaṇetvā dātabbaṁ.",
  "tika-vin11t24:31": "‘‘Bhikkhusaṅghassa ca bhikkhunīnañca tuyhañcā’’ti vutte pana puggalo visuṁ na labhati, pāpuṇanaṭṭhānato ekameva labhati. Kasmā? Bhikkhusaṅghaggahaṇena gahitattā.",
  "tika-vin11t24:32_0": "‘‘Bhikkhusaṅghassa ca bhikkhunīnañca tuyhañca cetiyassa cā’’ti vuttepi cetiyassa",
  "tika-vin11t24:32_1": "ekapuggalapaṭivīso labbhati, puggalassa visuṁ na labbhati. Tasmā ekaṁ cetiyassa datvā",
  "tika-vin11t24:32_2": "avasesaṁ bhikkhū ca bhikkhuniyo ca gaṇetvā bhājetabbaṁ.",
  "tika-vin11t24:33": "‘‘Bhikkhūnañca bhikkhunīnañca dammī’’ti vuttepi na majjhe bhinditvā dātabbaṁ, puggalagaṇanāya eva vibhajitabbaṁ.",
  "tika-vin11t24:34_0": "‘‘Bhikkhūnañca bhikkhunīnañca tuyhañca cetiyassa cā’’ti evaṁ vuttepi cetiyassa ekapuggalapaṭivīso",
  "tika-vin11t24:34_1": "labbhati, puggalassa visuṁ natthi, bhikkhū ca bhikkhuniyo ca gaṇetvā eva bhājetabbaṁ.",
  "tika-vin11t24:34_2": "Yathā ca bhikkhusaṅghaṁ ādiṁ katvā nayo nīto, evaṁ bhikkhunisaṅghaṁ ādiṁ katvāpi netabbo.",
  "tika-vin11t24:35": "‘‘Bhikkhusaṅghassa ca tuyhañcā’’ti vutte puggalassa visuṁ na labbhati, vassaggeneva gahetabbaṁ.",
  "tika-vin11t24:36": "‘‘Bhikkhusaṅghassa ca cetiyassa cā’’ti vutte pana cetiyassa visuṁ paṭivīso labbhati.",
  "tika-vin11t24:37": "‘‘Bhikkhusaṅghassa ca tuyhañca cetiyassa cā’’ti vuttepi cetiyasseva labbhati, na puggalassa.",
  "tika-vin11t24:38": "‘‘Bhikkhūnañca tuyhañcā’’ti vuttepi visuṁ na labbhati.",
  "tika-vin11t24:39": "‘‘Bhikkhūnañca cetiyassa cā’’ti vutte pana cetiyassa labbhati.",
  "tika-vin11t24:40": "‘‘Bhikkhūnañca tuyhañca cetiyassa cā’’ti vuttepi cetiyasseva visuṁ labbhati, na puggalassa. Bhikkhunisaṅghaṁ ādiṁ katvāpi evameva yojetabbaṁ.",
  "tika-vin11t24:41_0": "Pubbe buddhappamukhassa ubhatosaṅghassa dānaṁ denti, bhagavā majjhe nisīdati, dakkhiṇato",
  "tika-vin11t24:41_1": "bhikkhū, vāmato bhikkhuniyo nisīdanti, bhagavā ubhinnaṁ saṅghatthero, tadā bhagavā",
  "tika-vin11t24:41_2": "attano laddhapaccaye attanāpi paribhuñjati, bhikkhūnampi dāpeti. Etarahi pana paṇḍitamanussā",
  "tika-vin11t24:41_3": "sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ",
  "tika-vin11t24:41_4": "denti, paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā",
  "tika-vin11t24:41_5": "‘‘buddhānaṁ demā’’ti tattha yaṁ paṭhamaṁ khādanīyaṁ bhojanīyaṁ denti, vihāraṁ vā",
  "tika-vin11t24:41_6": "āharitvā ‘‘idaṁ cetiyassa demā’’ti piṇḍapātañca mālāgandhādīni ca denti, tattha kathaṁ",
  "tika-vin11t24:41_7": "paṭipajjitabbanti? Mālāgandhādīni tāva cetiye āropetabbāni, vatthehi paṭākā, telena",
  "tika-vin11t24:41_8": "padīpā kātabbā. Piṇḍapātamadhuphāṇitādīni pana yo nibaddhaṁ cetiyassa jaggako hoti",
  "tika-vin11t24:41_9": "pabbajito vā gahaṭṭho vā, tassa dātabbāni. Nibaddhajaggake asati āhaṭapattaṁ ṭhapetvā",
  "tika-vin11t24:41_10": "vattaṁ katvā paribhuñjituṁ vaṭṭati. Upakaṭṭhe kāle bhuñjitvā pacchāpi vattaṁ kātuṁ vaṭṭatiyeva.",
  "tika-vin11t24:42_0": "Mālāgandhādīsu ca yaṁ kiñci ‘‘idaṁ haritvā cetiyassa pūjaṁ karothā’’ti vutte dūrampi",
  "tika-vin11t24:42_1": "haritvā pūjetabbaṁ. ‘‘Bhikkhaṁ saṅghassa harā’’ti vuttepi haritabbaṁ. Sace pana ‘‘ahaṁ",
  "tika-vin11t24:42_2": "piṇḍāya carāmi, āsanasālāya bhikkhū atthi, te harissantī’’ti vutte ‘‘bhante, tuyhaṁyeva",
  "tika-vin11t24:42_3": "dammī’’ti vadati, bhuñjituṁ vaṭṭati. Atha pana ‘‘bhikkhusaṅghassa dassāmī’’ti harantassa",
  "tika-vin11t24:42_4": "gacchato antarāva kālo upakaṭṭho hoti, attano pāpetvā bhuñjituṁ vaṭṭati.",
  "tika-vin11t24:43_0": "2733. Yaṁ pana cīvaraṁ ‘‘yasmiṁ āvāse vassaṁvutthassa saṅghassa dammī’’ti deti, tasmiṁyeva",
  "tika-vin11t24:43_1": "āvāse vutthavassena saṅghena vā gaṇena vā puggalena vā taṁ cīvaraṁ bhājetabbanti",
  "tika-vin11t24:43_2": "vaṇṇitaṁ desitanti yojanā.",
  "tika-vin11t24:44_0": "Tatrāyaṁ vinicchayo – vihāraṁ pavisitvā ‘‘imāni cīvarāni vassaṁvutthasaṅghassa dammī’’ti",
  "tika-vin11t24:44_1": "deti, yāvatikā bhikkhū tasmiṁ āvāse vassaṁvutthā, yattakā vassacchedaṁ akatvā purimavassaṁvutthā,",
  "tika-vin11t24:44_2": "tehi bhājetabbaṁ, aññesaṁ na pāpuṇāti. Disāpakkantassāpi sati gāhake yāva kathinassa",
  "tika-vin11t24:44_3": "ubbhārā dātabbaṁ. Anatthate pana kathine antohemante evañca vatvā dinnaṁ pacchimavassaṁvutthānampi",
  "tika-vin11t24:44_4": "pāpuṇātīti lakkhaṇaññū vadanti. Aṭṭhakathāsu panetaṁ avicāritaṁ.",
  "tika-vin11t24:45_0": "Sace pana bahi upacārasīmāyaṁ ṭhito ‘‘vassaṁvutthasaṅghassa dammī’’ti vadati, sampattānaṁ",
  "tika-vin11t24:45_1": "sabbesaṁ pāpuṇāti. Atha ‘‘asukavihāre vassaṁvutthasaṅghassā’’ti vadati, tatra vassaṁvutthānameva",
  "tika-vin11t24:45_2": "yāva kathinassubbhārā pāpuṇāti. Sace pana gimhānaṁ paṭhamadivasato paṭṭhāya evaṁ",
  "tika-vin11t24:45_3": "vadati, tatra sammukhībhūtānaṁyeva sabbesaṁ pāpuṇāti. Kasmā? Piṭṭhisamaye uppannattā.",
  "tika-vin11t24:45_4": "Antovasseyeva ‘‘vassaṁ vasantānaṁ dammī’’ti vutte chinnavassā na labhanti, vassaṁ",
  "tika-vin11t24:45_5": "vasantāva labhanti. Cīvaramāse pana ‘‘vassaṁ vasantānaṁ dammī’’ti vutte pacchimikāya",
  "tika-vin11t24:45_6": "vassūpagatānaṁyeva pāpuṇāti, purimikāya vassūpagatānañca chinnavassānañca na pāpuṇāti.",
  "tika-vin11t24:46_0": "Cīvaramāsato paṭṭhāya yāva hemantassa pacchimo divaso, tāva ‘‘vassāvāsikaṁ demā’’ti",
  "tika-vin11t24:46_1": "vutte kathinaṁ atthataṁ vā hotu anatthataṁ vā, atītavassaṁvutthānameva pāpuṇāti.",
  "tika-vin11t24:46_2": "Gimhānaṁ paṭhamadivasato paṭṭhāya vutte pana mātikā āropetabbā ‘‘atītavassāvāsassa",
  "tika-vin11t24:46_3": "pañca māsā abhikkantā, anāgate cātumāsaccayena bhavissati, kataravassāvāsassa desī’’ti.",
  "tika-vin11t24:46_4": "Sace ‘‘atītavassaṁvutthānaṁ dammī’’ti vadati, taṁ antovassaṁ vutthānameva pāpuṇāti.",
  "tika-vin11t24:46_5": "Disāpakkantānampi sabhāgā gaṇhituṁ labhanti.",
  "tika-vin11t24:47_0": "Sace ‘‘anāgate vassāvāsikaṁ dammī’’ti vadati, taṁ ṭhapetvā vassūpanāyikadivase gahetabbaṁ.",
  "tika-vin11t24:47_1": "Atha ‘‘agutto vihāro, corabhayaṁ atthi, na sakkā ṭhapetuṁ, gaṇhitvā vā āhiṇḍitu’’nti",
  "tika-vin11t24:47_2": "vutte ‘‘sampattānaṁ dammī’’ti vadati, bhājetvā gahetabbaṁ. Sace vadati ‘‘ito me,",
  "tika-vin11t24:47_3": "bhante, tatiye vasse vassāvāsikaṁ na dinnaṁ, taṁ dammī’’ti, tasmiṁ antovasse vutthabhikkhūnaṁ",
  "tika-vin11t24:47_4": "pāpuṇāti. Sace te disāpakkantā, añño vissāsiko gaṇhāti, dātabbaṁ. Atha ekoyeva avasiṭṭho,",
  "tika-vin11t24:47_5": "sesā kālakatā, sabbaṁ ekasseva pāpuṇāti. Sace ekopi natthi, saṅghikaṁ hoti, sammukhībhūtehi bhājetabbanti.",
  "tika-vin11t24:48_0": "2734.Yāguyā pana pītāya vā bhatte vā bhutte sace pana ādissa ‘‘yena me yāgu pītā,",
  "tika-vin11t24:48_1": "tassa dammi, yena me bhattaṁ bhuttaṁ, tassa dammī’’ti paricchinditvā cīvaraṁ deti,",
  "tika-vin11t24:48_2": "vinayadharena tattha tattheva dānaṁ dātabbanti yojanā. Esa nayo khādanīyacīvarasenāsanabhesajjādīsu.",
  "tika-vin11t24:49_0": "Tatrāyaṁ vinicchayo – bhikkhū ajjatanāya vā svātanāya vā yāguyā nimantetvā tesaṁ",
  "tika-vin11t24:49_1": "gharaṁ paviṭṭhānaṁ yāguṁ deti, yāguṁ datvā pītāya yāguyā ‘‘imāni cīvarāni yehi mayhaṁ",
  "tika-vin11t24:49_2": "yāgu pītā, tesaṁ dammī’’ti deti, yehi nimantitehi yāgu pītā, tesaṁyeva pāpuṇanti,",
  "tika-vin11t24:49_3": "yehi pana bhikkhācāravattena gharadvārena gacchantehi vā gharaṁ paviṭṭhehi vā yāgu",
  "tika-vin11t24:49_4": "laddhā, yesaṁ vā āsanasālato pattaṁ āharitvā manussehi nītā, ye vā therehi pesitā, tesaṁ na pāpuṇanti.",
  "tika-vin11t24:50_0": "Sace pana nimantitabhikkhūhi saddhiṁ aññepi bahū āgantvā antogehañca bahigehañca",
  "tika-vin11t24:50_1": "pūretvā nisinnā, dāyako ca evaṁ vadati ‘‘nimantitā vā hontu animantitā vā, yesaṁ",
  "tika-vin11t24:50_2": "mayā yāgu dinnā, sabbesaṁ imāni vatthāni hontū’’ti, sabbesaṁ pāpuṇanti. Yehi pana",
  "tika-vin11t24:50_3": "therānaṁ hatthato yāgu laddhā, tesaṁ na pāpuṇanti. Atha so ‘‘yehi mayhaṁ yāgu pītā,",
  "tika-vin11t24:50_4": "sabbesaṁ hontū’’ti vadati, sabbesaṁ pāpuṇanti. Bhattakhādanīyesupi eseva nayo.",
  "tika-vin11t24:51_0": "Cīvare vāti pubbepi yena vassaṁ vāsetvā bhikkhūnaṁ cīvaraṁ dinnapubbaṁ hoti, so ce",
  "tika-vin11t24:51_1": "bhikkhū bhojetvā vadati ‘‘yesaṁ mayā pubbe cīvaraṁ dinnaṁ, tesaṁyeva imaṁ cīvaraṁ",
  "tika-vin11t24:51_2": "vā suttaṁ vā sappimadhuphāṇitādīni vā hontū’’ti, sabbaṁ tesaṁyeva pāpuṇāti.",
  "tika-vin11t24:52": "Senāsane vāti ‘‘yo mayā kārite vihāre vā pariveṇe vā vasati, tassidaṁ hotū’’ti vutte tasseva hoti.",
  "tika-vin11t24:53": "Bhesajje vāti ‘‘mayaṁ kālena kālaṁ therānaṁ sappiādīni bhesajjāni dema, yehi tāni laddhāni, tesaṁyevidaṁ hotū’’ti vutte tesaṁyeva hotīti.",
  "tika-vin11t24:54": "2735. Dīyateti dānanti kammasādhanena cīvaraṁ vuccati. Yaṁ-saddena cīvarassa parāmaṭṭhattā taṁ-saddenāpi tadeva parāmasitabbanti.",
  "tika-vin11t24:55_0": "Tatrāyaṁ vinicchayo – ‘‘imaṁ cīvaraṁ itthannāmassa dammī’’ti evaṁ parammukhā vā ‘‘idaṁ",
  "tika-vin11t24:55_1": "me, bhante, tumhākaṁ dammī’’ti evaṁ sammukhā vā pādamūle ṭhapetvā vā deti, taṁ tasseva",
  "tika-vin11t24:55_2": "hoti. Sace pana ‘‘idaṁ tumhākañca tumhākaṁ antevāsikānañca dammī’’ti evaṁ vadati,",
  "tika-vin11t24:55_3": "therassa ca antevāsikānañca pāpuṇāti. Uddesaṁ gahetuṁ āgato gahetvā gacchanto ca",
  "tika-vin11t24:55_4": "atthi, tassāpi pāpuṇāti. ‘‘Tumhehi saddhiṁ nibaddhacārikabhikkhūnaṁ dammī’’ti vutte",
  "tika-vin11t24:55_5": "uddesantevāsikānaṁ vattaṁ katvā uddesaparipucchādīni gahetvā vicarantānaṁ sabbesaṁ pāpuṇātīti.",
  "tika-vin11t24:56": "2737.Vadaticcevameva ceti iccevaṁ yathāvuttanayena vadati ce. Tanti taṁ parikkhāraṁ. Tesanti mātuādīnaṁ. Saṅghasseva santakaṁ hotīti yojanā.",
  "tika-vin11t24:57_0": "2738.‘‘Pañcannaṁ…pe… hotī’’ti iminā purimagāthādvayena vitthāritamevatthaṁ saṁkhipitvā",
  "tika-vin11t24:57_1": "dasseti. Pañcannaṁ sahadhammikānaṁ. Accayeti kālakiriyāya. Dānanti ‘‘mayi kālakate",
  "tika-vin11t24:57_2": "imaṁ parikkhāraṁ tuyhaṁ hotu, tava santakaṁ karohī’’tiādinā pariccajanaṁ. Kiñcipīti",
  "tika-vin11t24:57_3": "antamaso dantakaṭṭhampi. Gihīnaṁ pana dānaṁ tathā dāyakānaṁ gihīnameva accaye rūhatīti yojanā.",
  "tika-vin11t24:58_0": "2739. Bhikkhu vā sāmaṇero vā bhikkhuniupassaye kālaṁ karoti, assa bhikkhussa vā sāmaṇerassa",
  "tika-vin11t24:58_1": "vā parikkhārā bhikkhūnaṁyeva santakā bhikkhusaṅghasseva santakāti yojanā. Bhikkhusaṅghasseva",
  "tika-vin11t24:58_2": "santakā kālakatassa bhikkhusaṅghapariyāpannattā.",
  "tika-vin11t24:59_0": "2740.Sāmaṇerī vāti ettha vā-saddena ‘‘sikkhamānā vā’’ti idaṁ saṅgaṇhāti. Vihārasmiṁ",
  "tika-vin11t24:59_1": "bhikkhūnaṁ nivāsanaṭṭhāne. Tassāti bhikkhuniyā vā sāmaṇeriyā vā sikkhamānāya vā parikkhārā",
  "tika-vin11t24:59_2": "bhikkhunīnaṁ santakā hontīti yojanā. Santakāti etthāpi bhikkhūsu vuttanayenevattho gahetabbo.",
  "tika-vin11t24:60_0": "2741.Dehi netvāti ettha ‘‘imaṁ cīvara’’nti pakaraṇato labbhati. ‘‘Imaṁ cīvaraṁ netvā",
  "tika-vin11t24:60_1": "asukassa dehī’’ti yaṁ cīvaraṁ dinnaṁ, taṁ tassa purimasseva santakaṁ hoti. ‘‘Idaṁ",
  "tika-vin11t24:60_2": "cīvaraṁ asukassa dammī’’ti yaṁ cīvaraṁ dinnaṁ, taṁ yassa pahiyyati, tassa pacchimasseva",
  "tika-vin11t24:60_3": "santakaṁ hotīti yojanā.",
  "tika-vin11t24:61_0": "2742. Yathāvuttavacanappakārānurūpena sāmike ñatvā sāmikesu vissāsena vā tesu matesu",
  "tika-vin11t24:61_1": "matakacīvarampi gaṇhituṁ vaṭṭatīti dassetuṁ āha ‘‘eva’’ntiādi. ‘‘Matassa vā amatassa",
  "tika-vin11t24:61_2": "vā’’ti padacchedo. Vissāsaṁ vāpi gaṇheyyāti jīvantassa santakaṁ vissāsaggāhaṁ gaṇheyya.",
  "tika-vin11t24:61_3": "Gaṇhe matakacīvaranti matassa cīvaraṁ matakaparikkhāranīhārena pāpetvā gaṇheyya.",
  "tika-vin11t24:62_0": "2743. Rajate anenāti rajananti mūlādisabbamāha. Vantadosenāti savāsanasamucchinnarāgādidosena.",
  "tika-vin11t24:62_1": "Tādināti rūpādīsu chaḷārammaṇesu rāgādīnaṁ anuppattiyā aṭṭhasu lokadhammesu nibbikāratāya ekasadisena.",
  "tika-vin11t24:63_0": "2744-5.‘‘Mūle’’tiādīsu niddhāraṇe bhummaṁ. Mūlarajane haliddiṁ ṭhapetvā sabbaṁ mūlarajanaṁ",
  "tika-vin11t24:63_1": "vaṭṭati. Khandhesu rajanesu mañjeṭṭhañca tuṅgahārakañca ṭhapetvā sabbaṁ khandharajanaṁ",
  "tika-vin11t24:63_2": "vaṭṭati. Pattesu rajanesu alliyā pattaṁ tathā nīliyā pattañca ṭhapetvā sabbaṁ pattarajanaṁ",
  "tika-vin11t24:63_3": "vaṭṭati. Puppharajanesu kusumbhañca kiṁsukañca ṭhapetvā sabbaṁ puppharajanaṁ vaṭṭati.",
  "tika-vin11t24:63_4": "Tacarajane loddañca kaṇḍulañca ṭhapetvā sabbaṁ tacarajanaṁ vaṭṭati. Phalarajanaṁ",
  "tika-vin11t24:63_5": "sabbampi vaṭṭatīti yojanā.",
  "tika-vin11t24:64_0": "Mañjeṭṭhanti eko sakaṇṭakarukkho, valliviseso ca, yassa rajanaṁ mañjeṭṭhabījavaṇṇaṁ",
  "tika-vin11t24:64_1": "hoti. Mañjeṭṭharukkhassa khandho setavaṇṇoti so idha na gahetabbo rajanādhikārattā.",
  "tika-vin11t24:64_2": "Tuṅgahārako nāma eko sakaṇṭakarukkho, yassa rajanaṁ haritālavaṇṇaṁ hoti. Allīti cullatāpiñcharukkho,",
  "tika-vin11t24:64_3": "yassa paṇṇarajanaṁ haliddivaṇṇaṁ hoti. Nīlīti gacchaviseso, yassa pana rajanaṁ nīlavaṇṇaṁ",
  "tika-vin11t24:64_4": "hoti. Kiṁsukaṁ nāma vallikiṁsukapupphaṁ, yassa rajanaṁ lohitavaṇṇaṁ hoti.",
  "tika-vin11t24:65": "2746.Kiliṭṭhasāṭakanti malīnasāṭakaṁ. Dhovitunti ekavāraṁ dhovituṁ. Alliyā dhotaṁ kira sammadeva rajanaṁ paṭiggaṇhāti.",
  "tika-vin11t24:66": "2747.Cīvarānaṁkathā sesāti bhedakāraṇappakārakathādikā idha avuttakathā. Paṭhame kathine vuttāti seso. Vibhāvināti khandhakabhāṇakena.",
  "tika-vin11t24:67": "Cīvarakkhandhakakathāvaṇṇanā.",
  "tika-vin11t24:68": "Iti vinayatthasārasandīpaniyā vinayavinicchayavaṇṇanāya",
  "tika-vin11t24:69": "Mahāvaggavinicchayavaṇṇanā niṭṭhitā."
}