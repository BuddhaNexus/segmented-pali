{
  "tika-s0402t24:0": "(7) 2. Mahāvaggo",
  "tika-s0402t24:1": "1. Titthāyatanasuttavaṇṇanā",
  "tika-s0402t24:2_0": "62. Dutiyassa paṭhame titthaṁ nāma dvāsaṭṭhi diṭṭhiyo tabbinimuttassa kassaci diṭṭhivipphanditassa",
  "tika-s0402t24:2_1": "abhāvato. Ettha hi sattā taranti uppilavanti ummujjanimujjaṁ karonti, tasmā ‘‘tittha’’nti",
  "tika-s0402t24:2_2": "vuccati. Pāragamanasaṅkhātañhi taraṇaṁ diṭṭhigatikānaṁ natthi, tattheva aparāparaṁ",
  "tika-s0402t24:2_3": "nimujjanummujjanavasena pilavanameva tesaṁ taraṇaṁ nāma. Uppādakāti pūraṇakassapādayo.",
  "tika-s0402t24:2_4": "Titthe jātā titthiyā, yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā,",
  "tika-s0402t24:2_5": "titthikā eva titthiyā. Manorameti sāduphalabharitatāya abhayadisatāya ca manorame.",
  "tika-s0402t24:2_6": "Imesuyeva tīsu ṭhānesūti yathāvuttesu titthāyatanesu.",
  "tika-s0402t24:3_0": "Yo yathā jānāti, tassa tathā vuccatīti iminā puggalajjhāsayavasena tathā vuttanti",
  "tika-s0402t24:3_1": "dasseti. Puggala-saddo ca tissannampi pakatīnaṁ sādhāraṇo, tasmā purisaggahaṇena",
  "tika-s0402t24:3_2": "tato visesanaṁ yathā ‘‘aṭṭha purisapuggalā’’ti. Paṭisaṁviditaṁ karotīti kevalaṁ jānanavasena",
  "tika-s0402t24:3_3": "viditaṁ karoti. Anubhavati vāti vipākalakkhaṇappattaṁ anubhavati. Pubbekatahetūti",
  "tika-s0402t24:3_4": "antogadhāvadhāraṇaṁ padanti āha ‘‘pubbekatakammapaccayenevā’’ti. Imināti ‘‘sabbaṁ",
  "tika-s0402t24:3_5": "taṁ pubbekatahetū’’ti iminā vacanena. Kammavedananti kusalākusalakammasahajaṁ vedanaṁ.",
  "tika-s0402t24:3_6": "Kiriyavedananti ‘‘neva kusalākusalā na ca kammavipākā’’ti evaṁ vuttaṁ kiriyacittasahajaṁ",
  "tika-s0402t24:3_7": "vedanaṁ. Na kevalañca te kammakiriyavedanā eva paṭikkhipanti, atha kho sāsane loke",
  "tika-s0402t24:3_8": "ca pākaṭe vātābādhādiroge ca paṭikkhipanti evāti dassetuṁ ‘‘ye vā ime’’tiādimāha.",
  "tika-s0402t24:3_9": "Tattha pittasamuṭṭhānāti pittavikārādhikasambhūtā . Anantaradvayepi eseva nayo. Sannipātikāti",
  "tika-s0402t24:3_10": "pittādīnaṁ tiṇṇampi vikārānaṁ sannipātato jātā. Utupariṇāmajāti sītādiutuno vipariṇāmato",
  "tika-s0402t24:3_11": "visamaparivuttito jātā. Visamaparihārajāti asappāyāhārayogapaṭisevanavasena kāyassa",
  "tika-s0402t24:3_12": "visamaṁ pariharaṇato jātā. Opakkamikāti upakkamato nibbattā. Kammavipākajāti kammassa",
  "tika-s0402t24:3_13": "vipākabhūtakkhandhato jātā. Virodhipaccayasamuṭṭhānā dhātūnaṁ vikārāvatthā, tappaccayā",
  "tika-s0402t24:3_14": "vā dukkhā vedanā ābādhanaṭṭhena ābādho, so eva rujjanaṭṭhena rogo. Tattha ‘‘yo yāpyalakkhaṇo,",
  "tika-s0402t24:3_15": "so rogo, itaro ābādho’’ti vadanti. Sabbesañca nesaṁ taṁtaṁdhātūnaṁ visamaṁ āsannakāraṇaṁ,",
  "tika-s0402t24:3_16": "na tathā itarāni. Tatthāpi ca pakopāvatthā dhātuyo āsannakāraṇaṁ, na tathā parapaccayāvatthāti",
  "tika-s0402t24:3_17": "daṭṭhabbaṁ. Aṭṭhamaṁyeva kammavipākajaṁ ābādhaṁ sampaṭicchanti ‘‘sabbaṁ taṁ pubbekatahetū’’ti",
  "tika-s0402t24:3_18": "vipallāsaggāhena. ‘‘Pubbe’’ti purātanasseva kammassa gahitattā upapajjavedanīyampi",
  "tika-s0402t24:3_19": "te paṭikkhipantīti vuttaṁ ‘‘dve paṭibāhitvā’’ti. Sampaṭicchantīti anujānanti.",
  "tika-s0402t24:4_0": "Attanā katamūlakenāti sāhatthikakammahetu. Āṇattimūlakenāti parassa āṇāpanavasena",
  "tika-s0402t24:4_1": "katakammahetu. Imāti tisso vedanā. Sabbe paṭibāhantīti sabbe roge paṭisedhenti sabbesampi",
  "tika-s0402t24:4_2": "tesaṁ ekena issareneva nimmitattā tabbhāvībhāvāsambhavato. Esa nayo sesesupi. Sabbaṁ",
  "tika-s0402t24:4_3": "paṭibāhantīti hetupaccayapaṭisedhanato sabbaṁ nisedhenti.",
  "tika-s0402t24:5_0": "Mātikaṁ nikkhipitvāti tiṇṇampi vedānaṁ asārabhāvadassanatthaṁ uddesaṁ katvā. Tanti",
  "tika-s0402t24:5_1": "taṁ mātikaṁ. Vibhajitvā dassetunti dosadassanavaseneva vibhāgato dassetuṁ. Laddhipatiṭṭhāpanatthanti",
  "tika-s0402t24:5_2": "attano laddhiyā paṭijānāpanatthaṁ. Laddhito laddhiṁ saṅkamantīti mūlaladdhito aññaladdhiṁ",
  "tika-s0402t24:5_3": "upagacchanti paṭijānanti. Pubbekatahetuyeva paṭisaṁvedetīti kammavedanampi vipākavedanaṁ",
  "tika-s0402t24:5_4": "katvā vadanti. Diṭṭhigatikā hi byāmūḷhacittā kammantaravipākantarādīni āloḷenti,",
  "tika-s0402t24:5_5": "asaṅkarato saññāpetuṁ na sakkonti. Yathā ca akusalakamme, evaṁ kusalakammepīti dassetuṁ",
  "tika-s0402t24:5_6": "‘‘evaṁ pāṇātipātā’’tiādi vuttaṁ. Tattha evanti yathā pubbekatahetu eva pāṇātipātino",
  "tika-s0402t24:5_7": "nāma honti, na idāni sayaṁkatakāraṇā, evaṁ pāṇātipātā viramaṇampi pubbekatahetu evāti",
  "tika-s0402t24:5_8": "vicāriyamāno pubbekatavādo akiriyavādo eva sampajjati.",
  "tika-s0402t24:6_0": "Kattukamyatāchando na taṇhāchando. Kattukamyatāti kātumicchā. Paccattapurisakāroti",
  "tika-s0402t24:6_1": "tena tena purisena kattabbakiccaṁ na hoti pubbekatahetu eva sijjhanato. Ubhayampi",
  "tika-s0402t24:6_2": "taṁ esa na labbhatīti kattabbakaraṇaṁ sucaritapūraṇaṁ, akattabbaakaraṇaṁ duccaritaviratīti",
  "tika-s0402t24:6_3": "idaṁ ubhayampi esa na labhati. Samaṇāpi hi pubbekatakāraṇāyeva hontīti pubbekatakāraṇāyeva",
  "tika-s0402t24:6_4": "samaṇāpi honti, na idāni saṁvarasamādānādinā. Assamaṇāpi pubbekatakāraṇāyevāti pubbekatakāraṇāyeva",
  "tika-s0402t24:6_5": "assamaṇāpi honti, na saṁvarabhedena.",
  "tika-s0402t24:7_0": "Yathā pubbekatavāde chandavāyāmānaṁ asambhavato paccattapurisakārānaṁ abhāvo, evaṁ",
  "tika-s0402t24:7_1": "issaranimmānavādepi issareneva sabbassa nimmitabhāvānujānanatoti vuttaṁ ‘‘pubbekatavāde",
  "tika-s0402t24:7_2": "vuttanayeneva veditabbo’’ti. Esa nayo ahetukavādepīti āha ‘‘tathā ahetukavādepī’’ti.",
  "tika-s0402t24:8_0": "Imesantiādinā imesaṁ titthāyatanānaṁ tucchāsāratāya thusakoṭṭanena kuṇḍakamattassapi",
  "tika-s0402t24:8_1": "alābho viya paramatthalesassapi abhāvo, tathā khajjopanakobhāsato tejaso phuliṅgamattassapi",
  "tika-s0402t24:8_2": "abhāvo viya andhaveṇikassapi maggassa appaṭilābho viya saddamattaṁ nissāya micchābhāgena",
  "tika-s0402t24:8_3": "vipallatthatāya daddarajātake (jā. 1.2.43-43) sasakasadisatā ca vibhāvitā hoti. Sārabhāvanti",
  "tika-s0402t24:8_4": "sīlasārādisampattiyā sārasabbhāvaṁ. Niyyānikabhāvanti ekanteneva vaṭṭato niyyānāvahabhāvaṁ.",
  "tika-s0402t24:8_5": "Aniggahitoti na niggahetabbo. Tenāha ‘‘niggahetuṁ asakkuṇeyyo’’ti. Asaṁkiliṭṭhoti",
  "tika-s0402t24:8_6": "saṁkilesavirahito. Tenāha ‘‘nikkileso’’tiādi. Anupavajjoti dhammato na upavaditabbo.",
  "tika-s0402t24:8_7": "Appaṭikuṭṭho nāma appaṭisedhanaṁ vā siyā anakkosanaṁ vāti tadubhayaṁ dassento ‘‘appaṭibāhito",
  "tika-s0402t24:8_8": "anupakkuṭṭho’’ti āha.",
  "tika-s0402t24:9_0": "Tassa dhammassāti ‘‘ayaṁ kho pana, bhikkhave’’tiādinā uddhaṭassa dhammassa. Pañhaṁ",
  "tika-s0402t24:9_1": "pucchitvāti kathetukamyatāvasena pañhaṁ pucchitvā. Yathāpaṭipāṭiyāti mātikāya yathānikkhittappaṭipāṭiyā.",
  "tika-s0402t24:9_2": "Dhātuyoti sabhāvadhāraṇaṭṭhena dhātuyo. Tā pana yasmā taṇhādiṭṭhikappanāparikappitaattasubhasukhasassatādipakatiādidhuvādijīvādikāyādikā",
  "tika-s0402t24:9_3": "viya na icchāsabhāvā diṭṭhiādirahitehi vimuccamānaudumbarapupphādilokavohāravatthūni",
  "tika-s0402t24:9_4": "viya ca vācāvatthumattā, atha kho saccaparamatthabhūtāti āha ‘‘sabhāvā’’ti, saccasabhāvāti",
  "tika-s0402t24:9_5": "attho. Attano sabhāvaṁ dhārentīti hi dhātuyo. Nijjīvanissattabhāvappakāsakoti bāhiraparikappitajīvābhāvappakāsako",
  "tika-s0402t24:9_6": "lokiyamahājanasaṁkappitasattābhāvappakāsako ca. Ākaraṭṭhenāti uppajjanaṭṭhānabhāvena.",
  "tika-s0402t24:9_7": "Uppattiṭṭhānampi hi ākaro āyatananti vuccati yathā ‘‘kambojo assānaṁ āyatana’’nti.",
  "tika-s0402t24:9_8": "Manopavicārāti taṁ taṁ ārammaṇaṁ upecca manaso vividhacaraṇākāro. Kehi katthāti āha",
  "tika-s0402t24:9_9": "‘‘vitakkavicārapādehī’’tiādi. Aṭṭhārasasu ṭhānesūti cha somanassaṭṭhāniyāni , cha",
  "tika-s0402t24:9_10": "domanassaṭṭhāniyāni, cha upekkhāṭṭhāniyānīti evaṁ aṭṭhārasasu ṭhānesu.",
  "tika-s0402t24:10_0": "Patiṭṭhādhātūti sesabhūtattayassa ceva sabbūpādārūpānañca patiṭṭhāsabhāvā dhātu.",
  "tika-s0402t24:10_1": "Iminā nayena ābandhanadhātūtiādīsupi attho veditabbo. Apica kakkhaḷabhāvasiddho sahajātadhammānaṁ",
  "tika-s0402t24:10_2": "ādhārabhāvo patiṭṭhābhāvo. Dravabhāvasiddhaṁ sampiṇḍanaṁ ābandhanaṁ. Uṇhabhāvasiddhaṁ",
  "tika-s0402t24:10_3": "mudutāpakkatāvahaṁ paripācanaṁ. Thaddhabhāvāvahaṁ uddhumātanaṁ vitthambhanaṁ. Rūpavivitto",
  "tika-s0402t24:10_4": "rūpapariyanto ākāsoti yesaṁ so paricchedo, tehi so asamphuṭṭhovāti vuttaṁ ‘‘ākāsadhātūti",
  "tika-s0402t24:10_5": "asamphuṭṭhadhātū’’ti. Sañjānanavidhurā ārammaṇūpaladdhi vijānanadhātu. Vitthāratopi",
  "tika-s0402t24:10_6": "kathetuṁ vaṭṭati saṅkhepantogadhattā vitthārassa. Saṅkhepato kathetuṁ na vaṭṭati",
  "tika-s0402t24:10_7": "kathetabbassa atthassa anavasesapariyādānābhāvato. Tenāha ‘‘vitthāratova vaṭṭatī’’ti.",
  "tika-s0402t24:10_8": "Ubhayathāti saṅkhepato vitthārato ca.",
  "tika-s0402t24:11_0": "Anipphannāpi ākāsadhātu bhūtāni upādāya gahetabbatāmattena ‘‘upādārūpa’’nteva vuccati.",
  "tika-s0402t24:11_1": "Diṭṭhānevāti sallakkhetabbāni upādārūpabhāvasāmaññato. Tena sahajātā vedanā vedanākkhandho",
  "tika-s0402t24:11_2": "samudāye pavattavohārassa avayavepi dissanato yathā ‘‘vatthekadese daḍḍhe vatthaṁ",
  "tika-s0402t24:11_3": "daḍḍha’’nti. ‘‘Phasso ca cetanā ca saṅkhārakkhandho’’ti vuttaṁ mahābhūmakattā tesaṁ",
  "tika-s0402t24:11_4": "tappadhānattā ca saṅkhārakkhandhassa. Arūpakkhandhā nāmaṁ ārammaṇābhimukhaṁ namanato",
  "tika-s0402t24:11_5": "nāmādhīnaggahaṇato ca. Rūpakkhandho rūpaṁ paribyattaṁ ruppanaṭṭhena. Paccayanti nissayabhūtaṁ",
  "tika-s0402t24:11_6": "paccayaṁ. Vibhāgena dvācattālīsa. Ekāsīticittāni ‘‘sammasanacāroya’’nti katvā. Anukkamena",
  "tika-s0402t24:11_7": "paṭipajjamānoti evaṁ kaṅkhāvitaraṇavisuddhiyaṁ ṭhito uparimena tissannaṁ visuddhīnaṁ",
  "tika-s0402t24:11_8": "sampādanavasena visuddhibhāvanaṁ ussukkāpento.",
  "tika-s0402t24:12_0": "Phassāyatananti phassassa uppattiṭṭhānaṁ. Suvaṇṇādīnanti suvaṇṇamaṇivajirādīnaṁ.",
  "tika-s0402t24:12_1": "Ākiṇṇaṁ viya hutvā uppajjanti etthāti ākaro. Yathā cakkhu vipākaphassassa visesapaccayo,",
  "tika-s0402t24:12_2": "na tathā itaresanti katvā vuttaṁ ‘‘dve cakkhuviññāṇānī’’tiādi. Esa nayo sesavāresupi.",
  "tika-s0402t24:12_3": "Dvattiṁsāya vipākaphassesu dvipañcaviññāṇasahagataphasse ṭhapetvā sesā dvāvīsati",
  "tika-s0402t24:12_4": "vipākaphassā veditabbā. Diṭṭhameva hoti tena samānayogakkhamattā. ‘‘Saṅkhepato tāvā’’ti",
  "tika-s0402t24:12_5": "saṅkhepakathaṁ ārabhitvāpi vitthārakathāpettha vuttanayattā suviññeyyāvāti vuttaṁ",
  "tika-s0402t24:12_6": "‘‘heṭṭhā…pe… veditabba’’nti.",
  "tika-s0402t24:13_0": "Somanassassa uppattiṭṭhānabhūtaṁ somanassaṭṭhāniyaṁ. Tenāha ‘‘somanassassa kāraṇabhūta’’nti.",
  "tika-s0402t24:13_1": "Upavicaratīti upecca pavattati. Sabhāvato saṅkappato ca somanassādiuppattihetukā",
  "tika-s0402t24:13_2": "somanassaṭṭhāniyāditāti āha ‘‘iṭṭhaṁ vā hotū’’tiādi. Catutthaṁ diṭṭhameva hoti tadavinābhāvato.",
  "tika-s0402t24:14_0": "Ariyasaccānīti purimapade uttarapadalopenāyaṁ niddesoti āha ‘‘ariyabhāvakarānī’’tiādi.",
  "tika-s0402t24:14_1": "Visuddhimagge (visuddhi. 2.531) pakāsitaṁ, tasmā na idha pakāsetabbanti adhippāyo.",
  "tika-s0402t24:14_2": "Sukhāvabodhanatthanti desiyamānāya vaṭṭakathāya sukhena avabodhanatthaṁ. Tenāha ‘‘yassa",
  "tika-s0402t24:14_3": "hī’’tiādi. Dvādasapadanti avijjādīhi padehi dvādasapadaṁ. Paccayavaṭṭanti paccayappabandhaṁ.",
  "tika-s0402t24:14_4": "Kathetukāmo hoti paccayākāramukhena saccāni dassetukāmatāya. Gabbhāvakkantivaṭṭanti",
  "tika-s0402t24:14_5": "gabbhokkantimukhena vipākavaṭṭaṁ dasseti ‘‘gabbhassāvakkanti hotī’’tiādinā. Tasmā",
  "tika-s0402t24:14_6": "panettha gabbhāvakkantivaseneva vaṭṭaṁ dassitanti āha ‘‘gabbhāvakkantivaṭṭasmiṁ hī’’tiādi.",
  "tika-s0402t24:14_7": "Gabbhāvakkantivaṭṭasminti mātukucchimhi nibbattanavasena pavattadhammappabandhe.",
  "tika-s0402t24:14_8": "Dassiteti desanāvasena dassite. Purimā dve yoniyo itarāhi oḷārikatāya paribyattatarāti",
  "tika-s0402t24:14_9": "vuttaṁ ‘‘gabbhāvakkanti…pe… avabodhetumpī’’ti.",
  "tika-s0402t24:15_0": "Paccayamattanti channaṁ dhātūnaṁ sādhāraṇaṁ paccayabhāvamattaṁ, na tehi bhāgaso nipphādiyamānaṁ",
  "tika-s0402t24:15_1": "paccayavisesaṁ ‘‘kuto panetaṁ channaṁ dhātūna’’nti avibhāgena vuttattā. Tenāha ‘‘idaṁ",
  "tika-s0402t24:15_2": "vuttaṁ hotī’’tiādi. Na mātu na pitu tāsaṁ dhātūnaṁ imassa sattassa bāhirabhāvato.",
  "tika-s0402t24:15_3": "Gabbhassāti ettha gabbhati attabhāvabhāvena vattatīti gabbho, kalalādiavattho dhammappabandho.",
  "tika-s0402t24:15_4": "Tannissitattā pana sattasantāno gabbhoti vutto yathā mañcanissitā ‘‘mañcā ukkuṭṭhiṁ",
  "tika-s0402t24:15_5": "karontī’’ti. Tannissayabhāvato mātukucchi gabbhoti vuccati ‘‘gabbhe vasati māṇavo’’tiādīsu",
  "tika-s0402t24:15_6": "(jā. 1.15.363). Gabbho viyāti vā gabbho. Yathā hi nivāsaṭṭhānatāya sattānaṁ ovarako",
  "tika-s0402t24:15_7": "‘‘gabbho’’ti vuccati, evaṁ gabbhaseyyakānaṁ sattānaṁ yāva abhijāti nivāsaṭṭhānatāya",
  "tika-s0402t24:15_8": "mātukucchi ‘‘gabbho’’ti vuccati. Idha pana paṭhamaṁ vuttaattheneva gabbhoti veditabbo.",
  "tika-s0402t24:15_9": "Tenāha ‘‘gabbho ca nāmā’’tiādi.",
  "tika-s0402t24:16_0": "Niratiatthena nirayo ca so yathāvuttena atthena gabbho cāti nirayagabbho. Esa nayo",
  "tika-s0402t24:16_1": "sesapadesupi. Ayaṁ pana viseso – devamanujādayo viya uddhaṁ dīghā ahutvā tiriyaṁ",
  "tika-s0402t24:16_2": "añcitā dīghāti tiracchānā. Te eva khandhakoṭṭhāsabhāvena yoni ca so vuttanayena gabbho",
  "tika-s0402t24:16_3": "cāti tiracchānayonigabbho. Pakaṭṭhato sukhato apetaṁ apagamo petabhāvo, taṁ pattānaṁ",
  "tika-s0402t24:16_4": "visayoti pettivisayo, petayoni. Manassa ussannatāya sūrabhāvādiguṇehi upacitamānasatāya",
  "tika-s0402t24:16_5": "ukkaṭṭhaguṇacittatāya manussā. Dibbanti kāmaguṇādīhi kīḷanti laḷanti jotantīti devā.",
  "tika-s0402t24:16_6": "Gabbhasaddo vuttanayo eva. Nānappakāroti yathāvuttena tadanantarabhedena ca nānappakārako.",
  "tika-s0402t24:16_7": "Manussagabbho adhippeto supākaṭatāya paccakkhabhāvato. Okkanti mātukucchiṁ okkamitvā",
  "tika-s0402t24:16_8": "viya uppatitvāti katvā. Nibbattanaṁ nibbatti. Pātubhāvo uppattippakāsako ca.",
  "tika-s0402t24:17_0": "Sannipāto nāma avekallajātihīnavekalleti dassetuṁ ‘‘idha mātāpitaro’’tiādi vuttaṁ.",
  "tika-s0402t24:17_1": "Idhāti imasmiṁ sattaloke. Sannipatitāti samodhānabhāvato sannipatitā samāgatā saṁsiliṭṭhā.",
  "tika-s0402t24:17_2": "Utunīti utumatī sañjātapupphā. Idañca utusamayaṁ sandhāya vuttaṁ, na lokasamaññākarajassa",
  "tika-s0402t24:17_3": "lagganadivasamattaṁ. Mātugāmassa hi yasmiṁ gabbhāsahasaññite okāse dārako nibbattati,",
  "tika-s0402t24:17_4": "tattha mahatī lohitapīḷakā saṇṭhahitvā aggahitapubbā eva bhijjitvā paggharati, vatthu",
  "tika-s0402t24:17_5": "suddhaṁ hoti paggharitalohitattā anāmayattā ca. Visuddhe vatthumhi mātāpitūsu ekavāraṁ",
  "tika-s0402t24:17_6": "sannipatitesu yāva satta divasāni khettameva hoti. Suddhaṁ vatthu nahānato parampi",
  "tika-s0402t24:17_7": "katipayāni divasāni gabbhasaṇṭhahanatāya khettameva hoti parittassa lohitalesassa",
  "tika-s0402t24:17_8": "vijjamānattā. Tasmiṁ samaye hatthaggāhaveṇiggāhādinā aṅgaparāmasanenapi dārako nibbattatiyeva.",
  "tika-s0402t24:17_9": "Itthisantānepi hi sattapi dhātū labbhanteva. Tathā hi pārikāya nābhiparāmasanena",
  "tika-s0402t24:17_10": "sāmassa bodhisattassa, diṭṭhamaṅgalikāya nābhiparāmasanena (jā. aṭṭha. 4.15.mātaṅgajātakavaṇṇanā;",
  "tika-s0402t24:17_11": "ma. ni. aṭṭha. 2.65) maṇḍabyassa nibbatti ahosi. Gandhanato uppannagatiyā nimittūpaṭṭhānena",
  "tika-s0402t24:17_12": "sūcanato dīpanato gandhoti laddhanāmena bhavagāmikammunā abbati pavattatīti gandhabbo,",
  "tika-s0402t24:17_13": "tattha uppajjamānakasatto. Paccupaṭṭhito hotīti na mātāpitūnaṁ sannipātaṁ olokayamāno",
  "tika-s0402t24:17_14": "samīpe ṭhito paccupaṭṭhito nāma hoti, kammayantayantito pana eko satto tasmiṁ okāse",
  "tika-s0402t24:17_15": "nibbattanako hotīti ayamettha adhippāyo. Tadā hi tatrūpagasatto tatrūpapattiāvahantakammasaṅkhātena",
  "tika-s0402t24:17_16": "pellakayantena tathatthāya pellito upanīto viya hoti.",
  "tika-s0402t24:18_0": "Viññāṇapaccayā nāmarūpanti ettha viññāṇassa paccayabhāvena gahitattā ‘‘tayo arūpino",
  "tika-s0402t24:18_1": "khandhā’’ti vuttaṁ. Idha pana viññāṇaṁ paccayabhāvena aggahetvā gabbhokkantiyā eva",
  "tika-s0402t24:18_2": "paccayabhāvena gahitattā ‘‘viññāṇakkhandhampi pakkhipitvā’’ti vuttaṁ. Idha pana manussagabbhassa",
  "tika-s0402t24:18_3": "okkantiyā adhippetattā ‘‘gabbhaseyyakānaṁ paṭisandhikkhaṇe’’ti vuttaṁ.",
  "tika-s0402t24:19_0": "Taṇhāya samudayasaccabhāvena gahitattā ‘‘ṭhapetvā taṇha’’nti vuttaṁ. Tasseva pabhāvikāti",
  "tika-s0402t24:19_1": "tasseva yathāvuttassa dukkhasaccassa uppādikā. Dukkhanirodhoti ettha dukkhaggahaṇena",
  "tika-s0402t24:19_2": "taṇhāpi gahitāti āha ‘‘tesaṁ dvinnampi…pe… dukkhanirodho’’ti. Avisesena hi tebhūmakavaṭṭaṁ",
  "tika-s0402t24:19_3": "idha dukkhanti adhippetaṁ. Atha vā dukkhassa anuppattinirodho tabbhāvikāya taṇhāya",
  "tika-s0402t24:19_4": "anuppattinirodhena vinā na hotīti vuttaṁ ‘‘tesaṁ dvinnampi…pe… dukkhanirodho’’ti.",
  "tika-s0402t24:19_5": "Anuppattinirodhoti ca anuppattinirodhanimittaṁ nibbānaṁ dasseti.",
  "tika-s0402t24:20_0": "‘‘Tattha vuttanayeneva veditabba’’nti vatvā ubhayattha pāḷiyā pavattiākārabhedaṁ",
  "tika-s0402t24:20_1": "dassetuṁ ‘‘ayaṁ pana viseso’’ti āha. Tatthāti visaddhimagge. Idhāti imasmiṁ sutte.",
  "tika-s0402t24:20_2": "Avijjāya tvevāti avijjāya tu eva. Asesavirāganirodhāti ettha accantameva saṅkhāre",
  "tika-s0402t24:20_3": "virajjati etenāti virāgo, maggo, tasmā virāgasaṅkhātena maggena asesanirodhā asesetvā",
  "tika-s0402t24:20_4": "nirodhā samucchindanāti evamettha attho daṭṭhabbo.",
  "tika-s0402t24:21_0": "Sakalassāti anavasesassa. Kevalassāti vā suddhassa, paraparikappitasattajīvādivirahitassāti",
  "tika-s0402t24:21_1": "attho. Khīṇākāropi vuccati ‘‘nirujjhanaṁ nirodho’’ti iminā atthena. Arahattampi nirodhoti",
  "tika-s0402t24:21_2": "vuccati nirodhante uppannattā. Nibbānampi nirodhoti vuccati avijjādīnaṁ nirodhassa",
  "tika-s0402t24:21_3": "nimittabhāvato avijjādayo nirujjhanti etthāti nirodhoti katvā. Khīṇākāradassanavasenāti",
  "tika-s0402t24:21_4": "avijjādīnaṁ anuppattinirodhena nirujjhanākāradassanavasena. Nibbānameva sandhāya,",
  "tika-s0402t24:21_5": "na pana arahattanti adhippāyo. Sabhāvadhammānaṁ niggaho nāma yathāvuttadhammaparicchedato",
  "tika-s0402t24:21_6": "ūnādhikabhāvappakāsanena attasabhāvavibhāvaneneva hotīti āha ‘‘niggaṇhanto hī’’tiādi.",
  "tika-s0402t24:22": "Titthāyatanasuttavaṇṇanā niṭṭhitā.",
  "tika-s0402t24:23": "2. Bhayasuttavaṇṇanā",
  "tika-s0402t24:24_0": "63. Dutiye parittātuṁ samatthabhāvenāti uppannabhayato rakkhituṁ samatthabhāvena.",
  "tika-s0402t24:24_1": "Natthi ettha mātāputtaṁ aññamaññaṁ tāyituṁ samatthanti amātāputtāni, tāniyeva amātāputtikāni.",
  "tika-s0402t24:24_2": "Tenāha ‘‘natthi etthā’’tiādi. Yanti bhummatthe upayogavacananti āha ‘‘yasmiṁ samaye’’ti.",
  "tika-s0402t24:24_3": "Mātāpi puttaṁ passituṁ na labhati, parittātuṁ na samatthanti adhippāyo . Puttopi",
  "tika-s0402t24:24_4": "mātaranti etthāpi eseva nayo. Cittutrāsoyeva bhayaṁ cittutrāsabhayaṁ. Iminā ottappabhayādiṁ",
  "tika-s0402t24:24_5": "nivatteti. Aṭaviggahaṇena aṭavivāsino vuttā ‘‘sabbo gāmo āgato’’tiādīsu viyāti āha",
  "tika-s0402t24:24_6": "‘‘aṭavīti cettha aṭavivāsino corā veditabbā’’ti. Eteti aṭavivāsino corā. Etaṁ vuttanti",
  "tika-s0402t24:24_7": "‘‘aṭavisaṅkopo’’ti idaṁ vuttaṁ. Ṭhānagamanādiiriyāpathacakkasamaṅgino iriyāpathacakkasamāruḷhā",
  "tika-s0402t24:24_8": "nāma hontīti āha ‘‘iriyāpathacakkampi vaṭṭatī’’ti. Iriyāpathoyeva pavattanaṭṭhena",
  "tika-s0402t24:24_9": "cakkanti iriyāpathacakkaṁ.",
  "tika-s0402t24:25_0": "Pariyāyantīti parito tena tena disābhāgena gacchanti. Tenāha ‘‘ito cito ca gacchantī’’ti.",
  "tika-s0402t24:25_1": "Mātupemena gantuṁ avisahitvā attano santikaṁ āgacchantaṁ. Attasinehassa balavabhāvato",
  "tika-s0402t24:25_2": "mātarampi anapekkhitvā ‘‘attānaṁyeva rakkhissāmī’’ti gacchantaṁ. Ekasmiṁ ṭhāne nilīnanti",
  "tika-s0402t24:25_3": "vuttanayeneva gantvā ekasmiṁ kheme padese nisinnaṁ. Kulle vātiādīsu kūlaṁ paratīraṁ",
  "tika-s0402t24:25_4": "vahati pāpetīhi kullo, taraṇatthāya veḷunaḷādīhi kalāpaṁ katvā baddho. Pattharitvā",
  "tika-s0402t24:25_5": "baddho pana uḷumpo, cāṭiādi mattikābhājanaṁ. Vuyhamānanti udakoghena adhosotaṁ nīyamānaṁ.",
  "tika-s0402t24:26": "Yathāvuttāni tīṇi bhayāni samātāputtikāniyeva assutavato puthujjanassa vasena amātāputtikāni dassitānīti āha ‘‘evaṁ pariyāyato amātāputtikāni bhayāni dassetvā’’ti.",
  "tika-s0402t24:27": "Bhayasuttavaṇṇanā niṭṭhitā.",
  "tika-s0402t24:28": "3. Venāgapurasuttavaṇṇanā",
  "tika-s0402t24:29_0": "64. Tatiye evaṁnāmake janapadeti yattha nāmaggahaṇena kosalasaddassa ruḷhīsaddataṁ",
  "tika-s0402t24:29_1": "dasseti. Tathā hi kosalā nāma jānapadino rājakumārā, tesaṁ nivāso ekopi janapado",
  "tika-s0402t24:29_2": "ruḷhīsaddena ‘‘kosalā’’ti vuccati. Akkharacintakā hi īdisesu ṭhānesu yutte viya saliṅgavacanāni",
  "tika-s0402t24:29_3": "(pāṇini 1.2.51) icchanti. Ayamettha ruḷhī yathā aññatthāpi ‘‘kurūsu viharati, aṅgesu",
  "tika-s0402t24:29_4": "viharatī’’ti ca. Tabbisesane pana janapadasadde jātisadde ekavacanameva yathā ‘‘kosalesu",
  "tika-s0402t24:29_5": "janapade’’ti. Cārikanti caraṇaṁ. Caraṇaṁ vā cāro, so eva cārikā. Tayidaṁ maggagamanaṁ",
  "tika-s0402t24:29_6": "idhādhippetaṁ, na cuṇṇikagamanamattanti āha ‘‘addhānagamanaṁ gacchanto’’ti. Taṁ vibhāgena",
  "tika-s0402t24:29_7": "dassetuṁ ‘‘cārikā ca nāmesā’’tiādi vuttaṁ. Tattha dūrepīti dūrepi nātidūrepi. Sahasā",
  "tika-s0402t24:29_8": "gamananti sīghagamanaṁ. Mahākassapapaccuggamanādīsūti ādi-saddena āḷavakādīnaṁ atthāya",
  "tika-s0402t24:29_9": "gamanaṁ saṅgaṇhāti. Bhagavā hi mahākassapattheraṁ paccuggacchanto muhuttena tigāvutamaggamagamāsi.",
  "tika-s0402t24:29_10": "Āḷavakassatthāya tiṁsayojanaṁ, tathā aṅgulimālassa, pukkusātissa pana pañcacattālīsayojanaṁ,",
  "tika-s0402t24:29_11": "mahākappinassa vīsayojanasataṁ, dhaniyassatthāya satta yojanasatāni, dhammasenāpatino",
  "tika-s0402t24:29_12": "saddhivihārikassa vanavāsissa tissasāmaṇerassa tigāvutādhikaṁ vīsayojanasataṁ agamāsi.",
  "tika-s0402t24:29_13": "Imaṁ sandhāyāti imaṁ aturitacārikaṁ sandhāya.",
  "tika-s0402t24:30_0": "Upalabhiṁsūti ettha savanavasena upalabhiṁsūti imamatthaṁ dassento ‘‘sotadvāra…pe…",
  "tika-s0402t24:30_1": "jāniṁsū’’ti āha. Sabbampi vākyaṁ avadhāraṇaphalattā antogadhāvadhāraṇanti āha ‘‘padapūraṇamatte",
  "tika-s0402t24:30_2": "vā nipāto’’ti. Avadhāraṇatthenāti pana iminā iṭṭhatthatovadhāraṇatthaṁ kho-saddaggahaṇanti",
  "tika-s0402t24:30_3": "dasseti. Assosīti padaṁ kho-sadde gahite tena phullitamaṇḍitavibhūsitaṁ viya hontaṁ",
  "tika-s0402t24:30_4": "pūritaṁ nāma hoti, tena ca purimapacchimapadāni saṁsiliṭṭhāni nāma honti, na tasmiṁ",
  "tika-s0402t24:30_5": "aggahiteti āha ‘‘padapūraṇena byañjanasiliṭṭhatāmattamevā’’ti. Mattasaddo visesanivattiattho.",
  "tika-s0402t24:30_6": "Tenassa anatthantaradīpanatā dassitā hoti, evasaddena pana byañjanasiliṭṭhatāya ekantikatā.",
  "tika-s0402t24:31_0": "Samitapāpattāti accantaṁ anavasesato savāsanaṁ samitapāpattā. Evañhi bāhirakavītarāgasekkhāsekkhapāpasamanato",
  "tika-s0402t24:31_1": "bhagavato pāpasamanaṁ visesitaṁ hoti. Tenassa yathābhūtaguṇādhigatametaṁ nāmaṁ yadidaṁ",
  "tika-s0402t24:31_2": "samaṇoti dīpeti. Anekatthattā nipātānaṁ idha anussavattho adhippetoti āha ‘‘khalūti",
  "tika-s0402t24:31_3": "anussavatthe nipāto’’ti. Ālapanamattanti piyālāpavacanamattaṁ. Piyasamudāhārā hete",
  "tika-s0402t24:31_4": "‘‘bho’’ti vā ‘‘āvuso’’ti vā ‘‘devānaṁ piyā’’ti vā. Gottavasenāti ettha gaṁ tāyatīti",
  "tika-s0402t24:31_5": "gottaṁ. Gotamoti hi pavattamānaṁ vacanaṁ buddhiñca tāyati ekaṁsikavisayatāya rakkhatīti",
  "tika-s0402t24:31_6": "gottaṁ. Yathā hi buddhi ārammaṇabhūtena atthena vinā na vattati, tathā abhidhānaṁ",
  "tika-s0402t24:31_7": "abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko",
  "tika-s0402t24:31_8": "pana soti? Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ",
  "tika-s0402t24:31_9": "sāmaññarūpanti daṭṭhabbaṁ. Ettha ca samaṇoti iminā parikkhakajanehi bhagavato bahumatabhāvo",
  "tika-s0402t24:31_10": "dassito samitapāpatākittanato. Gotamoti iminā lokiyajanehi uccākulasambhūtatā dīpitā",
  "tika-s0402t24:31_11": "tena uditoditavipulakhattiyakulavibhāvanato. Sabbakhattiyānañhi ādibhūtamahāsammatamahārājato",
  "tika-s0402t24:31_12": "paṭṭhāya asambhinnaṁ uḷāratamaṁ sakyarājakulaṁ.",
  "tika-s0402t24:32_0": "Kenaci pārijuññenāti ñātipārijuññabhogapārijuññādinā kenacipi pārijuññena parihāniyā",
  "tika-s0402t24:32_1": "anabhibhūto anajjhotthaṭo. Tathā hi tassa kulassa na kiñci pārijuññaṁ lokanāthassa",
  "tika-s0402t24:32_2": "abhijātiyaṁ, atha kho vaḍḍhiyeva. Abhinikkhamane ca tatopi samiddhatamabhāvo loke",
  "tika-s0402t24:32_3": "pākaṭo paññātoti. Sakyakulā pabbajitoti idaṁ vacanaṁ bhagavato saddhāpabbajitabhāvadīpanaṁ",
  "tika-s0402t24:32_4": "vuttaṁ mahantaṁ ñātiparivaṭṭaṁ mahantañca bhogakkhandhaṁ pahāya pabbajitabhāvasiddhito.",
  "tika-s0402t24:33_0": "Itthambhūtākhyānattheti itthaṁ evaṁpakāro bhūto jātoti evaṁ kathanatthe. Upayogavacananti",
  "tika-s0402t24:33_1": "‘‘abbhuggato’’ti ettha abhi-saddo itthambhūtākhyānatthajotako, tena yogato ‘‘taṁ",
  "tika-s0402t24:33_2": "kho pana bhavanta’’nti idaṁ sāmiatthe upayogavacanaṁ. Tenāha ‘‘tassa kho pana bhoto",
  "tika-s0402t24:33_3": "gotamassāti attho’’ti. Kalyāṇaguṇasamannāgatoti kalyāṇehi guṇehi yutto, tannissito",
  "tika-s0402t24:33_4": "tabbisayatāyāti adhippāyo. Seṭṭhoti etthāpi eseva nayo. Kittetabbato kitti, sā eva",
  "tika-s0402t24:33_5": "saddanīyato saddoti āha ‘‘kittisaddoti kittiyevā’’ti. Abhitthavanavasena pavatto",
  "tika-s0402t24:33_6": "saddo thutighoso. Sadevakaṁ lokaṁ ajjhottharitvā uggatoti anaññasādhāraṇe guṇe ārabbha",
  "tika-s0402t24:33_7": "pavattattā sadevakaṁ lokaṁ ajjhottharitvā abhibhavitvā uggato.",
  "tika-s0402t24:34_0": "So bhagavāti yo so samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ",
  "tika-s0402t24:34_1": "abhisambuddho devānaṁ atidevo sakkānaṁ atisakko brahmānaṁ atibrahmā lokanātho bhāgyavantatādīhi",
  "tika-s0402t24:34_2": "kāraṇehi sadevake loke ‘‘bhagavā’’ti patthaṭakittisaddo, so bhagavā. ‘‘Bhagavā’’ti",
  "tika-s0402t24:34_3": "ca idaṁ satthu nāmakittanaṁ. Tenāha āyasmā dhammasenāpati ‘‘bhagavāti netaṁ nāmaṁ",
  "tika-s0402t24:34_4": "mātarā kata’’ntiādi (mahāni. 84). Parato pana bhagavāti guṇakittanaṁ. Yathā kammaṭṭhānikena",
  "tika-s0402t24:34_5": "‘‘araha’’ntiādīsu navasu ṭhānesu paccekaṁ iti-saddaṁ yojetvā buddhaguṇā anussariyanti,",
  "tika-s0402t24:34_6": "evaṁ buddhaguṇasaṁkittanenapīti dassento ‘‘itipi arahaṁ itipi sammāsambuddho…pe…",
  "tika-s0402t24:34_7": "itipi bhagavā’’ti āha. ‘‘Itipetaṁ bhūtaṁ itipetaṁ taccha’’ntiādīsu (dī. ni. 1.6)",
  "tika-s0402t24:34_8": "viya idha itisaddo āsannapaccakkhakaraṇattho, pi-saddo sampiṇḍanattho, tena ca tesaṁ",
  "tika-s0402t24:34_9": "guṇānaṁ bahubhāvo dīpito, tāni ca saṁkittentena viññunā cittassa sammukhībhūtāneva",
  "tika-s0402t24:34_10": "katvā saṁkittetabbānīti dassento ‘‘iminā ca iminā ca kāraṇenāti vuttaṁ hotī’’ti āha.",
  "tika-s0402t24:34_11": "Evaṁ nirūpetvā kittento yo kitteti, tassa bhagavati ativiya abhippasādo hoti.",
  "tika-s0402t24:35_0": "Ārakattāti suvidūrattā. Arīnanti kilesārīnaṁ. Arānanti saṁsāracakkassa arānaṁ. Hatattāti",
  "tika-s0402t24:35_1": "viddhaṁsitattā. Paccayādīnanti cīvarādipaccayānañceva pūjāvisesānañca. Tatoti visuddhimaggato",
  "tika-s0402t24:35_2": "(visuddhi. 1.125-127). Yathā ca visuddhimaggato, evaṁ taṁsaṁvaṇṇanātopi nesaṁ vitthāro gahetabbo.",
  "tika-s0402t24:36_0": "Imaṁlokanti nayidaṁ mahājanassa sammukhamattaṁ sandhāya vuttaṁ, atha kho anavasesaṁ",
  "tika-s0402t24:36_1": "pariyādāyāti dassetuṁ ‘‘sadevaka’’ntiādi vuttaṁ. Tenāha ‘‘idāni vattabbaṁ nidassetī’’ti.",
  "tika-s0402t24:36_2": "Pajātattāti yathāsakaṁ kammakilesehi nibbattattā. Pañcakāmāvacaradevaggahaṇaṁ pārisesanayena",
  "tika-s0402t24:36_3": "itaresaṁ padantarena gahitattā. Sadevakanti ca avayavena viggaho samudāyo samāsattho.",
  "tika-s0402t24:36_4": "Chaṭṭhakāmāvacaradevaggahaṇaṁ paccāsattinayena. Tattha hi so jāto tannivāsī ca. Sabrahmakavacanena",
  "tika-s0402t24:36_5": "brahmakāyikādibrahmaggahaṇanti etthāpi eseva nayo. Paccatthikasamaṇabrāhmaṇaggahaṇanti",
  "tika-s0402t24:36_6": "nidassanamattametaṁ apaccatthikānaṁ samitabāhitapāpānañca samaṇabrāhmaṇānaṁ samaṇabrāhmaṇavacanena",
  "tika-s0402t24:36_7": "gahitattā. Kāmaṁ ‘‘sadevaka’’ntiādivisesanānaṁ vasena sattavisayo lokasaddoti viññāyati",
  "tika-s0402t24:36_8": "tulyayogavisayattā tesaṁ, ‘‘salomako sapakkhako’’tiādīsu pana atulyayogepi ayaṁ samāso",
  "tika-s0402t24:36_9": "labbhatīti byabhicāradassanato pajāgahaṇanti āha ‘‘pajāvacanena sattalokaggahaṇa’’nti.",
  "tika-s0402t24:37_0": "Arūpino sattā attano āneñjavihārena viharantā dibbantīti devāti imaṁ nibbacanaṁ labhantīti",
  "tika-s0402t24:37_1": "āha ‘‘sadevakaggahaṇena arūpāvacaraloko gahito’’ti. Tenāha ‘‘ākāsānañcāyatanūpagānaṁ",
  "tika-s0402t24:37_2": "devānaṁ sahabyata’’nti (a. ni. 3.117). Samārakaggahaṇena chakāmāvacaradevaloko gahito",
  "tika-s0402t24:37_3": "tassa savisesaṁ mārassa vase vattanato. Sabrahmakaggahaṇena rūpībrahmaloko gahito",
  "tika-s0402t24:37_4": "arūpībrahmalokassa gahitattā. Catuparisavasenāti khattiyādicatuparisavasena. Itarā",
  "tika-s0402t24:37_5": "pana catasso parisā samārakādiggahaṇena gahitā evāti. Avasesasattaloko nāgagaruḷādibhedo.",
  "tika-s0402t24:37_6": "Tīhākārehīti devamārabrahmasahitatāsaṅkhātehi tīhi pakārehi. Tīsu padesūti ‘‘sadevaka’’ntiādīsu",
  "tika-s0402t24:37_7": "tīsu padesu. Tena tenākārenāti sadevakattādinā tena tena pakārena. Tedhātukameva",
  "tika-s0402t24:37_8": "pariyādinnanti porāṇā āhūti yojanā.",
  "tika-s0402t24:38_0": "Abhiññāti yakāralopenāyaṁ niddeso, abhijānitvāti ayamettha atthoti āha ‘‘abhiññāya",
  "tika-s0402t24:38_1": "adhikena ñāṇena ñatvā’’ti. Anumānādipaṭikkhepoti anumānaatthāpattiādippaṭikkhepo",
  "tika-s0402t24:38_2": "ekappamāṇattā. Sabbattha appaṭihatañāṇacāratāya hi sabbapaccakkhā buddhā bhagavanto.",
  "tika-s0402t24:39_0": "Anuttaraṁ vivekasukhanti phalasamāpattisukhaṁ. Tena vimissāpi kadāci bhagavato dhammadesanā",
  "tika-s0402t24:39_1": "hotīti ‘‘hitvāpī’’ti pi-saddaggahaṇaṁ. Bhagavā hi dhammaṁ desento yasmiṁ khaṇe parisā",
  "tika-s0402t24:39_2": "sādhukāraṁ vā deti, yathāsutaṁ vā dhammaṁ paccavekkhati, taṁ khaṇaṁ pubbabhāgena",
  "tika-s0402t24:39_3": "paricchinditvā phalasamāpattiṁ samāpajjati, yathāparicchedañca samāpattito vuṭṭhāya",
  "tika-s0402t24:39_4": "ṭhitaṭṭhānato paṭṭhāya dhammaṁ deseti. Appaṁ vā bahuṁ vā desentoti ugghaṭitaññussa",
  "tika-s0402t24:39_5": "vasena appaṁ vā, vipañcitaññussa neyyassa vā vasena bahuṁ vā desento. Dhammassa kalyāṇatā",
  "tika-s0402t24:39_6": "ca niyyānikatā ca sabbaso anavajjabhāvenevāti āha ‘‘anavajjameva katvā’’ti.",
  "tika-s0402t24:40_0": "Desakāyattena āṇādividhinā atisajjanaṁ pabodhanaṁ desanāti sā pariyattidhammavasena",
  "tika-s0402t24:40_1": "veditabbāti āha ‘‘desanāya tāva cātuppadikagāthāyapī’’tiādi. Nidānanigamānipi satthu",
  "tika-s0402t24:40_2": "desanāya anuvidhānato tadantogadhāni evāti āha ‘‘nidānaṁ ādi, idamavocāti pariyosāna’’nti.",
  "tika-s0402t24:41_0": "Sāsitabbapuggalagatena yathāparādhādisāsitabbabhāvena anusāsanaṁ tadaṅgavinayādivasena",
  "tika-s0402t24:41_1": "vinayanaṁ sāsananti taṁ paṭipattidhammavasena veditabbanti āha ‘‘sīlasamādhivipassanā’’tiādi.",
  "tika-s0402t24:41_2": "Kusalānanti anavajjadhammānaṁ sīlasamathavipassanānaṁ sīladiṭṭhīnañca ādibhāvo taṁmūlikattā",
  "tika-s0402t24:41_3": "uttarimanussadhammānaṁ. Ariyamaggassa antadvayavigamena majjhimāpaṭipadābhāvo viya",
  "tika-s0402t24:41_4": "sammāpaṭipattiyā ārabbha nibbattīnaṁ vemajjhatāpi majjhabhāvoti vuttaṁ ‘‘atthi, bhikkhave…pe…",
  "tika-s0402t24:41_5": "majjhimaṁ nāmā’’ti. Phalaṁ pariyosānaṁ nāma saupādisesatāvasena. Nibbānaṁ pariyosānaṁ",
  "tika-s0402t24:41_6": "nāma anupādisesatāvasena. Idāni tesaṁ dvinnampi sāsanassa pariyosānataṁ āgamena dassetuṁ",
  "tika-s0402t24:41_7": "‘‘tasmātiha tva’’ntiādi vuttaṁ. ‘‘Sātthaṁ sabyañjana’’ntiādivacanato dhammadesanāya",
  "tika-s0402t24:41_8": "ādimajjhapariyosānaṁ adhippetanti āha ‘‘idha…pe… adhippeta’’nti. Tasmiṁ tasmiṁ atthe",
  "tika-s0402t24:41_9": "kathāvadhisaddappabandho gāthāvasena suttavasena ca vavatthito pariyattidhammo, so",
  "tika-s0402t24:41_10": "idha desanāti vutto, tassa pana attho visesato sīlādi evāti āha ‘‘bhagavā hi dhammaṁ",
  "tika-s0402t24:41_11": "desento…pe… dassetī’’ti. Tattha sīlaṁ dassetvāti sīlaggahaṇena sasambhāraṁ sīlaṁ",
  "tika-s0402t24:41_12": "gahitaṁ, tathā maggaggahaṇena sasambhāro maggoti tadubhayavasena anavasesato pariyattiatthaṁ",
  "tika-s0402t24:41_13": "pariyādāya tiṭṭhati. Tenāti sīlādidassanena. Atthavasena hi idha desanāya ādikalyāṇādibhāvo",
  "tika-s0402t24:41_14": "adhippeto. Kathikasaṇṭhitīti kathikassa saṇṭhānaṁ kathanavasena samavaṭṭhānaṁ.",
  "tika-s0402t24:42_0": "Na so sātthaṁ deseti niyyānatthavirahato tassā desanāya. Ekabyañjanādiyuttā vāti",
  "tika-s0402t24:42_1": "sithilādibhedesu byañjanesu ekappakāreneva dvippakāreneva vā byañjanena yuttā damiḷabhāsā",
  "tika-s0402t24:42_2": "viya. Vivaṭakaraṇatāya oṭṭhe aphusāpetvā uccāretabbato sabbaniroṭṭhabyañjanā vā kirātabhāsā",
  "tika-s0402t24:42_3": "viya. Sabbasseva vissajjanīyayuttatāya sabbavissaṭṭhabyañjanāvā yavanabhāsā viya.",
  "tika-s0402t24:42_4": "Sabbasseva sānusāratāya sabbaniggahitabyañjanā vā pārasikādimilakkhabhāsā viya. Sabbāpesā",
  "tika-s0402t24:42_5": "byañjanekadesavaseneva pavattiyā aparipuṇṇabyañjanāti katvā ‘‘abyañjanā’’ti vuttā.",
  "tika-s0402t24:43_0": "Ṭhānakaraṇāni sithilāni katvā uccāretabbaṁ akkharaṁ pañcasu vaggesu paṭhamatatiyanti",
  "tika-s0402t24:43_1": "evamādi sithilaṁ. Tāni asithilāni katvā uccāretabbaṁ akkharaṁ vaggesu dutiyacatutthanti",
  "tika-s0402t24:43_2": "evamādi dhanitaṁ. Dvimattakālaṁ dīghaṁ. Ekamattakālaṁ rassaṁ. Tadeva lahukaṁ lahukameva.",
  "tika-s0402t24:43_3": "Saṁyogaparaṁ dīghañca garukaṁ. Ṭhānakaraṇāni niggahetvā uccāretabbaṁ niggahitaṁ.",
  "tika-s0402t24:43_4": "Parena sambandhaṁ katvā uccāretabbaṁ sambandhaṁ. Tathā na sambandhaṁ vavatthitaṁ.",
  "tika-s0402t24:43_5": "Ṭhānakaraṇāni vissaṭṭhāni katvā uccāretabbaṁ vimuttaṁ. Dasadhā byañjanabuddhiyā pabhedoti",
  "tika-s0402t24:43_6": "evaṁ sithilādivasena byañjanabuddhiyā akkharuppādakacittassa dasappakārena pabhedo.",
  "tika-s0402t24:43_7": "Sabbāni hi akkharāni cittasamuṭṭhānāni yathādhippetatthabyañjanato byañjanāni ca.",
  "tika-s0402t24:44_0": "Amakkhetvāti amilecchetvā, avināsetvā, ahāpetvāti attho. Bhagavā yamatthaṁ ñāpetuṁ",
  "tika-s0402t24:44_1": "ekagāthaṁ ekavākyampi deseti, tamatthaṁ tāya desanāya parimaṇḍalapadabyañjanāya eva",
  "tika-s0402t24:44_2": "desetīti āha ‘‘paripuṇṇabyañjanameva katvā dhammaṁ desetī’’ti. Idha kevalasaddo anavasesavācako,",
  "tika-s0402t24:44_3": "na avomissatādivācakoti āha ‘‘sakalādhivacana’’nti. Paripuṇṇanti sabbaso puṇṇaṁ.",
  "tika-s0402t24:44_4": "Taṁ pana kiñci ūnaṁ vā adhikaṁ vā na hotīti ‘‘anūnādhikavacana’’nti vuttaṁ. Tattha",
  "tika-s0402t24:44_5": "yadatthaṁ desitaṁ, tassa sādhakattā anūnatā veditabbā, tabbidhurassa pana asādhakattā",
  "tika-s0402t24:44_6": "anadhikatā. Sakalanti sabbabhāgavantaṁ. Paripuṇṇamevāti sabbaso paripuṇṇameva. Tenāha",
  "tika-s0402t24:44_7": "‘‘ekadesanāpi aparipuṇṇā natthī’’ti. Aparisuddhā desanā nāma hoti taṇhāsaṁkilesattā.",
  "tika-s0402t24:44_8": "Lokāmisaṁ cīvarādayo paccayā, tattha agadhitacittatāya lokāmisanirapekkho. Hitapharaṇenāti",
  "tika-s0402t24:44_9": "hitūpasaṁharaṇena. Mettābhāvanāya muduhadayoti mettābhāvanāya karuṇāya vā muduhadayo.",
  "tika-s0402t24:44_10": "Ullumpanasabhāvasaṇṭhitenāti sakalasaṁkilesato vaṭṭadukkhato ca uddharaṇākārāvaṭṭhitena",
  "tika-s0402t24:44_11": "cittena, karuṇādhippāyenāti attho. Tasmāti yasmā sikkhattayasaṅgahaṁ sakalaṁ sāsanaṁ",
  "tika-s0402t24:44_12": "idha brahmacariyanti adhippetaṁ, tasmā. Brahmacariyanti iminā samānādhikaraṇāni sabbapadāni",
  "tika-s0402t24:44_13": "yojetvā atthaṁ dassento ‘‘so dhammaṁ deseti…pe… pakāsetīti evamettha attho daṭṭhabbo’’ti āha.",
  "tika-s0402t24:45_0": "Sundaranti bhaddakaṁ. Bhaddakatā ca passantassa hitasukhāvahabhāvena veditabbāti",
  "tika-s0402t24:45_1": "āha ‘‘atthāvahaṁ sukhāvaha’’nti. Tattha atthāvahanti diṭṭhadhammikasamparāyikaparamatthasaṁhitahitāvahaṁ.",
  "tika-s0402t24:45_2": "Sukhāvahanti yathāvuttatividhasukhāvahaṁ. Tathānurūpānanti tādisānaṁ. Yādisehi pana",
  "tika-s0402t24:45_3": "guṇehi bhagavā samannāgato, tehi catuppamāṇikassa lokassa sabbathāpi accantappasādanīyo",
  "tika-s0402t24:45_4": "tesaṁ yathābhūtasabhāvattāti dassento ‘‘yathārūpo’’tiādimāha. Tattha yathābhūta…pe…",
  "tika-s0402t24:45_5": "arahatanti iminā dhammappamāṇalūkhappamāṇānaṁ sattānaṁ bhagavato pasādāvahatā dassitā,",
  "tika-s0402t24:45_6": "itarena itaresaṁ. Dassanamattampi sādhu hotīti ettha kosiyavatthu kathetabbaṁ. Ubhatopakkhikāti",
  "tika-s0402t24:45_7": "micchādiṭṭhisammādiṭṭhivasena ubhayapakkhikā. Kerāṭikāti saṭhā.",
  "tika-s0402t24:46_0": "Anekatthattā nipātānaṁ yāvañcidanti nipātasamudāyo adhimattappamāṇaparicchedaṁ dīpetīti",
  "tika-s0402t24:46_1": "āha ‘‘adhimattappamāṇaparicchedavacanameta’’nti. Adhimattavippasannānīti adhikappamāṇena",
  "tika-s0402t24:46_2": "vippasannāni. Vippasannānīti ca pakatiākāraṁ atikkamitvā vippasannānīti attho. Nanu",
  "tika-s0402t24:46_3": "ca cakkhādīnaṁ indriyānaṁ manoviññeyyattā kathaṁ tena tesaṁ vippasannatā viññāyatīti",
  "tika-s0402t24:46_4": "āha ‘‘tassa hī’’tiādi. Tassāti brāhmaṇassa. Tesanti cakkhādīnaṁ pañcannaṁ indriyānaṁ.",
  "tika-s0402t24:46_5": "Evampi manindriyena patiṭṭhitokāsassa adiṭṭhattā kathaṁ manindriyassa vippasannatā",
  "tika-s0402t24:46_6": "tena viññāyatīti āha ‘‘yasmā panā’’tiādi. Nayaggāhapaññā hesā tassa brāhmaṇassa.",
  "tika-s0402t24:46_7": "Mane vippasanneyeva hoti pasannacittasamuṭṭhitarūpasampadāhi eva cakkhādīnaṁ patiṭṭhitokāsassa",
  "tika-s0402t24:46_8": "pasannatāsambhavato.",
  "tika-s0402t24:47_0": "Jambonadasuvaṇṇaṁ rattavaṇṇameva hotīti āha ‘‘surattavaṇṇassā’’ti. Jambonadasuvaṇṇassa",
  "tika-s0402t24:47_1": "ghaṭikāti jambonadasuvaṇṇapiṇḍaṁ. Iminā nekkhanti nekkhappamāṇajambonadasuvaṇṇena",
  "tika-s0402t24:47_2": "kataṁ akatabhaṇḍaṁ vuttanti dasseti. Nekkhanti vā atirekapañcasuvaṇṇena katapilandhanaṁ",
  "tika-s0402t24:47_3": "katabhaṇḍaṁ vuttaṁ. Tañhi ghaṭṭanamajjanakkhamaṁ hotīti. Suvaṇṇanti ca pañcadharaṇassa",
  "tika-s0402t24:47_4": "samaññā, tasmā pañcavīsatidharaṇahiraññavicitaṁ ābharaṇaṁ idha nekkhanti adhippetaṁ.",
  "tika-s0402t24:47_5": "Jambonadanti mahājambusākhāya pavattanadiyaṁ nibbattaṁ. Taṁ kira ratanaṁ rattaṁ.",
  "tika-s0402t24:47_6": "Suvaṇṇākāre mahājambuphalarase vā pathaviyaṁ paviṭṭhe suvaṇṇaṅkurā uṭṭhahanti, tena",
  "tika-s0402t24:47_7": "suvaṇṇena katapilandhanantipi attho. Suparikammakatanti suṭṭhu kataparikammaṁ. Sampahaṭṭhanti",
  "tika-s0402t24:47_8": "sammā pahaṭṭhaṁ ghaṭṭanādivasena sukataparikammaṁ. Tenāha ‘‘suvaṇṇakāra…pe… suparimajjitanti attho’’ti.",
  "tika-s0402t24:48_0": "Vāḷarūpānīti āharimāni vāḷarūpāni. ‘‘Akappiyarūpākulo akappiyamañco pallaṅkoti sārasamāse.",
  "tika-s0402t24:48_1": "Ratanacitranti bhitticchedādivasena ratanacitraṁ. Rukkhatūlalatātūlapoṭakitūlānaṁ",
  "tika-s0402t24:48_2": "vasena tiṇṇaṁ tūlānaṁ. Uddalomiyaṁ kecīti sārasamāsācariyā uttaravihārino ca. Tathā",
  "tika-s0402t24:48_3": "ekantalomiyaṁ. Koseyyakaṭṭissamayanti koseyyakasaṭamayaṁ. Ajinacammehīti ajinamigacammehi.",
  "tika-s0402t24:48_4": "Tāni kira cammāni sukhumatarāni. Tasmā dupaṭṭatipaṭṭāni katvā sibbanti. Tena vuttaṁ",
  "tika-s0402t24:48_5": "‘‘ajinappaveṇī’’tiādi.",
  "tika-s0402t24:49_0": "Nikāmalābhīti yathicchitalābhī. Tenāha ‘‘icchiticchitalābhī’’ti. Vipulalābhīti uḷāralābhī.",
  "tika-s0402t24:49_1": "Kasiranti hi parittaṁ vuccati, tappaṭikkhepena akasiraṁ uḷāraṁ. Tenāha ‘‘mahantalābhī’’tiādi.",
  "tika-s0402t24:50_0": "Laddhā ca na kappantīti sāmaññena paṭisiddhattā sabbathā na kappatīti kassaci āsaṅkā",
  "tika-s0402t24:50_1": "siyā, tannivattanatthaṁ ‘‘kiñci kiñci kappatī’’tiādimāha. Tattha suddhakoseyyanti",
  "tika-s0402t24:50_2": "ratanaparisibbanarahitaṁ. Ettha ca ‘‘suddhakoseyyaṁ pana vaṭṭatī’’ti vinaye (mahāva.",
  "tika-s0402t24:50_3": "aṭṭha. 254) vuttattā idhāpi ettakameva vuttaṁ. Dīghanikāyaṭṭhakathāyaṁ (dī. ni. aṭṭha.",
  "tika-s0402t24:50_4": "1.15) pana ‘‘ṭhapetvā tūlikaṁ sabbāneva gonakādīni ratanaparisibbitāni na vaṭṭantī’’ti",
  "tika-s0402t24:50_5": "vuttaṁ. Tattha ‘‘ṭhapetvā tūlika’’nti etena ratanasibbanarahitāpī tūlikā na vaṭṭatīti",
  "tika-s0402t24:50_6": "dīpeti. Vacanatoti etena vinaye (cūḷava. 297) vuttabhāvaṁ dasseti. Ekena vidhānenāti",
  "tika-s0402t24:50_7": "yathāvuttameva vidhānaṁ sandhāya vadati. Yadi evaṁ kasmā bhagavatā ‘‘laddhā ca na",
  "tika-s0402t24:50_8": "kappantī’’ti sāmaññena paṭisedho katoti āha ‘‘akappiyaṁ pana upādāyā’’tiādi.",
  "tika-s0402t24:51_0": "Pallaṅkanti ettha pari-saddo samantatoti etasmiṁ atthe vattati, tasmā vāmūruṁ dakkhiṇūruñca",
  "tika-s0402t24:51_1": "samaṁ ṭhapetvā ubho pāde aññamaññasambandhe katvā nisajjā pallaṅkanti āha ‘‘samantato",
  "tika-s0402t24:51_2": "ūrubaddhāsana’’nti. Ūrūnaṁ bandhanavasena nisajjā. Pallaṅkaṁ ābhujitvāti ca yathā",
  "tika-s0402t24:51_3": "pallaṅkavasena nisajjā hoti, evaṁ ubho pāde ābhuje samiñjite katvāti attho. Taṁ pana",
  "tika-s0402t24:51_4": "ubhinnaṁ pādānaṁ tathā sambandhatākaraṇanti āha ‘‘bandhitvā’’ti. Ujuṁ kāyaṁ paṇidhāyāti",
  "tika-s0402t24:51_5": "uparimaṁ sarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "tika-s0402t24:51_6": "Evañhi nisinnassa cammamaṁsanhārūni na paṇamanti. Athassa yā tesaṁ paṇamanapaccayā",
  "tika-s0402t24:51_7": "khaṇe khaṇe vedanā uppajjeyyuṁ, tā na uppajjanti. Tāsu anuppajjamānāsu cittaṁ ekaggaṁ",
  "tika-s0402t24:51_8": "hoti, kammaṭṭhānaṁ na paripatati, vuddhiṁ phātiṁ gacchati. Tenāha ‘‘aṭṭhārasa piṭṭhikaṇṭake’’tiādi.",
  "tika-s0402t24:51_9": "Ujuṁ kāyaṁ ṭhapetvāti uparimaṁ kāyaṁ ujukaṁ ṭhapetvā, ayameva vā pāṭho. Heṭṭhimakāyassa",
  "tika-s0402t24:51_10": "hi anujukaṭṭhapanaṁ nisajjāvacaneneva bodhitanti. Ujuṁ kāyanti ettha kāya-saddo uparimakāyavisayo.",
  "tika-s0402t24:52_0": "Parimukhanti ettha pari-saddo abhisaddena samānatthoti āha ‘‘kammaṭṭhānābhimukha’’nti,",
  "tika-s0402t24:52_1": "bahiddhā puthuttārammaṇato nivāretvā kammaṭṭhānaṁyeva purakkhatvāti attho. Ettha",
  "tika-s0402t24:52_2": "yathā ‘‘vanantaññeva pavisāmī’’tiādinā bhāvanānurūpaṁ senāsanaṁ dassitaṁ, evaṁ ‘‘nisīdāmī’’ti",
  "tika-s0402t24:52_3": "iminā alīnānuddhaccapakkhiyo santo iriyāpatho dassito, ‘‘pallaṅkaṁ ābhujitvā’’ti",
  "tika-s0402t24:52_4": "iminā nisajjāya daḷhabhāvo, ‘‘parimukhaṁ satiṁ upaṭṭhapetvā’’ti iminā ārammaṇapariggahūpāyo.",
  "tika-s0402t24:52_5": "Pariggahitaniyyānanti sabbathā gahitāsammosaṁ pariccattasammosaṁ satiṁ katvā, paramasatinepakkaṁ",
  "tika-s0402t24:52_6": "upaṭṭhapetvāti attho. Parīti pariggahaṭṭho ‘‘pariṇāyikā’’tiādīsu (dha. sa. 16.20)",
  "tika-s0402t24:52_7": "viya. Mukhanti niyyānaṭṭho ‘‘suññatavimokkha’’ntiādīsu (paṭi. ma. 1.209-210) viya.",
  "tika-s0402t24:52_8": "Paṭipakkhato niggamanaṭṭho hi niyyānaṭṭho.",
  "tika-s0402t24:53_0": "Cattāri rūpāvacarajjhānāni dibbabhāvāvahattā dibbavihārā nāma hontīti tadāsannappavattacaṅkamopi",
  "tika-s0402t24:53_1": "tadupacārato dibbo nāma hotīti āha ‘‘cattāri hi rūpajjhānānī’’tiādi. Samāpajjitvā",
  "tika-s0402t24:53_2": "caṅkamantassāti idañca caṅkamantassa antarantarā samāpattiṁ samāpajjitvā uṭṭhāyuṭṭhāya",
  "tika-s0402t24:53_3": "caṅkamanaṁ sandhāya vuttaṁ. Na hi samāpattiṁ samāpajjitvā avuṭṭhitena sakkā caṅkamituṁ.",
  "tika-s0402t24:53_4": "Samāpattito vuṭṭhāya caṅkamantassapi caṅkamoti idaṁ pana samāpattito vuṭṭhahitvā",
  "tika-s0402t24:53_5": "antarantarā samāpajjitvā caṅkamantassa vasena vuttaṁ. Dvīsuvihāresūti brahmavihāre,",
  "tika-s0402t24:53_6": "ariyavihāre ca. Mettājhānādayo hitūpasaṁhārādivasena pavattiyā brahmabhūtā seṭṭhabhūtā",
  "tika-s0402t24:53_7": "vihārāti brahmavihārā. Anaññasādhāraṇattā pana ariyānaṁ vihārāti ariyavihārā, catassopi",
  "tika-s0402t24:53_8": "phalasamāpattiyo. Idha pana arahattaphalasamāpattiyeva āgatā.",
  "tika-s0402t24:54_0": "Paccavekkhaṇāya phalasamāpatti kathitā samāpattiṁ samāpajjitvā vuṭṭhitassa paccavekkhaṇāsambhavato.",
  "tika-s0402t24:54_1": "Caṅkamādayoti phalasamāpattiṁ samāpannassapi samāpattito vuṭṭhitassapi caṅkamaṭṭhānanisajjādayo.",
  "tika-s0402t24:54_2": "Ariyacaṅkamādayo honti na pana paccavekkhantassāti adhippāyo.",
  "tika-s0402t24:55": "Venāgapurasuttavaṇṇanā niṭṭhitā.",
  "tika-s0402t24:56": "4. Sarabhasuttavaṇṇanā",
  "tika-s0402t24:57_0": "65. Catutthe gijjhā ettha santīti gijjhaṁ, kūṭaṁ. Taṁ etassāti gijjhakūṭo. Gijjho",
  "tika-s0402t24:57_1": "viyāti vā gijjhaṁ, kūṭaṁ. Taṁ etassāti gijjhakūṭo, pabbato. Tasmiṁ gijjhakūṭe. Tenāha",
  "tika-s0402t24:57_2": "‘‘gijjhāvā’’tiādi. Acirapakkantoti ettha na desantarapakkamanaṁ adhippetaṁ, atha",
  "tika-s0402t24:57_3": "kho sāsanapakkamananti dassento ‘‘imasmiṁ sāsane pabbajitvā’’tiādimāha, teneva hi",
  "tika-s0402t24:57_4": "‘‘imassā dhammavinayā’’ti vuttaṁ. Labbhatīti lābho, catunnaṁ paccayānametaṁ adhivacanaṁ.",
  "tika-s0402t24:57_5": "Sakkaccaṁ kātabbo dātabboti sakkāro. Paccayā eva hi paṇītapaṇītā sundarasundarā abhisaṅkharitvā",
  "tika-s0402t24:57_6": "katā sakkārāti vuccanti. Sakkāroti vā sundarakāro, parehi attano gāravakiriyā pupphādīhi",
  "tika-s0402t24:57_7": "vā pūjā. Lābho ca sakkāro ca lābhasakkārā, te naṭṭhā pahīnā etesanti naṭṭhalābhasakkārā.",
  "tika-s0402t24:58_0": "Mahālābhasakkāro uppajjīti tadā kira bhagavato mahālābhasakkāro uppajji yathā taṁ",
  "tika-s0402t24:58_1": "cattāro asaṅkheyye pūritadānapāramisañcayassa. Sabbadisāsu hi yamakamahāmegho vuṭṭhahitvā",
  "tika-s0402t24:58_2": "mahogho viya sabbapāramiyo ‘‘ekasmiṁ attabhāve vipākaṁ dassāmā’’ti sampiṇḍitā viya",
  "tika-s0402t24:58_3": "lābhasakkāramahoghaṁ nibbattayiṁsu. Tato tato annapānayānavatthamālāgandhavilepanādihatthā",
  "tika-s0402t24:58_4": "khattiyabrāhmaṇādayo āgantvā ‘‘kahaṁ buddho , kahaṁ bhagavā, kahaṁ devadevo narāsabho",
  "tika-s0402t24:58_5": "purisasīho’’ti bhagavantaṁ pariyesanti, sakaṭasatehipi paccaye āharitvā okāsaṁ alabhamānā",
  "tika-s0402t24:58_6": "samantā gāvutappamāṇampi sakaṭadhurena sakaṭadhuraṁ āhacca tiṭṭhanti ceva anubandhanti",
  "tika-s0402t24:58_7": "ca andhakavindabrāhmaṇo viya. Yathā ca bhagavato, evaṁ bhikkhusaṅghassapi. Vuttampi cetaṁ –",
  "tika-s0402t24:59_0": "‘‘Tena kho pana samayena bhagavā sakkato hoti garukato mānito pūjito apacito lābhī",
  "tika-s0402t24:59_1": "cīvarapiṇḍapātasenāsanagilānapaccayabhesajjaparikkhārānaṁ, bhikkhusaṅghopi sakkato",
  "tika-s0402t24:59_2": "hoti…pe… parikkhārāna’’nti (udā. 38).",
  "tika-s0402t24:60": "Tathā –",
  "tika-s0402t24:61_0": "‘‘Yāvatā kho pana, cunda, etarahi saṅgho vā gaṇo vā loke uppanno, nāhaṁ, cunda, aññaṁ",
  "tika-s0402t24:61_1": "ekaṁ saṅghampi samanupassāmi evaṁlābhaggayasaggappattaṁ yatharivāyaṁ, cunda, bhikkhusaṅgho’’ti (dī. ni. 3.176).",
  "tika-s0402t24:62_0": "Svāyaṁ bhagavato ca saṅghassa ca uppanno lābhasakkāro ekato hutvā dvinnaṁ mahānadīnaṁ",
  "tika-s0402t24:62_1": "udakaṁ viya appameyyo ahosi, bhagavato pana bhikkhusaṅghassa ca uppanno lābhasakkāro",
  "tika-s0402t24:62_2": "dhammassapi uppannoyeva. Dhammadharānañhi kato sakkāro dhammassa kato nāma hoti.",
  "tika-s0402t24:62_3": "Tena vuttaṁ ‘‘tiṇṇaṁ ratanānaṁ mahālābhasakkāro uppajjī’’ti.",
  "tika-s0402t24:63_0": "Vuttamatthaṁ pāḷiyā nidassento ‘‘yathāhā’’tiādimāha. Tattha sakkatoti sakkārappatto.",
  "tika-s0402t24:63_1": "Yassa hi cattāro paccaye sakkatvā suabhisaṅkhate paṇītapaṇīte upaneti, so sakkato.",
  "tika-s0402t24:63_2": "Garukatoti garubhāvahetūnaṁ uttamaguṇānaṁ matthakappattiyā anaññasādhāraṇena garukārena",
  "tika-s0402t24:63_3": "sabbadevamanussehi pāsāṇacchattaṁ viya garukato. Yasmiñhi garubhāvaṁ paccupaṭṭhapetvā",
  "tika-s0402t24:63_4": "paccaye denti, so garukato. Mānitoti sammāpaṭipattiyā mānito manena piyāyito. Tāya",
  "tika-s0402t24:63_5": "hi viññūnaṁ manāpatā. Pūjitoti mānanādipūjāya ceva catupaccayapūjāya ca pūjito. Yassa",
  "tika-s0402t24:63_6": "hi sabbametaṁ pūjanañca karonti, so pūjito. Apacitoti nīcavuttikaraṇena apacito.",
  "tika-s0402t24:63_7": "Satthārañhi disvā manussā hatthikkhandhādīhi otaranti, maggaṁ denti, aṁsakūṭato sāṭakaṁ",
  "tika-s0402t24:63_8": "apanenti. Āsanato vuṭṭhahanti, vandantīti evaṁ so tehi apacito nāma hoti.",
  "tika-s0402t24:64_0": "Avaṇṇaṁ pattharitvāti avaṇṇaṁ tattha tattha saṁkittanavasena pattharitvā. Āvaṭṭanimāyanti",
  "tika-s0402t24:64_1": "āvaṭṭetvā gahaṇamāyaṁ. Āvaṭṭeti purimākārato nivatteti attano vase vatteti etāyāti",
  "tika-s0402t24:64_2": "āvaṭṭanī, māyā, taṁ āvaṭṭanimāyaṁ osāretvā parijappetvāti attho. Koṭito paṭṭhāyāti",
  "tika-s0402t24:64_3": "antimakoṭito paṭṭhāya. Thaddhakāyena pharusavācāya tiṇṇaṁ ratanānaṁ avaṇṇakathanaṁ",
  "tika-s0402t24:64_4": "anatthāvahattā visasiñcanasadisā hotīti āha ‘‘visaṁ siñcitvā’’ti. Aññātoti āñāto.",
  "tika-s0402t24:64_5": "Tenāha ‘‘ñāto’’tiādi.",
  "tika-s0402t24:65_0": "Kāyaṅganti kāyameva aṅgaṁ, kāyassa vā aṅgaṁ, sīsādi. Vācaṅganti ‘‘hotu, sādhū’’ti",
  "tika-s0402t24:65_1": "evamādivācāya avayavaṁ. Ekakenāti asahāyena. Imassa panatthassāti ‘‘cariyaṁ caraṇakāle’’tiādinā",
  "tika-s0402t24:65_2": "vuttassa. Yato yato garu dhuranti yasmiṁ yasmiṁ ṭhāne dhuraṁ garu bhārikaṁ hoti,",
  "tika-s0402t24:65_3": "aññe balibaddā ukkhipituṁ na sakkonti. Yato gambhīravattanīti vattanti etthāti vattanī,",
  "tika-s0402t24:65_4": "dummaggassetaṁ nāmaṁ, yasmiṁ ṭhāne udakacikkhallamahantatāya vā visamacchinnataṭabhāvena",
  "tika-s0402t24:65_5": "vā maggo gambhīro hotīti attho. Tadāssu kaṇhaṁ yuñjentīti assūti nipātamattaṁ, tadā",
  "tika-s0402t24:65_6": "kaṇhaṁ yuñjentīti attho. Yadā dhurañca garu hoti maggo ca gambhīro, tadā aññe balibadde",
  "tika-s0402t24:65_7": "apanetvā kaṇhameva yuñjentīti vuttaṁ hoti. Svāssu taṁ vahate dhuranti etthapi assūti",
  "tika-s0402t24:65_8": "nipātamattameva, so taṁ dhuraṁ vahatīti attho.",
  "tika-s0402t24:66_0": "Gehavetananti gehe nivuṭṭhabhāvahetu dātabbaṁ. Kāḷako nāma nāmenāti añjanavaṇṇo kiresa,",
  "tika-s0402t24:66_1": "tenassa ‘‘kāḷako’’ti nāmaṁ akaṁsu. Kāḷakaṁ upasaṅkamitvā āhāti kāḷako kira ekadivasaṁ",
  "tika-s0402t24:66_2": "cintesi ‘‘mayhaṁ mātā duggatā maṁ puttaṭṭhāne ṭhapetvā dukkhena poseti, yaṁnūnāhaṁ",
  "tika-s0402t24:66_3": "bhatiṁ katvā imaṁ duggatabhāvato moceyya’’nti. So tato paṭṭhāya bhatiṁ upadhārento",
  "tika-s0402t24:66_4": "vicarati. Atha tasmiṁ divase gāmagorūpehi saddhiṁ tattha samīpe carati. Satthavāhaputtopi",
  "tika-s0402t24:66_5": "gosuttavittako, so ‘‘atthi nu kho etesaṁ gunnaṁ antare sakaṭāni uttāretuṁ samattho",
  "tika-s0402t24:66_6": "usabhājānīyo’’ti upadhārayamāno bodhisattaṁ disvā ‘‘ayaṁ ājānīyo sakkhissati mayhaṁ",
  "tika-s0402t24:66_7": "sakaṭāni uttāretu’’nti aññāsi. Tena taṁ upasaṅkamitvā evamāha. So aññesaṁ…pe… gehameva",
  "tika-s0402t24:66_8": "agamāsīti tadā kira gāmadārakā ‘‘kiṁ nāmetaṁ kāḷakassa gale’’ti tassa santikaṁ āgacchanti.",
  "tika-s0402t24:66_9": "So te anubandhitvā dūratova palāpento mātu santikaṁ gato. Taṁ sandhāyetaṁ vuttaṁ.",
  "tika-s0402t24:67_0": "Sāyanhasamayanti sāyanhakāle. Bhummatthe etaṁ upayogavacanaṁ. Na hettha accantasaṁyogo",
  "tika-s0402t24:67_1": "sambhavati. Paṭisallānā vuṭṭhitoti ettha tehi tehi saddhivihārikaantevāsikaupāsakaupāsikādisattehi",
  "tika-s0402t24:67_2": "ceva rūpārammaṇādisaṅkhārehi ca paṭinivattetvā apasakkitvā nilīyanaṁ vivecanaṁ kāyacittehi",
  "tika-s0402t24:67_3": "tato vivittatāya paṭisallānaṁ kāyaviveko, cittaviveko ca. Yo tato duvidhavivekato",
  "tika-s0402t24:67_4": "vuṭṭhito bhavaṅgappattiyā sabrahmacārīhi samāgamena ca apeto. So paṭisallānā vuṭṭhito",
  "tika-s0402t24:67_5": "nāma hoti. Ayaṁ pana yasmā paṭisallānānaṁ uttamato phalasamāpattito vuṭṭhāsi, tasmā",
  "tika-s0402t24:67_6": "‘‘phalasamāpattito’’ti vuttaṁ. Kāyasakkhino bhavissāmāti nāmakāyena desanāsampaṭicchanavasena",
  "tika-s0402t24:67_7": "sakkhibhūtā bhavissāma. Nanu ca ‘‘paññatte āsane nisīdī’’ti idaṁ kasmā vuttaṁ. Titthiyā",
  "tika-s0402t24:67_8": "hi bhagavato paṭipakkhā, te kasmā tassa āsanaṁ paññāpentīti āha ‘‘tathāgato hī’’tiādi.",
  "tika-s0402t24:68_0": "Viggāhikakathanti viggāhasaṁvattanikaṁ sārambhakathaṁ. Āyāceyyāsīti vacībhedaṁ katvā",
  "tika-s0402t24:68_1": "yāceyyāsi. Pattheyyāsīti manasā āsīseyyāsi. Piheyyāsīti tasseva vevacanaṁ. Nittejataṁ",
  "tika-s0402t24:68_2": "āpannoti tejahāniyā nittejabhāvaṁ āpanno, nittejabhūtoti attho. Tato eva bhikkhuādayopi",
  "tika-s0402t24:68_3": "sammukhā oloketuṁ asamatthatāya pattakkhandho, patitakkhandhoti attho. Tenāha ‘‘onatagīvo’’ti.",
  "tika-s0402t24:68_4": "Dassitadhammesūti vuttadhammesu. Vacanamattameva hi tesaṁ, na pana dassanaṁ tādisasseva",
  "tika-s0402t24:68_5": "dhammassa abhāvato. Bhagavato eva vā ‘‘ime dhammā anabhisambuddhā’’ti parassa vacanavasena",
  "tika-s0402t24:68_6": "dassitadhammesu. Paṭicarissatīti paṭicchādanavase carissati pavattissati, paṭicchādanattho",
  "tika-s0402t24:68_7": "eva vā carati-saddo anekatthattā dhātūnanti āha ‘‘paṭicchādessatī’’ti. Aññenavā aññanti",
  "tika-s0402t24:68_8": "pana paṭicchādanākāradassananti āha ‘‘aññena vā vacanenā’’tiādi.",
  "tika-s0402t24:69_0": "Tattha aññaṁ vacananti yaṁ samanuyuñjantena bhagavatā parassa dosavibhāvanaṁ vacanaṁ",
  "tika-s0402t24:69_1": "vuttaṁ, taṁ tato aññeneva vacanena paṭicchādeti. ‘‘Āpattiṁ āpannosī’’ti codakena",
  "tika-s0402t24:69_2": "vuttavacanaṁ viya ‘‘ko āpanno, kiṁ āpanno, kismiṁ āpanno, kaṁ bhaṇatha, kiṁ bhaṇathā’’tiādivacanena",
  "tika-s0402t24:69_3": "aññaṁ āgantukakathaṁ āharanto ‘‘tvaṁ itthannāmaṁ āpattiṁ āpannosī’’ti puṭṭho ‘‘pāṭaliputtaṁ",
  "tika-s0402t24:69_4": "gatomhī’’ti vatvā puna ‘‘na tava pāṭaliputtagamanaṁ pucchāma, āpattiṁ pucchāmā’’ti",
  "tika-s0402t24:69_5": "vutte tato rājagahaṁ gatomhi. Rājagahaṁ vā yāhi brāhmaṇagehaṁ vā, āpattiṁ āpannosīti.",
  "tika-s0402t24:69_6": "‘‘Tattha me sūkaramaṁsaṁ laddha’’ntiādīni vadanto viya samanuyuñjakena vuttavacanato",
  "tika-s0402t24:69_7": "aññaṁ āgantukakathaṁ āharanto apanāmessati, vikkhepaṁ gamayissati. Appatītā honti",
  "tika-s0402t24:69_8": "tena atuṭṭhā asomanassikāti apaccayo, domanassetaṁ adhivacanaṁ. Neva attano, na paresaṁ",
  "tika-s0402t24:69_9": "hitaṁ abhirādhayatīti anabhiraddhi, domanassameva. Tenevāha ‘‘apaccayena domanassaṁ vutta’’nti.",
  "tika-s0402t24:70_0": "Yassa kho pana te atthāya dhammo desitoti ettha dhamma-saddena catusaccadhammo vuttoti",
  "tika-s0402t24:70_1": "āha ‘‘yassa maggassa vā phalassa vā atthāyā’’ti. Catusaccadhammo hi maggaphalādhigamatthāya",
  "tika-s0402t24:70_2": "desīyati. Na niggacchatīti na pavatteti. Nanti naṁ dhammaṁ. Idāni ‘‘yassa kho pana",
  "tika-s0402t24:70_3": "te atthāya dhammo desito’’ti ettha dhamma-saddena paṭipattidhammo dassito, na pana",
  "tika-s0402t24:70_4": "catusaccadhammoti adhippāyena atthavikappaṁ dassento ‘‘atha vā’’tiādimāha. Pañca",
  "tika-s0402t24:70_5": "dhammāti gambhīrañāṇacariyabhūtānaṁ khandhādīnaṁ uggahasavanadhāraṇaparicayayonisomanasikāre",
  "tika-s0402t24:70_6": "sandhāyāha. Takkarassa sammā dukkhakkhayāyāti ettha sammāsaddo ubhayatthāpi yojetabbo",
  "tika-s0402t24:70_7": "‘‘sammā takkarassa sammā dukkhakkhayāyā’’ti. Yo hi sammā dhammaṁ paṭipajjati, tasseva",
  "tika-s0402t24:70_8": "sammā dukkhakkhayo hotīti. Yo pana vuttanayena takkaro, tassa niyyānaṁ atthato dhammasseva",
  "tika-s0402t24:70_9": "niyyānanti tappaṭikkhepena ‘‘so dhammo…pe… na niyyāti na niggacchatī’’ti āha.",
  "tika-s0402t24:71_0": "Yadi tiracchānasīhassa nādo sabbatiracchānaekaccamanussāmanussanādato seṭṭhattā seṭṭhanādo,",
  "tika-s0402t24:71_1": "kimaṅgaṁ pana tathāgatasīhassa nādoti āha ‘‘sīhanādanti seṭṭhanāda’’nti. Yadi vā",
  "tika-s0402t24:71_2": "tiracchānasīhanādassa seṭṭhanādatā nibbhayatāya appaṭisattutāya icchitā, tathāgatasīhanādasseva",
  "tika-s0402t24:71_3": "ayamattho sātisayoti āha ‘‘abhītanādaṁ appaṭināda’’nti. ‘‘Aṭṭhānametaṁ anavakāso’’tiādinā",
  "tika-s0402t24:71_4": "(ma. ni. 3.129; a. ni. 1.268-271) hi yo attho vutto, tassa bhūtatāya ayaṁ nādo seṭṭhanādo",
  "tika-s0402t24:71_5": "nāma hoti uttamanādo. Bhūtattho hi uttamatthoti. Imamatthaṁ pana vadantassa bhagavato",
  "tika-s0402t24:71_6": "aññato bhayaṁ vā āsaṅkā vā natthīti abhītanādo nāma hoti. Abhūtañhi vadato kutoci",
  "tika-s0402t24:71_7": "bhayaṁ vā āsaṅkā vā siyā, evaṁ pana vadantaṁ bhagavantaṁ koci uṭṭhahitvā paṭibāhituṁ",
  "tika-s0402t24:71_8": "samattho nāma natthīti ayaṁ nādo appaṭinādo nāma hoti.",
  "tika-s0402t24:72_0": "Samantato niggaṇhanavasena todanaṁ vijjhanaṁ sannitodakaṁ, sammā vā nitudanti pīḷenti",
  "tika-s0402t24:72_1": "etenāti sannitodakaṁ. Vācāyāti ca paccatte karaṇavacanaṁ. Tenāha ‘‘vacanapatodenā’’ti.",
  "tika-s0402t24:72_2": "Sañjambharimakaṁsūti samantato sambharitaṁ akaṁsu, sabbe paribbājakā vācātodanehi",
  "tika-s0402t24:72_3": "tudiṁsūti attho. Tenāha ‘‘sambharitaṁ…pe… vijjhiṁsū’’ti. Siṅgālakaṁyevāti siṅgālameva,",
  "tika-s0402t24:72_4": "‘‘segālakaṁyevā’’tipi pāṭho. Tassevāti siṅgālaravasseva. Atha vā bheraṇḍakaṁyevāti",
  "tika-s0402t24:72_5": "bhedaṇḍasakuṇisadisaṁyevāti attho. Bhedaṇḍaṁ nāma eko pakkhī dvimukho, tassa kira",
  "tika-s0402t24:72_6": "saddo ativiya virūpo amanāpo. Tenāha ‘‘apica bhinnassaraṁ amanāpasaddaṁ nadatī’’ti.",
  "tika-s0402t24:72_7": "Sesamettha uttānameva.",
  "tika-s0402t24:73": "Sarabhasuttavaṇṇanā niṭṭhitā.",
  "tika-s0402t24:74": "5. Kesamuttisuttavaṇṇanā",
  "tika-s0402t24:75": "66. Pañcame kesamuttaṁ nivāso etesanti kesamuttiyāti āha ‘‘kesamuttanigamavāsino’’ti. Aṭṭhavidhapānakānīti ambapānādiaṭṭhavidhāni pānāni.",
  "tika-s0402t24:76_0": "‘‘Mā anussavenā’’tiādīsu pana eko daharakālato paṭṭhāya evaṁ anussavo atthi, evaṁ",
  "tika-s0402t24:76_1": "cirakālakatāya anussutiyā labbhamānaṁ kathamidaṁ aññathā siyā, tasmā bhūtametanti",
  "tika-s0402t24:76_2": "anussavena gaṇhāti, tathā gahaṇaṁ paṭikkhipanto ‘‘mā anussavenā’’ti āha. Anu anu",
  "tika-s0402t24:76_3": "savanaṁ anussavo. Aparo ‘‘amhākaṁ pitupitāmahādivuddhānaṁ upadesaparamparāya idamābhataṁ,",
  "tika-s0402t24:76_4": "evaṁ paramparābhatakathaṁ nāma na aññathā siyā, tasmā bhūtameta’’nti gaṇhāti, taṁ",
  "tika-s0402t24:76_5": "paṭikkhipanto ‘‘mā paramparāyā’’ti āha. Eko kenaci kismiñci vuttamatte ‘‘evaṁ kira",
  "tika-s0402t24:76_6": "eta’’nti gaṇhāti, taṁ nisedhento ‘‘mā itikirāyā’’ti āha. Piṭakaṁ gantho sampadīyati",
  "tika-s0402t24:76_7": "etassāti piṭakasampadānaṁ, ganthassa uggaṇhanako. Tena piṭakauggaṇhanakabhāvena ekacco",
  "tika-s0402t24:76_8": "tādisaṁ ganthaṁ paguṇaṁ katvā tena taṁ samentaṁ sameti, tasmā ‘‘bhūtameta’’nti gaṇhāti,",
  "tika-s0402t24:76_9": "taṁ sandhāyesa paṭikkhepo ‘‘mā piṭakasampadānenā’’ti, attano uggahaganthasampattiyā",
  "tika-s0402t24:76_10": "mā gaṇhitthāti vuttaṁ hoti. Sametanti saṁgataṁ.",
  "tika-s0402t24:77_0": "Koci kañci vitakkento ‘‘evameva tena bhavitabba’’nti kevalaṁ attano saṅkappavasena",
  "tika-s0402t24:77_1": "‘‘bhūtamida’’nti gaṇhāti, taṁ sandhāyetaṁ vuttaṁ ‘‘mā takkahetū’’ti. Añño ‘‘imāya",
  "tika-s0402t24:77_2": "yuttiyā bhūtamida’’nti kevalaṁ anumānato nayaggāhena gaṇhāti, taṁ paṭikkhipanto ‘‘mā",
  "tika-s0402t24:77_3": "nayahetū’’ti āha. Kassaci ‘‘evametaṁ siyā’’ti parikappentassa ekaṁ kāraṇaṁ upaṭṭhāti,",
  "tika-s0402t24:77_4": "so ‘‘attheta’’nti attano parikappitākārena gaṇhāti, taṁ paṭisedhento ‘‘mā ākāraparivitakkenā’’ti",
  "tika-s0402t24:77_5": "āha. Aparassa cintayato yathāparikappitaṁ kañci atthaṁ ‘‘evametaṁ na aññathā’’ti",
  "tika-s0402t24:77_6": "abhinivisantassa ekā diṭṭhi uppajjati. Yā yassa taṁ kāraṇaṁ nijjhāyantassa paccakkhaṁ",
  "tika-s0402t24:77_7": "viya nirūpetvā cintentassa khamati. So ‘‘attheta’’nti diṭṭhinijjhānakkhantiyā gaṇhāti,",
  "tika-s0402t24:77_8": "taṁ sandhāyāha ‘‘mā diṭṭhinijjhānakkhantiyā’’ti.",
  "tika-s0402t24:78_0": "Akusalaverassāti pāṇātipātādipañcavidhaṁ veraṁ sandhāya vadati. Kodho nāma cetaso",
  "tika-s0402t24:78_1": "dukkhanti āha ‘‘kodhacittassa abhāvenā’’ti. Kilesassāti cittaṁ vibādhentassa upatāpentassa",
  "tika-s0402t24:78_2": "uddhaccakukkuccādikilesassa. Sesamettha uttānameva.",
  "tika-s0402t24:79": "Kesamuttisuttavaṇṇanā niṭṭhitā.",
  "tika-s0402t24:80": "6. Sāḷhasuttavaṇṇanā",
  "tika-s0402t24:81_0": "67. Chaṭṭhe pāto asitabbabhojanaṁ pātarāsaṁ, bhuttaṁ pātarāsaṁ etesanti bhuttapātarāsā.",
  "tika-s0402t24:81_1": "Dāsā nāma antojātā vā dhanakkītā vā karamarānītā vā sayaṁ vā dāsabyaṁ upagatā. Bhattavetanabhatā kammakārā nāma.",
  "tika-s0402t24:82_0": "Nicchātoti ettha chātaṁ vuccati taṇhā jighacchāhetutāya, sā assa natthīti nicchāto.",
  "tika-s0402t24:82_1": "Tenāha ‘‘nittaṇho’’ti. Abbhantare santāpakarānaṁ kilesānanti attano santāne darathapariḷāhajananena",
  "tika-s0402t24:82_2": "santāpanakilesānaṁ. Antotāpanakilesānaṁ abhāvā sīto sītalo bhūto jātoti sītibhūto.",
  "tika-s0402t24:82_3": "Tenāha ‘‘sītalībhūto’’ti. Maggaphalanibbānasukhāni vā paṭisaṁvedetīti sukhappaṭisaṁvedī.",
  "tika-s0402t24:82_4": "Sesaṁ suviññeyyameva.",
  "tika-s0402t24:83": "Sāḷhasuttavaṇṇanā niṭṭhitā.",
  "tika-s0402t24:84": "7. Kathāvatthusuttavaṇṇanā",
  "tika-s0402t24:85_0": "68. Sattame kathāvatthūnīti kathāya pavattiṭṭhānāni. Yasmā tehi vinā kathā na pavattati,",
  "tika-s0402t24:85_1": "tasmā ‘‘kathākāraṇānī’’ti vuttaṁ. Atati satati satataṁ gacchati pavattatīti addhā,",
  "tika-s0402t24:85_2": "kāloti āha ‘‘atītamaddhānaṁ nāma kālopi vattatī’’ti. Dhammappavattimattatāya hi paramatthato",
  "tika-s0402t24:85_3": "avijjamānopi kālo tasseva dhammassa pavattiavatthāvisesaṁ upādāya teneva vohārena",
  "tika-s0402t24:85_4": "atītotiādinā voharīyati, atītādibhedo ca nāmāyaṁ nippariyāyato dhammānaṁyeva hoti,",
  "tika-s0402t24:85_5": "na kālassāti āha ‘‘khandhāpi vattantī’’ti. Yathāvuttamatthaṁ itaresu dvīsu atidisati",
  "tika-s0402t24:85_6": "‘‘anāgatapaccuppannesupi eseva nayo’’ti. Atītamaddhānantiādīsu ca dve pariyāyā suttantapariyāyo,",
  "tika-s0402t24:85_7": "abhidhammapariyāyo ca. Suttantapariyāyena paṭisandhito pubbe atīto addhā nāma, cutito",
  "tika-s0402t24:85_8": "pacchā anāgato addhā nāma, saha cutipaṭisandhīti tadantaraṁ paccuppanno addhā nāma.",
  "tika-s0402t24:85_9": "Abhidhammapariyāyena tīsu khaṇesu uppādato pubbe atīto addhā nāma, uppādato uddhaṁ",
  "tika-s0402t24:85_10": "anāgato addhā nāma, khaṇattayaṁ paccuppanno addhā nāma. Tatthāyaṁ suttantadesanāti",
  "tika-s0402t24:85_11": "suttantapariyāyeneva atītādivisayaṁ kathaṁ dassento ‘‘atīte kassapo nāmā’’tiādimāha.",
  "tika-s0402t24:86_0": "Ekaṁseneva byākātabbo vissajjetabboti ekaṁsabyākaraṇīyo. ‘‘Cakkhu anicca’’nti pañhe",
  "tika-s0402t24:86_1": "uttarapadāvadhāraṇaṁ sandhāya ‘‘ekaṁseneva byākātabba’’nti vuttaṁ niccatāya lesassapi",
  "tika-s0402t24:86_2": "tattha abhāvato, purimapadāvadhāraṇe pana vibhajjabyākaraṇīyatāya. Tenāha ‘‘aniccaṁ",
  "tika-s0402t24:86_3": "nāma cakkhūti puṭṭhena panā’’tiādi. Cakkhusote visesatthasāmaññatthānaṁ asādhāraṇabhāvato",
  "tika-s0402t24:86_4": "dvinnaṁ tesaṁ sadisacodanā paṭicchannamukheneva byākaraṇīyā paṭikkhepavasena anuññātavasena",
  "tika-s0402t24:86_5": "ca vissajjitabbatoti āha ‘‘yathā cakkhu, tathā sotaṁ…pe… ayaṁ paṭipucchābyākaraṇīyo",
  "tika-s0402t24:86_6": "pañho’’ti. Taṁ jīvaṁ taṁ sarīranti jīvasarīrānaṁ anaññatāpañhe yassa yena anaññatā",
  "tika-s0402t24:86_7": "coditā, so eva paramatthato nupalabbhatīti ca jhānattayassa metteyyatākittanasadisoti",
  "tika-s0402t24:86_8": "abyākātabbatāya ṭhapanīyo vutto. Evarūpo hi pañho tidhā avissajjanīyattā byākaraṇaṁ akatvā ṭhapetabbo.",
  "tika-s0402t24:87_0": "Tiṭṭhati ettha phalaṁ tadāyattavuttitāyāti ṭhānaṁ, kāraṇanti āha ‘‘kāraṇākāraṇe’’ti.",
  "tika-s0402t24:87_1": "Yuttena kāraṇenāti anurūpena kāraṇena. Pahotīti niggaṇhituṁ samattho hoti. Sassatavādibhāvameva",
  "tika-s0402t24:87_2": "dīpetīti attanā gahite ucchedavāde dosaṁ disvā attanopi sassatavādibhāvameva dīpeti.",
  "tika-s0402t24:87_3": "Puggalavādimhīti iminā vacchakuttiyavādiṁ dasseti. Pañhaṁ pucchantehi paṭipajjitabbā",
  "tika-s0402t24:87_4": "paṭipadā pañhapucchanakānaṁ vattaṁ.",
  "tika-s0402t24:88_0": "Paṭicaratīti paṭicchādanavasena carati pavattati. Paṭicchādanattho eva vā caratisaddo",
  "tika-s0402t24:88_1": "anekatthattā dhātūnanti āha ‘‘paṭicchādetī’’ti. Aññenaññanti pana paṭicchādanākāradassananti",
  "tika-s0402t24:88_2": "āha ‘‘aññena vacanenā’’tiādi. Tattha aññena vacanenāti yaṁ codakena cuditakassa dosavibhāvanaṁ",
  "tika-s0402t24:88_3": "vacanaṁ vuttaṁ, taṁ tato aññena vacanena paṭicchādeti. Yo hi ‘‘āpattiṁ āpannosī’’ti",
  "tika-s0402t24:88_4": "vutte ‘‘ko āpanno, kiṁ āpanno, kismiṁ āpanno, kaṁ bhaṇatha, kiṁ bhaṇathā’’ti vadati.",
  "tika-s0402t24:88_5": "‘‘Evarūpaṁ kiñci tayā diṭṭha’’nti vutte ‘‘na suṇāmī’’ti sotaṁ vā upaneti, ayaṁ aññenaññaṁ",
  "tika-s0402t24:88_6": "paṭicarati nāma. ‘‘Ko āpanno’’tiādinā hi codanaṁ avissajjetvāva vikkhepāpajjanaṁ",
  "tika-s0402t24:88_7": "aññenaññaṁ paṭicaraṇaṁ, bahiddhā kathāpanāmanaṁ vissajjetvāti ayametesaṁ viseso.",
  "tika-s0402t24:88_8": "Tenevāha ‘‘āgantukakathaṁ otārento’’tiādi. Tattha apanāmetīti vikkhepeti. Tatrāti",
  "tika-s0402t24:88_9": "tasmiṁ bahiddhākathāya apanāmane.",
  "tika-s0402t24:89": "Upanisīdati phalaṁ etthāti kāraṇaṁ upanisā, upecca nissayatīti vā upanisā, saha upanisāyāti saupanisoti āha ‘‘saupanissayo sapaccayo’’ti.",
  "tika-s0402t24:90": "Ohitasototi anaññavihitattā dhammassavanāya apanāmitasoto. Tato eva tadatthaṁ ṭhapitasoto. Kusaladhammanti ariyamaggo adhippetoti āha ‘‘ariyamagga’’nti.",
  "tika-s0402t24:91": "Kathāvatthusuttavaṇṇanā niṭṭhitā.",
  "tika-s0402t24:92": "8. Aññatitthiyasuttavaṇṇanā",
  "tika-s0402t24:93_0": "69. Aṭṭhame bhagavā mūlaṁ kāraṇaṁ etesaṁ yāthāvato adhigamāyāti bhagavaṁmūlakā. Tenāha",
  "tika-s0402t24:93_1": "‘‘bhagavantañhi nissāya mayaṁ ime dhamme ājānāma paṭivijjhāmā’’ti. Amhākaṁ dhammāti",
  "tika-s0402t24:93_2": "tehi attanā adhigantabbatāya vuttaṁ. Sevitabbāsevitabbānañhi yāthāvato adhigamaññāṇāni",
  "tika-s0402t24:93_3": "adhigacchanakasambandhīni, tāni ca sammāsambuddhamūlakāni anaññavisayattā. Tenāha",
  "tika-s0402t24:93_4": "‘‘pubbe kassapasammāsambuddhenā’’tiādi. Ime dhammāti ime ñāṇadhammā. Ājānāmāti abhimukhaṁ",
  "tika-s0402t24:93_5": "paccakkhato jānāma. Paṭivijjhāmāti tasseva vevacanaṁ, adhigacchāmāti attho. Bhagavā",
  "tika-s0402t24:93_6": "netā etesanti bhagavaṁnettikā. Netāti sevitabbadhamme veneyyasantānaṁ pāpetā. Vinetāti",
  "tika-s0402t24:93_7": "asevitabbadhamme veneyyasantānato apanetā. Tadaṅgavinayādivasena vā vinetā. Atha",
  "tika-s0402t24:93_8": "vā yathā alamariyañāṇadassanaviseso hoti, evaṁ visesato netā. Anunetāti ‘‘ime dhammā",
  "tika-s0402t24:93_9": "sevitabbā, ime na sevitabbā’’ti ubhayasampāpanāpanayanatthaṁ paññāpetā. Tenāha ‘‘yathāsabhāvato’’tiādi.",
  "tika-s0402t24:94_0": "Paṭisaranti etthāti paṭisaraṇaṁ, bhagavā paṭisaraṇaṁ etesanti bhagavaṁpaṭisaraṇā.",
  "tika-s0402t24:94_1": "Āpāthaṁ upagacchantā hi bhagavā paṭisaraṇaṁ samosaraṇaṭṭhānaṁ. Tenāha ‘‘catubhūmakadhammā’’tiādi.",
  "tika-s0402t24:94_2": "Paṭisarati sabhāvasampaṭivedhavasena paccekaṁ upagacchatīti vā paṭisaraṇaṁ, bhagavā",
  "tika-s0402t24:94_3": "paṭisaraṇaṁ etesanti bhagavaṁpaṭisaraṇā. Paṭisarati paṭivijjhatīti vā paṭisaraṇaṁ,",
  "tika-s0402t24:94_4": "tasmā paṭivijjhanavasena bhagavā paṭisaraṇaṁ etesanti bhagavaṁpaṭisaraṇā. Tenāha",
  "tika-s0402t24:94_5": "‘‘apicā’’tiādi. Paṭivedhavasenāti paṭivijjhitabbatāvasena. Asatipi mukhe atthato",
  "tika-s0402t24:94_6": "evaṁ vadanto viya hotīti āha ‘‘phasso āgacchati ahaṁ bhagavā kinnāmo’’ti. Phasso",
  "tika-s0402t24:94_7": "ñāṇassa āpāthaṁ āgacchantoyeva hi attano ‘‘ahaṁ kinnāmo’’ti nāmaṁ pucchanto viya,",
  "tika-s0402t24:94_8": "bhagavā cassa nāmaṁ karonto viya hoti.",
  "tika-s0402t24:95_0": "Paṭibhātūti ettha paṭisaddāpekkhāya ‘‘bhagavanta’’nti upayogavacanaṁ, attho pana",
  "tika-s0402t24:95_1": "sāmivacanavaseneva veditabboti dassento āha ‘‘bhagavato’’ti. Paṭibhātūti ca bhāgo",
  "tika-s0402t24:95_2": "hotu. Bhagavato hi esa bhāgo, yadidaṁ dhammassa desanā, amhākaṁ pana bhāgo savananti",
  "tika-s0402t24:95_3": "adhippāyo. Evañhi saddalakkhaṇena sameti. Keci pana paṭibhātūti padassa dissatūti",
  "tika-s0402t24:95_4": "atthaṁ vadanti, ñāṇena dissatu, desīyatūti vā attho. Upaṭṭhātūti ñāṇassa paccupatiṭṭhatu.",
  "tika-s0402t24:95_5": "Pāḷiyaṁ ko adhippayāsoti ettha ko adhikappayogoti attho.",
  "tika-s0402t24:96_0": "Lokavajjavasenāti lokiyajanehi pakatiyā garahitabbavajjavasena. Vipākavajjavasenāti",
  "tika-s0402t24:96_1": "vipākassa apāyasaṁvattanikavajjavasena. Kathantiādinā ubhayavajjavasenapi appasāvajjatāya",
  "tika-s0402t24:96_2": "visayaṁ dasseti. Sesamettha suviññeyyameva.",
  "tika-s0402t24:97": "Aññatitthiyasuttavaṇṇanā niṭṭhitā.",
  "tika-s0402t24:98": "9. Akusalamūlasuttavaṇṇanā",
  "tika-s0402t24:99_0": "70. Navame lubbhatīti lobho. Dussatīti doso. Muyhatīti moho. Lobhādīni panetāni asahajātānaṁ",
  "tika-s0402t24:99_1": "pāṇātipātādīnaṁ kesañci akusalānaṁ upanissayapaccayaṭṭhena, sahajātānaṁ adinnādānādīnaṁ",
  "tika-s0402t24:99_2": "kesañci sampayuttā hutvā uppādakaṭṭhena, sayañca akusalānīti sāvajjadukkhavipākaṭṭhenāti",
  "tika-s0402t24:99_3": "āha ‘‘akusalānaṁ mūlāni, akusalāni ca tāni mūlānī’’ti. Vuttampi cetaṁ ‘‘ratto kho,",
  "tika-s0402t24:99_4": "āvuso, rāgena abhibhūto pariyādinnacitto pāṇampi hanatī’’tiādi. Yadapīti liṅgavipallāsena",
  "tika-s0402t24:99_5": "vuttanti āha ‘‘yopi, bhikkhave, lobho’’ti. Tadapīti etthāpi eseva nayoti āha ‘‘sopi",
  "tika-s0402t24:99_6": "akusalamūla’’nti. Vināpi liṅgavipallāsena atthayojanaṁ dassento ‘‘akusalamūlaṁ vā’’tiādimāha.",
  "tika-s0402t24:99_7": "Sabbatthāti ‘‘yadapi, bhikkhave, doso, tadapi akusalamūla’’ntiādīsu. Abhisaṅkharotīti",
  "tika-s0402t24:99_8": "ettha āyūhatīti atthaṁ vatvā tañca āyūhanaṁ paccayasamavāyasiddhito sampiṇḍanaṁ rāsikaraṇaṁ",
  "tika-s0402t24:99_9": "viya hotīti āha ‘‘sampiṇḍeti rāsiṁ karotī’’ti.",
  "tika-s0402t24:100_0": "Pāḷiyaṁ ‘‘vadhenā’’tiādīsu vadhenāti māraṇena vā pothanena vā. Vadhasaddo hi hiṁsanattho",
  "tika-s0402t24:100_1": "viheṭhanattho ca hoti. Bandhanenāti addubandhanādinā. Jāniyāti dhanajāniyā, ‘‘sataṁ",
  "tika-s0402t24:100_2": "gaṇhatha, sahassaṁ gaṇhathā’’ti evaṁ pavattitadaṇḍenāti attho. Garahāyāti pañcasikhamuṇḍakakaraṇaṁ,",
  "tika-s0402t24:100_3": "gomayasiñcanaṁ, gīvāya kuraṇḍakabandhananti evamādīni katvā garahapāpanena. Tattha",
  "tika-s0402t24:100_4": "pañcasikhamuṇḍakakaraṇaṁ nāma kākapakkhakaraṇaṁ. Gomayasiñcanaṁ sīsena kaṇodakāvasecanaṁ.",
  "tika-s0402t24:100_5": "Kuraṇḍakabandhanaṁ gaddulabandhanaṁ.",
  "tika-s0402t24:101_0": "Kālasmiṁ na vadatīti yuttakāle na vadati, vattabbakālassa pubbe vā pacchā vā ayuttakāle",
  "tika-s0402t24:101_1": "vattā hoti. Abhūtavādīti yaṁ natthi, tassa vattā. Tenāha ‘‘bhūtaṁ na vadatī’’ti.",
  "tika-s0402t24:101_2": "Atthaṁ na vadatīti kāraṇaṁ na vadati, akāraṇanissitaṁ nipphalaṁ vattā hoti. Dhammaṁ",
  "tika-s0402t24:101_3": "na vadatīti sabhāvaṁ na vadati, asabhāvaṁ vattā ayathāvādīti attho. Vinayaṁ na vadatīti",
  "tika-s0402t24:101_4": "saṁvaravinayaṁ na vadati, na saṁvaravinayappaṭisaṁyuttassa vattā hoti, attano suṇantassa",
  "tika-s0402t24:101_5": "ca na saṁvaravinayāvahassa vattāti attho.",
  "tika-s0402t24:102": "Atacchanti abhūtatthaṁ. Tenāha ‘‘itaraṁ tasseva vevacana’’nti. Atha vā abhūtanti asantaṁ avijjamānaṁ. Atacchanti atathākāraṁ.",
  "tika-s0402t24:103_0": "Puññakammato eti uppajjatīti ayo, vaḍḍhi. Tappaṭikkhepena anayo, avaḍḍhīti āha ‘‘anayaṁ",
  "tika-s0402t24:103_1": "āpajjatīti avaḍḍhiṁ āpajjatī’’ti. Māluvāsipāṭikā nāma dīghasaṇṭhānaṁ māluvāpakkaṁ",
  "tika-s0402t24:103_2": ", māluvāphalapoṭṭhalikāti attho . Phalitāyāti ātapena sussitvā bhinnāya. Vaṭarukkhādīnaṁ",
  "tika-s0402t24:103_3": "mūleti vaṭarukkhādīnaṁ samīpe. Sakabhāvena saṇṭhātuṁ na sakkontīti kasmā na sakkonti?",
  "tika-s0402t24:103_4": "Bhavanavināsabhayā. Rukkhamūle patitamāluvābījato hi latā uppajjitvā rukkhaṁ abhiruhati.",
  "tika-s0402t24:103_5": "Sā mahāpattā ceva bahupattā ca mahākolirapattasaṇṭhānehi tato ca mahantatarehi sākhāviṭapantarehi",
  "tika-s0402t24:103_6": "pattehi samannāgatā. Atha naṁ rukkhaṁ mūlato paṭṭhāya vinandhamānā sabbaviṭapāni",
  "tika-s0402t24:103_7": "sañchādetvā mahantaṁ bhāraṁ janetvā tiṭṭhati, sā vāte vāyante deve vā vassante oghanaheṭṭhāgatā",
  "tika-s0402t24:103_8": "olambanahetubhūtaṁ ghanabhāvaṁ janetvā tassa rukkhassa sabbasākhaṁ bhijjati, bhūmiyaṁ",
  "tika-s0402t24:103_9": "nipāteti. Tato tasmiṁ rukkhe patiṭṭhitavimānaṁ bhijjati vinassati. Iti tā devatāyo",
  "tika-s0402t24:103_10": "bhavanavināsabhayā sakabhāvena saṇṭhātuṁ na sakkonti. Ettha ca yaṁ sākhaṭṭhakavimānaṁ",
  "tika-s0402t24:103_11": "hoti, taṁ sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṁ",
  "tika-s0402t24:103_12": "bhijjati, rukkhaṭṭhakavimānaṁ pana yāva rukkhassa mūlamattampi tiṭṭhati, tāva na",
  "tika-s0402t24:103_13": "nassatīti veditabbaṁ. Tattha tattha palujjitvāti tattha tattha bhijjitvā. Sesamettha suviññeyyameva.",
  "tika-s0402t24:104": "Akusalamūlasuttavaṇṇanā niṭṭhitā.",
  "tika-s0402t24:105": "10. Uposathasuttavaṇṇanā",
  "tika-s0402t24:106_0": "71. Dasame tadahūti ettha tasmiṁ ahanīti atthoti āha ‘‘tasmiṁ ahu uposathe’’ti. Upavasanti",
  "tika-s0402t24:106_1": "etthāti uposatho, uposathadivaso. Upavasantīti ca sīlena vā anasanena vā khīrasāyanādividhinā",
  "tika-s0402t24:106_2": "vā upetā hutvā vasantīti attho. Uposathadivase hi sāsanikā sīlena, bāhirakā sabbaso",
  "tika-s0402t24:106_3": "āhārassa abhuñjanena khīrasāyanamadhusāyanādividhinā vā upetā hutvā viharanti. So",
  "tika-s0402t24:106_4": "panesa uposathadivaso aṭṭhamicātuddasipannarasibhedena tividho, tasmā sesadvayanivāraṇatthaṁ",
  "tika-s0402t24:106_5": "‘‘pannarasikauposathadivase’’ti vuttaṁ. Vavassaggattheti vacasāyatthe. Divasaddo",
  "tika-s0402t24:106_6": "divāsaddo viya divasapariyāyo, tassa visesanabhāvena vuccamāno divāsaddo savisesena",
  "tika-s0402t24:106_7": "dīpetīti āha ‘‘divasassa divā, majjhanhike kāleti attho’’ti. Paṭicchāpetvāti sampaṭicchanaṁ",
  "tika-s0402t24:106_8": "kāretvā. Vipākaphalenāti sadisaphalena. Na mahapphalo hoti manoduccaritadussīlyena",
  "tika-s0402t24:106_9": "upakkiliṭṭhabhāvato. Vipākānisaṁsenāti udrayaphalena. Vipākobhāsenāti paṭipakkhavigamajanitena",
  "tika-s0402t24:106_10": "sabhāvasaṅkhātena vipākobhāsena. Na mahāobhāso aparisuddhabhāvato. Vipākavipphārassāti vipākavepullassa.",
  "tika-s0402t24:107_0": "Nāhaṁkvacanītiādivacanassa micchābhinivesavasena pavattattā ‘‘idaṁ tassa musāvādasmiṁ",
  "tika-s0402t24:107_1": "vadāmī’’ti pāḷiyaṁ vuttaṁ, catukoṭikasuññatādassanavasena pavattaṁ pana ariyadassanamevāti",
  "tika-s0402t24:107_2": "na tattha musāvādo. Vuttañhetaṁ –",
  "tika-s0402t24:108": "‘‘Puna caparaṁ, bhikkhave, ariyasāvako iti paṭisañcikkhati ‘nāhaṁ kvacani, kassaci kiñcanatasmiṁ, na ca mama kvacani, kismiñci kiñcanatatthī’’’tiādi (ma. ni. 3.70).",
  "tika-s0402t24:109_0": "Ettha hi catukoṭikasuññatā kathitā. Kathaṁ? Ariyo (visuddhi. 2.760; ma. ni. aṭṭha.",
  "tika-s0402t24:109_1": "3.70) hi nāhaṁ kvacanīti kvaci attānaṁ na passati, kassaci kiñcanatasminti attano",
  "tika-s0402t24:109_2": "attānaṁ kassaci parassa kiñcanabhāve upanetabbaṁ na passati, bhātiṭṭhāne bhātaraṁ,",
  "tika-s0402t24:109_3": "sahāyaṭṭhāne sahāyaṁ, parikkhāraṭṭhāne parikkhāraṁ maññitvā upanetabbaṁ na passatīti",
  "tika-s0402t24:109_4": "attho. Na ca mama kvacanīti ettha mama-saddaṁ tāva ṭhapetvā kvacani parassa ca attānaṁ",
  "tika-s0402t24:109_5": "kvaci na passatīti ayamattho. Idāni mama-saddaṁ āharitvā ‘‘mama kismiñci kiñcanatatthī’’ti",
  "tika-s0402t24:109_6": "so parassa attānaṁ ‘‘mama kismiñci kiñcanabhāvena atthī’’ti na passati, attano bhātikaṭṭhāne",
  "tika-s0402t24:109_7": "bhātaraṁ, sahāyaṭṭhāne sahāyaṁ, parikkhāraṭṭhāne parikkhāranti kismiñci ṭhāne parassa",
  "tika-s0402t24:109_8": "attānaṁ iminā kiñcanabhāvena upanetabbaṁ na passatīti attho. Evamayaṁ yasmā neva",
  "tika-s0402t24:109_9": "katthaci attānaṁ passati, na taṁ parassa kiñcanabhāve upanetabbaṁ passati. Na katthaci",
  "tika-s0402t24:109_10": "parassa attānaṁ passati, na parassa attānaṁ attano kiñcanabhāve upanetabbaṁ passati,",
  "tika-s0402t24:109_11": "tasmā ayaṁ suññatā catukoṭikāti veditabbā.",
  "tika-s0402t24:110_0": "Yasmā pana micchādiṭṭhikānaṁ yāthāvadassanassa asambhavato yathāvuttacatukoṭikasuññatādassanaṁ",
  "tika-s0402t24:110_1": "na sambhavati, tasmā ‘‘natthi mātā, natthi pitā’’tiādivacanaṁ (dī. ni. 1.171) viya",
  "tika-s0402t24:110_2": "micchāgāhavasena ‘‘nāhaṁ kvacanī’’tiādi vuttanti yutto cettha musāvādasambhavo. Katthacīti",
  "tika-s0402t24:110_3": "ṭhāne, kāle vā. Atha ‘‘nipphalo’’ti kasmā vuttaṁ. ‘‘Na mahapphalo’’ti saddena hi",
  "tika-s0402t24:110_4": "mahapphalābhāvova jotito, na pana sabbathā phalābhāvoti āha ‘‘byañjanameva hi ettha",
  "tika-s0402t24:110_5": "sāvasesa’’ntiādi. Sesapadesupīti ‘‘na mahānisaṁso’’tiādīsupi.",
  "tika-s0402t24:111": "Aṭṭhahi kāraṇehīti –",
  "tika-s0402t24:112_0": "‘‘Atha kho, bhante, sakko devānamindo devānaṁ tāvatiṁsānaṁ bhagavato aṭṭha yathābhucce",
  "tika-s0402t24:112_1": "vaṇṇe payirudāhāsi – ‘taṁ kiṁ maññanti, bhonto devā tāvatiṁsā, yāvañca so bhagavā",
  "tika-s0402t24:112_2": "bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ,",
  "tika-s0402t24:112_3": "evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya",
  "tika-s0402t24:112_4": "devamanussānaṁ imināpaṅgena samannāgataṁ satthāraṁ neva atītaṁse samanupassāmi, na",
  "tika-s0402t24:112_5": "panetarahi aññatra tena bhagavatā’’ti –",
  "tika-s0402t24:113_0": "Ādinā mahāgovindasutte (dī. ni. 2.296) vitthāritehi bahujanahitāya paṭipannādīhi",
  "tika-s0402t24:113_1": "buddhānubhāvadīpakehi aṭṭhahi kāraṇehi. Atha ‘‘navahi kāraṇehī’’ti avatvā ‘‘aṭṭhahi",
  "tika-s0402t24:113_2": "kāraṇehī’’ti kasmā vuttanti āha ‘‘ettha hi…pe… sabbe lokiyalokuttarā buddhaguṇā saṅgahitā’’ti.",
  "tika-s0402t24:113_3": "Idaṁ vuttaṁ hoti – imasmiṁ sutte ‘‘itipi so bhagavā’’ti iminā vacanena avisesato",
  "tika-s0402t24:113_4": "sabbepi lokiyalokuttarā buddhaguṇā dīpitā, tasmā tena dīpitaguṇe sandhāya ‘‘aṭṭhahi",
  "tika-s0402t24:113_5": "kāraṇehī’’ti vuttanti. Arahantiādīhi pāṭiyekkaguṇāva niddiṭṭhāti arahantiādīhi ekekehi",
  "tika-s0402t24:113_6": "padehi ekeke guṇāva niddiṭṭhāti attho.",
  "tika-s0402t24:114_0": "Sahatantikanti pāḷidhammasahitaṁ. Purimanayeneva yojanā kātabbāti ‘‘kiliṭṭhasmiñhi",
  "tika-s0402t24:114_1": "kāye pasādhanaṁ pasādhetvā nakkhattaṁ kīḷamānā na sobhantī’’tiādinā nayena yojanā kātabbāti attho.",
  "tika-s0402t24:115_0": "Saṅghassa anussaraṇaṁ nāma tassa guṇānussaraṇamevāti āha ‘‘aṭṭhannaṁ ariyapuggalānaṁ",
  "tika-s0402t24:115_1": "guṇe anussaratī’’ti. Dve tayo vāre gāhāpitaṁ usumanti dve tayo vāre uddhanaṁ āropetvā",
  "tika-s0402t24:115_2": "sedanavasena gāhāpitaṁ usumaṁ. Purimanayeneva yojanā kātabbāti ‘‘kiliṭṭhasmiñhi vatthe",
  "tika-s0402t24:115_3": "pasādhanaṁ pasādhetvā nakkhattaṁ kīḷamānā na sobhantī’’tiādinā nayena yojanā kātabbā.",
  "tika-s0402t24:116_0": "Pahīnakālato paṭṭhāya…pe… viratāvāti etena pahānahetukā idhādhippetā viratīti dasseti.",
  "tika-s0402t24:116_1": "Kammakkhayakarañāṇena hi pāṇātipātadussīlyassa pahīnattā arahanto accantameva tato",
  "tika-s0402t24:116_2": "paṭiviratāti vuccati samucchedavasena pahānaviratīnaṁ adhippetattā. Kiñcāpi pahānaviramaṇānaṁ",
  "tika-s0402t24:116_3": "purimapacchimakālatā natthi, maggadhammānaṁ pana sammādiṭṭhiādīnaṁ sammāvācādīnañca",
  "tika-s0402t24:116_4": "paccayapaccayuppannabhāve apekkhite sahajātānampi paccayapaccayuppannabhāvena gahaṇaṁ",
  "tika-s0402t24:116_5": "purimapacchimabhāveneva hotīti, gahaṇappavattiākāravasena paccayabhūtesu sammādiṭṭhiādīsu",
  "tika-s0402t24:116_6": "pahāyakadhammesu pahānakiriyāya purimakālavohāro, paccayuppannāsu ca viratīsu viramaṇakiriyāya",
  "tika-s0402t24:116_7": "aparakālavohāro ca hotīti pahānaṁ vā samucchedavasena, virati paṭippassaddhivasena yojetabbā.",
  "tika-s0402t24:117_0": "Atha vā pāṇo atipātīyati etenāti pāṇātipāto, pāṇaghātahetubhūto dhammasamūho. Ko",
  "tika-s0402t24:117_1": "pana so? Ahirikānottappadosamohavihiṁsādayo kilesā. Te hi arahanto ariyamaggena pahāya",
  "tika-s0402t24:117_2": "samugghātetvā pāṇātipātadussīlyato accantameva paṭiviratāti vuccanti, kilesesu pahīnesu",
  "tika-s0402t24:117_3": "kilesanimittassa kammassa anuppajjanato. Adinnādānaṁ pahāyātiādīsupi eseva nayo.",
  "tika-s0402t24:117_4": "Viratāvāti avadhāraṇena tassā viratiyā kālādivasena apariyantataṁ dasseti. Yathā",
  "tika-s0402t24:117_5": "hi aññe samādinnaviratikāpi anavaṭṭhitacittatāya lābhajīvitādihetu samādānaṁ bhindanti,",
  "tika-s0402t24:117_6": "na evaṁ arahanto, arahanto pana sabbaso pahīnapāṇātipātattā accantaviratā evāti.",
  "tika-s0402t24:118_0": "Daṇḍanasaṅkhātassa paraviheṭhanassa ca parivajjanabhāvadīpanatthaṁ daṇḍasatthānaṁ",
  "tika-s0402t24:118_1": "nikkhepavacananti āha ‘‘parūpaghātatthāyā’’tiādi. Lajjīti ettha vuttalajjāya ottappampi",
  "tika-s0402t24:118_2": "vuttamevāti daṭṭhabbaṁ. Na hi pāpajigucchanapāputtāsarahitaṁ, pāpabhayaṁ vā alajjanaṁ",
  "tika-s0402t24:118_3": "atthīti. Dhammagarutāya vā arahantānaṁ dhammassa ca attā dhīnattā attādhipatibhūtā",
  "tika-s0402t24:118_4": "lajjāva vuttā, na pana lokādhipati ottappaṁ. ‘‘Dayaṁ mettacittataṁ āpannā’’ti kasmā",
  "tika-s0402t24:118_5": "vuttaṁ, nanu dayā-saddo ‘‘adayāpanno’’tiādīsu karuṇāya pavattatīti? Saccametaṁ, ayaṁ",
  "tika-s0402t24:118_6": "pana dayā-saddo anurakkhaṇatthaṁ antonītaṁ katvā pavattamāno mettāya karuṇāya ca",
  "tika-s0402t24:118_7": "pavattatīti idha mettāya pavattamāno vutto. Mijjati siniyhatīti mettā, mettā etassa",
  "tika-s0402t24:118_8": "atthīti mettaṁ, mettaṁ cittaṁ etassāti mettacitto, tassa bhāvo mettacittatā, mettāicceva attho.",
  "tika-s0402t24:119_0": "Sabbapāṇabhūtahitānukampīti etena tassā viratiyā pavattavasena apariyantataṁ dasseti.",
  "tika-s0402t24:119_1": "Pāṇabhūteti pāṇajāte. Anukampakāti karuṇāyanakā, yasmā pana mettā karuṇāya visesapaccayo",
  "tika-s0402t24:119_2": "hoti, tasmā vuttaṁ ‘‘tāya eva dayāpannatāyā’’ti. Evaṁ yehi dhammehi pāṇātipātā virati",
  "tika-s0402t24:119_3": "sampajjati, tehi lajjāmettākaruṇādhammehi samaṅgibhāvo dassito.",
  "tika-s0402t24:120_0": "Parapariggahitassa ādānanti parasantakassa ādānaṁ. Theno vuccati coro, tassa bhāvo",
  "tika-s0402t24:120_1": "theyyaṁ, kāmañcettha ‘‘lajjī dayāpanno’’ti na vuttaṁ, adhikāravasena pana atthato",
  "tika-s0402t24:120_2": "vuttamevāti daṭṭhabbaṁ. Yathā hi lajjādayo pāṇātipātappahānassa visesapaccayā, evaṁ",
  "tika-s0402t24:120_3": "adinnādānappahānassapīti , tasmā sāpi pāḷi ānetvā vattabbā. Esa nayo ito paresupi.",
  "tika-s0402t24:120_4": "Atha vā sucibhūtenāti etena hirottappādīhi samannāgamo, ahirikādīnañca pahānaṁ vuttamevāti",
  "tika-s0402t24:120_5": "‘‘lajjī’’tiādi na vuttanti daṭṭhabbaṁ.",
  "tika-s0402t24:121_0": "Aseṭṭhacariyanti aseṭṭhānaṁ hīnānaṁ, aseṭṭhaṁ vā lāmakaṁ cariyaṁ, nihīnavuttiṁ methunanti",
  "tika-s0402t24:121_1": "attho. Brahmaṁ seṭṭhaṁ ācāranti methunaviratimāha. Ārācārī methunāti etena – ‘‘idhekacco",
  "tika-s0402t24:121_2": "na heva kho mātugāmena saddhiṁ dvayaṁdvayasamāpattiṁ samāpajjati, apica kho mātugāmassa",
  "tika-s0402t24:121_3": "ucchādanaparimaddananhāpanasambāhanaṁ sādiyati, so taṁ assādeti, taṁ nikāmeti, tena",
  "tika-s0402t24:121_4": "ca vittiṁ āpajjatī’’tiādinā (a. ni. 7.50) vuttā sattavidhamethunasaṁyogāpi paṭivirati",
  "tika-s0402t24:121_5": "dassitāti daṭṭhabbaṁ.",
  "tika-s0402t24:122_0": "‘‘Saccato thetato’’tiādīsu (ma. ni. 1.19) viya theta-saddo thirapariyāyo, thirabhāvo",
  "tika-s0402t24:122_1": "ca saccavāditāya ṭhitakathattā kathāvasena veditabboti āha ‘‘ṭhitakathāti attho’’ti.",
  "tika-s0402t24:122_2": "Na ṭhitakathoti yathā haliddirāgādayo anavaṭṭhitasabhāvatāya na ṭhitā, evaṁ na ṭhitā",
  "tika-s0402t24:122_3": "kathā yassa so na ṭhitakathoti haliddirāgādayo yathā kathāya upamā honti, evaṁ yojetabbaṁ.",
  "tika-s0402t24:122_4": "Esa nayo ‘‘pāsāṇalekhā viyā’’tiādīsupi. Saddhā ayati pavattati etthāti saddhāyā,",
  "tika-s0402t24:122_5": "saddhāyā eva saddhāyikā yathā venayikā. Saddhāya vā ayitabbā saddhāyikā, saddheyyāti",
  "tika-s0402t24:122_6": "attho. Vattabbataṁ āpajjati visaṁvādanatoti adhippāyo.",
  "tika-s0402t24:123_0": "Ekaṁ bhattaṁ ekabhattaṁ, taṁ etesamatthīti ekabhattikā, ekasmiṁ divase ekavārameva",
  "tika-s0402t24:123_1": "bhuñjanakā. Tayidaṁ rattibhojanenapi siyāti āha ‘‘rattūparatā’’ti. Evampi sāyanhabhojanenapi",
  "tika-s0402t24:123_2": "siyuṁ ekabhattikāti tadāsaṅkānivattanatthaṁ ‘‘viratā vikālabhojanā’’ti vuttaṁ. Aruṇuggamanato",
  "tika-s0402t24:123_3": "paṭṭhāya yāva majjhanhikā ayaṁ buddhānaṁ ariyānaṁ āciṇṇasamāciṇṇo bhojanassa kālo",
  "tika-s0402t24:123_4": "nāma, tadañño vikālo. Aṭṭhakathāyaṁ pana dutiyapadena rattibhojanassa paṭikkhittattā",
  "tika-s0402t24:123_5": "aparaṇho ‘‘vikālo’’ti vutto.",
  "tika-s0402t24:124_0": "Saṅkhepato ‘‘sabbapāpassa akaraṇa’’ntiādinayappavattaṁ (dī. ni. 2.90; dha. pa. 183)",
  "tika-s0402t24:124_1": "bhagavato sāsanaṁ sacchandarāgappavattito naccādīnaṁ dassanaṁ na anulometīti āha",
  "tika-s0402t24:124_2": "‘‘sāsanassa ananulomattā’’ti. Attanā payojiyamānaṁ parehi payojāpīyamānañca naccaṁ",
  "tika-s0402t24:124_3": "naccabhāvasāmaññato pāḷiyaṁ ekeneva naccasaddena gahitaṁ, tathā gītavāditasaddā cāti",
  "tika-s0402t24:124_4": "āha ‘‘naccananaccāpanādivasenā’’ti . Ādi-saddena gāyanagāyāpanavādanavādāpanāni saṅgaṇhāti.",
  "tika-s0402t24:124_5": "Dassanena cettha savanampi saṅgahitaṁ virūpekasesanayena. Ālocanasabhāvatāya vā pañcannaṁ",
  "tika-s0402t24:124_6": "viññāṇānaṁ savanakiriyāyapi dassanasaṅkhepasabbhāvato dassanāicceva vuttaṁ. Avisūkabhūtassa",
  "tika-s0402t24:124_7": "gītassa savanaṁ kadāci vaṭṭatīti āha ‘‘visūkabhūtaṁ dassana’’nti. Tathā hi vuttaṁ",
  "tika-s0402t24:124_8": "paramatthajotikāya khuddakapāṭhaṭṭhakathāya ‘‘dhammūpasaṁhitaṁ gītaṁ vaṭṭati, gītūpasaṁhito",
  "tika-s0402t24:124_9": "dhammo na vaṭṭatī’’ti.",
  "tika-s0402t24:125_0": "Yaṁkiñcīti ganthitaṁ vā aganthitaṁ vā yaṁ kiñci pupphaṁ. Gandhajātanti gandhajātiyaṁ.",
  "tika-s0402t24:125_1": "Tassāpi ‘‘yaṁ kiñcī’’ti vacanato dhūpitassapi adhūpitassapi yassa kassaci vilepanādi",
  "tika-s0402t24:125_2": "na vaṭṭatīti dasseti. Uccāti uccasaddena samānatthaṁ ekaṁ saddantaraṁ. Seti etthāti",
  "tika-s0402t24:125_3": "sayanaṁ. Uccāsayanaṁ mahāsayanañca samaṇasārupparahitaṁ adhippetanti āha ‘‘pamāṇātikkantaṁ",
  "tika-s0402t24:125_4": "akappiyattharaṇa’’nti, āsandādiāsanañcettha sayanena saṅgahitanti daṭṭhabbaṁ. Yasmā",
  "tika-s0402t24:125_5": "pana ādhāre paṭikkhitte tadādhārakiriyā paṭikkhittāva hoti, tasmā ‘‘uccāsayanamahāsayanā’’icceva",
  "tika-s0402t24:125_6": "vuttaṁ. Atthato pana tadupabhogabhūtanisajjānipajjanehi virati dassitāti daṭṭhabbā.",
  "tika-s0402t24:125_7": "Atha vā ‘‘uccāsayanāsanamahāsayanāsanā’’ti, etasmiṁ atthe ekasesanayena ayaṁ niddeso",
  "tika-s0402t24:125_8": "kato yathā ‘‘nāmarūpapaccayā saḷāyatana’’nti. (Ma. ni. 3.126; saṁ. ni. 2.1) āsanakiriyāpubbakattā",
  "tika-s0402t24:125_9": "vā sayanakiriyāya sayanaggahaṇeneva āsanampi saṅgahitanti veditabbaṁ.",
  "tika-s0402t24:126_0": "‘‘Kīvā’’ti ayaṁ nipāto. ‘‘Kittaka’’nti imassa atthaṁ bodhetīti āha ‘‘kīvamahapphaloti",
  "tika-s0402t24:126_1": "kittakaṁ mahapphalo’’ti. Sesapadesūti ‘‘kīvamahānisaṁso’’tiādīsu. Ratta-saddo ratanapariyāyoti",
  "tika-s0402t24:126_2": "āha ‘‘pahūtarattaratanānanti pahūtena rattasaṅkhātena ratanena samannāgatāna’’nti.",
  "tika-s0402t24:126_3": "Pāḷiyaṁ pana ‘‘pahūtasattaratanāna’’ntipi pāṭho dissati. Bheritalasadisaṁ katvāti",
  "tika-s0402t24:126_4": "bheritalaṁ viya samaṁ katvā. Tato ekaṁ bhāgaṁ na agghatīti yathāvuttaṁ cakkavattirajjaṁ",
  "tika-s0402t24:126_5": "tato soḷasabhāgato ekaṁ bhāgaṁ na agghati. Tato bahutaraṁ hotīti cakkavattirajjasirito bahutaraṁ hoti.",
  "tika-s0402t24:127_0": "Cātumahārājīkānantiādīsu cātumahārājikā nāma sinerupabbatassa vemajjhe honti, tesu",
  "tika-s0402t24:127_1": "bahū pabbataṭṭhāpi ākāsaṭṭhāpi, tesaṁ paramparā cakkavāḷapabbataṁ pattā, khiḍḍāpadosikā,",
  "tika-s0402t24:127_2": "manopadosikā, sītavalāhakā, uṇhavalāhakā, candimā, devaputto, sūriyo, devaputtoti",
  "tika-s0402t24:127_3": "ete sabbe cātumahārājikadevalokaṭṭhakā eva. Tettiṁsa janā tattha uppannāti tāvatiṁsā.",
  "tika-s0402t24:127_4": "Apica tāvatiṁsāti tesaṁ devānaṁ nāmamevāti vuttaṁ. Tepi atthi pabbataṭṭhakā, atthi",
  "tika-s0402t24:127_5": "ākāsaṭṭhakā, tesaṁ paramparā cakkavāḷapabbataṁ pattā, tathā yāmādīnaṁ. Ekadevalokepi",
  "tika-s0402t24:127_6": "hi devānaṁ paramparā cakkavāḷapabbataṁ appattā nāma natthi. Tattha dibbasukhaṁ yātā",
  "tika-s0402t24:127_7": "payātā sampattāti yāmā. Tuṭṭhā pahaṭṭhāti tusitā. Pakatipaṭiyattārammaṇato atirekena",
  "tika-s0402t24:127_8": "ramitukāmakāle yathārucite bhoge nimminitvā nimminitvā ramantīti nimmānarati. Cittācāraṁ",
  "tika-s0402t24:127_9": "ñatvā parehi nimmitesu bhogesu vasaṁ vattentīti paranimmitavasavattī.",
  "tika-s0402t24:128_0": "Tattha cātumahārājikānaṁ devānaṁ manussagaṇanāya navutivassasatasahassāni āyuppamāṇaṁ.",
  "tika-s0402t24:128_1": "Tāvatiṁsānaṁ devānaṁ tisso ca vassakoṭiyo saṭṭhi ca vassasatasahassāni. Yāmānaṁ devānaṁ",
  "tika-s0402t24:128_2": "cuddasa ca vassakoṭiyo cattāri ca vassasatasahassāni. Tusitānaṁ devānaṁ sattapaññāsa",
  "tika-s0402t24:128_3": "ca vassakoṭiyo saṭṭhi ca vassasatasahassāni. Nimmānaratīnaṁ devānaṁ dve ca vassakoṭisatāni",
  "tika-s0402t24:128_4": "tisso ca vassakoṭiyo cattāri ca vassasatasahassāni. Paranimmitavasavattīnaṁ devānaṁ",
  "tika-s0402t24:128_5": "nava ca vassakoṭisatāni ekavīsa koṭiyo ca saṭṭhi ca vassasatasahassāni.",
  "tika-s0402t24:129_0": "Muṭṭhihatthapādaketi pādatalato yāva aṭaniyā heṭṭhimanto, tāva muṭṭhiratanappamāṇapādake.",
  "tika-s0402t24:129_1": "Tañca kho majjhimassa purisassa hatthena, yassidāni vaḍḍhakīhatthoti samaññā. Sīlasamādānato",
  "tika-s0402t24:129_2": "paṭṭhāya aññaṁ kiñci akatvā dhammassavanena vā kammaṭṭhānamanasikārena vā vītināmetabbanti",
  "tika-s0402t24:129_3": "āha ‘‘taṁ pana upavasantena…pe… vicāretabba’’nti.",
  "tika-s0402t24:130_0": "Vācaṁ bhinditvā uposathaṅgāni samādātabbānīti ‘‘imañca rattiṁ imañca divasa’’nti",
  "tika-s0402t24:130_1": "kālaparicchedaṁ katvā ‘‘uposathaṅgavasena aṭṭha sikkhāpadāni samādiyāmī’’ti ekato",
  "tika-s0402t24:130_2": "katvā puna paccekaṁ ‘‘pāṇātipātā veramaṇisikkhāpadaṁ samādiyāmi…pe… uccāsayanamahāsayanā",
  "tika-s0402t24:130_3": "veramaṇisikkhāpadaṁ samādiyāmī’’ti evaṁ vacībhedaṁ katvā yathāpāḷi samādātabbāni.",
  "tika-s0402t24:130_4": "Pāḷiṁ ajānantena pana attano bhāsāya paccekaṁ vā ‘‘buddhapaññattaṁ uposathaṁ adhiṭṭhāmī’’ti",
  "tika-s0402t24:130_5": "ekato adhiṭṭhānavasena vā samādātabbāni, aññaṁ alabhantena adhiṭṭhātabbāni. Upāsakasīlañhi",
  "tika-s0402t24:130_6": "attanā samādiyantenapi samādinnaṁ parasantike samādiyantenapi, ekajjhaṁ samādinnampi",
  "tika-s0402t24:130_7": "samādinnameva hoti paccekaṁ samādinnampi. Taṁ pana ekajjhaṁ samādiyato ekāyeva virati",
  "tika-s0402t24:130_8": "ekā cetanā hoti. Sā pana sabbaviraticetanānaṁ kiccakārīti tenapi sabbasikkhāpadāni",
  "tika-s0402t24:130_9": "samādinnāneva. Paccekaṁ samādiyato pana nānāviraticetanāyo yathāsakaṁ kiccavasena",
  "tika-s0402t24:130_10": "uppajjanti , sabbasamādāne pana vacībhedo kātabboyeva. Parūparodhapaṭisaṁyuttā paravihiṁsāsaṁyuttā.",
  "tika-s0402t24:131_0": "Nanu ca ‘‘maṇi’’nti vutte veḷuriyampi saṅgahitameva, kimatthaṁ pana veḷuriyanti āha",
  "tika-s0402t24:131_1": "‘‘veḷuriyanti…pe… dassetī’’ti. ‘‘Maṇi’’nti vatvāva ‘‘veḷuriya’’nti iminā jātimaṇibhāvaṁ",
  "tika-s0402t24:131_2": "dassetīti yojetabbaṁ. Ekavassikaveḷuvaṇṇanti jātito ekavassātikkantaveḷuvaṇṇaṁ. Laddhakanti",
  "tika-s0402t24:131_3": "sundaraṁ. Candappabhā tāragaṇāva sabbeti yathā candappabhāya kalaṁ sabbe tārāgaṇā",
  "tika-s0402t24:131_4": "nānubhavantīti ayamettha atthoti āha ‘‘candappabhāti sāmiatthe paccatta’’nti.",
  "tika-s0402t24:132": "Uposathasuttavaṇṇanā niṭṭhitā.",
  "tika-s0402t24:133": "Mahāvaggavaṇṇanā niṭṭhitā."
}