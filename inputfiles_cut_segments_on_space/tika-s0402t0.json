{
  "tika-s0402t0:0": " Namo tassa bhagavato arahato sammāsambuddhassa",
  "tika-s0402t0:1": "Aṅguttaranikāye",
  "tika-s0402t0:2": "Dukanipāta-ṭīkā",
  "tika-s0402t0:3": "1. Paṭhamapaṇṇāsakaṁ",
  "tika-s0402t0:4": "1. Kammakāraṇavaggo",
  "tika-s0402t0:5": "1. Vajjasuttavaṇṇanā",
  "tika-s0402t0:6_0": "1. Dukanipātassa paṭhame pahārasādhanatthanti daṇḍappahārassa sukhasiddhi-atthaṁ.",
  "tika-s0402t0:6_1": "Kañjito nibbattaṁ kañjiyaṁ, āranālaṁ, yaṁ bilaṅgantipi vuccati, taṁ yattha siñcati,",
  "tika-s0402t0:6_2": "sā kañjiyaukkhalikā bilaṅgathālikā, taṁsadisaṁ kāraṇaṁ bilaṅgathālikaṁ. Sīsakaṭāhaṁ",
  "tika-s0402t0:6_3": "uppāṭetvāti ayoguḷappavesappamāṇaṁ chiddaṁ katvā. Saṅkhamuṇḍakammakāraṇanti saṅkhaṁ",
  "tika-s0402t0:6_4": "viya muṇḍakaraṇaṁ kammakāraṇaṁ. Rāhumukhakammakāraṇanti rāhumukhagatasūriyasadisakammakāraṇaṁ.",
  "tika-s0402t0:7_0": "Jotimālikanti jotimālavantaṁ kammakāraṇaṁ. Hatthapajjotikanti hatthassa pajjotanakammakāraṇaṁ.",
  "tika-s0402t0:7_1": "Erakavattakammakāraṇanti erakavattasadise sarīrato cammavatte uppāṭanakammakāraṇaṁ.",
  "tika-s0402t0:7_2": "Cīrakavāsikakammakāraṇanti sarīrato uppāṭitavattacīrakehi nivāsāpanakammakāraṇaṁ.",
  "tika-s0402t0:7_3": "Taṁ karontā yathā gīvato paṭṭhāya vaddhe kantitvā kaṭiyaṁ ṭhapenti, evaṁ gopphakato",
  "tika-s0402t0:7_4": "paṭṭhāya kantitvāpi kaṭiyameva ṭhapenti. Aṭṭhakathāyaṁ pana ‘‘kaṭito paṭṭhāya kantitvā",
  "tika-s0402t0:7_5": "gopphakesu ṭhapentī’’ti vuttaṁ. Eṇeyyakakammakāraṇanti eṇimigasadisakammakāraṇaṁ.",
  "tika-s0402t0:7_6": "Ayavalayāni datvāti ayavalayāni paṭimuñcitvā. Ayasūlāni koṭṭentīti kapparajaṇṇukakoṭīsu",
  "tika-s0402t0:7_7": "ayasūlāni pavesenti. Tanti taṁ tathākatakammakāraṇaṁ sattaṁ.",
  "tika-s0402t0:8_0": "Baḷisamaṁsikanti balisehi maṁsuppāṭanakammakāraṇaṁ. Kahāpaṇikanti kahāpaṇamattaso",
  "tika-s0402t0:8_1": "chindanakammakāraṇaṁ. Koṭṭentīti chindanti. Khārāpatacchikanti tacchetvā khārāpasiñcanakammakāraṇaṁ.",
  "tika-s0402t0:8_2": "Palighaparivattikanti palighassa viya parivattanakammakāraṇaṁ. Ekābaddhaṁ karonti",
  "tika-s0402t0:8_3": "ayasūlassa koṭṭanena. Palālapīṭhakanti palālapīṭhassa viya sarīrassa saṁvellanakammakāraṇaṁ.",
  "tika-s0402t0:8_4": "Kāraṇikāti ghātanakārakā. Palālavaṭṭiṁ viya katvāti yathā palālapīṭhaṁ karontā palālaṁ",
  "tika-s0402t0:8_5": "vaṭṭiṁ katvā saṁvellanavasena puna veṭhenti, evaṁ karontīti attho. Chātakasunakhehīti",
  "tika-s0402t0:8_6": "khuddakehi koleyyakasunakhehi. Te hi balavantā javayogā sūrā ca honti. Sahassabhaṇḍikanti sahassatthavikaṁ.",
  "tika-s0402t0:9": "Yāhanti yaṁ ahaṁ. Yanti ca kāraṇavacanaṁ. Tenāha ‘‘yena aha’’nti. Chinnamūlaketi taṇhāmūlassa ucchinnattā sañchinnamūlake.",
  "tika-s0402t0:10": "Vajjasuttavaṇṇanā niṭṭhitā.",
  "tika-s0402t0:11": "2. Padhānasuttavaṇṇanā",
  "tika-s0402t0:12_0": "2. Dutiye ubhatobyūḷhasaṅgāmappavesanasadisanti yuddhatthāya ubhatorāsikatacaturaṅginisenāmajjhappavesanasadisaṁ.",
  "tika-s0402t0:12_1": "Dānañca yuddhañca samānamāhūti ettha kathaṁ panīdamubhayaṁ samānaṁ? Jīvitavināsabhīruko",
  "tika-s0402t0:12_2": "hi yujjhituṁ na sakkoti, bhogakkhayabhīruko dānaṁ dātuṁ na sakkoti. ‘‘Jīvitañca rakkhissāmi,",
  "tika-s0402t0:12_3": "yujjhissāmī’’ti hi vadanto na yujjhati, jīvite pana ālayaṁ vissajjetvā ‘‘hatthapādādicchedo",
  "tika-s0402t0:12_4": "vā hotu maraṇaṁ vā, gaṇhissāmetaṁ issariya’’nti ussahantova yujjhati . ‘‘Bhoge ca",
  "tika-s0402t0:12_5": "rakkhissāmi, dānañca dassāmī’’ti vadantopi na dadāti, bhogesu pana ālayaṁ pissajjetvā",
  "tika-s0402t0:12_6": "‘‘mahādānaṁ dassāmī’’ti ussahantova deti. Evaṁ dānañca yuddhañca samaṁ hoti. Kiñca",
  "tika-s0402t0:12_7": "bhiyyo – appāpi santā bahuke jinanti, yathā ca yuddhe appakāpi vīrapurisā bahuke",
  "tika-s0402t0:12_8": "bhīrupurise jinanti, evaṁ saddhādisampanno appakampi dānaṁ dadanto bahuvidhaṁ lobhadosaissāmacchariyadiṭṭhivicikicchādibhedaṁ",
  "tika-s0402t0:12_9": "tappaṭipakkhaṁ abhibhavati, bahuñca dānavipākaṁ adhigacchati. Evampi dānañca yuddhañca",
  "tika-s0402t0:12_10": "samānaṁ. Tenāha ‘‘appampi ce saddahāno dadāti, teneva so hoti sukhī paratthā’’ti.",
  "tika-s0402t0:13_0": "Agārassa hitaṁ kasigorakkhādi agāriyaṁ, taṁ natthi etthāti anagāriyaṁ, pabbajjāti",
  "tika-s0402t0:13_1": "āha ‘‘agārassa…pe… anagāriyaṁ pabbajja’’nti. Sabbūpadhipaṭinissaggatthāyāti ettha",
  "tika-s0402t0:13_2": "cattāro upadhī – kāmupadhi, khandhupadhi, kilesupadhi, abhisaṅkhārupadhīti. Kāmāpi",
  "tika-s0402t0:13_3": "hi ‘‘yaṁ pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti",
  "tika-s0402t0:13_4": "(a. ni. 9.34) evaṁ vuttassa sukhassa, tadassādanimittassa vā dukkhassa adhiṭṭhānabhāvato",
  "tika-s0402t0:13_5": "upadhīyati ettha sukhanti iminā vacanatthena ‘‘upadhī’’ti vuccanti. Khandhāpi khandhamūlakassa",
  "tika-s0402t0:13_6": "dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi",
  "tika-s0402t0:13_7": "bhavadukkhassa adhiṭṭhānabhāvato ‘‘upadhī’’ti vuccanti. Sabbesaṁ upadhīnaṁ paṭinissaggo",
  "tika-s0402t0:13_8": "pahānaṁ etthāti sabbūpadhipaṭinissaggaṁ, nibbānaṁ. Tenāha ‘‘sabbesaṁ khandhūpadhi…pe…",
  "tika-s0402t0:13_9": "nibbānassa atthāyā’’ti.",
  "tika-s0402t0:14": "Padhānasuttavaṇṇanā niṭṭhitā.",
  "tika-s0402t0:15": "3. Tapanīyasuttavaṇṇanā",
  "tika-s0402t0:16_0": "3. Tatiye tapanīyāti ettha kattuatthe anīya-saddoti āha ‘‘tapantīti tapanīyā’’ti.",
  "tika-s0402t0:16_1": "Tapantīti vibādhenti, viheṭhentīti attho. Tapanaṁ vā dukkhaṁ, diṭṭhe ceva dhamme",
  "tika-s0402t0:16_2": "abhisamparāyañca tassa uppādanena ceva anubalappadānena ca hitāti tapanīyā. Atha",
  "tika-s0402t0:16_3": "vā tapanti tenāti tapanaṁ, anutāpo, vippaṭisāroti attho. Tassa hetubhāvato hitāti",
  "tika-s0402t0:16_4": "tapanīyā. Anusocatīti vippaṭisārī hutvā katākataṁ anugamma socati. Socanañhi katattā",
  "tika-s0402t0:16_5": "ca hoti akatattā ca. Tathā ceva pāḷiyaṁ vibhattaṁ. Nandayakkhādīnaṁ vatthūni pākaṭānīti",
  "tika-s0402t0:16_6": "tāni adassetvā dvebhātikavatthuṁ dassento ‘‘te kirā’’ti ādimāha. Tattha teti dve",
  "tika-s0402t0:16_7": "bhātaro. Puna kiṁ maggasīti puna kiṁ icchasi.",
  "tika-s0402t0:17": "Tapanīyasuttavaṇṇanā niṭṭhitā.",
  "tika-s0402t0:18": "5. Upaññātasuttavaṇṇanā",
  "tika-s0402t0:19_0": "5. Pañcame imañhi dhammadvayanti kusalesu dhammesu asantuṭṭhitā, padhānasmiṁ anosakkanasaṅkhātaṁ",
  "tika-s0402t0:19_1": "dhammadvayaṁ. Imināti ‘‘asantuṭṭhitā kusalesu dhammesū’’ti vacanena. Imaṁ dīpetīti",
  "tika-s0402t0:19_2": "‘‘yāva so uppajjati, na tāvāhaṁ santuṭṭho ahosi’’nti etaṁ pariyantaṁ katvā vakkhamānatthaṁ",
  "tika-s0402t0:19_3": "dīpeti. Padhānasminti vīriyārambhe. Imamatthanti ‘‘padhānasmiñcā’’tiādinā vuttamatthaṁ.",
  "tika-s0402t0:19_4": "Vīriyappavāhe vattamāne antarā eva paṭigamanaṁ nivattanaṁ paṭivānaṁ, tadassa atthīti",
  "tika-s0402t0:19_5": "paṭivānī, na paṭivānī appaṭivānī, tassa bhāvo appaṭivānitā, anosakkanāti āha ‘‘appaṭivānitāti",
  "tika-s0402t0:19_6": "appaṭikkamanā anosakkanā’’ti. Tattha anosakkanāti appaṭinivatti.",
  "tika-s0402t0:20_0": "Āgamanīyapaṭipadāti samathavipassanāsaṅkhātā pubbabhāgapaṭipatti. Sā hi āgacchanti",
  "tika-s0402t0:20_1": "visesamadhigacchanti etāya, āgacchati vā visesādhigamo etāyāti āgamanīyā, sā eva",
  "tika-s0402t0:20_2": "paṭipajjitabbato paṭipadāti āgamanīyapaṭipadā. Appaṭivānapadhānanti osakkanārahitappadhānaṁ,",
  "tika-s0402t0:20_3": "antarā anosakkitvā katavīriyanti attho.",
  "tika-s0402t0:21": "Upaññātasuttavaṇṇanā niṭṭhitā.",
  "tika-s0402t0:22": "6. Saṁyojanasuttavaṇṇanā",
  "tika-s0402t0:23_0": "6. Chaṭṭhe saṁyojanānaṁ hitā paccayabhāvenāti saṁyojaniyā, tebhūmakā dhammā. Tenāha",
  "tika-s0402t0:23_1": "‘‘dasannaṁ saṁyojanāna’’ntiādi. Saṁyojaniye dhamme assādato anupassati sīlenāti assādānupassī,",
  "tika-s0402t0:23_2": "tassa bhāvo assādānupassitā. Nibbidānupassitāti etthāpi eseva nayo. Ukkaṇṭhanavasenāti",
  "tika-s0402t0:23_3": "saṁyojaniyesu tebhūmakadhammesu nibbindanavasena. Jananaṁ jāti, khandhānaṁ pātubhāvoti",
  "tika-s0402t0:23_4": "āha ‘‘jātiyāti khandhanibbattito’’ti, khandhānaṁ tattha tattha bhave aparāparaṁ nibbattitoti",
  "tika-s0402t0:23_5": "attho. Khandhaparipāko ekabhavapariyāpannānaṁ khandhānaṁ purāṇabhāvo. Ekabhavapariyāpannajīvitindriyappabandhavicchedavasena",
  "tika-s0402t0:23_6": "khandhānaṁ bhedo idha maraṇanti āha ‘‘maraṇenāti khandhabhedato’’ti. Antonijjhānaṁ",
  "tika-s0402t0:23_7": "cittasantāpo. Paridevo nāma ñātibyasanādīhi phuṭṭhassa vācāvippalāpo. So ca sokasamuṭṭhānoti",
  "tika-s0402t0:23_8": "āha ‘‘tannissitalālappitalakkhaṇehi paridevehī’’ti. Lālappitaṁ vācāvippalāpo, so",
  "tika-s0402t0:23_9": "ca atthato saddoyeva.",
  "tika-s0402t0:24_0": "Dukkhanti idha kāyikaṁ dukkhaṁ adhippetanti āha ‘‘kāyapaṭipīḷanadukkhehī’’ti. Manovighātadomanassehīti",
  "tika-s0402t0:24_1": "manaso vighātakarehi domanassehi. Byāpādasampayogena manaso vihananarasañhi domanassaṁ.",
  "tika-s0402t0:24_2": "Bhuso āyāso upāyāso yathā ‘‘bhusamādānaṁ upādāna’’nti, so ca atthato ñātibyasanādīhi",
  "tika-s0402t0:24_3": "phuṭṭhassa adhimattacetodukkhappabhāvito dosoyeva. Kāyacittānañhi āyāsanavasena dosasseva",
  "tika-s0402t0:24_4": "pavattiākāro upāyāsoti vuccati saṅkhārakkhandhapariyāpanno. Taṁ cuddasahi akusalacetasikehi",
  "tika-s0402t0:24_5": "añño eko cetasikadhammoti eke. Yaṁ visādoti ca vadanti.",
  "tika-s0402t0:25": "Saṁyojanasuttavaṇṇanā niṭṭhitā.",
  "tika-s0402t0:26": "7. Kaṇhasuttavaṇṇanā",
  "tika-s0402t0:27_0": "7. Sattame yathā ‘‘kaṇhā gāvī’’tiādīsu kāḷavaṇṇena samannāgatā ‘‘kaṇhā’’ti vuccati,",
  "tika-s0402t0:27_1": "na evaṁ kāḷavaṇṇatāya dhammā ‘‘kaṇhā’’ti vuccanti, atha kho kaṇhābhijātinibbattihetuto",
  "tika-s0402t0:27_2": "appabhassarabhāvakaraṇato vā ‘‘kaṇhā’’ti vuccantīti dassento ‘‘na kāḷavaṇṇatāyā’’tiādimāha.",
  "tika-s0402t0:27_3": "Kaṇhatāyāti kaṇhābhijātitāya. Kaṇhābhijātīti ca apāyā vuccanti manussesu ca dobhaggiyaṁ.",
  "tika-s0402t0:27_4": "Sarasenāti sabhāvena. Na hirīyati na lajjatīti ahiriko, puggalo, cittaṁ, taṁ sampayuttadhammasamudāyo",
  "tika-s0402t0:27_5": "vā. Tassa bhāvo ahirikkanti vattabbe ekassa ka-kārassa lopaṁ katvā ahirikanti vuttanti",
  "tika-s0402t0:27_6": "āha ‘‘ahirikanti ahirikabhāvo’’ti. Na ottappatīti anottāpī, puggalo, yathāvuttadhammasamudāyo",
  "tika-s0402t0:27_7": "vā, tassa bhāvo anottappanti āha ‘‘anottāpibhāvo’’ti.",
  "tika-s0402t0:28": "Kaṇhasuttavaṇṇanā niṭṭhitā.",
  "tika-s0402t0:29": "8. Sukkasuttavaṇṇanā",
  "tika-s0402t0:30_0": "8. Aṭṭhame ‘‘sukkaṁ vattha’’ntiādīsu viya na vaṇṇasukkatāya dhammānaṁ sukkatā, atha",
  "tika-s0402t0:30_1": "kho sukkābhijātihetuto pabhassarabhāvakaraṇato cāti dassento ‘‘na vaṇṇasukkatāyā’’tiādimāha.",
  "tika-s0402t0:30_2": "Sukkatāyāti sukkābhijātitāya. Hirī pāpadhamme gūthaṁ viya passantī jigucchatīti āha",
  "tika-s0402t0:30_3": "‘‘pāpato jigucchanalakkhaṇā hirī’’ti. Ottappaṁ te uṇhaṁ viya passantaṁ tato bhāyatīti",
  "tika-s0402t0:30_4": "vuttaṁ ‘‘bhāyanalakkhaṇaṁ otappa’’nti. Idañca hirottappaṁ aññamaññavippayogī pāpato",
  "tika-s0402t0:30_5": "vimukhabhūtañca, tasmā nesaṁ idaṁ nānākaraṇaṁ – ajjhattasamuṭṭhānā hirī, bahiddhāsamuṭṭhānaṁ",
  "tika-s0402t0:30_6": "ottappaṁ. Attādhipati hirī, lokādhipati otappaṁ. Lajjāsabhāvasaṇṭhitā hirī, bhayasabhāvasaṇṭhitaṁ",
  "tika-s0402t0:30_7": "ottappaṁ. Sappatissavalakkhaṇā hirī, vajjabhīrukabhayadassāvilakkhaṇaṁ ottappanti.",
  "tika-s0402t0:31_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti jātiṁ paccavekkhitvā,",
  "tika-s0402t0:31_1": "vayaṁ, sūrabhāvaṁ, bāhusaccaṁ paccavekkhitvā. Kathaṁ? ‘‘Pāpakaraṇaṁ nāmetaṁ na jātisampannānaṁ",
  "tika-s0402t0:31_2": "kammaṁ, hīnajaccānaṁ kevaṭṭādīnaṁ kammaṁ, mādisassa jātisampannassa idaṁ kātuṁ na",
  "tika-s0402t0:31_3": "yutta’’nti evaṁ tāva jātiṁ paccavekkhitvā pāpaṁ akaronto hiriṁ samuṭṭhāpeti. Tathā",
  "tika-s0402t0:31_4": "‘‘pāpakaraṇaṁ nāmetaṁ daharehi kattabbaṁ kammaṁ, mādisassa vaye ṭhitassa idaṁ kātuṁ",
  "tika-s0402t0:31_5": "na yutta’’nti evaṁ vayaṁ paccavekkhitvā pāpaṁ akaronto hiriṁ samuṭṭhāpeti. Tathā",
  "tika-s0402t0:31_6": "‘‘pāpakaraṇaṁ nāmetaṁ dubbalajātikānaṁ kammaṁ, mādisassa sūrabhāvasampannassa idaṁ",
  "tika-s0402t0:31_7": "kātuṁ na yutta’’nti evaṁ sūrabhāvaṁ paccavekkhitvā pāpaṁ akaronto hiriṁ samuṭṭhāpeti.",
  "tika-s0402t0:31_8": "Tathā ‘‘pāpakammaṁ nāmetaṁ andhabālānaṁ kammaṁ, na paṇḍitānaṁ, mādisassa paṇḍitassa",
  "tika-s0402t0:31_9": "bahussutassa idaṁ kātuṁ na yutta’’nti evaṁ bāhusaccaṁ paccavekkhitvā pāpaṁ akaronto",
  "tika-s0402t0:31_10": "hiriṁ samuṭṭhāpeti. Evaṁ ajjhattasamuṭṭhānaṁ hiriṁ catūhi kāraṇehi samuṭṭhāpeti,",
  "tika-s0402t0:31_11": "samuṭṭhāpento ca hiriṁ nissāya pāpakammaṁ na karoti.",
  "tika-s0402t0:32_0": "Kathaṁ bahiddhāsamuṭṭhānaṁ ottappaṁ? ‘‘Sace tvaṁ pāpakammaṁ karissasi, catūsu parisāsu",
  "tika-s0402t0:32_1": "garahappatto bhavissasi, tato taṁ sīlavanto sabrahmacārī vivajjissantī’’ti paccavekkhitvā",
  "tika-s0402t0:32_2": "bahiddhāsamuṭṭhānaṁ ottappaṁ nissāya pāpakammaṁ na karoti. Evaṁ bahiddhāsamuṭṭhānaṁ ottappaṁ.",
  "tika-s0402t0:33_0": "Kathaṁ attādhipati hirī? Idhekacco kulaputto attānaṁ adhipatiṁ jeṭṭhakaṁ katvā ‘‘mādisassa",
  "tika-s0402t0:33_1": "saddhāpabbajitassa bahussutassa dhutadharassa na yuttaṁ pāpakammaṁ kātu’’nti pāpaṁ",
  "tika-s0402t0:33_2": "na karoti. Evaṁ attādhipati hirī. Tenāha bhagavā ‘‘so attānaṁyeva adhipatiṁ karitvā",
  "tika-s0402t0:33_3": "akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhaṁ",
  "tika-s0402t0:33_4": "attānaṁ pariharatī’’ti (a. ni. 3.40).",
  "tika-s0402t0:34_0": "Kathaṁ lokādhipati ottappaṁ? Idhekacco kulaputto lokaṁ adhipatiṁ jeṭṭhakaṁ katvā",
  "tika-s0402t0:34_1": "‘‘sace kho tvaṁ pāpakammaṁ kareyyāsi, sabrahmacārino tāva taṁ jānissanti, mahiddhikā",
  "tika-s0402t0:34_2": "mahānubhāvā loke ca samaṇabrāhmaṇā devatā ca, tasmā te na yuttaṁ pāpaṁ kātu’’nti",
  "tika-s0402t0:34_3": "pāpakammaṁ na karoti. Yathāha – ‘‘mahā kho panāyaṁ lokasannivāso, mahantasmiṁ kho",
  "tika-s0402t0:34_4": "pana lokasannivāse santi samaṇabrāhmaṇā iddhimanto dibbacakkhukā paracittaviduno.",
  "tika-s0402t0:34_5": "Te dūratopi passanti, āsannāpi na dissanti, cetasāpi cittaṁ jānanti, tepi maṁ evaṁ",
  "tika-s0402t0:34_6": "jānissanti ‘passatha, bho, imaṁ kulaputtaṁ, saddhā agārasmā anagāriyaṁ pabbajito",
  "tika-s0402t0:34_7": "samāno vokiṇṇo viharati pāpakehi akusalehi dhammehī’ti. Santi devatā iddhimantiniyo",
  "tika-s0402t0:34_8": "dibbacakkhukā paracittaviduniyo, tā dūratopi passanti, āsannāpi na dissanti, cetasāpi",
  "tika-s0402t0:34_9": "cittaṁ jānanti, tāpi maṁ jānissanti ‘passatha, bho, imaṁ kulaputtaṁ, saddhā agārasmā",
  "tika-s0402t0:34_10": "anagāriyaṁ pabbajito samāno vokiṇṇo viharati pāpakehi akusalehi dhammehī’ti…pe… so",
  "tika-s0402t0:34_11": "lokaṁyeva adhipatiṁ karitvā akusalaṁ…pe… pariharatī’’ti. Evaṁ lokādhipati ottappaṁ.",
  "tika-s0402t0:35_0": "Lajjāsabhāvasaṇṭhitāti ettha lajjāti lajjanākāro, tena sabhāvena saṇṭhitā hirī. Bhayanti",
  "tika-s0402t0:35_1": "apāyabhayaṁ, tena sabhāvena saṇṭhitaṁ ottappaṁ. Tadubhayaṁ pāpaparivajjane pākaṭaṁ",
  "tika-s0402t0:35_2": "hoti. Tattha yathā dvīsu ayoguḷesu eko sītalo bhaveyya gūthamakkhito, eko uṇho āditto.",
  "tika-s0402t0:35_3": "Tesu yathā sītalaṁ gūthamakkhitattā jigucchanto viññujātiko na gaṇhāti, itaraṁ ḍāhabhayena.",
  "tika-s0402t0:35_4": "Evaṁ paṇḍito lajjāya jigucchanto pāpaṁ na karoti, ottappena apāyabhayabhīto pāpaṁ",
  "tika-s0402t0:35_5": "na karoti, evaṁ lajjāsabhāvasaṇṭhitā hirī, bhayasabhāvasaṇṭhitaṁ ottappaṁ.",
  "tika-s0402t0:36_0": "Kathaṁ sappatissavalakkhaṇā hirī, vajjabhīrukabhayadassāvilakkhaṇaṁ ottappaṁ? Ekacco",
  "tika-s0402t0:36_1": "hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā,",
  "tika-s0402t0:36_2": "sabrahmacārimahattapaccavekkhaṇāti evaṁ catūhi kāraṇehi tattha gāravena sappatissavalakkhaṇaṁ",
  "tika-s0402t0:36_3": "hiriṁ samuṭṭhāpetvā pāpaṁ na karoti. Ekacco attānuvādabhayaṁ, parānuvādabhayaṁ, daṇḍabhayaṁ,",
  "tika-s0402t0:36_4": "duggatibhayanti evaṁ catūhi kāraṇehi vajjato bhāyanto vajjabhīrukabhayadassāvilakkhaṇaṁ",
  "tika-s0402t0:36_5": "ottappaṁ paccupaṭṭhāpetvā pāpakammaṁ na karoti. Ettha ca ajjhattasamuṭṭhānāditā hirottappānaṁ",
  "tika-s0402t0:36_6": "tattha tattha pākaṭabhāvena vuttā, na pana nesaṁ kadāci aññamaññavippayogo. Na hi",
  "tika-s0402t0:36_7": "lajjanaṁ nibbhayaṁ, pāpabhayaṁ vā alajjanaṁ atthīti. Evamettha vitthārato atthavaṇṇanā veditabbā.",
  "tika-s0402t0:37": "Sukkasuttavaṇṇanā niṭṭhitā.",
  "tika-s0402t0:38": "9. Cariyasuttavaṇṇanā",
  "tika-s0402t0:39_0": "9. Navame lokanti sattalokaṁ. Sandhārentīti ācārasandhāraṇavasena dhārenti. Ṭhapentīti",
  "tika-s0402t0:39_1": "mariyādāyaṁ ṭhapenti. Rakkhantīti ācārasandhāraṇena mariyādāyaṁ ṭhapetvā rakkhanti.",
  "tika-s0402t0:39_2": "Garucittīkāravasena na paññāyethāti garuṁ katvā citte karaṇavasena na paññāyetha,",
  "tika-s0402t0:39_3": "ayamācāro na labbheyya. Mātucchāti vāti ettha iti-saddo ādyattho. Tena mātulānīti",
  "tika-s0402t0:39_4": "vā ācariyabhariyāti vā garūnaṁ dārāti vāti ime saṅgaṇhāti. Tattha mātu bhaginī mātucchā.",
  "tika-s0402t0:39_5": "Mātulabhariyā mātulānī. Garūnaṁ dārā mahāpitucūḷapitujeṭṭhabhātuādīnaṁ garuṭṭhāniyānaṁ",
  "tika-s0402t0:39_6": "bhariyā. Yathā ajeḷakātiādīsu ayaṁ saṅkhepattho – yathā ajeḷakādayo tiracchānā hirottapparahitā",
  "tika-s0402t0:39_7": "mātāti saññaṁ akatvā bhinnamariyādā sabbattha sambhedena vattanti, evamayaṁ manussaloko",
  "tika-s0402t0:39_8": "yadi lokapāladhammā na bhaveyyuṁ, sabbattha sambhedena vatteyya. Yasmā panime lokapālakadhammā",
  "tika-s0402t0:39_9": "lokaṁ pālenti, tasmā natthi sambhedoti.",
  "tika-s0402t0:40": "Cariyasuttavaṇṇanā niṭṭhitā.",
  "tika-s0402t0:41": "10. Vassūpanāyikasuttavaṇṇanā",
  "tika-s0402t0:42_0": "10. Dasame apaññattāti ananuññātā, avihitā vā. Vasseti vassārattaṁ sandhāya vadati,",
  "tika-s0402t0:42_1": "utuvasseti hemantaṁ sandhāya. Ekindriyaṁ jīvaṁ viheṭhentāti rukkhalatādīsu jīvasaññitāya",
  "tika-s0402t0:42_2": "evamāhaṁsu. Ekindriyanti ca kāyindriyaṁ atthīti maññamānā vadanti. Saṅghātaṁ āpādentāti",
  "tika-s0402t0:42_3": "vināsaṁ āpādentā. Saṁkasāyissantīti appossukkā nibaddhavāsaṁ vasissanti. Aparajjugatāya",
  "tika-s0402t0:42_4": "āsāḷhiyā upagantabbāti ettha aparajju gatāya assāti aparajjugatā, tassā aparajjugatāya",
  "tika-s0402t0:42_5": "atikkantāya, aparasmiṁ divaseti attho, tasmā āsāḷhipuṇṇamāya anantare pāṭipadadivase",
  "tika-s0402t0:42_6": "upagantabbāti evamettha attho daṭṭhabbo. Māsagatāya āsāḷhiyā upagantabbāti māso gatāya",
  "tika-s0402t0:42_7": "assāti māsagatā, tassā māsagatāya atikkantāya, māse paripuṇṇeti attho. Tasmā āsāḷhipuṇṇamato",
  "tika-s0402t0:42_8": "parāya puṇṇamāya anantare pāṭipadadivase upagantabbāti attho daṭṭhabbo.",
  "tika-s0402t0:43": "Vassūpanāyikasuttavaṇṇanā niṭṭhitā.",
  "tika-s0402t0:44": "Kammakāraṇavaggavaṇṇanāya līnatthappakāsanā niṭṭhitā."
}