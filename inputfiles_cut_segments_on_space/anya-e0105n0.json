{
  "anya-e0105n0:0": "Namo tassa bhagavato arahato sammāsambuddhassa.",
  "anya-e0105n0:1": "Visuddhimagga nidānakathā",
  "anya-e0105n0:2_0": "Visuddhimaggo nāmāyaṃ gantho piṭakattayasārabhūto sakalaloke paṭipattidīpakaganthānaṃ",
  "anya-e0105n0:2_1": "aggo hoti seṭṭho pamukho pāmokkho uttamo pavaro cāti viññūhi pasattho. Tattha hi",
  "anya-e0105n0:2_2": "saṅgītittayārūḷhassa tepiṭakabuddhavacanassa atthaṃ saṃkhipitvā sikkhattayasaṅgahitaṃ",
  "anya-e0105n0:2_3": "brahmacariyaṃ paripuṇṇaṃ pakāsitaṃ suvisadañca. Evaṃ pasatthassetassa visuddhimaggassa",
  "anya-e0105n0:2_4": "nidānakathāyapi bhavitabbameva. Tasmādāni tampakāsanatthamidaṃ pañhakammaṃ vuccati –",
  "anya-e0105n0:3": "“So panesa visuddhimaggo kena kato, kadā kato, kattha kato, kasmā kato, kimatthaṃ kato, kiṃ nissāya kato, kena pakārena kato, kissa sakalaloke patthaṭo”ti.",
  "anya-e0105n0:4": "Tattha kena katoti ācariyabuddhaghosattheravarena tepiṭakasaṅgahaṭṭhakathākārena kato.",
  "anya-e0105n0:5": "Kadā katoti amhākaṃ bhagavato sammāsambuddhassa sakalalokanāthassa parinibbutikālato pacchā dasame vassasatake (973 -buddhavasse) kato.",
  "anya-e0105n0:6": "Kattha katoti sīhaḷadīpe anurādhapure mahāvihāre kato.",
  "anya-e0105n0:7": "Kasmā katoti visuddhikāmānaṃ sādhujanānaṃ tadadhigamupāyaṃ sammāpaṭipattinayaṃ ñāpetukāmatāsaṅkhātena attano ajjhāsayena sañcoditattā, saṅghapālattherena ca ajjhesitattā kato.",
  "anya-e0105n0:8_0": "Ettha pana ṭhatvā ācariyabuddhaghosattherassa uppatti kathetabbā, sā ca mahāvaṃse",
  "anya-e0105n0:8_1": "(cūḷavaṃsotipi voharite dutiyabhāge) sattatiṃsamaparicchede pannarasādhikadvisatagāthāto",
  "anya-e0105n0:8_2": "(37, 215) paṭṭhāya bāttiṃsāya gāthāhi pakāsitāyeva. Kathaṃ? –",
  "anya-e0105n0:9": "Mahāvaṃsa-buddhaghosakathā",
  "anya-e0105n0:10": "215.",
  "anya-e0105n0:11": "Bodhimaṇḍasamīpamhi, jāto brāhmaṇamāṇavo;",
  "anya-e0105n0:12": "Vijjā-sippa-kalā-vedī, tīsu vedesu pāragū.",
  "anya-e0105n0:13": "216.",
  "anya-e0105n0:14": "Sammā viññātasamayo, sabbavādavisārado;",
  "anya-e0105n0:15": "Vādatthī jambudīpamhi, āhiṇḍanto pavādiko.",
  "anya-e0105n0:16": "217.",
  "anya-e0105n0:17": "Vihārameka’māgamma, rattiṃ pātañjalīmataṃ;",
  "anya-e0105n0:18": "Parivatteti sampuṇṇa-padaṃ suparimaṇḍalaṃ.",
  "anya-e0105n0:19": "218.",
  "anya-e0105n0:20": "Tattheko revato nāma, mahāthero vijāniya;",
  "anya-e0105n0:21": "“Mahāpañño ayaṃ satto, dametuṃ vaṭṭatī”ti, so.",
  "anya-e0105n0:22": "219.",
  "anya-e0105n0:23": "“Ko nu gadrabharāvena, viravanto”ti abravi;",
  "anya-e0105n0:24": "“Gadrabhānaṃ rave atthaṃ, kiṃ jānāsī”ti āha taṃ.",
  "anya-e0105n0:25": "220.",
  "anya-e0105n0:26": "“Ahaṃ jāne”ti vutto so, otāresi sakaṃ mataṃ;",
  "anya-e0105n0:27": "Puṭṭhaṃ puṭṭhaṃ viyākāsi, viraddhampi ca dassayi.",
  "anya-e0105n0:28": "221.",
  "anya-e0105n0:29": "“Tena hi tvaṃ sakaṃ vāda-motārehī”ti codito;",
  "anya-e0105n0:30": "Pāḷi’māhā’bhidhammassa, attha’massa na so’dhigā.",
  "anya-e0105n0:31": "222.",
  "anya-e0105n0:32": "Āha“kasse’sa manto”ti,“buddhamanto”ti so’bravi;",
  "anya-e0105n0:33": "“Dehi metaṃ”ti vutte hi, “gaṇha pabbajja taṃ”iti.",
  "anya-e0105n0:34": "223.",
  "anya-e0105n0:35": "Mantatthī pabbajitvā so, uggaṇhi piṭakattayaṃ;",
  "anya-e0105n0:36": "Ekāyano ayaṃ maggo, iti pacchā ta’maggahi.",
  "anya-e0105n0:37": "224.",
  "anya-e0105n0:38": "Buddhassa viya gambhīra-ghosattā naṃ viyākaruṃ;",
  "anya-e0105n0:39": "Buddhaghosoti ghoso hi, buddho viya mahītale.",
  "anya-e0105n0:40": "225.",
  "anya-e0105n0:41": "Tattha ñāṇodayaṃ ñāṇodayaṃ nāmapakaraṇaṃ idāni kuhiñcipi na dissati; nāma, katvā pakaraṇaṃ tadā;",
  "anya-e0105n0:42": "Dhammasaṅgaṇiyākāsi, kacchaṃ so aṭṭhasāliniṃ idāni dissamānā pana aṭṭhasālinī sīhaḷadīpikāyeva; na jambudīpikā; parato (54-55 piṭṭhesu) esa āvibhavissati.",
  "anya-e0105n0:43": "226.",
  "anya-e0105n0:44": "Parittaṭṭhakathañceva parittaṭṭhakathanti piṭakattayassa saṅkhepato atthavaṇṇanābhūtā khuddakaṭṭhakathāti adhippetā bhavesu, kātuṃ ārabhi buddhimā;",
  "anya-e0105n0:45": "Taṃ disvā revato thero, idaṃ vacanamabravi.",
  "anya-e0105n0:46": "227.",
  "anya-e0105n0:47_0": "“Pāḷimattaṃ idhānītaṃ, natthi aṭṭhakathā idha ettha sagībhittayārūḷhā moggaliputtatissattherassa",
  "anya-e0105n0:47_1": "santikā uggahitā sissānusissaparamparātatā mūlaṭṭhakathā kasmā jambudīpe sabbaso",
  "anya-e0105n0:47_2": "antarahitāti vimaṃsitabbaṃ;",
  "anya-e0105n0:48": "Tathācariyavādā ca, bhinnarūpā na vijjare.",
  "anya-e0105n0:49": "228.",
  "anya-e0105n0:50": "Sīhaḷaṭṭhakathā suddhā, mahindena matīmatā;",
  "anya-e0105n0:51": "Saṅgītittayamārūḷhaṃ, sammāsambuddhadesitaṃ.",
  "anya-e0105n0:52": "229.",
  "anya-e0105n0:53": "Sāriputtādigītañca, kathāmaggaṃ samekkhiya;",
  "anya-e0105n0:54": "Katā sīhaḷabhāsāya, sīhaḷesu pavattati.",
  "anya-e0105n0:55": "230.",
  "anya-e0105n0:56": "Taṃ tattha gantvā sutvā tvaṃ, māgadhānaṃ niruttiyā;",
  "anya-e0105n0:57": "Parivattehi, sā hoti, sabbalokahitāvahā”.",
  "anya-e0105n0:58": "231.",
  "anya-e0105n0:59": "Evaṃ vutte pasanno so, nikkhamitvā tato imaṃ;",
  "anya-e0105n0:60_0": "Dīpaṃ āgā imasseva idassevāti imasseva mahānāmarañño kāle 953-975 buddhavasse; ayañca",
  "anya-e0105n0:60_1": "vassaparicchedo sīhaḷarājavaṃsaṃ nissāya dassito; yuropiyavicakkhaṇānaṃ pana matena",
  "anya-e0105n0:60_2": "941-964 buddhavasse iti veditabbo; evamuparipi;, rañño kāle mahāmati.",
  "anya-e0105n0:61": "232.",
  "anya-e0105n0:62": "Mahāvihāraṃ sampatto, vihāraṃ sabbasādhunaṃ;",
  "anya-e0105n0:63": "Mahāpadhānagharaṃ gantvā, saṅghapālassa santikā.",
  "anya-e0105n0:64": "233.",
  "anya-e0105n0:65": "Sīhaḷaṭṭhakathaṃ sutvā, theravādañca sabbaso;",
  "anya-e0105n0:66": "“Dhammassāmissa esova, adhippāyo”ti nicchiya.",
  "anya-e0105n0:67": "234.",
  "anya-e0105n0:68": "Tattha saṅghaṃ samānetvā, “kātuṃ aṭṭhakathaṃ mama;",
  "anya-e0105n0:69": "Potthake detha sabbe”ti, āha, vīmaṃsituṃ sa taṃ.",
  "anya-e0105n0:70": "235.",
  "anya-e0105n0:71": "Saṅgho gāthādvayaṃ tassā’dāsi “sāmatthiyaṃ tava;",
  "anya-e0105n0:72_0": "Ettha dassehi, taṃ disvā, sabbe demāti potthake” 234-5 gāthāsu ayamatthayojanā– “tattha",
  "anya-e0105n0:72_1": "mahāvihāre saṃghaṃ mahānetvā saṃgha sannipātaṃ kāretvā ācariyapubbaddhaghoso evamāha",
  "anya-e0105n0:72_2": "‘aṭṭhakathaṃ kātuṃ sabbe pāḷi-aṭṭhakathā-potthake mama dethā’ti; so saṃgho taṃ vīmaṃsituṃ",
  "anya-e0105n0:72_3": "saṃyuttanikāyato ‘antojaṭā’tiādikaṃ ca ‘sīle patiṭṭhāyā’tiādikaṃ cāti gāthādvayaṃ",
  "anya-e0105n0:72_4": "tassa adāsi ‘ettha tava sāmatthiyaṃ ñāṇappabhāvaṃ dasseti; taṃ disvā sabbe potthake",
  "anya-e0105n0:72_5": "demā’tivatvā”ti; iminā pana ayamatthā dassito hoti “ācariya buddhaghoso visuddhimaggaṃ",
  "anya-e0105n0:72_6": "karonto tadeva gāthādvayaṃ oloketvā, kiñcipi aññaṃ potthakaṃ anoloketvā akāsī”ti;",
  "anya-e0105n0:72_7": "tassa panatthassa yuttāyuttavicāraṇā parato (39-49-piṭṭhesu) āgamissati.",
  "anya-e0105n0:73": "236.",
  "anya-e0105n0:74": "Piṭakattaya’mettheva, saddhiṃ aṭṭhakathāya so;",
  "anya-e0105n0:75": "Visuddhimaggaṃ nāmā’kā, saṅgahetvā samāsato.",
  "anya-e0105n0:76": "237.",
  "anya-e0105n0:77": "Tato saṅghaṃ samūhetvā, sambuddhamatakovidaṃ;",
  "anya-e0105n0:78": "Mahābodhisamīpamhi, so taṃ vācetu mārabhi.",
  "anya-e0105n0:79": "238.",
  "anya-e0105n0:80": "Devatā tassa nepuññaṃ, pakāsetuṃ mahājane;",
  "anya-e0105n0:81_0": "Chādesuṃ potthakaṃ sopi, dvattikkhattumpi taṃ akā 238 gāthāya ayamattho– “devatā",
  "anya-e0105n0:81_1": "tassa buddhaghosassa nepuññaṃ nipuṇaññāppasāvaṃ mahājanassa pakāsetuṃ tena likhitaṃ",
  "anya-e0105n0:81_2": "visuddhimaggapotthakaṃ chādesuṃ paṭicchādetvā apassiyabhāvaṃ pāpetvā ṭhapesuṃ; sopi",
  "anya-e0105n0:81_3": "buddhaghoso dutiyampi taṃ likhi, tampi devatā chadesuṃ; tatiyampi likhī”ti; tena",
  "anya-e0105n0:81_4": "vuttaṃ “dvattikkhattumpi taṃ akā”ti; idameva mahāvaṃsavacanaṃ nissāya vittāretvā",
  "anya-e0105n0:81_5": "kathitāya buddhaghosuppattiyā nāma kathāla ekaratteneva visuddhimaggassa tikkhattumpi",
  "anya-e0105n0:81_6": "likhitvā niṭṭhāpitabhāvo pakāsito; īdisī pana kathā bahūnaṃ vimhayajananīpi parikkhakānaṃ",
  "anya-e0105n0:81_7": "saṃsayajananī hoti; tasmā imissāpi vicāraṇā parato (47-8-piṭṭhesu) dassiyissati.",
  "anya-e0105n0:82": "239.",
  "anya-e0105n0:83": "Vācetuṃ tatiye vāre, potthake samudāhaṭe;",
  "anya-e0105n0:84": "Potthakadvaya’maññampi, saṇṭhapesuṃ tahiṃ marū.",
  "anya-e0105n0:85": "240.",
  "anya-e0105n0:86": "Vācayiṃsu tadā bhikkhū, potthakattaya’mekato;",
  "anya-e0105n0:87": "Ganthato atthato vāpi, pubbāparavasena vā.",
  "anya-e0105n0:88": "241.",
  "anya-e0105n0:89": "Theravādehi pāḷīhi, padehi byañjanehi vā;",
  "anya-e0105n0:90": "Aññathattamahū neva, potthakesupi tīsupi.",
  "anya-e0105n0:91": "242.",
  "anya-e0105n0:92": "Atha ugghosayī saṅgho, tuṭṭhahaṭṭho visesato;",
  "anya-e0105n0:93": "Nissaṃsayaṃ’sa metteyyo, iti vatvā punappunaṃ.",
  "anya-e0105n0:94": "243.",
  "anya-e0105n0:95": "Saddhiṃ aṭṭhakathāyā’dā, potthake piṭakattaye;",
  "anya-e0105n0:96": "Ganthākare vasanto so, vihāre dūrasaṅkare.",
  "anya-e0105n0:97": "244.",
  "anya-e0105n0:98": "Parivattesi sabbāpi, sīhaḷaṭṭhakathā tadā;",
  "anya-e0105n0:99": "Sabbesaṃ mūlabhāsāya, māgadhāya niruttiyā.",
  "anya-e0105n0:100": "245.",
  "anya-e0105n0:101": "Sattānaṃ sabbabhāsānaṃ, sā ahosi hitāvahā;",
  "anya-e0105n0:102": "Theriyācariyā sabbe, pāḷiṃ viya ta’maggahuṃ.",
  "anya-e0105n0:103": "246.",
  "anya-e0105n0:104": "Atha kattabbakiccesu, gatesu pariniṭṭhitiṃ;",
  "anya-e0105n0:105_0": "Vandituṃ so mahābodhiṃ, jambudīpaṃ upāgamī”ti so mahābodhi vandituṃ jambudīpaṃ upāgamīti",
  "anya-e0105n0:105_1": "idaṃ vacanaṃ purimavacanehi asaṃsaṭṭhaṃ viya hoti; pubbe hi “ācariyabuddhaghoso bodhimaṇḍasamīpe",
  "anya-e0105n0:105_2": "jāto”ti ca, “sīhaḷadīpaṃ gantvā sīhaḷaṭṭhakathāyo māgadhabhāsāya parivattehīti tassācariyena",
  "anya-e0105n0:105_3": "revatattherena vutto”ti ca vuttaṃ; tasmā idhāpi ācariyabuddhaghosassa pavatti tadanurūpā",
  "anya-e0105n0:105_4": "“tā bhāsāparivattitaṭṭhakathāyo ādāya sāsanujjotanatthaṃ jambudīpaṃ upāgamī”ti evamādinā",
  "anya-e0105n0:105_5": "sāsanujjotanamūlikā eva bhavituṃ arahati, na pana mahābodhivandanamūlikāti.",
  "anya-e0105n0:106_0": "Ayañca pana mahāvaṃsakathā 1950 - kharistavasse hābadamahāvijjālayamuddaṇayante romakkharena",
  "anya-e0105n0:106_1": "mudditassa visuddhimaggapotthakassa purecārikakathāyaṃ “anekānettha atthi vicāretabbānī”ti",
  "anya-e0105n0:106_2": "vatvā dhammānandakosambīnāmakena vicakkhaṇena vicāritā. Tamettha yuttāyuttavicinanāya",
  "anya-e0105n0:106_3": "dassetvā anuvicāraṇampissa karissāma.",
  "anya-e0105n0:107": "Jātidesavicāraṇā",
  "anya-e0105n0:108": "1. Tattha hi tena dhammānandena “buddhaghoso bodhimaṇḍasamīpe (buddhagayāyaṃ) jātoti na yuttameta”nti vatvā taṃsādhanatthāya cattāri byatirekakāraṇāni dassitāni. Kathaṃ?",
  "anya-e0105n0:109_0": "(Ka) “buddhaghosena pakāsitesu taṃkālikavatthūsu ekampi taṃ natthi, yaṃ magadhesu",
  "anya-e0105n0:109_1": "uppanna”nti paṭhamaṃ kāraṇaṃ dassitaṃ. Tadakāraṇameva. Ācariyabuddhaghosatthero hi",
  "anya-e0105n0:109_2": "saṅgahaṭṭhakathāyo karonto porāṇaṭṭhakathāyoyeva saṃkhipitvā, bhāsāparivattanamattena",
  "anya-e0105n0:109_3": "ca visesetvā akāsi, na pana yaṃ vā taṃ vā attano diṭṭhasutaṃ dassetvā. Vuttañhetaṃ ācariyena –",
  "anya-e0105n0:110": "“Saṃvaṇṇanaṃ tañca samārabhanto,",
  "anya-e0105n0:111": "Tassā mahāaṭṭhakathaṃ sarīraṃ;",
  "anya-e0105n0:112": "Katvā mahāpaccariyaṃ tatheva,",
  "anya-e0105n0:113": "Kurundināmādisu vissutāsu.",
  "anya-e0105n0:114": "Vinicchayo aṭṭhakathāsu vutto,",
  "anya-e0105n0:115": "Yo yuttamatthaṃ apariccajanto;",
  "anya-e0105n0:116": "Athopi antogadhatheravādaṃ,",
  "anya-e0105n0:117": "Saṃvaṇṇanaṃ samma samārabhissa”nti pārā. aṭṭha. 1.ganthārambhakathā ca.",
  "anya-e0105n0:118": "“Tato ca bhāsantarameva hitvā,",
  "anya-e0105n0:119": "Vitthāramaggañca samāsayitvā;",
  "anya-e0105n0:120": "Vinicchayaṃ sabbamasesayitvā,",
  "anya-e0105n0:121": "Tantikkamaṃ kiñci avokkamitvā.",
  "anya-e0105n0:122": "Suttantikānaṃ vacanānamatthaṃ,",
  "anya-e0105n0:123": "Suttānurūpaṃ paridīpayantī;",
  "anya-e0105n0:124": "Yasmā ayaṃ hessati vaṇṇanāpi,",
  "anya-e0105n0:125": "Sakkacca tasmā anusikkhitabbā”ti pārā. aṭṭha. 1.ganthārambhakathā ca.",
  "anya-e0105n0:126_0": "Yatheva ca ācariyabuddhaghosena attano aṭṭhakathāsu taṃkālikāni māgadhikāni vatthūni",
  "anya-e0105n0:126_1": "na pakāsitāni, tatheva sīhaḷikānipi dakkhiṇaindiyaraṭṭhikānipi. Na hi tattha vasabharājakālato",
  "anya-e0105n0:126_2": "(609-653 -buddhavassa) pacchā uppannavatthūni diṭṭhāni ṭhapetvā mahāsenarājavatthuṃ",
  "anya-e0105n0:126_3": "pārā. aṭṭha. 2.236-237, ācariyo ca tato tisatamattavassehi pacchātare mahānāmarañño",
  "anya-e0105n0:126_4": "kāle (953-975-bu-va) sīhaḷadīpamupāgato. Tasmā aṭṭhakathāsu taṃkālikamāgadhikavatthūnaṃ",
  "anya-e0105n0:126_5": "appakāsanamattena na sakkā takkattā na māgadhikoti ñātunti.",
  "anya-e0105n0:127_0": "[Kha) punapi tena “sabbesupi buddhaghosaganthesu uttaraindiyadesāyattaṃ paccakkhato",
  "anya-e0105n0:127_1": "diṭṭhassa viya pakāsanaṃ natthī”ti dutiyaṃ kāraṇaṃ dassitaṃ. Tassapi akāraṇabhāvo",
  "anya-e0105n0:127_2": "purimavacaneneva veditabbo. Apica sāratthappakāsiniyā nāma saṃyuttaṭṭhakathāyaṃ,",
  "anya-e0105n0:127_3": "sumaṅgalavilāsiniyā nāma dīghanikāyaṭṭhakathāyañca vuttasaṃvaṇṇanāyapi veditabbo. Tattha hi –",
  "anya-e0105n0:128_0": "“Yatheva hi kalambanadītīrato rājamātuvihāradvārena thūpārāmaṃ gantabbaṃ hoti, evaṃ",
  "anya-e0105n0:128_1": "hiraññavatikāya nāma nadiyā pārimatīrato sālavanaṃ uyyānaṃ. Yathā anurādhapurassa",
  "anya-e0105n0:128_2": "thūpārāmo, evaṃ taṃ kusinārāya hoti. Thūpārāmato dakkhiṇadvārena nagaraṃ pavisanamaggo",
  "anya-e0105n0:128_3": "pācīnamukho gantvā uttarena nivattati, evaṃ uyyānato sālapanti pācīnamukhā gantvā",
  "anya-e0105n0:128_4": "uttarena nivattā. Tasmā taṃ upavattananti vuccatī”ti saṃ. ni. aṭṭha. 1.1.186; dī. ni. aṭṭha. 2.198 –",
  "anya-e0105n0:129_0": "Paccakkhato diṭṭhassa viya pakāsanampi dissateva. Tampi pana porāṇaṭṭhakathāhi bhāsāparivattanamattamevāti",
  "anya-e0105n0:129_1": "gahetabbaṃ, tādisāya atthasaṃvaṇṇanāya mahāmahindattherakālatoyeva pabhuti vuttāya",
  "anya-e0105n0:129_2": "eva bhavitabbattāti.",
  "anya-e0105n0:130_0": "[Ga) punapi tena “uṇhassāti aggisantāpassa, tassa vanadāhādīsu sambhavo veditabbo”ti",
  "anya-e0105n0:130_1": "visuddhimagge (1, 30-piṭṭhe) vuttasaṃvaṇṇanaṃ pakāsetvā “tassā panassa avahasanīyabhāvo",
  "anya-e0105n0:130_2": "pākaṭoyevā”ti ca hīḷetvā “indiyaraṭṭhe pana uttaradesesu gimhakāle vatthacchādanarahitā",
  "anya-e0105n0:130_3": "mānusakāyacchavi sūriyasantāpena ekaṃsato dayhati, taṃ na jānanti dakkhiṇaindiyadesikā”ti",
  "anya-e0105n0:130_4": "tatiyaṃ kāraṇaṃ daḷhatarabhāvena dassitaṃ. Tattha pana yadi “sūriyasantāpena ekaṃsato",
  "anya-e0105n0:130_5": "dayhatī”ti etaṃ ujukato sūriyarasmisantāpeneva daḍḍhabhāvaṃ sandhāya vucceyya, evaṃ",
  "anya-e0105n0:130_6": "sati ḍaṃsamakasavātātapasarīsapasamphassānanti pade ātapasaddena samānatthattā na",
  "anya-e0105n0:130_7": "yuttameva. Yadi pana sūriyasantāpasañjātena uṇhautunā daḍḍhabhāvaṃ sandhāya vucceyya,",
  "anya-e0105n0:130_8": "evaṃ sati uttaraindiyadesesu, aññattha ca tādisesu atiuṇhaṭṭhānesu sūriyasantāpasañjātassa",
  "anya-e0105n0:130_9": "uṇhautuno paṭighātāya cīvaraṃ senāsanañca paṭisevīyatīti ayamattho na na yutto. Tathā",
  "anya-e0105n0:130_10": "hi vuttaṃ vinayaṭṭhakathāyaṃ (3, 58)",
  "anya-e0105n0:131": "“Sītaṃ uṇhanti utuvisabhāgavasena vutta”nti.",
  "anya-e0105n0:132_0": "Sā pana visuddhimagge padatthasaṃvaṇṇanā porāṇasuttantaṭṭhakathāhi āgatā bhaveyya.",
  "anya-e0105n0:132_1": "Tathā hi vuttaṃ papañcasūdaniyā nāma majjhimanikāyaṭṭhakathāya sabbāsavasuttavaṇṇanāyaṃ",
  "anya-e0105n0:132_2": "(1, 58) “uṇhanti cettha aggisantāpova veditabbo, sūriyasantāpavasena panetaṃ vatthu",
  "anya-e0105n0:132_3": "vutta”nti. Ettha ca sacāyamattho ācariyena attano mativasena vutto assa, tassa vatthussa",
  "anya-e0105n0:132_4": "porāṇaṭṭhakathāyaṃ vuttabhāvañca tassā atthasaṃvaṇṇanāya attano matibhāvañca yuttabhāvañca",
  "anya-e0105n0:132_5": "pakāseyya. Ācariyo hi yattha yattha porāṇaṭṭhakathāsu avuttatthaṃ visesetvā dasseti,",
  "anya-e0105n0:132_6": "tattha tattha tādisaṃ ñāpakavacanampi pakāsetiyeva, yathā sumaṅgalavilāsiniyaṃ (1,",
  "anya-e0105n0:132_7": "72) “ettha āṇattiyanissaggiyathāvarāpi payogā yujjanti, aṭṭhakathāsu pana anāgatattā",
  "anya-e0105n0:132_8": "vīmaṃsitvā gahetabbā”ti vacanaṃ, yathā ca papañcasūdaniyaṃ (1, 30) “avicāritametaṃ",
  "anya-e0105n0:132_9": "porāṇehi, ayaṃ pana attano matī”ti vacanaṃ. Na cettha kiñcipi ñāpakavacanaṃ pakāsitaṃ.",
  "anya-e0105n0:132_10": "Tasmā “yadetaṃ ‘uṇhassāti aggisantāpassā’ti ca, ‘uṇhanti cettha aggisantāpova veditabbo’ti",
  "anya-e0105n0:132_11": "ca vacanaṃ, etaṃ porāṇasuttantaṭṭhakathāvacana”nti veditabbanti.",
  "anya-e0105n0:133_0": "(Gha) punapi tena “papañcasūdaniyā nāma majjhimanikāyaṭṭhakathāyaṃ gopālakasuttaṃ",
  "anya-e0105n0:133_1": "saṃvaṇṇento ma. ni. aṭṭha. 1.350 buddhaghoso ‘magadhavideharaṭṭhānaṃ antare gaṅgāya",
  "anya-e0105n0:133_2": "nadiyā majjhe vālukatthaladīpakā atthī’ti saddahati maññe. Buddhaghosena pana diṭṭhagaṅgā",
  "anya-e0105n0:133_3": "sīhaḷadīpe mahāveligaṅgāyeva, na pana indiyaraṭṭhikānaṃ seṭṭhasammatā mahāgaṅgāti",
  "anya-e0105n0:133_4": "pākaṭoyevāyamattho”ti catutthaṃ kāraṇaṃ dassitaṃ. Taṃ pana idāni mahāgaṅgāya majjhe",
  "anya-e0105n0:133_5": "tasmiṃ ṭhāne tādisaṃ dīpakaṃ adisvā “pubbepi evameva bhaveyyā”ti ekaṃsato gahetvā",
  "anya-e0105n0:133_6": "vuttavacanamattameva. Nadiyo pana sabbadāpi tenevākārena tiṭṭhantīti na sakkā gahetunti",
  "anya-e0105n0:133_7": "pākaṭoyevāyamattho. Tasmā yathā pubbe tassa gopālassa kāle tasmiṃ ṭhāne majjhe gaṅgāya",
  "anya-e0105n0:133_8": "tādisā dīpakā saṃvijjamānā ahesuṃ, tatheva porāṇaṭṭhakathāsu esa attho saṃvaṇṇito,",
  "anya-e0105n0:133_9": "tadeva ca vacanaṃ ācariyena bhāsāparivattanaṃ katvā pakāsitanti evameva gahetabbaṃ.",
  "anya-e0105n0:133_10": "Tasmā tampi akāraṇamevāti.",
  "anya-e0105n0:134": "Brāhmaṇakulavicāraṇā",
  "anya-e0105n0:135": "2. Atha “brāhmaṇamāṇavo”ti padampi tena evaṃ vicāritaṃ –",
  "anya-e0105n0:136": "(Ka) “buddhaghoso ‘brāhmaṇakulajāto’ti na sakkā gahetuṃ. Kasmā vedakālato paṭṭhāya yāvajjatanā sabbepi brāhmaṇā",
  "anya-e0105n0:137": "Brāhmaṇosya mukhamāsīdi, bāhū rājanya? Kata?;",
  "anya-e0105n0:138": "Ūrū tadasya yada vagya?, Padbhyāṃ gūdro ajāyatā”ti iruveda, 10-maṇḍala, 90; tathā athava 6 veda 19, 6, 6.",
  "anya-e0105n0:139": "Imaṃ purisasuttaṃ nāma mantaṃ jānantīti saddahiyā.",
  "anya-e0105n0:140": "Ayaṃ panassā attho – ‘brāhmaṇo assa (brahmuno) mukhaṃ āsi. Bāhū rājañño kato, khattiyā assa bāhūti vuttaṃ hoti. Yo vesso, so assa ūrū. Suddo assa pādehi ajāyī’ti.",
  "anya-e0105n0:141_0": "Buddhaghoso pana ‘paṇḍitabrāhmaṇo’ti ñātopi taṃ gāthaṃ na aññāsi. Tathā hi tena bandhupādāpaccāti",
  "anya-e0105n0:141_1": "padassa atthavaṇṇanāyaṃ ‘tesaṃ kira ayaṃ laddhi – brāhmaṇā brahmuno mukhato nikkhantā,",
  "anya-e0105n0:141_2": "khattiyā urato, vessā nābhito, suddā jāṇuto, samaṇā piṭṭhipādato’ti dī. ni. aṭṭha.",
  "anya-e0105n0:141_3": "1.263; ma. ni. aṭṭha. 1.508 tissā vedagāthāya asamānattho vaṇṇito”ti.",
  "anya-e0105n0:142_0": "Ayaṃ panettha anuvicāraṇā – yadi ca taṃkālikānampi brāhmaṇānaṃ laddhi tatheva bhaveyya",
  "anya-e0105n0:142_1": "yathā etissaṃ gāthāyaṃ vuttā, sā catthavaṇṇanā ācariyassa matimattā. Evaṃ sati sā",
  "anya-e0105n0:142_2": "vicāraṇā yuttā bhaveyya. Etissaṃ pana gāthāyaṃ “brāhmaṇosya mukhamāsīdi”ti paṭhamapādena",
  "anya-e0105n0:142_3": "“brāhmaṇā brahmuno mukhato jātā”ti attho ujukato na labbhati. Buddhakāle pana brāhmaṇānaṃ",
  "anya-e0105n0:142_4": "laddhi “brāhmaṇā brahmuno mukhato jātā”ti evameva ahosīti pākaṭoyevāyamattho. Tathā",
  "anya-e0105n0:142_5": "hi dīghanikāye pāthikavagge aggaññasutte (3, 67) –",
  "anya-e0105n0:143_0": "“Dissanti kho pana vāseṭṭha brāhmaṇānaṃ brāhmaṇiyo utuniyopi gabbhiniyopi vijāyamānāpi",
  "anya-e0105n0:143_1": "pāyamānāpi. Te ca brāhmaṇā 0 yonijāva samānā evamāhaṃsu – brāhmaṇova seṭṭho vaṇṇo,",
  "anya-e0105n0:143_2": "hīnā aññe vaṇṇā. Brāhmaṇova sukko vaṇṇo, kaṇhā aññe vaṇṇā. Brāhmaṇāva sujjhanti,",
  "anya-e0105n0:143_3": "no abrāhmaṇā. Brāhmaṇāva brahmuno puttā orasā mukhato jātā brahmajā brahmanimmitā",
  "anya-e0105n0:143_4": "brahmadāyādāti. Te brahmānañceva abbhācikkhanti, musā ca bhāsanti, bahuñca apuññaṃ pasavantī”ti –",
  "anya-e0105n0:144_0": "Bhagavatā mahākāruṇikena vāseṭṭhabhāradvājānaṃ brāhmaṇamāṇavakānaṃ bhāsitaṃ, tehi",
  "anya-e0105n0:144_1": "ca taṃ abhinanditaṃ. Te pana dvepi māṇavakā jātivasena parisuddhabrāhmaṇā ceva honti",
  "anya-e0105n0:144_2": "tiṇṇampi vedānaṃ pāraguno ca. Tasmā “brāhmaṇā brahmuno mukhato nikkhantā”ti vacanassa",
  "anya-e0105n0:144_3": "taṃkālikānaṃ brāhmaṇānaṃ laddhivasena vuttabhāvo pākaṭoyeva. Yathā cetaṃ, evaṃ “khattiyā",
  "anya-e0105n0:144_4": "urato, vessā nābhito, suddā jāṇuto, samaṇā piṭṭhipādato”ti vacanampi “taṃkālikabrāhmaṇānaṃ",
  "anya-e0105n0:144_5": "laddhiññūhi porāṇaṭṭhakathācariyehi vutta”nti saddahitvā ācariyabuddhaghosena taṃ",
  "anya-e0105n0:144_6": "sabbaṃ porāṇaṭṭhakathāto bhāsāparivattanamattena visesetvā pakāsitaṃ bhaveyya. Tasmā",
  "anya-e0105n0:144_7": "tāyapi vedagāthāya ācariyassa abrāhmaṇabhāvasādhanaṃ anupapannamevāti.",
  "anya-e0105n0:145": "(Kha) punapi tena ācariyabuddhaghosattherassa abrāhmaṇabhāvasādhanatthaṃ dutiyampi kāraṇaṃ evamāhaṭaṃ –",
  "anya-e0105n0:146_0": "“Brāhmaṇaganthesu gabbhaghātavācakaṃ bhrūnahāti padaṃ pāḷiyaṃ bhūnahu (bhūnahano)",
  "anya-e0105n0:146_1": "iti dissati. Māgaṇḍiyasutte bhariyāya methunasaṃvāsābhāvena uppajjanārahagabbhassa",
  "anya-e0105n0:146_2": "nāsakattaṃ sandhāya māgaṇḍiyo paribbājako bhagavantaṃ ‘bhūnahu (bhūnahano) samaṇo",
  "anya-e0105n0:146_3": "gotamo’ti ma. ni. 2.207 ādayo āha. Taṃ buddhaghoso na jānātīti pākaṭoyeva tadatthasaṃvaṇṇanāya.",
  "anya-e0105n0:146_4": "Tattha hi tena bhūnahunoti (bhūnahanassā) padaṃ ‘hatavaḍḍhino mariyādakārakassā’ti",
  "anya-e0105n0:146_5": "ma. ni. aṭṭha. 2.207 vaṇṇita”nti.",
  "anya-e0105n0:147_0": "Tampi ayuttameva. Na hi māgaṇḍiyena phoṭṭhabbārammaṇāparibhogamattameva sandhāya",
  "anya-e0105n0:147_1": "bhūnahubhāvo vutto, atha kho channampi lokāmisārammaṇānaṃ aparibhogaṃ sandhāya vutto. Tasmiñhi sutte –",
  "anya-e0105n0:148_0": "“Cakkhuṃ kho māgaṇḍiya rūpārāmaṃ rūparataṃ rūpasammuditaṃ, taṃ tathāgatassa dantaṃ",
  "anya-e0105n0:148_1": "guttaṃ rakkhitaṃ saṃvutaṃ, tassa ca saṃvarāya dhammaṃ deseti, idaṃ nu te etaṃ māgaṇḍiya",
  "anya-e0105n0:148_2": "sandhāya bhāsitaṃ ‘bhūnahu samaṇo gotamo’ti. Etadeva kho pana me bho gotama sandhāya",
  "anya-e0105n0:148_3": "bhāsitaṃ ‘bhūnahu samaṇo gotamo’ti. Taṃ kissa hetu, evañhi no sutte ocaratīti…pe…",
  "anya-e0105n0:148_4": "mano kho māgaṇḍiya dhammārāmo dhammarato dhammasammudito, so tathāgatassa danto gutto",
  "anya-e0105n0:148_5": "rakkhito saṃvuto, tassa ca saṃvarāya dhammaṃ deseti, idaṃ nu te etaṃ māgaṇḍiya sandhāya",
  "anya-e0105n0:148_6": "bhāsitaṃ ‘bhūnahu samaṇo gotamo’ti. Etadeva kho pana me bho gotama sandhāya bhāsitaṃ",
  "anya-e0105n0:148_7": "‘bhūnahu samaṇo gotamo’ti. Taṃ kissa hetu, evañhi no sutte ocaratī”ti ma. ni. 2.207 ādayo.",
  "anya-e0105n0:149": "Evaṃ bhagavato ca anuyogo māgaṇḍiyassa ca paṭiññā āgatā.",
  "anya-e0105n0:150_0": "Ettha hi methunappaṭisevanavasena phoṭṭhabbārammaṇaparibhogahetu eva gabbhapatiṭṭhānaṃ",
  "anya-e0105n0:150_1": "sambhavatīti tadaparibhogameva sandhāya “bhūnahū”ti vattuṃ arahati, tadaññesaṃ pana",
  "anya-e0105n0:150_2": "pañcannaṃ rūpādiārammaṇānaṃ, tatthāpi visesato dhammārammaṇassa suddhamanoviññāṇena",
  "anya-e0105n0:150_3": "paribhogahetu natthi kiñci gabbhapatiṭṭhānanti tesaṃ aparibhogaṃ sandhāya bhūnahūti",
  "anya-e0105n0:150_4": "vattuṃ na arahatiyeva, māgaṇḍiyena pana sabbānipi tāni sandhāya vuttabhāvo paṭiññāto,",
  "anya-e0105n0:150_5": "kāraṇañcassa dassitaṃ “evañhi no sutte ocaratī”ti. Tasmā kiñcāpi dāni brāhmaṇaganthesu",
  "anya-e0105n0:150_6": "bhūnahu- (bhrūnahā) saddo gabbhaghātanatthe dissati, māgaṇḍiyasutte paneso attho",
  "anya-e0105n0:150_7": "na yujjatīti ācariyena “hatavaḍḍhi mariyādakārako”ti ayamevattho porāṇaṭṭhakathāya",
  "anya-e0105n0:150_8": "bhāsāparivattanavasena pakāsitoti veditabbo.",
  "anya-e0105n0:151_0": "(Ga) punapi tena “idampana buddhaghosassa abrāhmaṇabhāvasādhakaṃ pacchimakāraṇaṃ,",
  "anya-e0105n0:151_1": "so hi visuddhimagge sīlaniddese (1, 31) brāhmaṇānaṃ parihāsaṃ karonto ‘evaṃ iminā",
  "anya-e0105n0:151_2": "piṇḍapātapaṭisevanena purāṇañca jighacchāvedanaṃ paṭihaṅkhāmi, navañca vedanaṃ aparimitabhojanapaccayaṃ",
  "anya-e0105n0:151_3": "āharahatthaka alaṃsāṭaka tatravaṭṭaka kākamāsaka bhuttavamitakabrāhmaṇānaṃ aññataro",
  "anya-e0105n0:151_4": "viya na uppādessāmīti paṭisevatī’ti āha. Idaṃ pana ekassa bhinnabrāhmaṇaladdhikassāpi",
  "anya-e0105n0:151_5": "vacanaṃ siyāti tadeva daḷhakāraṇaṃ katvā na sakkā ‘buddhaghoso abrāhmaṇo’ti vattu”nti",
  "anya-e0105n0:151_6": "tatiyaṃ kāraṇaṃ vuttaṃ. Taṃ pana atisaṃvejanīyavacanameva. Na hetaṃ ācariyena brāhmaṇānaṃ",
  "anya-e0105n0:151_7": "parihāsaṃ kātukāmena vuttaṃ, na ca taṃ parihāsavacanena saṃyojetabbaṭṭhānaṃ, aññadatthu",
  "anya-e0105n0:151_8": "yathābhūtamatthaṃ dassetvā sabrahmacārīnaṃ ovādānusāsanidānavasena vattabbaṭṭhānaṃ,",
  "anya-e0105n0:151_9": "tathāyeva ca ācariyena vuttaṃ. Tathā hi ye loke paradattūpajīvino samaṇā vā brāhmaṇā",
  "anya-e0105n0:151_10": "vā aññe vāpi ca puggalā, te paccavekkhaṇañāṇarahitā asaṃvare ṭhitā kadāci atipaṇītaṃ",
  "anya-e0105n0:151_11": "rasaṃ pahūtaṃ laddhā aparimitampi bhuñjeyyuṃ, visesato pana brāhmaṇā lokikavatthuvasena",
  "anya-e0105n0:151_12": "ca, jātakādisāsanikavatthuvasena ca tādisā ahesunti pākaṭā. Imasmiñhi loke vassasatasahassehi",
  "anya-e0105n0:151_13": "vā vassakoṭīhi vā aparicchinnaddhāne ko sakkā vattuṃ “nedisā bhūtapubbā”ti. Tasmā",
  "anya-e0105n0:151_14": "tādisehi viya na aparimitabhojanehi bhavitabbanti ovādānusāsanidānavaseneva vuttaṃ.",
  "anya-e0105n0:151_15": "Tadevaṃ atthasaṃhitampi samānaṃ ayonisomanasikaroto anatthameva jātaṃ, yathā sabhariyassa",
  "anya-e0105n0:151_16": "māgaṇḍiyabrāhmaṇassa anāgāmimaggaphalatthāyapi desitā gāthā dha. pa. aṭṭha. 1.sāmāvatīvatthu",
  "anya-e0105n0:151_17": "tesaṃ dhītuyā anatthāya saṃvattatīti saṃvegoyevettha brūhetabboti.",
  "anya-e0105n0:152": "Patañjalivādavicāraṇā",
  "anya-e0105n0:153": "3. Atha tena “pātañjalīmataṃ parivattetī”ti vacanampi evaṃ vicāritaṃ.",
  "anya-e0105n0:154_0": "(Ka) “buddhaghoso patañjalissa vā aññesaṃ vā uttaraindiyaraṭṭhikānaṃ vādaṃ appakameva",
  "anya-e0105n0:154_1": "aññāsi. Patañjalivādesu hi aṇimā laghimāti idameva dvayaṃ dassesi visuddhi. 1.144",
  "anya-e0105n0:154_2": "tatuttari yogasuttaṃ ajānanto, patañjalivādassa ca tuletvā dīpanā tassa ganthesu",
  "anya-e0105n0:154_3": "na dissati, patañjalinā katapakaraṇañca patañjalīti nāmamattampi ca tattha dīpitaṃ",
  "anya-e0105n0:154_4": "natthi. Visuddhimagge pana paññābhūminiddese ‘pakativādīnaṃ pakati viyā’ti visuddhi.",
  "anya-e0105n0:154_5": "2.584 pakativāda (saṃkhyāvāda) nāmamattaṃ pakāsitaṃ, tattheva ca ‘paṭiññā hetūtiādīsu",
  "anya-e0105n0:154_6": "hi loke vacanāvayavo hetūti vuccatī’ti visuddhi. 2.595 udāharitaṃ, tena ñāyati ‘buddhaghoso",
  "anya-e0105n0:154_7": "indiyatakkanayadīpake ñāyaganthasmiṃ kiñci mūlabhāgamattaṃ aparipuṇṇaṃ jānātī’ti”.",
  "anya-e0105n0:155_0": "Taṃ pana sabbampi kevalaṃ ācariyassa abbhācikkhaṇamattameva. Atigambhīrassa hi atigarukātabbassa",
  "anya-e0105n0:155_1": "suparisuddhassa piṭakattayassa atthasaṃvaṇṇanaṃ karontena suparisuddhoyeva pāḷinayo",
  "anya-e0105n0:155_2": "ca aṭṭhakathānayo ca porāṇatheravādā cāti īdisāyeva atthā pakāsetabbā, yaṃ vā pana",
  "anya-e0105n0:155_3": "atthasaṃvaṇṇanāya upakārakaṃ saddavinicchayapaṭisaṃyuttaṃ lokiyaganthavacanaṃ, tadeva",
  "anya-e0105n0:155_4": "ca yathārahaṃ pakāsetabbaṃ, na pana anupakārānipi taṃtaṃganthatakkattunāmāni ca,",
  "anya-e0105n0:155_5": "tehi vuttavacanāni ca bahūni, na ca tesaṃ appakāsanena “na te aṭṭhakathācariyo jānātī”ti",
  "anya-e0105n0:155_6": "vattabbo. Yadi hi yaṃ yaṃ lokiyaganthaṃ attanā jānāti, taṃ sabbaṃ anupakārampi attano",
  "anya-e0105n0:155_7": "aṭṭhakathāyamānetvā pakāseyya, ativitthārā ca sā bhaveyya aparisuddhā ca asammānitā",
  "anya-e0105n0:155_8": "ca sāsanikaviññūhīti ācariyena patañjalivādādayo na vitthārena pakāsitāti ñātabbaṃ,",
  "anya-e0105n0:155_9": "aññadatthu yehi yehi lokiyaganthehi kiñci kiñci ācariyena ānetvā pakāsitaṃ, te te",
  "anya-e0105n0:155_10": "ca ganthā, aññepi ca tādisā ācariyena ñātātveva jānitabbā viññūhi, yathā samuddassa",
  "anya-e0105n0:155_11": "ekadesaṃ disvā sabbopi samuddo edisoti ñāyati. Ācariyo pana yattha yattha vedapaṭisaṃyuttavacanāni",
  "anya-e0105n0:155_12": "āgatāni, tattha tattha vedaganthehipi kiñci kiñci ānetvā pakāsesiyeva. Tathā hi ācariyena",
  "anya-e0105n0:155_13": "sumaṅgalavilāsiniyaṃ nāma dīghanikāyaṭṭhakathāyaṃ –",
  "anya-e0105n0:156": "“Tiṇṇaṃ vedānanti iruvedayajuvedasāmavedāna”nti dī. ni. aṭṭha. 1.256 ca,",
  "anya-e0105n0:157_0": "“Itihāsapañcamānanti athabbaṇavedaṃ catutthaṃ katvā itiha āsa itiha āsāti īdisavacanapaṭisaṃyutto",
  "anya-e0105n0:157_1": "purāṇakathāsaṅkhāto itihāso pañcamo etesanti itihāsapañcamā, tesaṃ itihāsapañcamānaṃ",
  "anya-e0105n0:157_2": "vedāna”nti dī. ni. aṭṭha. 1.256 ca,",
  "anya-e0105n0:158": "“Yiṭṭhaṃ vuccati mahāyāgo”ti dī. ni. aṭṭha. 1.170-172 ca,",
  "anya-e0105n0:159_0": "“Aggihomanti evarūpena dārunā evaṃ hute idaṃ nāma hotīti aggijuhanaṃ. Dabbihomādīnipi",
  "anya-e0105n0:159_1": "aggihomāneva, evarūpāya dabbiyā īdisehi kaṇādīhi hute idaṃ nāma hotīti evaṃ pavattivasena",
  "anya-e0105n0:159_2": "pana visuṃ vuttānī”ti dī. ni. aṭṭha. 1.21 ca,",
  "anya-e0105n0:160": "“Sāsapādīni pana mukhena gahetvā aggimhi pakkhipanaṃ, vijjaṃ parijappitvā juhanaṃ vā mukhahoma”nti dī. ni. aṭṭha. 1.21 ca –",
  "anya-e0105n0:161_0": "Evamādinā vedapaṭisaṃyuttavacanāni vedaganthānurūpato vaṇṇitāni. Tāni ca porāṇaṭṭhakathāto",
  "anya-e0105n0:161_1": "bhāsāparivattanavasena vuttānipi bhaveyyuṃ, vedaganthesu pana akovidena yāthāvato",
  "anya-e0105n0:161_2": "bhāsāparivattanaṃ kātumpi na sukarameva, tasmā ācariyassa vedaganthesu kovidabhāvopi",
  "anya-e0105n0:161_3": "pākaṭoyeva. Evaṃ vedaganthesu ca tadaññalokiyaganthesu ca sukovidasseva samānassa",
  "anya-e0105n0:161_4": "tesaṃ vitthārato appakāsanaṃ yathāvuttakāraṇenevāti veditabbaṃ.",
  "anya-e0105n0:162": "Api ca ācariyo attano ganthārambheyeva –",
  "anya-e0105n0:163": "“Tato ca bhāsantarameva hitvā,",
  "anya-e0105n0:164": "Vitthāramaggañca samāsayitvā;",
  "anya-e0105n0:165": "Vinicchayaṃ sabbamasesayitvā…pe…",
  "anya-e0105n0:166": "Yasmā ayaṃ hessati vaṇṇanāpī”ti pārā. aṭṭha. 1.ganthārambhakathā ca.",
  "anya-e0105n0:167": "“Apanetvāna tatohaṃ, sīhaḷabhāsaṃ manoramaṃ bhāsaṃ;",
  "anya-e0105n0:168": "Tantinayānucchavikaṃ, āropetvā vigatadosaṃ.",
  "anya-e0105n0:169": "Samayaṃ avilomento, therānaṃ theravaṃsapadīpānaṃ;",
  "anya-e0105n0:170": "Sunipuṇavinicchayānaṃ, mahāvihāre nivāsinaṃ;",
  "anya-e0105n0:171": "Hitvā punappunāgata-matthaṃ atthaṃ pakāsayissāmī”ti dī. ni. aṭṭha. 1.ganthārambhakathā ca–",
  "anya-e0105n0:172_0": "Evaṃ porāṇaṭṭhakathānaṃ bhāsāparivattanasaṃkhipanavaseneva visesetvā abhinavaṭṭhakathāyo",
  "anya-e0105n0:172_1": "karissāmīti paṭiññaṃ katvā yathāpaṭiññātameva akāsi, na attano ñāṇappabhāvena visesetvātipi",
  "anya-e0105n0:172_2": "veditabbaṃ. Tasmā aṭṭhakathāsu patañjalivādādīnaṃ vitthārato appakāsanamārabbha “buddhaghoso",
  "anya-e0105n0:172_3": "patañjalivādādīni paripuṇṇaṃ na jānātī”ti vacanaṃ kevalaṃ ācariyassa abbhācikkhaṇamattamevāti.",
  "anya-e0105n0:173": "Kabbasatthavicāraṇā",
  "anya-e0105n0:174_0": "4. Punapi so evamāha “kiñcāpi buddhaghoso rāmāyaṇamahābhāratasaṅkhātānaṃ mahākabbasatthānaṃ",
  "anya-e0105n0:174_1": "sukusalo viya na dissati, tathāpi tāni dassesi. Kathaṃ? Akkhānanti bhāratayujjhanādikaṃ,",
  "anya-e0105n0:174_2": "taṃ yasmiṃ ṭhāne kathīyati, tattha gantumpi na vaṭṭatīti dī. ni. aṭṭha. 1.13 ca,",
  "anya-e0105n0:174_3": "tassa (samphapalāpassa) dve sambhārā bhāratayuddhasītāharaṇādiniratthakakathāpurekkhāratā",
  "anya-e0105n0:174_4": "tathārūpikathākathanañcāti dī. ni. aṭṭha. 1.8 ca dassesī”ti.",
  "anya-e0105n0:175_0": "Taṃ pana purimavacanatopi ahetukataraṃ kevalaṃ anādarīkaraṇamattameva. Atigambhīratthassa",
  "anya-e0105n0:175_1": "hi atigarukaraṇīyassa piṭakattayassa atthasaṃvaṇṇanāyaṃ niratthakassa samphapalāpasamudāyabhūtassa",
  "anya-e0105n0:175_2": "kabbasatthassa vitthārato pakāsanena kiṃ siyā payojanaṃ, aññadatthu sāyevassa asammānitā,",
  "anya-e0105n0:175_3": "anādariyā ca viññūhīti.",
  "anya-e0105n0:176": "Bāhusaccaguṇamakkhanaṃ",
  "anya-e0105n0:177_0": "5. Punapi dhammānando ācariyassa bāhusaccaguṇaṃ makkhetukāmo evamāha – “tassa (buddhaghosassa)",
  "anya-e0105n0:177_1": "samayantarakovidasaṅkhātaṃ bāhusaccaṃ na tato uttaritaraṃ hoti, yaṃ ādhunikānaṃ ganthantarakovidānaṃ",
  "anya-e0105n0:177_2": "sīhaḷikabhikkhūnaṃ yaṃ vā ekādasame kharistavassasatake (1001-1100) uppannānaṃ dakkhiṇaindiyaraṭṭhikānaṃ",
  "anya-e0105n0:177_3": "anuruddha-dhammapālādīnaṃ bhikkhūna”nti.",
  "anya-e0105n0:178_0": "Taṃ pana sabbathāpi ayuttavacanameva. Yadi hi ādhunikā vā sīhaḷikabhikkhū, porāṇā",
  "anya-e0105n0:178_1": "vā ācariyaanuruddha-dhammapālattherādayo samayantarabāhusaccavasena ācariyabuddhaghosena",
  "anya-e0105n0:178_2": "samānā vā uttaritarā vā bhaveyyuṃ, te ācariyabuddhaghosattherassa aṭṭhakathāhi anāraddhacittā",
  "anya-e0105n0:178_3": "hutvā tato sundaratarā paripuṇṇatarā ca abhinavaṭṭhakathāyo kareyyuṃ, na pana te",
  "anya-e0105n0:178_4": "tathā karonti, na kevalaṃ na karontiyeva, atha kho tesaṃ ekopi na evaṃ vadati “ahaṃ",
  "anya-e0105n0:178_5": "buddhaghosena bāhusaccavasena samasamoti vā uttaritaro”ti vā, aññadatthu te ācariyassa",
  "anya-e0105n0:178_6": "aṭṭhakathāyoyeva saṃvaṇṇenti ca upatthambhenti ca, ācariyaṭṭhāne ca ṭhapenti. Tenetaṃ",
  "anya-e0105n0:178_7": "ñāyati sabbathāpi ayuttavacananti.",
  "anya-e0105n0:179": "Mahāyānikanayavicāraṇā",
  "anya-e0105n0:180_0": "6. Puna so tāvattakenāpi asantuṭṭho ācariyaṃ avamaññanto evamāha – “mahāyānanikāyassa",
  "anya-e0105n0:180_1": "padhānācariyabhūtānaṃ assa ghosa-nāgajjunānaṃ nayaṃ vā, nāmamattampi vā tesaṃ na",
  "anya-e0105n0:180_2": "jānāti maññe buddhaghoso”ti. Taṃ pana ativiya adhammikaṃ niratthakañca niggahavacanamattameva.",
  "anya-e0105n0:180_3": "Na hi nikāyantarikānaṃ vādanayānaṃ attano aṭṭhakathāyaṃ appakāsanena so te na jānātīti",
  "anya-e0105n0:180_4": "sakkā vattuṃ. Nanu ācariyena āgamaṭṭhakathāsu ganthārambheyeva –",
  "anya-e0105n0:181": "“Samayaṃ avilomento, therānaṃ theravaṃsapadīpānaṃ;",
  "anya-e0105n0:182": "Sunipuṇavinicchayānaṃ, mahāvihāre nivāsina”nti ca,",
  "anya-e0105n0:183": "Idhāpi visuddhimagge –",
  "anya-e0105n0:184": "“Mahāvihāravāsīnaṃ, desanānayanissitaṃ;",
  "anya-e0105n0:185": "Visuddhimaggaṃ bhāsissa”nti visuddhi. 1.2 ca,",
  "anya-e0105n0:186_0": "“Tassā atthasaṃvaṇṇanaṃ karontena vibhajjavādimaṇḍalaṃ otaritvā ācariye anabbhācikkhantena",
  "anya-e0105n0:186_1": "sakasamayaṃ avokkamantena parasamayaṃ anāyūhantena suttaṃ appaṭibāhantena vinayaṃ",
  "anya-e0105n0:186_2": "anulomentena mahāpadese olokentena dhammaṃ dīpentena atthaṃ saṅgāhentena tamevatthaṃ",
  "anya-e0105n0:186_3": "punarāvattetvā aparehipi pariyāyantarehi niddisantena ca yasmā atthasaṃvaṇṇanā kātabbā",
  "anya-e0105n0:186_4": "hotī”ti visuddhi. 2.581 ca,",
  "anya-e0105n0:187": "“Sāsanaṃ panidaṃ nānā-desanānayamaṇḍitaṃ;",
  "anya-e0105n0:188": "Pubbācariyamaggo ca, abbocchinno pavattati;",
  "anya-e0105n0:189": "Yasmā tasmā tadubhayaṃ, sannissāyatthavaṇṇanaṃ;",
  "anya-e0105n0:190": "Ārabhissāmi etassā”ti visuddhi. 2.581 ca,",
  "anya-e0105n0:191_0": "Paṭiññaṃ katvā yathāpaṭiññātappakāreneva aṭṭhakathāyo katā. Evametāsaṃ karaṇe kāraṇampettha",
  "anya-e0105n0:191_1": "pakāsetabbaṃ, tasmā dāni tampakāsanatthaṃ sammāsambuddhassa parinibbutikālato paṭṭhāya",
  "anya-e0105n0:191_2": "yāva ācariyabuddhaghosassa kālo, tāva sāsanappavattikkamampi vakkhāma.",
  "anya-e0105n0:192": "Sāsanappavattikkamo",
  "anya-e0105n0:193_0": "Bhagavato hi parinibbutikālato pacchā vassasatabbhantare buddhasāsane kocipi vādabhedo",
  "anya-e0105n0:193_1": "nāma natthi. Vassasatakāle pana dutiyasaṅgītikārehi therehi nikkaḍḍhitā vajjiputtakā",
  "anya-e0105n0:193_2": "bhikkhū pakkhaṃ labhitvā dhammañca vinayañca aññathā katvā mahāsaṅgītināmena visuṃ",
  "anya-e0105n0:193_3": "saṅgītimakaṃsu. Tadā saṅgītidvayārūḷhapurāṇadhammavinayameva sampaṭicchantānaṃ therānaṃ",
  "anya-e0105n0:193_4": "gaṇo theravādoti ca tadaññesaṃ mahāsaṅghikoti ca voharīyanti.",
  "anya-e0105n0:194_0": "Puna mahāsaṅghikato (1) gokuliko (2) ekabyohārikoti dve ācariyagaṇā uppannā. Puna",
  "anya-e0105n0:194_1": "gokulikato (3) paññattivādo (4) bāhuliko (bahussutiko)ti dve uppannā. Puna bāhulikatopi",
  "anya-e0105n0:194_2": "(5) cetiyavādigaṇo uppannoti ete pañca mūlabhūtena mahāsaṅghikena saha cha pāṭiyekkā ācariyagaṇā ahesuṃ.",
  "anya-e0105n0:195_0": "Visuddhattheravādatopi (1) mahisāsako (2) vajjiputtakoti dve ācariyagaṇā uppannā.",
  "anya-e0105n0:195_1": "Puna mahisāsakato (3) sabbatthivādo (4) dhammaguttikoti dve uppannā. Puna sabbatthivādatopi",
  "anya-e0105n0:195_2": "(5) kassapiyo, tatopi (6) saṅkantiko, tatopi (7) suttavādīti tayo uppannā. Vajjiputtakatopi",
  "anya-e0105n0:195_3": "(8) dhammottariyo (9) bhaddayāniko (10) channāgāriko (11) sammitiyoti cattāro uppannāti",
  "anya-e0105n0:195_4": "te ekādasa mūlabhūtena visuddhattheravādena saha dvādasa ācariyagaṇā ahesuṃ. Iti",
  "anya-e0105n0:195_5": "ime ca dvādasa purimā ca chāti aṭṭhārasa ācariyagaṇā dutiyatatiyasaṅgītīnaṃ antare jātā ahesuṃ.",
  "anya-e0105n0:196_0": "Tesu mūlabhūto theravādagaṇoyeva porāṇadhammavinayagaruko hutvā anūnamanadhikaṃ kevalaparipuṇṇaṃ",
  "anya-e0105n0:196_1": "parisuddhaṃ porāṇikaṃ dhammavinayaṃ dhāresi. Itare pana sattarasa bhinnagaṇā porāṇikaṃ",
  "anya-e0105n0:196_2": "dhammavinayaṃ aññathā akaṃsu. Tena tesaṃ dhammavinayo katthaci ūno katthaci adhiko",
  "anya-e0105n0:196_3": "hutvā aparipuṇṇo ceva ahosi aparisuddho ca. Tena vuttaṃ dīpavaṃse pañcamaparicchede –",
  "anya-e0105n0:197": "30.",
  "anya-e0105n0:198": "“Nikkaḍḍhitā pāpabhikkhū, therehi vajjiputtakā;",
  "anya-e0105n0:199": "Aññaṃ pakkhaṃ labhitvāna, adhammavādī bahū janā.",
  "anya-e0105n0:200": "31.",
  "anya-e0105n0:201": "Dasasahassā samāgantvā, akaṃsu dhammasaṅgahaṃ;",
  "anya-e0105n0:202": "Tasmāyaṃ dhammasaṅgīti, mahāsaṅgītīti vuccati.",
  "anya-e0105n0:203": "32.",
  "anya-e0105n0:204": "Mahāsaṅgītikā bhikkhū, vilomaṃ akaṃsu sāsane;",
  "anya-e0105n0:205": "Bhinditvā mūlasaṅgahaṃ, aññaṃ akaṃsu saṅgahaṃ.",
  "anya-e0105n0:206": "33.",
  "anya-e0105n0:207": "Aññatra saṅgahitaṃ suttaṃ, aññatra akariṃsu te;",
  "anya-e0105n0:208": "Atthaṃ dhammañca bhindiṃsu, vinaye nikāyesu ca pañcasu…pe…",
  "anya-e0105n0:209": "49.",
  "anya-e0105n0:210": "Atthaṃ dhammañca bhindiṃsu, ekadesañca saṅgahaṃ;",
  "anya-e0105n0:211": "Ganthañca ekadesañhi, chaḍḍetvā aññaṃ akaṃsu te.",
  "anya-e0105n0:212": "50.",
  "anya-e0105n0:213": "Nāmaṃ liṅgaṃ parikkhāraṃ, ākappakaraṇīyāni ca;",
  "anya-e0105n0:214": "Pakatibhāvaṃ jahitvā, tañca aññaṃ akaṃsu te.",
  "anya-e0105n0:215": "51.",
  "anya-e0105n0:216": "Sattarasa bhinnavādā, ekavādo abhinnako;",
  "anya-e0105n0:217": "Sabbevaṭṭhārasa honti, bhinnavādena te saha.",
  "anya-e0105n0:218": "52.",
  "anya-e0105n0:219": "Nigrodhova mahārukkho, thera vādānamuttamo;",
  "anya-e0105n0:220": "Anūnaṃ anadhikañca, kevalaṃ jinasāsanaṃ;",
  "anya-e0105n0:221": "Kaṇṭakā viya rukkhamhi, nibbattā vādasesakā.",
  "anya-e0105n0:222": "53.",
  "anya-e0105n0:223": "Paṭhame vassasate natthi, dutiye vassasatantare;",
  "anya-e0105n0:224": "Bhinnā sattarasa vādā, uppannā jinasāsane”ti kathā. aṭṭha. nidānakathā.",
  "anya-e0105n0:225_0": "Asokarañño ca kāle parihīnalābhasakkārā aññatitthiyā lābhasakkāraṃ patthayamānā bhikkhūsu",
  "anya-e0105n0:225_1": "pabbajitvā sakāni sakāni diṭṭhigatāni dīpenti “ayaṃ dhammo, ayaṃ vinayo, idaṃ satthusāsana”nti.",
  "anya-e0105n0:225_2": "Bhikkhūnaṃ santike pabbajjaṃ alabhamānāpi sayameva kese chinditvā kāsāyāni vatthāni",
  "anya-e0105n0:225_3": "acchādetvā vihāresu vicarantā uposathakammādikaraṇakāle saṅghamajjhaṃ pavisanti,",
  "anya-e0105n0:225_4": "te bhikkhusaṅghena dhammena vinayena satthusāsanena niggayhamānāpi dhammavinayānulomāya",
  "anya-e0105n0:225_5": "paṭipattiyā asaṇṭhahantā anekarūpaṃ sāsanassa abbudañca malañca kaṇṭakañca samuṭṭhāpenti.",
  "anya-e0105n0:225_6": "Keci aggiṃ paricaranti, keci pañcātape tapanti, keci ādiccaṃ anuparivattanti, keci",
  "anya-e0105n0:225_7": "dhammañca vinayañca vobhindissāmāti tathā tathā paggaṇhanti. Tadā bhikkhusaṅgho na",
  "anya-e0105n0:225_8": "tehi saddhiṃ uposathaṃ vā pavāraṇaṃ vā akāsi, asokārāme satta vassāni uposatho upacchijji",
  "anya-e0105n0:225_9": "kathā. aṭṭha. nidānakathā; pārā. aṭṭha. 1.tatiyasaṅgītikathā.",
  "anya-e0105n0:226_0": "Imañca pana pavattiṃ upādāya evampi sakkā gahetuṃ “sattarasannaṃ bhinnavādagaṇānaṃ",
  "anya-e0105n0:226_1": "dhammavinayassa pacchimakālesu aparisuddhatarabhāvo īdisenapi kāraṇena ahosī”ti.",
  "anya-e0105n0:226_2": "Kiñcāpi hi buddhasāsanabhūte parisuddhadhammavinaye “kocipi nicco dhuvo sassato nāma",
  "anya-e0105n0:226_3": "natthi aññatra nibbānadhātuyā, paramatthato attāpi natthi, sabbepi saṅkhārā aniccā",
  "anya-e0105n0:226_4": "addhuvā asassatā anattāyevā”ti attho ativiya pākaṭo hoti, tathāpi dāni atheravādikānaṃ",
  "anya-e0105n0:226_5": "ganthesu ca pubbe vetullavādādīsu ca “buddho nicco dhuvo sassato attā”ti ca, “sabbepi",
  "anya-e0105n0:226_6": "sattā niccā dhuvā sassatā attā”ti ca attho dissati.",
  "anya-e0105n0:227_0": "Atha asoko dhammarājā sāsanaṃ visodhetukāmo moggaliputtatissattherassa santike paṭhamameva",
  "anya-e0105n0:227_1": "samayaṃ uggaṇhitvā ekaladdhike ekaladdhike bhikkhū ekato kāretvā ekamekaṃ bhikkhusamūhaṃ",
  "anya-e0105n0:227_2": "pakkosāpetvā pucchi “kiṃ vādī bhante sammāsambuddho”ti. Tato ye ye “sammāsambuddho",
  "anya-e0105n0:227_3": "sassatavādī”ti vā, “ekaccasassatavādī”ti vā evamādinā attano attano vādānurūpaṃ micchāvādaṃ",
  "anya-e0105n0:227_4": "āhaṃsu, te te “nayime bhikkhū, aññatitthiyā ime”ti tathato ñatvā tesaṃ setakāni vatthāni",
  "anya-e0105n0:227_5": "datvā uppabbājesi. Te sabbepi saṭṭhisahassamattā ahesuṃ.",
  "anya-e0105n0:228_0": "Athaññe bhikkhū pucchitvā tehi “vibhajjavādī mahārāja sammāsambuddho”ti vutte “suddhaṃ",
  "anya-e0105n0:228_1": "dāni bhante sāsanaṃ, karotu bhikkhusaṅgho uposatha”nti vatvā ārakkhañca datvā nagaraṃ",
  "anya-e0105n0:228_2": "pāvisi. Samaggo saṅgho sannipatitvā uposathaṃ akāsi. Tasmiṃ samāgame moggaliputtatissatthero",
  "anya-e0105n0:228_3": "yāni ca tadā uppannāni vatthūni yāni ca āyatiṃ uppajjissanti, sabbesampi tesaṃ paṭibāhanatthaṃ",
  "anya-e0105n0:228_4": "satthārā dinnanayavaseneva tathāgatena ṭhapitamātikaṃ vibhajanto parappavādamaddanaṃ",
  "anya-e0105n0:228_5": "kathāvatthuṃ nāma abhidhammapiṭake pañcamaṃ pakaraṇaṃ abhāsi. Tato moggaliputtatissattherappamukhā",
  "anya-e0105n0:228_6": "tipiṭakapariyattidharā pabhinnapaṭisambhidāpattā sahassaṃ bhikkhū theravādino saṅgītidvayārūḷhaṃ",
  "anya-e0105n0:228_7": "parisuddhaṃ porāṇadhammavinayaṃ puna saṅgāyitvā surakkhitaṃ rakkhiṃsu pārā. aṭṭha.",
  "anya-e0105n0:228_8": "1.tatiyasaṅgītikathā.",
  "anya-e0105n0:229_0": "Atha moggaliputtatissatthero navasu paccantaṭṭhānesu sāsanapatiṭṭhāpanatthaṃ nava",
  "anya-e0105n0:229_1": "nāyakatthere uccinitvā pesesi. Tesu aṭṭhahi therehi attano attano pattaṭṭhānaṃ gantvā",
  "anya-e0105n0:229_2": "buddhasāsane patiṭṭhāpite mahāmahindatthero chattiṃsādhikadvisate (236) buddhavasse",
  "anya-e0105n0:229_3": "jambudīpato sīhaḷadīpaṃ gantvā devānaṃpiyatissarājappamukhaṃ dīpakajanasamūhaṃ pasādetvā",
  "anya-e0105n0:229_4": "buddhasāsanaṃ sampatiṭṭhāpesi, tena ca raññā dinnaṃ mahāmeghavanuyyānaṃ paṭiggahetvā",
  "anya-e0105n0:229_5": "tattha mahāvihāraṃ nāma saṅghārāmaṃ patiṭṭhāpesi pārā. aṭṭha. 1.tatiyasaṅgītikathā.",
  "anya-e0105n0:229_6": "Tato pabhuti sīhaḷadīpe buddhasāsanaṃ yāva vaṭṭagāmaṇirājakālā nikāyantaravādākularahitaṃ",
  "anya-e0105n0:229_7": "nimmalaṃ suparisuddhaṃ hutvā samujjalittha. Vaṭṭagāmaṇirājakālato pana paṭṭhāya nikāyantaravādāpi",
  "anya-e0105n0:229_8": "sīhaḷadīpamupāgamiṃsu. Tadā visuddhattheravādino yathā purāṇadhammavinayo tehi nikāyantaravādehi",
  "anya-e0105n0:229_9": "asammisso amalīno pakatiparisuddho hutvā tiṭṭheyya, tathā taṃ mahussāhena surakkhitaṃ rakkhiṃsu. Kathaṃ?",
  "anya-e0105n0:230": "Abhayagirinikāyuppatti",
  "anya-e0105n0:231_0": "Vaṭṭagāmaṇirājā hi (425-buddhavasse) rajjaṃ patvā pañcamāsamattakāle brāhmaṇatissadāmarikena",
  "anya-e0105n0:231_1": "sattahi ca damiḷayodhehi upadduto saṅgāme ca parājito palāyitvā sādhikāni cuddasavassāni",
  "anya-e0105n0:231_2": "nilīyitvā aññataravesena vasati mahāvaṃse 33-paricchede 37-gāthāto paṭṭhāya. Tadā",
  "anya-e0105n0:231_3": "laṅkādīpe manussā corabhayena dubbhikkhabhayena ca upaddutā bhikkhūnaṃ catūhi paccayehi",
  "anya-e0105n0:231_4": "upaṭṭhātuṃ na sakkonti, tena bhikkhū yebhuyyena tato jambudīpaṃ gantvā dhammavinayaṃ",
  "anya-e0105n0:231_5": "dhārentā viharanti. Laṅkādīpeyeva ohīnāpi therā yathāladdhehi kandamūlapaṇṇehi yāpentā",
  "anya-e0105n0:231_6": "kāye vahante nisīditvā pariyattidhammaṃ sajjhāyaṃ karonti, avahante vālukaṃ ussāpetvā",
  "anya-e0105n0:231_7": "taṃ parivāretvā sīsāni ekaṭṭhāne katvā pariyattiṃ sammasanti. Evaṃ dvādasa saṃvaccharāni",
  "anya-e0105n0:231_8": "sāṭṭhakathaṃ tepiṭakaṃ ahāpetvā dhārayiṃsu. Yadā pana vaṭṭagāmaṇirājā damiḷarājānaṃ",
  "anya-e0105n0:231_9": "hantvā (455-466 buddhavassabbhantare) punapi rajjaṃ kāresi mahāvaṃse 33, 78-gāthā.",
  "anya-e0105n0:231_10": "Tadā te therā jambudīpato paccāgatattherehi saddhiṃ tepiṭakaṃ sodhentā ekakkharampi",
  "anya-e0105n0:231_11": "asamentaṃ nāma na passiṃsu a. ni. aṭṭha. 1.1.130; vibha. aṭṭha. 810. Yopi ca mahāniddeso",
  "anya-e0105n0:231_12": "tasmiṃ kāle ekasseva dussīlabhikkhuno paguṇo ahosi, sopi mahātipiṭakattherena mahārakkhitattheraṃ",
  "anya-e0105n0:231_13": "tassa santikā uggaṇhāpetvā rakkhito ahosi pārā. aṭṭha. 2.585. Evaṃ dubbhikkharaṭṭhakkhobhupaddavehi",
  "anya-e0105n0:231_14": "pīḷitattā duddharasamayepi dhammavinayaṃ sakkaccaṃ dhārayiṃsu.",
  "anya-e0105n0:232_0": "Rājā abhayagiriṃ nāma vihāraṃ kāretvā attano katūpakārapubbassa mahātissattherassa",
  "anya-e0105n0:232_1": "adāsi. So pana thero kulasaṃsaggabahulattā mahāvihāravāsīhi bhikkhūhi pabbājanīyakammaṃ",
  "anya-e0105n0:232_2": "katvā nīhaṭo. Tadāssa sisso bahalamassutissanāmako thero taṃ kammaṃ paṭibāhi, tenassa",
  "anya-e0105n0:232_3": "saṅgho ukkhepanīyakammaṃ akāsi. So mahāvihāravāsīnaṃ kujjhitvā abhayagirivihārameva",
  "anya-e0105n0:232_4": "gantvā tena mahātissattherena ekato hutvā visuṃ gaṇaṃ vahanto vasi. Te ca dve therā",
  "anya-e0105n0:232_5": "na mahāvihāraṃ punāgamiṃsu mahāvaṃse 33, 79-gāthādīsu. nikāyasaṅgahe. Tato paṭṭhāya",
  "anya-e0105n0:232_6": "sīhaḷadīpe mahāvihāravāsī, abhayagirivāsīti dve nikāyājātā. Idaṃ tāva sīhaḷadīpe",
  "anya-e0105n0:232_7": "sāsanaparihāniyā paṭhamaṃ kāraṇaṃ.",
  "anya-e0105n0:233": "Dhammarucinikāyuppatti",
  "anya-e0105n0:234_0": "Tadā ca rājā abhayagirivāsīsuyeva bhikkhūsu visesato pasanno hutvā teyeva catūhi",
  "anya-e0105n0:234_1": "paccayehi pavāretvā paggaṇhāti, rājamahāmattādayopi abhiññātā abhiññātā bahū janā",
  "anya-e0105n0:234_2": "tasmiñca ārāme aññattha ca bahū āvāse katvā tesaṃ denti. Evaṃ abhayagirivāsino bhikkhū",
  "anya-e0105n0:234_3": "bahūnaṃ abhiññātajanānaṃ sakkatā ceva honti pūjitā ca mānitā ca. Puna ca abhayagirivāsino",
  "anya-e0105n0:234_4": "bahalamassutissattherādayoindiyaraṭṭhato āgataṃ vajjiputtakagaṇapariyāpannassa dhammarucinikāyassa",
  "anya-e0105n0:234_5": "dhammavinayabhūtaṃ sakkatabhāsāropitaṃ abhinavampi piṭakaṃ sampaṭicchanti mahāvaṃse",
  "anya-e0105n0:234_6": "33, 99 gāthāsu. nikāyasaṅgahe, tena tepi dhammarucinikāyikā nāma ahesuṃ. Idaṃ sīhaḷadīpe",
  "anya-e0105n0:234_7": "sāsanaparihāniyā dutiyaṃ kāraṇaṃ.",
  "anya-e0105n0:235": "Piṭakattayassa potthakāropanaṃ",
  "anya-e0105n0:236_0": "Mahāvihāravāsino pana porāṇikaṃ pāḷibhāsāya saṇṭhitaṃ parisuddhapiṭakameva paṭiggaṇhanti,",
  "anya-e0105n0:236_1": "tañca mukhapāṭheneva dhārenti. Tadā pana therā pacchimajanānaṃ satipaññāhāniṃ disvā",
  "anya-e0105n0:236_2": "buddhakālato paṭṭhāya yāva taṃkālā mukhapāṭhenābhataṃ sāṭṭhakathaṃ piṭakattayaṃ potthake",
  "anya-e0105n0:236_3": "āropetuṃ samārabhiṃsu. Samārabhamānā ca te anurādharājadhānipurato aṭṭhasaṭṭhimilappamāṇe",
  "anya-e0105n0:236_4": "malayajanapade mātula mātale iti etarahi vohāro nagare ālokaleṇe vasantā ekassa tandesikassa",
  "anya-e0105n0:236_5": "janapadādhipatino ārakkhaṃ gahetvā taṃ potthakāropanakammamakaṃsu mahāvaṃse 33, 100-101-gāthāsu.",
  "anya-e0105n0:236_6": "Tenidaṃ ñāyati “tadā mahāvihāravāsino therā rājarājamahāmattehi aladdhūpakārā hutvā",
  "anya-e0105n0:236_7": "attano baleneva piṭakattayassa potthakāropanakammamakaṃsū”ti ca, “tañca yatheva pacchimajanānaṃ",
  "anya-e0105n0:236_8": "satipaññāhāniṃ disvā kataṃ, tatheva dubbhikkharaṭṭhakkhobhādibhayupaddutakālesu duddharabhāvampi",
  "anya-e0105n0:236_9": "disvā”ti ca, tathā “abhayagirivāsīnaṃ sampaṭicchitasamayantaravādehi anākulanatthampi",
  "anya-e0105n0:236_10": "kata”nti ca. Evaṃ mahāvihāravāsino therā parisuddhattheravādapiṭakaṃ samayantarehi",
  "anya-e0105n0:236_11": "asammissanatthāya yathā pure, tathā pāḷibhāsāya eva potthake āropetvāpi surakkhitaṃ",
  "anya-e0105n0:236_12": "rakkhiṃsu. Yadi hi tadā tepiṭakaṃ potthakesu anāropitamassa, pacchākālesu samayantarato",
  "anya-e0105n0:236_13": "āgatasuttāni “netāni amhāka”nti paṭikkhipituṃ na sukarāni bhaveyyuṃ. Yato ca kho",
  "anya-e0105n0:236_14": "tadā sāṭṭhakathaṃ tepiṭakaṃ potthakesu āropitaṃ, tatoyeva anāgatakālesu samayantarāgatasuttāni",
  "anya-e0105n0:236_15": "tehi potthakehi saṃsandetvā paṭikkhipituṃ sukarāni honti.",
  "anya-e0105n0:237_0": "Tathā hi bhātiyarājakāle (524-552-bu-va) mahāvihāravāsīnaṃ abhayagirivāsīhi vinaye",
  "anya-e0105n0:237_1": "vivādo uppajji. Tadā rājā dīghakārāyanaṃ nāma brāhmaṇajātikaṃ amaccaṃ therānaṃ santikaṃ",
  "anya-e0105n0:237_2": "pesesi. So ubhinnaṃ suttaṃ sutvā vinicchayaṃ adāsi pārā. aṭṭha. 2.384. Tathā vohārakatissarājakāle",
  "anya-e0105n0:237_3": "ca (758-780 bu-va) goṭhābhayarājakāle ca (797-810 bu-va) theravādikā potthakārūḷhena",
  "anya-e0105n0:237_4": "dhammavinayena saṃsandetvā adhammavādaṃ paṭikkhipiṃsu nikāyasaṅgahe 12-piṭṭhe.",
  "anya-e0105n0:238": "Adhammavāduppatti",
  "anya-e0105n0:239_0": "Ayaṃ pana ādito paṭṭhāya sāsanamalabhūtānaṃ adhammavādānaṃ uppatti. Asokarañño hi",
  "anya-e0105n0:239_1": "kāle uppabbājetvā nikkaḍḍhitā aññatitthiyā buddhasāsane aladdhapatiṭṭhā kodhābhibhūtā",
  "anya-e0105n0:239_2": "pāṭaliputtato nikkhamitvā rājagahasamīpe nālandāyaṃ sannipatitvā evaṃ sammantayiṃsu",
  "anya-e0105n0:239_3": "“mahājanassa buddhasāsane anavagāhatthāya sakyānaṃ dhammavinayo nāsetabbo, tañca",
  "anya-e0105n0:239_4": "kho tesaṃ samayaṃ ajānantehi na sakkā kātuṃ, tasmā yena kenaci upāyena punapi tattha",
  "anya-e0105n0:239_5": "pabbajitabbamevā”ti. Te evaṃ sammantayitvā puna āgantvā visuddhattheravādīnamantaraṃ",
  "anya-e0105n0:239_6": "pavisituṃ asakkontā tadaññesaṃ sattarasannaṃ mahāsaṅghikādinikāyānaṃ santikaṃ upasaṅkamitvā",
  "anya-e0105n0:239_7": "attano aññatitthiyabhāvaṃ ajānāpetvā pabbajitvā piṭakattayamuggaṇhitvā tañca viparivattetvā",
  "anya-e0105n0:239_8": "tato kosambiṃ gantvā dhammavinayanāsanāya upāyaṃ mantayitvā 253-buddhavasse chasu",
  "anya-e0105n0:239_9": "ṭhānesu vasantā (1) hemavatiko (2) rājagiriko (3) siddhatthiko (4) pubbaseliyo (5)",
  "anya-e0105n0:239_10": "aparaseliyo (6) vājiriyo (7) vetullo (8) andhako (9) aññamahāsaṅghikoti nava abhinave",
  "anya-e0105n0:239_11": "nikāye uppādesuṃ nikāyasaṅgahe 9-piṭṭhe. Tesaṃ nāmāni ca laddhiyo ca kathāvatthuaṭṭhakathāyaṃ āgatāyeva.",
  "anya-e0105n0:240": "Tesu hemavatikā saddhammapatirūpakaṃ buddhabhāsitabhāvena dassetvā",
  "anya-e0105n0:241": "(1) Vaṇṇapiṭakaṃ nāma ganthaṃ akaṃsu.",
  "anya-e0105n0:242": "Rājagirikā (2) aṅgulimālapiṭakaṃ,",
  "anya-e0105n0:243": "Siddhatthikā (3) gūḷhavessantaraṃ,",
  "anya-e0105n0:244": "Pubbaseliyā (4) raṭṭhapālagajjitaṃ,",
  "anya-e0105n0:245": "Aparaseliyā (5) āḷavakagajjitaṃ,",
  "anya-e0105n0:246": "Vajirapabbatavāsino vājiriyā (6) gūḷhavinayaṃ nāma ganthaṃ akaṃsu.",
  "anya-e0105n0:247": "Teyeva sabbe māyājālatanta-samājatantādike aneke tantaganthe ca, marīcikappa-herambhakappādike aneke kappaganthe ca akaṃsu.",
  "anya-e0105n0:248": "Vetullavādino pana (7) vetullapiṭakamakaṃsu.",
  "anya-e0105n0:249": "Andhakā ca (8) ratanakūṭādike ganthe,",
  "anya-e0105n0:250": "Aññamahāsaṅghikā ca (9) akkharasāriyādisuttante akaṃsu nikāyasaṅgahe 9-piṭṭhe.",
  "anya-e0105n0:251_0": "Tesu pana saddhammapatirūpakesu vetullavādo, vājiriyavādo, ratanakūṭasatthanti imāniyeva",
  "anya-e0105n0:251_1": "tīṇi laṅkādīpamupāgatāni, aññāni pana vaṇṇapiṭakādīni jambudīpeyeva nivattantīti",
  "anya-e0105n0:251_2": "nikāyasaṅgahe vuttaṃ. Vaṇṇapiṭakādīnampi pana laṅkādīpamupāgatacchāyā dissateva.",
  "anya-e0105n0:251_3": "Tathā hi samantapāsādikāya vinayaṭṭhakathāyaṃ (3, 9-piṭṭhe)",
  "anya-e0105n0:252_0": "“Vaṇṇapiṭaka aṅgulimālapiṭakaraṭṭhapālagajjitaāḷavakagajjitagūḷhamaggagūḷhavessantara",
  "anya-e0105n0:252_1": "gūḷhavinaya vedallapiṭakāni ettha “vepulla, vedallaṃ, vetullanti atthako ekaṃ, bodhisattapiṭakasseva",
  "anya-e0105n0:252_2": "nāma”nti veditabbaṃ. tathā hi vuttaṃ asaṅgena nāma ācariyena abhidhammasamuccaye",
  "anya-e0105n0:252_3": "nāma mahāyānikagante (79-piṭṭhe) “vepullaṃ katamaṃ? bodhisattapiṭakasampayuttaṃ bhāsitaṃ.",
  "anya-e0105n0:252_4": "yaduccate vepullaṃ, taṃ vedallamapyuccate, vetullamapyuccate. kimatthaṃ vepullamuccate?",
  "anya-e0105n0:252_5": "sabbasattānaṃ hitasukhādhiṭṭhānato, udāragambhīradhammadesanāto ca. kimatthamuccate",
  "anya-e0105n0:252_6": "vedallaṃ? sabbāvaraṇavidalanato. kimatthamuccate vetullaṃ? upamānadhammānaṃ tulanābhāvato”ti",
  "anya-e0105n0:252_7": "pana abuddhavacanāniyevāti vutta”nti ca.",
  "anya-e0105n0:253": "Sāratthappakāsiniyā saṃyuttaṭṭhakathāyampi (2, 186-piṭṭhe)",
  "anya-e0105n0:254": "“Gūḷhavinayaṃ gūḷhavessantaraṃ gūḷhamahosadhaṃ vaṇṇapiṭakaṃ aṅgulimālapiṭakaṃ raṭṭhapālagajjitaṃ āḷavakagajjitaṃ vedallapiṭakanti abuddhavacanaṃ saddhammapatirūpakaṃ nāmā”ti ca–",
  "anya-e0105n0:255_0": "Tesaṃ paṭikkhepo dissati. Na hi tāni asutvā, tesañca atthaṃ ajānitvā sīhaḷaṭṭhakathācariyehi",
  "anya-e0105n0:255_1": "tāni paṭikkhipituṃ sakkā, nāpi taṃ paṭikkhepavacanaṃ jambudīpikaṭṭhakathācariyānaṃ",
  "anya-e0105n0:255_2": "vacanaṃ bhavituṃ, mahāmahindattherassa sīhaḷadīpaṃ gamanasamaye tesaṃyeva abhāvato.",
  "anya-e0105n0:255_3": "Tasmā tāni ca tadaññāni ca mahāyānikapiṭakāni taṃkālikāni yebhuyyena sīhaḷadīpamupāgatānīti",
  "anya-e0105n0:255_4": "gahetabbāni. Tesu ca vajjiputtakagaṇapariyāpannassa dhammarucinikāyassa piṭakānaṃ",
  "anya-e0105n0:255_5": "tadupāgamanaṃ pubbeva vuttaṃ. Tadaññesaṃ pana tadupāgamanaṃ evaṃ veditabbaṃ.",
  "anya-e0105n0:256": "Vetullavādassa paṭhamaniggaho",
  "anya-e0105n0:257_0": "Vohārakatissarañño kāle (758-780-bu-va) abhayagirivāsino dhammarucinikāyikā pubbe",
  "anya-e0105n0:257_1": "vuttappakārena sāsanavināsanatthāya bhikkhuvesadhārīhi vetullavādibrāhmaṇehi racitaṃ",
  "anya-e0105n0:257_2": "vetullapiṭakaṃ sampaṭiggahetvā “idaṃ buddhabhāsita”nti dassenti. Taṃ mahāvihāravāsino",
  "anya-e0105n0:257_3": "theravādikā dhammavinayena saṃsandetvā adhammavādoti paṭikkhipiṃsu. Taṃ sutvā rājā",
  "anya-e0105n0:257_4": "sabbasatthapāraguṃ kapilaṃ nāma amaccaṃ pesetvā vinicchayaṃ kārāpetvā abuddhabhāsitabhāvaṃ",
  "anya-e0105n0:257_5": "ñatvā sabbaṃ vetullapotthakaṃ jhāpetvā talladdhike ca pāpabhikkhū niggahetvā buddhasāsanaṃ",
  "anya-e0105n0:257_6": "jotesi nikāyasaṅgahe 12-piṭṭhe. Vuttañhetaṃ mahāvaṃse –",
  "anya-e0105n0:258": "36-41.",
  "anya-e0105n0:259": "“Vetullavādaṃ madditvā, kāretvā pāpaniggahaṃ;",
  "anya-e0105n0:260": "Kapilena amaccena, sāsanaṃ jotayī ca so”ti.",
  "anya-e0105n0:261": "Sāgaliyanikāyuppatti",
  "anya-e0105n0:262_0": "Punapi te abhayagirivāsino goṭhābhayarañño kāle (797-810-bu-va) vetullavādaṃ tatheva",
  "anya-e0105n0:262_1": "dassenti. Tadā pana tesu ussiliyātisso nāma mahāthero vohārakatissarājakāle vetullavādīnaṃ",
  "anya-e0105n0:262_2": "bhikkhūnaṃ kataniggahaṃ sutvā “vicāraṇasampannassa rañño samaye tatheva bhaveyya,",
  "anya-e0105n0:262_3": "na bhaddakameta”nti cintetvā “na mayaṃ tehi ekato homā”ti tisatamatte bhikkhū gahetvā",
  "anya-e0105n0:262_4": "dakkhiṇagirivihāraṃ gantvā dhammarucinikāyato visuṃ hutvā vasi. Tesu sāgalo nāma",
  "anya-e0105n0:262_5": "mahāthero tattheva dakkhiṇagirimhi vasanto āgamabyākhyānamakāsi. Tato paṭṭhāya taṃ",
  "anya-e0105n0:262_6": "theramārabbha tassantevāsino sāgaliyā nāma ahesuṃ. Tesampi vādo pacchā mahāsenarājakāle",
  "anya-e0105n0:262_7": "jetavanavihāre patthari nikāya 13-piṭṭhe.",
  "anya-e0105n0:263": "Vetullavādassa dutiyaniggaho",
  "anya-e0105n0:264_0": "Goṭhābhayo pana rājā pañcasu mahāvihāra, cetiya, thūpārāma, issarasamaṇaka, vessagirivihārasaṅkhātesu",
  "anya-e0105n0:264_1": "vihāresu mahābhikkhusaṅghaṃ ekato sannipātetvā taṃ pavattiṃ pucchitvā vetullavādassa",
  "anya-e0105n0:264_2": "abuddhabhāsitabhāvaṃ ñatvā taṃvādino saṭṭhi pāpabhikkhū lakkhaṇāhate katvā raṭṭhato",
  "anya-e0105n0:264_3": "pabbājesi, vetullapotthakāni ca jhāpetvā buddhasāsanaṃ jotesi mahāvaṃse 36, 111-112-gāthāsu, nikāya 13-piṭṭhe.",
  "anya-e0105n0:265_0": "Tadā raṭṭhato pabbājitesu tesu bhikkhūsu keci kāvīrapaṭṭanaṃ gantvā tattha vasanti.",
  "anya-e0105n0:265_1": "Tasmiñca samaye eko aññatitthiyamāṇavako desantarato kāvīramāgantvā paṭṭanagāmikehi",
  "anya-e0105n0:265_2": "tesaṃ bhikkhūnaṃ katūpahāraṃ disvā lābhasakkāraṃ nissāya tesaṃ santike pabbajitvā",
  "anya-e0105n0:265_3": "saṅghamittoti nāmena pākaṭo ahosi. So mahāvihāravāsīnaṃ dhammavinicchayaṃ nissāya",
  "anya-e0105n0:265_4": "goṭhābhayaraññā vetullavādahetu tesaṃ bhikkhūnaṃ raṭṭhā pabbājitabhāvaṃ ñatvā mahāvihāravāsīnaṃ",
  "anya-e0105n0:265_5": "kuddho hutvā “vetullavādaṃ vā ne gāhāpessāmi, vihāre vā nesaṃ ummūletvā vināsessāmī”ti",
  "anya-e0105n0:265_6": "sīhaḷadīpaṃ gantvā rājānaṃ pasādetvā tassa dve putte sippaṃ sikkhāpessāmīti ārabhi.",
  "anya-e0105n0:265_7": "Tathāpi attano vādassa jānanasamatthaṃ jeṭṭhatissaṃ ohāya anāgate attano vacanaṃ",
  "anya-e0105n0:265_8": "kārāpetuṃ sakkuṇeyyaṃ kaniṭṭhaṃ mahāsenakumārameva saṅgaṇhitvā sippaṃ sikkhāpesi.",
  "anya-e0105n0:265_9": "Vituno accayena jeṭṭhatissakumāre rajjaṃ patte (810-819-bu-va) so tassa rañño bhīto",
  "anya-e0105n0:265_10": "kāvīrapaṭṭanameva gato mahāvaṃse 36, 113-gāthādīsu, nikāya 14-piṭṭhe.",
  "anya-e0105n0:266_0": "Mahāsenarañño pana kāle (819-845-bu-va) so puna sīhaḷadīpamāgantvā abhayagirivihāre",
  "anya-e0105n0:266_1": "vasanto mahāvihāravāsīhi vetullavādaṃ gāhāpetuṃ nānāpakārehi vāyāmamakāsi. Tathāpi",
  "anya-e0105n0:266_2": "tehi taṃ gāhāpetuṃ asakkonto rājānaṃ upasaṅkamitvā nānākāraṇehi saññāpetvā “yo koci",
  "anya-e0105n0:266_3": "ekassapi bhikkhussa mahāvihāravāsino āhāraṃ dadeyya, tassa sataṃ daṇḍo”ti rañño āṇāya",
  "anya-e0105n0:266_4": "nagare bheriṃ carāpesi. Tadā mahāvihāravāsino nagare piṇḍāya carantā tayo divase",
  "anya-e0105n0:266_5": "bhikkhamaladdhā mahāpāsāde sannipatitvā “sace mayaṃ khudāhetu adhammaṃ dhammoti gaṇheyyāma,",
  "anya-e0105n0:266_6": "bahū janā taṃ gahetvā apāyagāmino bhavissanti, mayañca sabbe sāvajjā bhavissāma,",
  "anya-e0105n0:266_7": "tasmā na mayaṃ jīvitahetupi vetullavādaṃ paṭiggaṇhissāmā”ti sammantayitvā mahāvihārādike",
  "anya-e0105n0:266_8": "sabbavihāre chaḍḍetvā rohaṇajanapadañca malayapadesañca agamiṃsu mahāvaṃse 37, 2-6-gāthāsu.",
  "anya-e0105n0:266_9": "nikāyasaṅgahe 14-piṭṭhe.",
  "anya-e0105n0:267": "Vetullavādo",
  "anya-e0105n0:268_0": "Kīdiso vetullavādo nāma, yato mahāvihāravāsino ativiya jigucchiṃsūti? Idāni vetullavādassa",
  "anya-e0105n0:268_1": "sarūpaṃ sabbākārena pakāsetuṃ na sakkā, vetullanāmena potthakānaṃ vā nikāyassa vā",
  "anya-e0105n0:268_2": "etarahi apākaṭabhāvato. Abhidhammapiṭake pana kathāvatthuaṭṭhakathāyaṃ kathā. aṭṭha.",
  "anya-e0105n0:268_3": "793-794 ādayo katipayā vetullavādā āgatā. Kathaṃ? –",
  "anya-e0105n0:269": "“Paramatthato maggaphalāneva saṅgho, maggaphalehi añño saṅgho nāma natthi, maggaphalāni ca na kiñci paṭiggaṇhanti, tasmā na vattabbaṃ saṅgho dakkhiṇaṃ paṭiggaṇhātī”ti ca (1).",
  "anya-e0105n0:270": "“Maggaphalāneva saṅgho nāma, na ca tāni dakkhiṇaṃ visodhetuṃ sakkonti, tasmā na vattabbaṃ saṅgho dakkhiṇaṃ visodhetī”ti ca (2).",
  "anya-e0105n0:271": "“Maggaphalāneva saṅgho nāma, na ca tāni kiñci bhuñjanti, tasmā na vattabbaṃ saṅgho bhuñjati pivati khādati sāyatī”ti ca (3).",
  "anya-e0105n0:272_0": "Maggaphalāneva saṅgho nāma, na ca sakkā tesaṃ kiñci dātuṃ, na ca tehi paṭiggaṇhituṃ,",
  "anya-e0105n0:272_1": "nāpi tesaṃ dānena koci upakāro ijjhati, tasmā na vattabbaṃ saṅghassa dinnaṃ mahapphala”nti ca (4).",
  "anya-e0105n0:273": "“Buddho bhagavā na kiñci paribhuñjati, lokānuvattanatthaṃ pana paribhuñjamānaṃ viya attānaṃ dasseti, tasmā nirupakārattā na vattabbaṃ tasmiṃ dinnaṃ mahapphala”nti ca (5).",
  "anya-e0105n0:274": "“Bhagavā tusitabhavane nibbatto tattheva vasati, na manussalokaṃ āgacchati, nimmitarūpamattakaṃ panettha dassetī”ti ca (6).",
  "anya-e0105n0:275": "“Tusitapure ṭhito bhagavā dhammadesanatthāya abhinimmitaṃ pesesi, tena ceva, tassa ca desanaṃ sampaṭicchitvā āyasmatā ānandena dhammo desito, na buddhena bhagavatā”ti ca (7).",
  "anya-e0105n0:276_0": "“Ekādhippāyena methuno dhammo paṭisevitabbo. Ayaṃ panettha attho – kāruññena vā ekena",
  "anya-e0105n0:276_1": "adhippāyena ekādhippāyo, saṃsāre vā ekato bhavissāmāti itthiyā saddhiṃ buddhapūjādīni",
  "anya-e0105n0:276_2": "katvā paṇidhivasena eko adhippāyo assāti ekādhippāyo, evarūpo dvinnampi janānaṃ ekādhippāyo",
  "anya-e0105n0:276_3": "methuno dhammo paṭisevitabbo”ti ca (8) evaṃ vetullavādīnaṃ laddhiyo āgatā, ettakāyeva",
  "anya-e0105n0:276_4": "nesaṃ vādā theravādaganthavasena dāni paññāyanti.",
  "anya-e0105n0:277_0": "Ettha ca ādito catūhi vādehi suttantāgatasaṅgho ca micchā gahito, vinayāgatasaṅgho",
  "anya-e0105n0:277_1": "ca sabbathā paṭikkhitto. Tadanantaraṃ tayo vādā issaranimmānavādānuvattakā. Antimassa",
  "anya-e0105n0:277_2": "pana asaddhammavādabhāvo ativiya pākaṭoti.",
  "anya-e0105n0:278_0": "Abhidhammasamuccaye pana vetullapiṭakassa bodhisattapiṭakabhāvo pakāsito, tasmā saddhammapuṇḍarikasuttādike",
  "anya-e0105n0:278_1": "bodhisattapiṭake āgatavādopi “vetullavādo”ti veditabbo abhidhammasamuccaye 79-piṭṭhe.",
  "anya-e0105n0:279": "Mahāvihāranāsanaṃ",
  "anya-e0105n0:280_0": "Mahāvihāravāsīsu pana vuttappakārena sabbavihāre chaḍḍetvā gatesu saṅghamitto pāpabhikkhu",
  "anya-e0105n0:280_1": "rājānaṃ saññāpetvā lohapāsādādike catusaṭṭhyādhike tisatamatte pariveṇapāsāde nāsetvā",
  "anya-e0105n0:280_2": "samūlaṃ uddharāpetvā abhayagirivihāraṃ ānayāpesi. Vihārabhūmiyañca kasāpetvā aparaṇṇe",
  "anya-e0105n0:280_3": "vapāpesi. Evaṃ tadā mahāvihāro nava vassāni bhikkhūhi suñño ahosi āvāsavirahito ca.",
  "anya-e0105n0:280_4": "Atha rājā meghavaṇṇābhayassa nāma kalyāṇamittabhūtassa amaccassa santajjanapubbaṅgamena",
  "anya-e0105n0:280_5": "vacanena mahāvihāraṃ puna pākatikaṃ katvā te cāpi apakkante bhikkhū ānetvā catūhi",
  "anya-e0105n0:280_6": "paccayehi upaṭṭhahi mahāvaṃse 37-30-gāthāsu. nikāyasaṅgahe 14-15-piṭṭhesu.",
  "anya-e0105n0:281": "Jetavanavāsinikāyuppatti",
  "anya-e0105n0:282_0": "Punapi rājā dakkhiṇārāmavāsimhi jimhamānase kuhakatissatthere pasanno hutvā tassatthāya",
  "anya-e0105n0:282_1": "mahāvihārasīmabbhantare jotivanuyyāne jetavanavihāraṃ kāretumārabhi. Mahāvihāravāsino",
  "anya-e0105n0:282_2": "bhikkhū taṃ nivāretuṃ asakkontā punapi tato apakkamiṃsu. Tadāpi mahāvihāro nava māsāni",
  "anya-e0105n0:282_3": "bhikkhūhi suñño ahosi. Rājā pana attano ajjhāsayavaseneva tattha jetavanavihāraṃ",
  "anya-e0105n0:282_4": "kāretvā tassa kuhakatissattherassa adāsiyeva. Tattha dakkhiṇagirivihārato sāgaliyā",
  "anya-e0105n0:282_5": "bhikkhū āgantvā vasiṃsu. Pacchā ca te ambasāmaṇerasilākālarañño kāle (1067-1080-bu-va)",
  "anya-e0105n0:282_6": "vetullavādino ahesuṃ mahāvaṃse 37, 32-gāthādīsu, nikāyasaṅgahe 15-piṭṭhe.",
  "anya-e0105n0:283_0": "Evaṃ ācariyabuddhaghosattherassa sīhaḷadīpamāgamanakālato (965-bu-va) pubbeyeva visuddhattheravādīhi",
  "anya-e0105n0:283_1": "mahāvihāravāsīhi viruddhasamayā abhayagirivāsino (455-bu-va) sāgaliyā (797-810-bu-va)",
  "anya-e0105n0:283_2": "jetavanavāsino (829-845-bu-va) cāti tayo nikāyā uppannā ahesuṃ. Tesu pana abhayagirivāsinoyeva",
  "anya-e0105n0:283_3": "visesato pākaṭā ceva honti balavanto ca. Tathā hi te visuddhattheravādapiṭakañca",
  "anya-e0105n0:283_4": "vajjiputtakapariyāpannadhammarucinikāyapiṭakañca mahisāsakādinikāyapiṭakañca mahāyānapiṭakañca",
  "anya-e0105n0:283_5": "sampaṭicchanti. Tesu dhammarucinikāyapiṭakassa sampaṭicchitabhāvo pākaṭoyeva. Mahisāsakādinikāyapiṭakassa",
  "anya-e0105n0:283_6": "sampaṭicchitabhāvo pana phāhiyannāmassa cinabhikkhuno addhānakkamasallakkhaṇakathāya",
  "anya-e0105n0:283_7": "ceva aṭṭhakathāsu paṭikkhittavaṇṇapiṭakādināmavasena ca veditabbo, tathā mahāyānapiṭakassa",
  "anya-e0105n0:283_8": "sampaṭicchitabhāvopi.",
  "anya-e0105n0:284": "Phāhiyamaddhānakkamakathā",
  "anya-e0105n0:285_0": "Phāhiyannāmena hi cinabhikkhunā 956-buddhavasse sīhaḷadīpato sakkatabhāsāropitaṃ",
  "anya-e0105n0:285_1": "mahisāsakavinayapiṭakañca dīghāgamo ca saṃyuttāgamo ca sannipātapiṭakañca attanā",
  "anya-e0105n0:285_2": "saha cinaraṭṭhamānītanti tassa addhānakkamakathāyaṃ dassitaṃ. Tañca sabbaṃ abhayagirivihāratoyeva",
  "anya-e0105n0:285_3": "laddhamassa, mahāvihāravāsīnaṃ sakkatāropitapiṭakābhāvato. Aṭṭhakathāyaṃ paṭikkhittavaṇṇapiṭakādīni",
  "anya-e0105n0:285_4": "ca tattheva bhaveyyuṃ, mahāvihāravāsīhi tesaṃ appaṭiggahitabhāvato. Tathā “phāhiyambhikkhussa",
  "anya-e0105n0:285_5": "sīhaḷadīpe paṭivasanakāle (954-956-bu-va) mahāvihāre tisahassamattā bhikkhū vasanti,",
  "anya-e0105n0:285_6": "te theravādapiṭakameva uggaṇhanti, na mahāyānapiṭakaṃ. Abhayagirivihāre pañcasahassamattā",
  "anya-e0105n0:285_7": "bhikkhū vasanti, te pana dvepi piṭakāni uggaṇhanti mahāyānapiṭakañceva theravādapiṭakañcā”ti",
  "anya-e0105n0:285_8": "ca teneva cinabhikkhunā dassitaṃ.",
  "anya-e0105n0:286_0": "Yasmā pana abhayagirivāsino mahāyānapiṭakampi uggaṇhanti, tasmā tasmiṃ vihāre mahāyānikānaṃ",
  "anya-e0105n0:286_1": "padhānācariyabhūtehi assaghosanāgajjunehi kataganthāpi saṃvijjamānāyeva bhaveyyuṃ,",
  "anya-e0105n0:286_2": "tatoyeva tesaṃ nayañca nāmañca ācariyabuddhaghosattheropi aññepi taṃkālikā mahāvihāravāsino",
  "anya-e0105n0:286_3": "sutasampannā therā jāneyyuṃyeva. Apica dakkhiṇaindiyaraṭṭhe samuddasamīpe guntājanapade",
  "anya-e0105n0:286_4": "nāgārajunakoṇḍaṃ nāma ṭhānamatthi, yattha nāgajjuno mahāyānikānaṃ padhānācariyabhūto",
  "anya-e0105n0:286_5": "vasanto buddhasāsanaṃ patiṭṭhāpesi. Ācariyabuddhaghosassa ca tandesikabhāvanimittaṃ",
  "anya-e0105n0:286_6": "dissati, taṃ pacchato (33-piṭṭhe) āvibhavissati. Tasmāpi ācariyabuddhaghosatthero",
  "anya-e0105n0:286_7": "nāgajjunassa ca assaghosassa ca nayañca nāmañca jāneyyayevāti sakkā anuminituṃ.",
  "anya-e0105n0:287_0": "Jānatoyeva pana tesaṃ nayassa vā nāmassa vā attano aṭṭhakathāyamappakāsanaṃ tesaṃ",
  "anya-e0105n0:287_1": "nikāyantarabhāvatoyevassa. Tathā hi tesaṃ assaghosanāgajjunānaṃ assaghoso (570-670-buddhavassabbhantare)",
  "anya-e0105n0:287_2": "theravādato bhinnesu ekādasasu gaṇesu sabbatthivādagaṇe pariyāpanno, nāgajjuno ca",
  "anya-e0105n0:287_3": "mahāsaṅghika-cetiyavādigaṇādīhi jāte mahāyānanikāye pariyāpanno, mahāvihāravāsino",
  "anya-e0105n0:287_4": "ca āditoyeva paṭṭhāya nikāyantarasamayehi asammissanatthaṃ attano piṭakaṃ atīva ādaraṃ",
  "anya-e0105n0:287_5": "katvā rakkhanti, ayañca ācariyabuddhaghoso tesamaññataro. Vuttañhi tassa ganthanigamanesu",
  "anya-e0105n0:287_6": "“mahāvihāravāsīnaṃ vaṃsālaṅkārabhūtenā”ti. Tasmā “ācariyabuddhaghoso tesaṃ nayaṃ",
  "anya-e0105n0:287_7": "jānantoyeva attano ganthesu nikāyantarasamayehi asammissanatthaṃ nappakāsesī”ti veditabbaṃ.",
  "anya-e0105n0:288_0": "Ettāvatā ca yāni “bodhimaṇḍasamīpamhi, jāto brāhmaṇamāṇavo”tiādinā vuttassa mahāvaṃsavacanassa",
  "anya-e0105n0:288_1": "vicāraṇamukhena ācariyabuddhaghosassa vambhanavacanāni dhammānandakosambinā vuttāni,",
  "anya-e0105n0:288_2": "tāni amūlakabhāvena anuvicāritāni. Tathāpi “ācariyabuddhaghoso bodhimaṇḍasamīpe jāto”ti",
  "anya-e0105n0:288_3": "etaṃ pana atthaṃ sādhetuṃ daḷhakāraṇaṃ na dissateva ṭhapetvā taṃ mahāvaṃsavacanaṃ,",
  "anya-e0105n0:288_4": "yampi buddhaghosuppattiyaṃ vuttaṃ, tampi mahāvaṃsameva nissāya vuttavacanattā na",
  "anya-e0105n0:288_5": "daḷhakāraṇaṃ hotīti.",
  "anya-e0105n0:289": "Marammaraṭṭhikabhāvakathā",
  "anya-e0105n0:290_0": "Ekacce pana marammaraṭṭhikā “ācariyabuddhaghoso marammaraṭṭhe sathuṃ nāma nagarato",
  "anya-e0105n0:290_1": "sīhaḷadīpaṃ gantvā saṅgahaṭṭhakathāyo akāsī”ti vadanti. Taṃ dhammānandena anujānitvā",
  "anya-e0105n0:290_2": "“tampi thokaṃ yuttisampannaṃ, ahaṃ evaṃ saddahāmi ‘buddhaghoso dakkhiṇaindiyaraṭṭhe",
  "anya-e0105n0:290_3": "telaṅgajātiko’ti, telaṅgajātikā ca bahū janā marammaraṭṭhe ca indocina raṭṭhe ca",
  "anya-e0105n0:290_4": "gantvā vasanti, talhiṅa? Iti vohāro ca tatoyeva telaṅgapadato uppanno. Tathā ‘buddhaghoso",
  "anya-e0105n0:290_5": "aṭṭhakathāyo katvā sīhaḷadīpato marammaraṭṭhaṃ gantvā pacchimabhāge tattheva vasī’tipi",
  "anya-e0105n0:290_6": "gahetuṃ sakkā, tassa hi ganthā marammaraṭṭhe sīhaḷaraṭṭhatopi surakkhitatarā hontī”ti",
  "anya-e0105n0:290_7": "ca vatvā patiṭṭhāpitaṃ.",
  "anya-e0105n0:291": "Dakkhiṇaindiyaraṭṭhikabhāvayutti",
  "anya-e0105n0:292_0": "Bahū pana ādhunikā vicakkhaṇā dhammānandādayo “ācariyabuddhaghosatthero dakkhiṇaindiyaraṭṭhiko”ti",
  "anya-e0105n0:292_1": "vadanti. Ayaṃ panettha yutti, yebhuyyena hi aṭṭhakathāṭīkākārā therā dakkhiṇaindiyaraṭṭhikāyeva.",
  "anya-e0105n0:292_2": "Tathā hi buddhavaṃsaṭṭhakathāya ca abhidhammāvatāraṭṭhakathāya ca vinayavinicchayaṭṭhakathāya",
  "anya-e0105n0:292_3": "ca kārako ācariyabuddhadattatthero coḷaraṭṭhe tambapaṇṇinadiyaṃ uraganagare jāto",
  "anya-e0105n0:292_4": "ācariyabuddhaghosena ekakāliko ca. Paramatthavinicchaya-nāmarūpapariccheda-abhidhammatthasaṅgahānaṃ",
  "anya-e0105n0:292_5": "kārako ācariyaanuruddhatthero ekacce pana vadanti-paramatthavinicchayakārako eko,",
  "anya-e0105n0:292_6": "nāmarūpaparicchedaabhidhammatthasaṅgahānaṃ kārako ekoti dve anuruddhattherāti kañcivararaṭṭhe",
  "anya-e0105n0:292_7": "kāverinagarajātiko. Khuddakanikāyapariyāpannaudānādipāḷiyā saṃvaṇṇanābhūtāya paramatthadīpaniyā",
  "anya-e0105n0:292_8": "kārako ācariyadhammapālattheropi dakkhiṇaindiyaraṭṭhe kañcipurajātiko. Tathevāyampīti",
  "anya-e0105n0:292_9": "veditabbo. Vuttañhi manorathapūraṇiyā nāma aṅguttaraṭṭhakathāya nigamane –",
  "anya-e0105n0:293": "“Āyācito sumatinā, therena bhadantajotipālena;",
  "anya-e0105n0:294": "Kañcipurādīsu mayā, pubbe saddhiṃ vasantenā”ti.",
  "anya-e0105n0:295": "Ettha ca kañcipuraṃ nāma madarasanagarassa īsakaṃ pacchimanissite dakkhiṇadisābhāge pañcacattālīsamilappamāṇe padese idāni kañjīvara iti voharitanagarameva.",
  "anya-e0105n0:296": "Tathā papañcasūdaniyā nāma majjhimaṭṭhakathāya nigamanepi –",
  "anya-e0105n0:297": "“Āyācito sumatinā, therena buddhamittena;",
  "anya-e0105n0:298": "Pubbe mayūradūta mayūrarūpa (sī.), mayūrasutta (syā.) paṭṭanamhi saddhiṃ vasantenā”ti – vuttaṃ.",
  "anya-e0105n0:299": "Ettha ca mayūradūtapaṭṭanaṃ nāma idāni madarasanagarasamīpe milapora iti voharitaṭṭhānanti porāṇappavattigavesīhi vuttaṃ.",
  "anya-e0105n0:300_0": "Imāhi pana nigamanagāthāhi dakkhiṇaindiyaraṭṭheyeva nivutthapubbataṃ pakāseti, bodhimaṇḍasamīpe",
  "anya-e0105n0:300_1": "vā, marammaraṭṭhe vā nivutthapubbatāya pakāsanañca na dissati. Tena ācariyabuddhaghoso",
  "anya-e0105n0:300_2": "dakkhiṇaindiyaraṭṭhiko na hotīti na sakkā paṭikkhipituṃ.",
  "anya-e0105n0:301": "Samantapāsādikāyampi vinayaṭṭhakathāyaṃ (3, 13) ācariyena evaṃ vuttaṃ –",
  "anya-e0105n0:302_0": "“Yaṃ pana andhakaṭṭhakathāyaṃ ‘aparikkhitte pamukhe anāpattīti bhūmiyaṃ vinā jagatiyā",
  "anya-e0105n0:302_1": "pamukhaṃ sandhāya kathita’nti vuttaṃ, taṃ andhakaraṭṭhe pāṭekkasannivesā ekacchadanā",
  "anya-e0105n0:302_2": "gabbhapāḷiyo sandhāya vutta”nti.",
  "anya-e0105n0:303_0": "Iminā pana vacanena “andhakaṭṭhakathā andhakaraṭṭhikehi therehi katā”ti pākaṭā hoti,",
  "anya-e0105n0:303_1": "ācariyabuddhaghosopi ca andhakaṭṭhakathāya sandhāyabhāsitampi tandesikagabbhapāḷisannivesākārampi",
  "anya-e0105n0:303_2": "suṭṭhu jānāti, tasmā tandesiko na hotīti na sakkā vattunti.",
  "anya-e0105n0:304_0": "Tathā imassapi visuddhimaggassa nigamane – “moraṇḍakheṭakavattabbenā”ti vuttaṃ. Ettha",
  "anya-e0105n0:304_1": "ca kheṭoti padassa gāmoti vā, jānapadānaṃ kassakānaṃ nivāsoti vā, khuddakanagaranti",
  "anya-e0105n0:304_2": "vā tayo atthā sakkatābhidhāne pakāsitā, dakkhiṇaindiyaraṭṭhesu ca yāvajjatanāpi gāmo",
  "anya-e0105n0:304_3": "kheḍāti voharīyati. Tasmā moraṇḍavhaye kheṭe jāto moraṇḍakheṭako, moraṇḍakheṭako",
  "anya-e0105n0:304_4": "iti vattabbo moraṇḍakheṭakavattabbo, tena moraṇḍakheṭakavattabbenāti vacanatthaṃ",
  "anya-e0105n0:304_5": "katvā “moraṇḍagāme jātoti vattabbena therenā”ti attho gahetabbo. Idāni pana dakkhiṇaindiyaraṭṭhe",
  "anya-e0105n0:304_6": "guntājanapade nāgārajunakoṇḍato ekapaṇṇāsamilamatte (51) amaravatito ca aṭṭhapaṇṇāsamilamatte",
  "anya-e0105n0:304_7": "(58) padese kotanemalipurīti ca gundalapallīti ca voharitaṃ ṭhānadvayamatthi, tattha",
  "anya-e0105n0:304_8": "ca bahūni buddhasāsanikaporāṇasantakāni diṭṭhāni, nemalīti telaguvohāro ca morassa,",
  "anya-e0105n0:304_9": "gundalu iti ca aṇḍassa, tasmā taṃ ṭhānadvayameva pubbe moraṇḍakheṭoti voharito ācariyabuddhaghosassa",
  "anya-e0105n0:304_10": "jātigāmo bhaveyyāti porāṇaṭṭhānagavesīhi gahito. Yasmā panetaṃ “moraṇḍakheṭakavattabbenā”ti",
  "anya-e0105n0:304_11": "padaṃ “moraṇḍagāmajātenā”ti padaṃ viya pāḷinayānucchavikaṃ na hoti, aññehi ca bahūhi",
  "anya-e0105n0:304_12": "visesanapadehi ekato aṭṭhatvā visesyapadassa pacchato visuṃ ṭhitaṃ, āgamaṭṭhakathādīsu",
  "anya-e0105n0:304_13": "ca na dissati, tasmā etaṃ kenaci taṃkālikena ācariyassa jātiṭṭhānaṃ sañjānantena",
  "anya-e0105n0:304_14": "pakkhittaṃ viya dissatīti.",
  "anya-e0105n0:305_0": "Imesu pana tīsu “ācariyabuddhaghoso bodhimaṇḍasamīpe jātoti ca marammaraṭṭhikoti",
  "anya-e0105n0:305_1": "ca dakkhiṇaindiyaraṭṭhiko”ti ca vuttavacanesu pacchimameva balavataraṃ hoti ācariyasseva",
  "anya-e0105n0:305_2": "vacananissitattā, tasmā tadeva nissāya ācariyabuddhaghosattherassa uppatti evaṃ veditabbā.",
  "anya-e0105n0:306": "Ācariyabuddhaghosattherassa aṭṭhuppatti",
  "anya-e0105n0:307_0": "Ācariyabuddhaghoso dasame buddhavassasatake (901-1000-bu-va) dakkhiṇaindiyaraṭṭhe",
  "anya-e0105n0:307_1": "moraṇḍagāme brāhmaṇakule jāto, so tīsu vedesu ceva sabbavijjāsippaganthesu ca pāraṅgato",
  "anya-e0105n0:307_2": "hutvā buddhasāsanadhammaṃ sutvā tampi uggaṇhitukāmo tasmiṃyeva dakkhiṇaindiyaraṭṭhe",
  "anya-e0105n0:307_3": "ekasmiṃ theravādikavihāre mahāvihāravāsīnaṃ revatattherappamukhānaṃ bhikkhūnaṃ santike",
  "anya-e0105n0:307_4": "pabbajjañceva upasampadañca gaṇhitvā piṭakattayapāḷimuggaṇhi. So evaṃ piṭakattayapāḷimuggaṇhantoyeva",
  "anya-e0105n0:307_5": "aññāsi “ayamekāyanamaggo dassanavisuddhiyā nibbānasacchikiriyāyā”ti. Ācariyupajjhāyā",
  "anya-e0105n0:307_6": "ca tassa visiṭṭhañāṇappabhāvasampannabhāvaṃ ñatvā “imassa buddhasāsane kittighoso",
  "anya-e0105n0:307_7": "buddhassa viya pavattissatī”ti sampassamānā “buddhaghoso”ti nāmamakaṃsu. Tena vuttaṃ",
  "anya-e0105n0:307_8": "“buddhaghosoti garūhi gahitanāmadheyyenā”ti.",
  "anya-e0105n0:308_0": "So evaṃ piṭakattayapāḷimuggaṇhitvā madarasa nagarasamīpaṭṭhānabhūte mayūradūtapaṭṭanamhi",
  "anya-e0105n0:308_1": "ca kañcipurādīsu ca vasanto andhakaṭṭhakathāya paricayaṃ katvā tāya asantuṭṭhacitto",
  "anya-e0105n0:308_2": "sīhaḷaṭṭhakathāsupi paricayaṃ kātukāmo tā ca pāḷibhāsamāropetvā abhinavīkātumāsīsanto",
  "anya-e0105n0:308_3": "sīhaḷadīpamagamāsi. Tasmiñca kāle sīhaḷadīpe mahānāmo nāma rājā rajjaṃ kāreti, so",
  "anya-e0105n0:308_4": "ca rājā abhayagirivāsīsu pasanno teyeva visesato paggaṇhāti.",
  "anya-e0105n0:309_0": "Ekacce pana ādhunikā vicakkhaṇā evaṃ vadanti “ācariyabuddhaghosassa sīhaḷadīpāgamanena",
  "anya-e0105n0:309_1": "sirimeghavaṇṇarājakālato (846-bu-va) puretaraṃyeva bhavitabba”nti. Idañca nesaṃ kāraṇaṃ,",
  "anya-e0105n0:309_2": "tassa rañño navavassakāle (855-bu-va) buddhassa dāṭhādhātukaliṅgaraṭṭhato sīhaḷadīpamānītā,",
  "anya-e0105n0:309_3": "tato paṭṭhāya sīhaḷarājāno anusaṃvaccharaṃ mahantaṃ dhātupūjāussavaṃ karonti. Yadi",
  "anya-e0105n0:309_4": "ca ācariyabuddhaghoso tato pacchā sīhaḷadīpamāgaccheyya, tampi pāsādikaṃ mahussavaṃ",
  "anya-e0105n0:309_5": "disvā attano ganthesu pakāseyya yathā phāhiyaṃ nāma cinabhikkhu mahānāmarājakāle",
  "anya-e0105n0:309_6": "(953-975-bu-va) taṃ disvā attano addhānakkamakathāyaṃ pakāsesi, na pana ācariyassa",
  "anya-e0105n0:309_7": "ganthesu taṃpakāsanā dissati, tenetaṃ ñāyati “ācariyabuddhaghoso dāṭhādhātusampattakālato",
  "anya-e0105n0:309_8": "(855-bu-va) puretaraṃyeva sīhaḷadīpamāgantvā aṭṭhakathāyo akāsī”ti. Taṃ pana na daḷhakāraṇaṃ",
  "anya-e0105n0:309_9": "hoti, tipiṭakapāḷiyā hi atthasaṃvaṇṇanāya yaṃ vā taṃ vā attano paccakkhadiṭṭhaṃ pakāsetabbaṃ",
  "anya-e0105n0:309_10": "na hoti, na ca atthasaṃvaṇṇanā addhānakkamakathāsadisā. Kiñca bhiyyo, samantapāsādikāya",
  "anya-e0105n0:309_11": "vinayaṭṭhakathāyaṃ dīpavaṃsatopi kiñci ānetvā pakāsitaṃ, dīpavaṃse ca yāva mahāsenarājakālā",
  "anya-e0105n0:309_12": "(819-845-bu-va) pavatti pakāsitāti sirimeghavaṇṇarājakālato (845-873-bu-va) pubbe",
  "anya-e0105n0:309_13": "dīpavaṃsoyeva likhito na bhaveyya. Yadi ca aṭṭhakathāyo tato pubbeyeva katā bhaveyyuṃ,",
  "anya-e0105n0:309_14": "kathaṃ tattha dīpavaṃso sakkā pakāsetunti.",
  "anya-e0105n0:310": "Ācariyabuddhaghoso pana sīhaḷadīpaṃ pattakāle (965-bu-va) mahāvihārameva gantvā tattha sīhaḷamahātherānaṃ santike sīhaḷaṭṭhakathāyo suṇi. Vuttañhi samantapāsādikāyaṃ –",
  "anya-e0105n0:311": "“Mahāaṭṭhakathañceva, mahāpaccarimeva ca;",
  "anya-e0105n0:312": "Kurundiñcāti tissopi, sīhaḷaṭṭhakathā imā.",
  "anya-e0105n0:313": "Buddhamittoti nāmena, vissutassa yasassino;",
  "anya-e0105n0:314": "Vinayaññussa dhīrassa, sutvā therassa santike”ti pari. aṭṭha. nigamanakathā.",
  "anya-e0105n0:315_0": "Iminā pana aṭṭhakathāvacanena mahāaṭṭhakathādīnaṃ tissannaṃyeva aṭṭhakathānaṃ sutabhāvo",
  "anya-e0105n0:315_1": "dassito. Samantapāsādikāyaṃ pana saṅkhepaandhakaṭṭhakathānampi vinicchayo dassitoyeva,",
  "anya-e0105n0:315_2": "kasmā pana tā ācariyena sīhaḷattherānaṃ santike na sutāti? Tāsu hi andhakaṭṭhakathā",
  "anya-e0105n0:315_3": "tāva andhakaraṭṭhikabhāvato, kataparicayabhāvato ca na sutāti pākaṭoyevāyamattho.",
  "anya-e0105n0:315_4": "Saṅkhepaṭṭhakathā pana mahāpaccariṭṭhakathāya saṃkhittamattabhāvato na sutāti veditabbā.",
  "anya-e0105n0:315_5": "Tathā hi vajirabuddhiṭīkāyaṃ ganthārambhasaṃvaṇṇanāyaṃ vijira. ṭī. ganthārambhakathāvaṇṇanā",
  "anya-e0105n0:315_6": "cūḷapaccariṭṭhakathāandhakaṭṭhakathānampi ādi-saddena saṅgahitabhāvo vutto, sāratthadīpanī-vimativinodanīṭīkāsu",
  "anya-e0105n0:315_7": "sārattha. ṭī. 1.92 pācittiyakaṇḍa; vi. vi. ṭī. 1.ganthārambhakathāvaṇṇanā pana andhakasaṅkhepaṭṭhakathānaṃ",
  "anya-e0105n0:315_8": "saṅgahitabhāvo vutto, samantapāsādikāyañca cūḷapaccarīti nāmaṃ kuhiñcipi na dissati,",
  "anya-e0105n0:315_9": "mahāṭṭhakathā mahāpaccarī kurundī andhakasaṅkhepaṭṭhakathāti imāniyeva nāmāni dissanti,",
  "anya-e0105n0:315_10": "bahūsu ca ṭhānesu “saṅkhepaṭṭhakathāyaṃ pana mahāpaccariyañca vutta”ntiādinā pārā.",
  "anya-e0105n0:315_11": "aṭṭha. 1.94 dvinnampi samānavinicchayo dassito. Tasmā vajirabuddhiyaṃ cūḷapaccarīti",
  "anya-e0105n0:315_12": "vuttaṭṭhakathā mahāpaccarito uddharitvā saṅkhepena kataṭṭhakathā bhaveyya, sā ca",
  "anya-e0105n0:315_13": "saṅkhepena katattā saṅkhepaṭṭhakathā nāma jātā bhaveyya. Evañca sati mahāpaccariyā",
  "anya-e0105n0:315_14": "sutāya sāpi sutāyeva hotīti na sā ācariyena sutāti veditabbā.",
  "anya-e0105n0:316_0": "Evaṃ sīhaḷaṭṭhakathāyo suṇantasseva ācariyabuddhaghosassa tikkhagambhīrajavanañāṇappabhāvavisesasampannabhāvañca",
  "anya-e0105n0:316_1": "paramavisuddhasaddhābuddhivīriyapaṭimaṇḍitasīlācārajjavamaddavādiguṇasamudaya- samuditabhāvañca",
  "anya-e0105n0:316_2": "sakasamayasamayantaragahanajjhogāhaṇasamatthapaññāveyyatti- yasamannāgatabhāvañca",
  "anya-e0105n0:316_3": "anekasatthantarocitasaṃvaṇṇanānayasukovidabhāvañca ñatvā taṃsavanakiccapariniṭṭhitakāle",
  "anya-e0105n0:316_4": "saṅghapālādayo therā taṃ visuddhimaggādiganthānaṃ karaṇatthāya visuṃ visuṃ āyāciṃsu.",
  "anya-e0105n0:316_5": "Ettha ca ācariyassa yathāvuttaguṇehi sampannabhāvo attano vacaneneva pākaṭo. Vuttañhi",
  "anya-e0105n0:316_6": "attano ganthanigamanesu –",
  "anya-e0105n0:317": "“Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatenā”tiādi.",
  "anya-e0105n0:318_0": "Tattha sakasamayasamayantaragahanajjhogāhaṇasamatthenāti padena ācariyabuddhaghosatthero",
  "anya-e0105n0:318_1": "mahāvihāravāsīnaṃ visuddhattheravādīnaṃ desanānayasaṅkhāte sakasamaye ca mahāsaṅghikādimahāyānikapariyosānānaṃ",
  "anya-e0105n0:318_2": "nikāyantarabhūtānaṃ paresaṃ piṭakaganthantaravādanayasaṅkhāte parasamaye ca tathā",
  "anya-e0105n0:318_3": "taṃkālikaaññatitthiyasamaṇabrāhmaṇānaṃ vedattayādisaṅkhāte parasamaye ca kovido,",
  "anya-e0105n0:318_4": "tesaṃ sakasamayaparasamayānaṃ durogāhadubbodhatthasaṅkhāte gahanaṭṭhānepi ca ogāhituṃ",
  "anya-e0105n0:318_5": "samatthoti dīpeti. Paññāveyyattiyasamannāgatoti padena ācariyabuddhaghosatthero porāṇaṭṭhakathāyo",
  "anya-e0105n0:318_6": "saṅkhipituñca paṭisaṅkharituñca samatthoti dīpetīti veditabbo.",
  "anya-e0105n0:319": "Āyācanakāraṇaṃ",
  "anya-e0105n0:320_0": "Kasmā pana te taṃ āyāciṃsūti? Vuccate, mahāvihāravāsino hi āditoyeva paṭṭhāya piṭakattayaṃ",
  "anya-e0105n0:320_1": "yathā tīsu saṅgītīsu pāḷibhāsāya saṅgītaṃ, yathā ca vaṭṭagāmaṇirājakāle (455-467-bu-va)",
  "anya-e0105n0:320_2": "potthakesu āropitaṃ, tathā porāṇaṃ pāḷipiṭakameva uggaṇhanti ceva vācenti ca, na",
  "anya-e0105n0:320_3": "sakkatāropitapiṭakaṃ. Aṭṭhakathāyo ca tivassasatamattato pure katā. Tathā hi aṭṭhakathāsu",
  "anya-e0105n0:320_4": "vasabharājakālato (609-653-bu-0) pacchā sīhaḷikattherānañceva aññesañca vatthu na",
  "anya-e0105n0:320_5": "dissati ṭhapetvā mahāsenarājavatthuṃ pārā. aṭṭha. 2.236-237, yāva ācariyabuddhaghosakālāpi",
  "anya-e0105n0:320_6": "ca tā eva porāṇaṭṭhakathāyo atthi na abhinavīkatā. Tena tesaṃ piṭakesu yebhuyyena",
  "anya-e0105n0:320_7": "janā paricayaṃ kātuṃ asañjātābhilāsā honti asañjātussāhā. Dīpantaresu ca attano piṭakaṃ",
  "anya-e0105n0:320_8": "pattharāpetuṃ na sakkonti aṭṭhakathānaṃ dīpabhāsāya abhisaṅkhatattā. Abhayagirivāsino",
  "anya-e0105n0:320_9": "pana vaṭṭagāmaṇirājakālato paṭṭhāya sakkatabhāsāropitaṃ dhammarucinikāyādipiṭakampi",
  "anya-e0105n0:320_10": "mahāyānapiṭakampi navaṃ navaṃ pariyāpuṇanti ceva vācenti ca, tena tesaṃ piṭakesu",
  "anya-e0105n0:320_11": "yebhuyyena janā paricayaṃ kātuṃ sañjātābhilāsā honti sañjātussāhā, navaṃ navameva",
  "anya-e0105n0:320_12": "hi sattā piyāyanti. Tatoyeva te dīpantaresupi attano vādaṃ pattharāpetuṃ sakkonti.",
  "anya-e0105n0:320_13": "Tasmā te mahāvihāravāsino therā attano sīhaḷaṭṭhakathāyo pāḷibhāsāya abhisaṅkharitukāmā",
  "anya-e0105n0:320_14": "tathā kātuṃ samatthaṃ ācariyabuddhaghosattherassa ñāṇappabhāvavisesaṃ yathāvuttaguṇasampannabhāvañca",
  "anya-e0105n0:320_15": "ñatvā āyāciṃsūti veditabbaṃ.",
  "anya-e0105n0:321": "Visuddhimaggassa karaṇaṃ",
  "anya-e0105n0:322_0": "Tesu tāva visuddhimaggaṃ ācariyabuddhaghoso saṅghapālattherena ajjhesito mahāvihārassa",
  "anya-e0105n0:322_1": "dakkhiṇabhāge padhānaghare mahānigamassāmino pāsāde pari. aṭṭha. nigamanakathā vasanto",
  "anya-e0105n0:322_2": "akāsi. Ettāvatā ca “so panesa visuddhimaggo kena kato, kadā kato, kattha kato, kasmā",
  "anya-e0105n0:322_3": "kato”ti imesaṃ pañhānamattho vitthārena vibhāvito hoti.",
  "anya-e0105n0:323": "Idāni kimatthaṃ katotiādīnaṃ pañhānamatthaṃ pakāsayissāma. Tattha kimatthaṃ katoti etassa pana pañhassa attho ācariyeneva pakāsito. Kathaṃ?",
  "anya-e0105n0:324": "“Sudullabhaṃ labhitvāna, pabbajjaṃ jinasāsane;",
  "anya-e0105n0:325": "Sīlādisaṅgahaṃ khemaṃ, ujuṃ maggaṃ visuddhiyā.",
  "anya-e0105n0:326": "Yathābhūtaṃ ajānantā, suddhikāmāpi ye idha;",
  "anya-e0105n0:327": "Visuddhiṃ nādhigacchanti, vāyamantāpi yogino.",
  "anya-e0105n0:328": "Tesaṃ pāmojjakaraṇaṃ, suvisuddhavinicchayaṃ;",
  "anya-e0105n0:329": "Mahāvihāravāsīnaṃ, desanānayanissitaṃ.",
  "anya-e0105n0:330": "Visuddhimaggaṃ bhāsissaṃ, taṃ me sakkacca bhāsato;",
  "anya-e0105n0:331": "Visuddhikāmā sabbepi, nisāmayatha sādhavo”ti visuddhi. 1.2.",
  "anya-e0105n0:332_0": "Tasmā esa visuddhimaggo visuddhisaṅkhātanibbānakāmānaṃ sādhujanānaṃ sīlasamādhipaññāsaṅkhātassa",
  "anya-e0105n0:332_1": "visuddhimaggassa yāthāvato jānanatthāya katoti padhānappayojanavasena veditabbo.",
  "anya-e0105n0:332_2": "Appadhānappayojanavasena pana catūsu āgamaṭṭhakathāsu ganthasallahukabhāvatthāyapi",
  "anya-e0105n0:332_3": "katoti veditabbo. Tathā hi vuttaṃ āgamaṭṭhakathāsu –",
  "anya-e0105n0:333": "“Majjhe visuddhimaggo, esa catunnampi āgamānañhi;",
  "anya-e0105n0:334": "Ṭhatvā pakāsayissati, tattha yathābhāsitamatthaṃ;",
  "anya-e0105n0:335": "Icceva me kato”ti dī. ni. aṭṭha. 1.ganthārambhakathā.",
  "anya-e0105n0:336": "Tannissayo",
  "anya-e0105n0:337": "Kiṃ nissāya katoti etassapi pañhassa attho ācariyeneva pakāsito. Vuttañhi ettha ganthārambhe –",
  "anya-e0105n0:338": "“Mahāvihāravāsīnaṃ, desanānayanissita”nti visuddhi. 1.2.",
  "anya-e0105n0:339": "Tathā nigamanepi –",
  "anya-e0105n0:340": "“Tesaṃ sīlādibhedānaṃ, atthānaṃ yo vinicchayo;",
  "anya-e0105n0:341": "Pañcannampi nikāyānaṃ, vutto aṭṭhakathānaye.",
  "anya-e0105n0:342": "Samāharitvā taṃ sabbaṃ, yebhuyyena sanicchayo;",
  "anya-e0105n0:343": "Sabbasaṅkaradosehi, mutto yasmā pakāsito”ti dī. ni. aṭṭha. 1.ganthārambhakathā.",
  "anya-e0105n0:344_0": "Iminā pana vacanena ayamattho pākaṭo hoti – “visuddhimaggaṃ kurumāno ācariyo mahāvihāravāsīnaṃ",
  "anya-e0105n0:344_1": "desanānayasaṅkhātā pañcannampi nikāyānaṃ porāṇaṭṭhakathāyo nissāya tāsu vuttaṃ gahetabbaṃ",
  "anya-e0105n0:344_2": "sabbaṃ vinicchayaṃ samāharitvā akāsī”ti. Tasmā yā yā ettha padavaṇṇanā vā vinicchayo",
  "anya-e0105n0:344_3": "vā sādhakavatthu vā dassīyati, taṃ sabbaṃ tassa tassa niddhāritapāḷipadassanikāyasaṃvaṇṇanābhūtāya",
  "anya-e0105n0:344_4": "porāṇasīhaḷaṭṭhakathāto ānetvā bhāsāparivattanavaseneva dassitanti veditabbaṃ. Ayampi",
  "anya-e0105n0:344_5": "hi visuddhimaggo na kevalaṃ attano ñāṇappabhāvena kato, visuṃ pakaraṇabhāvena ca,",
  "anya-e0105n0:344_6": "atha kho catunnampi āgamaṭṭhakathānaṃ avayavabhāveneva kato. Vuttañhi tāsaṃ nigamane –",
  "anya-e0105n0:345": "“Ekūnasaṭṭhimatto, visuddhimaggopi bhāṇavārehi;",
  "anya-e0105n0:346": "Atthappakāsanatthāya, āgamānaṃ kato yasmā.",
  "anya-e0105n0:347": "Tasmā tena sahāyaṃ, aṭṭhakathā bhāṇavāragaṇanāya;",
  "anya-e0105n0:348": "Suparimitaparicchinnaṃ, cattālīsasataṃ hotī”tiādi dī. ni. aṭṭha. 3.nigamanakathā.",
  "anya-e0105n0:349_0": "Yā pana visuddhimagge maggāmaggañāṇadassanavisuddhiniddese “ayaṃ tāva visuddhikathāyaṃ",
  "anya-e0105n0:349_1": "nayo. Ariyavaṃsakathāyaṃ panā”tiādinā visuddhi. 2.717 dve kathā vuttā, tāpi mahāvihāravāsīnaṃ",
  "anya-e0105n0:349_2": "desanānaye antogadhā imassa visuddhimaggassa nissayāyevāti veditabbāti.",
  "anya-e0105n0:350": "Takkaraṇappakāro",
  "anya-e0105n0:351": "Kena pakārena katoti ettha anantarapañhe vuttappakāreneva kato. Tathā hi ācariyo saṃyuttanikāyato",
  "anya-e0105n0:352": "“Sīle patiṭṭhāya naro sapañño, cittaṃ paññañca bhāvayaṃ;",
  "anya-e0105n0:353": "Ātāpī nipako bhikkhu, so imaṃ vijaṭaye jaṭa”nti saṃ. ni. 1.23 –",
  "anya-e0105n0:354_0": "Imaṃ gāthaṃ paṭhamaṃ dassetvā tattha padhānavasena vuttā sīlasamādhipaññāyo visuṃ",
  "anya-e0105n0:354_1": "visuṃ vitthārato vibhajitvā akāsi. Evaṃ kurumāno ca pañcahipi nikāyehi sīlasamādhipaññāpaṭisaṃyuttāni",
  "anya-e0105n0:354_2": "suttapadāni uddharitvā tesaṃ atthañca sīhaḷaṭṭhakathāhi bhāsāparivattanavasena dassetvā",
  "anya-e0105n0:354_3": "tāsu vuttāni sīhaḷikavatthūni ca vinicchaye ca pakāsesi. Visesato pana tasmiṃ kāle",
  "anya-e0105n0:354_4": "pākaṭā sakasamayaviruddhā samayantarā ca bahūsu ṭhānesu dassetvā sahetukaṃ paṭikkhittā. Kathaṃ?",
  "anya-e0105n0:355_0": "Tattha hi cariyāvaṇṇanāyaṃ “tatra purimā tāva tisso cariyā pubbāciṇṇanidānā dhātudosanidānā",
  "anya-e0105n0:355_1": "cāti ekacce vadanti. Pubbe kira iṭṭhappayogasubhakammabahulo rāgacarito hoti, saggā",
  "anya-e0105n0:355_2": "vā cavitvā idhūpapanno. Pubbe chedanavadhabandhanaverakammabahulo dosacarito hoti,",
  "anya-e0105n0:355_3": "nirayanāgayonīhi vā cavitvā idhūpapanno. Pubbe majjapānabahulo sutaparipucchāvihīno",
  "anya-e0105n0:355_4": "ca mohacarito hoti, tiracchānayoniyā vā cavitvā idhūpapannoti evaṃ pubbāciṇṇanidānāti",
  "anya-e0105n0:355_5": "vadanti. Dvinnaṃ pana dhātūnaṃ ussannattā puggalo mohacarito hoti pathavīdhātuyā",
  "anya-e0105n0:355_6": "ca āpodhātuyā ca. Itarāsaṃ dvinnaṃ ussannattā dosacarito. Sabbāsaṃ samattā pana rāgacaritoti.",
  "anya-e0105n0:355_7": "Dosesu ca semhādhiko rāgacarito hoti. Vātādhiko mohacarito. Semhādhiko vā mohacarito.",
  "anya-e0105n0:355_8": "Vātādhiko rāgacaritoti evaṃ dhātudosanidānāti vadantī”ti ekaccevādaṃ dassetvā so",
  "anya-e0105n0:355_9": "“tattha yasmā pubbe iṭṭhappayogasubhakammabahulāpi saggā cavitvā idhūpapannāpi ca",
  "anya-e0105n0:355_10": "na sabbe rāgacaritāneva honti, na itare vā dosamohacaritā. Evaṃ dhātūnañca yathāvutteneva",
  "anya-e0105n0:355_11": "nayena ussadaniyamo nāma natthi. Dosaniyame ca rāgamohadvayameva vuttaṃ, tampi ca",
  "anya-e0105n0:355_12": "pubbāparaviruddhameva. Tasmā sabbametaṃ aparicchinnavacana”nti visuddhi. 1.44 paṭikkhitto.",
  "anya-e0105n0:355_13": "Taṃ paramatthamañjūsāya nāma visuddhimaggamahāṭīkāyaṃ “ekacceti upatissattheraṃ sandhāyāha,",
  "anya-e0105n0:355_14": "tena hi vimuttimagge tathā vutta”ntiādinā vaṇṇitaṃ visuddhi. ṭī. 1.44.",
  "anya-e0105n0:356": "Vimuttimaggapakaraṇaṃ",
  "anya-e0105n0:357": "Ko so vimuttimaggo nāma? Visuddhimaggo viya sīlasamādhipaññānaṃ visuṃ visuṃ vibhajitvā dīpako eko paṭipattigantho. Tattha hi –",
  "anya-e0105n0:358": "“Sīlaṃ samādhi paññā ca, vimutti ca anuttarā;",
  "anya-e0105n0:359": "Anubuddhā ime dhammā, gotamena yasassinā”ti dī. ni. 2.186; a. ni. 4.1 –",
  "anya-e0105n0:360_0": "Imaṃ gāthaṃ paṭhamaṃ dassetvā tadatthavaṇṇanāvasena sīlasamādhipaññāvimuttiyo visuṃ",
  "anya-e0105n0:360_1": "visuṃ vibhajitvā dīpitā. So pana gantho idāni cinaraṭṭheyeva diṭṭho, cinabhāsāya",
  "anya-e0105n0:360_2": "ca parivattito (1048-bu-va) saṅghapālena nāma bhikkhunā. Kena pana so kuto ca tattha",
  "anya-e0105n0:360_3": "ānītoti na pākaṭametaṃ. Tassa pana saṅghapālassa ācariyo guṇabhadro nāma mahāyāniko",
  "anya-e0105n0:360_4": "bhikkhu majjhimaindiyadesiko, so indiyaraṭṭhato cinaraṭṭhaṃ gacchanto paṭhamaṃ sīhaḷadīpaṃ",
  "anya-e0105n0:360_5": "gantvā tato (978-bu-va) cinaraṭṭhaṃ gato. Tadā so tena ānīto bhaveyya vimuttimagga, visuddhimagga.",
  "anya-e0105n0:361_0": "Tasmiñhi vimuttimagge pubbāciṇṇanidānadassanaṃ dhātunidānadassanañca yatheva visuddhimagge",
  "anya-e0105n0:361_1": "ekaccevādo, tathevāgataṃ. Dosanidānadassane pana “semhādhiko rāgacarito, pittādhiko",
  "anya-e0105n0:361_2": "dosacarito, vātādhiko mohacarito. Semhādhiko vā mohacarito, vātādhiko rāgacarito”ti",
  "anya-e0105n0:361_3": "tiṇṇampi rāgadosamohānaṃ dosaniyamo vutto. Ācariyabuddhaghosena diṭṭhavimuttimaggapotthake",
  "anya-e0105n0:361_4": "pana “pittādhiko dosacarito”ti pāṭho ūno bhaveyya.",
  "anya-e0105n0:362": "Aññānipi bahūni visuddhimagge paṭikkhittāni tattha vimuttimagge gahetabbabhāvena dissanti. Kathaṃ?",
  "anya-e0105n0:363": "Sīlaniddese (1, 8-piṭṭhe) “aññe pana siraṭṭho sīlattho, sītalattho sīlatthoti evamādināpi nayenettha atthaṃ vaṇṇayantī”ti paṭikkhitto atthopi tattha gahetabbabhāvena dissati.",
  "anya-e0105n0:364_0": "Tathā dhutaṅganiddese (1, 78-piṭṭhe) “yesampi kusalattikavinimuttaṃ dhutaṅgaṃ, tesaṃ",
  "anya-e0105n0:364_1": "atthato dhutaṅgameva natthi, asantaṃ kassa dhunanato dhutaṅgaṃ nāma bhavissati, dhutaguṇe",
  "anya-e0105n0:364_2": "samādāya vattatīti vacanavirodhopi ca nesaṃ āpajjati, tasmā taṃ na gahetabba”nti",
  "anya-e0105n0:364_3": "paṭikkhittaṃ paññattidhutaṅgampi tattha dissati. Mahāṭīkāyaṃ (1-104) pana “yesanti",
  "anya-e0105n0:364_4": "abhayagirivāsike sandhāyāha, te hi dhutaṅgaṃ nāma paññattīti vadantī”ti vaṇṇitaṃ.",
  "anya-e0105n0:365_0": "Tathā pathavīkasiṇaniddese (1, 144) “paṭipadāvisuddhi nāma sasambhāriko upacāro,",
  "anya-e0105n0:365_1": "upekkhānubrūhanā nāma appanā, sampahaṃsanā nāma paccavekkhaṇāti evameke vaṇṇayantī”tiādinā",
  "anya-e0105n0:365_2": "paṭikkhittaekevādopi tattha dissati. Mahāṭīkāyaṃ (1, 172) pana “eketi abhayagirivāsino”ti vaṇṇitaṃ.",
  "anya-e0105n0:366_0": "Tathā khandhaniddese (2, 80-piṭṭhe) “balarūpaṃ sambhavarūpaṃ jātirūpaṃ rogarūpaṃ",
  "anya-e0105n0:366_1": "ekaccānaṃ matena middharūpa”nti evaṃ aññānipi rūpāni āharitvā porāṇaṭṭhakathāyaṃ",
  "anya-e0105n0:366_2": "tesaṃ paṭikkhittabhāvo pakāsito. Mahāṭīkāyaṃ “ekaccānanti abhayagirivāsīna”nti vaṇṇitaṃ.",
  "anya-e0105n0:366_3": "Tesu jātirūpaṃ middharūpañca vimuttimagge dassitaṃ. Na kevalaṃ dassanamattameva,",
  "anya-e0105n0:366_4": "atha kho middharūpassa atthibhāvopi “middhaṃ nāma tividhaṃ āhārajaṃ utujaṃ cittajañcāti.",
  "anya-e0105n0:366_5": "Tesu cittajameva nīvaraṇaṃ hoti, sesā pana dve arahatopi bhaveyyu”ntiādinā sādhito.",
  "anya-e0105n0:367_0": "Ettāvatā ca vimuttimagge visuddhimaggena asamānatthānaṃ vuttabhāvo ca abhayagirivāsīhi",
  "anya-e0105n0:367_1": "tassa ganthassa paṭiggahitabhāvo ca sakkā ñātuṃ. Aññānipi pana īdisāni asamānavacanāni",
  "anya-e0105n0:367_2": "bahūni tattha saṃvijjantiyeva, tāni pana sabbāni na sakkā idha dassetuṃ.",
  "anya-e0105n0:368_0": "Yebhuyyena panassa karaṇappakāro visuddhimaggassa viya hoti. Yā yā hi pāḷi abhidhammavibhaṅgato",
  "anya-e0105n0:368_1": "vā paṭisambhidāmaggato vā aññasuttantehi vā ānetvā sādhakabhāvena visuddhimagge dassiyati,",
  "anya-e0105n0:368_2": "tatthapi sā sā pāḷi yebhuyyena dissateva. Tāsu kañcimattaṃ uddharitvā anuminanatthāya dassayissāma.",
  "anya-e0105n0:369": "Yā visuddhimagge (1, 47-piṭṭhe) “pañca sīlāni pāṇātipātassa pahānaṃ sīla”ntiādikā paṭisambhidāmaggapāḷi dassitā, sā vimuttimaggepi dissateva.",
  "anya-e0105n0:370_0": "Yañca visuddhimagge (1, 137-piṭṭhe) “samādhi kāmacchandassa paṭipakkho…pe… vicāro",
  "anya-e0105n0:370_1": "vicikicchāyā”ti vacanaṃ peṭake vuttanti dassitaṃ, tañca tatthapi tatheva dassetvā",
  "anya-e0105n0:370_2": "“tipeṭake vutta”nti niddiṭṭhaṃ. Tipeṭaketi nāmañca peṭakopadesameva sandhāya vuttaṃ",
  "anya-e0105n0:370_3": "bhaveyya. Tattha hi vivicceva kāmehīti pāṭhasaṃvaṇṇanāyaṃ “alobhassa pāripūriyā kāmehi",
  "anya-e0105n0:370_4": "viveko sampajjati, adosassa. Amohassa pāripūriyā akusalehi dhammehi viveko sampajjatī”ti",
  "anya-e0105n0:370_5": "pāṭhassa tipeṭake vuttabhāvo dassito. So ca pāṭho peṭakopadese (262-piṭṭhe) “tattha",
  "anya-e0105n0:370_6": "alobhassa pāripūriyā vivitto hoti kāmehī”tiādinā dissati.",
  "anya-e0105n0:371": "Yathā ca visuddhimagge (1, 258-piṭṭhe) “ayampi kho bhikkhave ānāpānassatisamādhi bhāvito”tiādikā pāḷi mahāvaggasaṃyuttakato ānetvā dassitā, tatheva tatthapi.",
  "anya-e0105n0:372_0": "Yathā ca visuddhimagge (1, 272-piṭṭhe) “assāsādimajjhapariyosānaṃ satiyā anugacchato”tiādi",
  "anya-e0105n0:372_1": "pāḷi ca (1, 273-piṭṭhe) kakacūpamapāḷi ca paṭisambhidāmaggato ānetvā dassitā, tatheva tatthapi.",
  "anya-e0105n0:373_0": "Yathā ca visuddhimagge (2, 69-piṭṭhe) “katamā cintāmayā paññā”tiādikā ca pāḷi “tattha",
  "anya-e0105n0:373_1": "katamaṃ āyakosalla”ntiādikā ca pāḷi (2, 71-piṭṭhe) “dukkhe ñāṇaṃ atthapaṭisambhidā”tiādikā",
  "anya-e0105n0:373_2": "ca pāḷi abhidhammavibhaṅgato ānetvā dassitā, tatheva tatthapi. Sabbāpi ca tattha",
  "anya-e0105n0:373_3": "vuttā ekavidhaduvidhādipaññāpabhedakathā visuddhimagge vuttakathāya yebhuyyena samānāyeva.",
  "anya-e0105n0:374": "“Yena cakkhupasādena, rūpāni manupassati;",
  "anya-e0105n0:375": "Parittaṃ sukhumaṃ etaṃ, ūkāsirasamūpama”nti visuddhi. 2.436; dha. sa. aṭṭha. 596 –",
  "anya-e0105n0:376_0": "Ayampi gāthā vimuttimaggepi āyasmatā sāriputtattherena bhāsitabhāveneva dassitā.",
  "anya-e0105n0:376_1": "Ūkāsirasamūpamanti padaṃ pana ūkāsamūpamanti tattha dissati, tañca paramparalekhakānaṃ",
  "anya-e0105n0:376_2": "pamādalekhamattameva siyā.",
  "anya-e0105n0:377_0": "Catūsu saccesu visuddhimagge viya vacanatthato lakkhaṇato anūnādhikato kamato antogadhānaṃ",
  "anya-e0105n0:377_1": "pabhedato upamāto ca vinicchayo dassito, so ca yebhuyyena visuddhimaggena visuddhi. 2.530 samānoyeva.",
  "anya-e0105n0:378_0": "Yathā ca visuddhimagge (2, 242-245) sammasanañāṇakathāyaṃ pañcannaṃ khandhānaṃ atītādiekādasavidhena",
  "anya-e0105n0:378_1": "ca aniccādilakkhaṇattayena ca visuṃ visuṃ sammasananayo dassito, tatheva tatthapi.",
  "anya-e0105n0:378_2": "Cakkhādijarāmaraṇapariyosānesu pana dhammesu dhammavicārapariyosānānaṃ saṭṭhiyā eva",
  "anya-e0105n0:378_3": "dhammānaṃ aniccādilakkhaṇattayena sammasananayo tattha dassito.",
  "anya-e0105n0:379_0": "Visuddhimagge pana diṭṭhivisuddhiniddese (2, 230-232-piṭṭhesu) vuttā “yamakaṃ nāmarūpañca…pe…",
  "anya-e0105n0:379_1": "ubho bhijjanti paccayā”ti gāthā ca, “na cakkhuto jāyare”tiādikā cha gāthāyo ca, “na",
  "anya-e0105n0:379_2": "sakena balena jāyare”tiādikā cha gāthāyo ca vimuttimagge bhaṅgānupassanāñāṇakathāyaṃ",
  "anya-e0105n0:379_3": "dassitā. Tāsu appamattakoyeva pāṭhabhedo dissati.",
  "anya-e0105n0:380": "Visuddhimagge (2, 261-2-piṭṭhesu) arūpasattakesu ariyavaṃsakathānayena vutto kalāpato ca yamakato ca sammasananayo vimuttimagge ettheva bhaṅgānupassanāñāṇakathāyaṃ dassito.",
  "anya-e0105n0:381": "Vimuttimagge buddhānussatikathāyaṃ lokavidūti padassa atthavaṇṇanāyaṃ sattalokasaṅkhāralokavasena dveyeva lokā dassitā, na pana okāsaloko yathā visuddhimagge (1, 199-200-piṭṭhesu).",
  "anya-e0105n0:382_0": "Ettāvatā ca vimuttimaggo nāma gantho kīdisoti sakkā anuminituṃ. So pana yathā na",
  "anya-e0105n0:382_1": "mahāvihāravāsīnaṃ gantho hoti, evaṃ mahāyānikānampi na hotiyeva theravādapiṭakameva",
  "anya-e0105n0:382_2": "nissāya katabhāvato. Yasmā pana tattha na kiñcipi sīhaḷadīpikaṃ nāmaṃ vā theravādo",
  "anya-e0105n0:382_3": "vā dissati, tasmā so sīhaḷadīpe kataganthopi na hoti. Indiyaraṭṭhikaṃ pana nāmañca",
  "anya-e0105n0:382_4": "vohāro ca tattha bahūsu ṭhānesu dissati, tasmā indiyaraṭṭhe kataganthova bhaveyya.",
  "anya-e0105n0:382_5": "Yasmā cassa peṭakopadesaṃ nissitabhāvo bahūsu ṭhānesu dissati, visesato pana middharūpassa",
  "anya-e0105n0:382_6": "atthibhāvo ca, arahatopi tassa atthibhāvo ca tameva nissāya dassīyati, paṭisambhidāmaggagaṇṭhipade",
  "anya-e0105n0:382_7": "ca peṭaketi padassa paṭi. ma. aṭṭha. 1.1.36 atthavaṇṇanāyaṃ “suttantapiṭakatthāya",
  "anya-e0105n0:382_8": "aṭṭhakathā peṭakaṃ mahisāsakānaṃ gantho”ti vaṇṇito. Tasmā eso vimuttimaggo mahisāsakanikāyikena",
  "anya-e0105n0:382_9": "kato bhaveyyāti amhākaṃ mati.",
  "anya-e0105n0:383": "Nissayaṭṭhakathāvibhāvanā",
  "anya-e0105n0:384_0": "Visuddhimaggo pana na kevalaṃ pubbe vuttappakāreneva kato, atha kho vuccamānappakārenāpi.",
  "anya-e0105n0:384_1": "Tathā hi ācariyabuddhaghosatthero porāṇaṭṭhakathāhi samāharitvā bhāsāparivattanavasena",
  "anya-e0105n0:384_2": "dassentopi yā yā atthavaṇṇanā vā vinicchayo vā saṃsayitabbo hoti, tattha tattha vinayaṭṭhakathāyaṃ",
  "anya-e0105n0:384_3": "vuttanti vā (1, 263), vinayaṭṭhakathāsu vuttaṃ, majjhimaṭṭhakathāsu panāti vā (1,",
  "anya-e0105n0:384_4": "70), aṅguttarabhāṇakāti vā (1, 72), aṭṭhakathācariyānaṃ matānusārena vinicchayoti",
  "anya-e0105n0:384_5": "vā (1, 99), vuttampi cetaṃ aṭṭhakathāsūti vā (1, 118), taṃ aṭṭhakathāsu paṭikkhittanti",
  "anya-e0105n0:384_6": "vā (1, 134), dīghabhāṇakasaṃyuttabhāṇakānaṃ matanti vā, majjhimabhāṇakā icchantīti",
  "anya-e0105n0:384_7": "vā (1, 267), aṭṭhakathāsu vinicchayoti vā, evaṃ tāva dīghabhāṇakā, majjhimabhāṇakā",
  "anya-e0105n0:384_8": "panāhūti vā (1, 277), aṅguttaraṭṭhakathāyaṃ pana…pe… ayaṃ kamo vutto, so pāḷiyā na",
  "anya-e0105n0:384_9": "sametīti vā (1, 309), evaṃ tāva majjhimabhāṇakā, saṃyuttabhāṇakā panāti vā (2, 62),",
  "anya-e0105n0:384_10": "saṃyuttaṭṭhakathāyaṃ vuttanti vā (2, 63), aṭṭhakathāyaṃ panāti vā (2, 80) evaṃ taṃtaṃatthavaṇṇanāvinicchayānaṃ",
  "anya-e0105n0:384_11": "nissayampi vibhāvetvā pacchimajanānaṃ uppajjamānasaṃsayaṃ vinodentoyeva te dassesi.",
  "anya-e0105n0:385_0": "Tenimassa visuddhimaggassa karaṇakāle sabbāpi sīhaḷaṭṭhakathāyo ācariyassa santike",
  "anya-e0105n0:385_1": "santīti ca, pubbeyeva tā ācariyena sīhaḷattherānaṃ santike sutāti ca, tāhi gahetabbaṃ",
  "anya-e0105n0:385_2": "sabbaṃ gahetvā ayaṃ visuddhimaggo ācariyena likhitoti ca ayamattho ativiya pākaṭo",
  "anya-e0105n0:385_3": "hoti. Tasmā yaṃ mahāvaṃse –",
  "anya-e0105n0:386_0": "“Saṅgho gāthādvayaṃ tassā’dāsi sāmatthiyaṃ tavā”tiādinā “gāthādvayameva oloketvā",
  "anya-e0105n0:386_1": "kiñcipi aññaṃ potthakaṃ anoloketvā ācariyabuddhaghoso visuddhimaggaṃ akāsī”ti adhippāyena",
  "anya-e0105n0:386_2": "abhitthutivacanaṃ vuttaṃ, taṃ abhitthutimattamevāti veditabbaṃ.",
  "anya-e0105n0:387": "Porāṇavacanadassanaṃ",
  "anya-e0105n0:388_0": "Na kevalaṃ ācariyo aṭṭhakathāyoyeva nissayabhāvena dassesi, atha kho “porāṇā panāhū”tiādinā",
  "anya-e0105n0:388_1": "porāṇānaṃ vacanampi dassesiyeva. Tadettha dvāvīsatiyā ṭhānesu diṭṭhaṃ visuddhi. 1.15,",
  "anya-e0105n0:388_2": "137, 142, 217, 252, 303; 2.581, 675-676, 689, 706, 736, 745, 746, 749,755, 778, 839.",
  "anya-e0105n0:388_3": "Ke panete porāṇā nāma? Yāva catutthasaṅgītikālā saṅgītikāresu pariyāpannā vā tādisā",
  "anya-e0105n0:388_4": "vā mahātherāti veditabbā. Tathā hi paṭisambhidāmagge (292-3-piṭṭhesu).",
  "anya-e0105n0:389": "“Obhāse ceva ñāṇe ca, pītiyā ca vikampati…pe…",
  "anya-e0105n0:390": "Dhammuddhaccakusalo hoti, na ca vikkhepaṃ gacchatī”ti –",
  "anya-e0105n0:391_0": "Evamāgatā gāthāyo idha (273-4-piṭṭhesu) porāṇānaṃ vacanabhāvena dassitā. Yadi cimā",
  "anya-e0105n0:391_1": "gāthāyo saṅgītikārehi pakkhittā bhaveyyuṃ yathā parivārapāḷiyaṃ (3-piṭṭhe) āgatā",
  "anya-e0105n0:391_2": "ācariyaparamparādīpikā gāthāyo, tā hi samantapāsādikāyaṃ (1, 46-piṭṭhe) porāṇavacanabhāvena",
  "anya-e0105n0:391_3": "dassitā, evaṃ sati teyeva saṅgītikārā porāṇāti veditabbā. Atha paṭisambhidāmaggadesakeneva",
  "anya-e0105n0:391_4": "bhāsitā bhaveyyuṃ, te viya garukaraṇīyā paccayikā saddhāyitabbakā mahātherā porāṇāti",
  "anya-e0105n0:391_5": "veditabbā. Samantapāsādikāsumaṅgalavilāsinīādīsu “porāṇā pana evaṃ vaṇṇayantī”tiādinā",
  "anya-e0105n0:391_6": "vuttaṭṭhānesupi tādisāva ācariyā porāṇāti vuttā.",
  "anya-e0105n0:392": "Vinayaṭṭhakathākaraṇaṃ",
  "anya-e0105n0:393_0": "Ācariyo pana imaṃ visuddhimaggapakaraṇaṃ yathāvuttappakārena katvā aññāpi tipiṭakaṭṭhakathāyo",
  "anya-e0105n0:393_1": "anukkamena akāsi. Kathaṃ? Samantapāsādikaṃ nāma vinayaṭṭhakathaṃ buddhasirittherena",
  "anya-e0105n0:393_2": "ajjhesito mahāvihārassa dakkhiṇabhāge padhānagharapariveṇe mahānigamassāmino pāsāde",
  "anya-e0105n0:393_3": "vasanto akāsi. Sā panesā siripāloti nāmantarassa mahānāmarañño vīsatimavasse (973-bu-va)",
  "anya-e0105n0:393_4": "āraddhā ekavīsatimavasse (974-bu-va) niṭṭhānappattā ahosi. Tañca pana karonto mahāmahindattherenābhataṃ",
  "anya-e0105n0:393_5": "sīhaḷabhāsāya saṅkhataṃ mahāaṭṭhakathaṃ tassā sarīraṃ katvā mahāpaccarīkurundīsaṅkhepaandhakaṭṭhakathāhi",
  "anya-e0105n0:393_6": "ca gahetabbaṃ gahetvā sīhaḷadīpe yāva vasabharājakālā pākaṭānaṃ porāṇa vinayadharamahātherānaṃ",
  "anya-e0105n0:393_7": "vinicchayabhūtaṃ theravādampi pakkhipitvā akāsi. Vuttañhetaṃ samantapāsādikāyaṃ –",
  "anya-e0105n0:394": "“Saṃvaṇṇanaṃ tañca samārabhanto, tassā mahāaṭṭhakathaṃ sarīraṃ;",
  "anya-e0105n0:395": "Katvā mahāpaccariyaṃ tatheva, kurundināmādisu vissutāsu.",
  "anya-e0105n0:396": "Vinicchayo aṭṭhakathāsu vutto, yo yuttamatthaṃ apariccajanto;",
  "anya-e0105n0:397": "Tatopi antogadhatheravādaṃ, saṃvaṇṇanaṃ samma samārabhissa”nti ca.",
  "anya-e0105n0:398": "“Mahāmeghavanuyyāne, bhūmibhāge patiṭṭhito;",
  "anya-e0105n0:399": "Mahāvihāro yo satthu, mahābodhivibhūsito.",
  "anya-e0105n0:400": "Yaṃ tassa dakkhiṇe bhāge, padhānagharamuttamaṃ;",
  "anya-e0105n0:401": "Sucicārittasīlena, bhikkhusaṅghena sevitaṃ.",
  "anya-e0105n0:402": "Uḷārakulasambhūto, saṅghupaṭṭhāyako sadā;",
  "anya-e0105n0:403": "Anākulāya saddhāya, pasanno ratanattaye.",
  "anya-e0105n0:404": "Mahānigamasāmīti, vissuto tattha kārayi;",
  "anya-e0105n0:405": "Cārupākārasañcitaṃ, yaṃ pāsādaṃ manoramaṃ.",
  "anya-e0105n0:406": "Sandacchāyatarūpetaṃ, sampannasalilāsayaṃ;",
  "anya-e0105n0:407": "Vasatā tatra pāsāde, mahānigamasāmino.",
  "anya-e0105n0:408": "Sucisīlasamācāraṃ, theraṃ buddhasirivhayaṃ;",
  "anya-e0105n0:409": "Yā uddisitvā āraddhā, iddhā vinayavaṇṇanā.",
  "anya-e0105n0:410": "Pālayantassa sakalaṃ, laṅkādīpaṃ nirabbudaṃ;",
  "anya-e0105n0:411": "Rañño sirinivāsassa siriyā nivāsaṭṭhonabhūtassa siripālanāmakassa rañño (vimati, antimaviṭṭhe), siripālayasassino.",
  "anya-e0105n0:412": "Samavīsatime vasse, jayasaṃvacchare ayaṃ;",
  "anya-e0105n0:413": "Āraddhā ekavīsamhi, sampatte pariniṭṭhitā.",
  "anya-e0105n0:414": "Upaddavākule loke, nirupaddavato ayaṃ;",
  "anya-e0105n0:415": "Ekasaṃvacchareneva, yathā niṭṭhaṃ upāgatā”ti pari. aṭṭha. nigamanakathā ca.",
  "anya-e0105n0:416_0": "Ayañca samantapāsādikā vinayaṭṭhakathā adhunā mudditachaṭṭhasaṅgītipotthakavasena",
  "anya-e0105n0:416_1": "sahassato upari aṭṭhapaṇṇāsādhikatisatamattapiṭṭhaparimāṇā (1358) hoti, tassā ca",
  "anya-e0105n0:416_2": "ekasaṃvaccharena niṭṭhāpitattaṃ upanidhāya catuvīsādhikasattasatamattapiṭṭhaparimāṇo",
  "anya-e0105n0:416_3": "(724) visuddhimaggopi antamaso chappañcamāsehi niṭṭhāpito bhaveyyāti sakkā ñātuṃ.",
  "anya-e0105n0:416_4": "Tasmā yaṃ buddhaghosuppattiyaṃ mahāvaṃsavacanaṃ nissāya “visuddhimaggo ācariyabuddhaghosena",
  "anya-e0105n0:416_5": "ekaratteneva tikkhattuṃ likhitvā niṭṭhāpito”ti abhitthutivacanaṃ vuttaṃ, taṃ takkārakassa",
  "anya-e0105n0:416_6": "abhitthutimattamevāti veditabbaṃ.",
  "anya-e0105n0:417_0": "Nanu ca imissaṃ aṭṭhakathāyaṃ “sumaṅgalavilāsiniya”ntiādinā visesanāmavasena āgamaṭṭhakathānaṃ",
  "anya-e0105n0:417_1": "atideso dissati pārā. aṭṭha. 1.15, kathamimissā tāhi paṭhamataraṃ katabhāvo veditabboti?",
  "anya-e0105n0:417_2": "Ācariyassa aṭṭhakathāsu aññamaññātidesato, vinayapiṭakassa garukātabbatarabhāvato,",
  "anya-e0105n0:417_3": "mahāvihāravāsīhi visesena garukatabhāvato, saṅgītikkamānurūpabhāvato, idheva paripuṇṇanidānakathāpakāsanato,",
  "anya-e0105n0:417_4": "nigamane ca paṭhamaṃ sīhaḷaṭṭhakathāyo sutvā karaṇappakāsanato ṭhapetvā visuddhimaggaṃ",
  "anya-e0105n0:417_5": "ayameva paṭhamaṃ katāti veditabbā. Visuddhimagge pana vinayaṭṭhakathāyanti vā vinayaṭṭhakathāsūti",
  "anya-e0105n0:417_6": "vā majjhimaṭṭhakathāsūti vā evaṃ sāmaññanāmavaseneva atideso dissati, na samantapāsādikādivisesanāmavasena.",
  "anya-e0105n0:417_7": "Tasmāssa sabbapaṭhamaṃ katabhāvo pākaṭoyeva. Āgamaṭṭhakathānaṃ idhātideso pārā. aṭṭha.",
  "anya-e0105n0:417_8": "1.15 imissāpi tatthāti dī. ni. aṭṭha. 1.8 evaṃ aññamaññātideso pana ācariyassa manasā",
  "anya-e0105n0:417_9": "suvavatthitavasena vā sakkā bhavituṃ, apubbācarimapariniṭṭhāpanena vā. Kathaṃ? Ācariyena",
  "anya-e0105n0:417_10": "hi visuddhimaggaṃ sabbaso niṭṭhāpetvā samantapāsādikādiṃ ekekamaṭṭhakathaṃ karonteneva",
  "anya-e0105n0:417_11": "yattha yattha atthavaṇṇanā vitthārato aññaṭṭhakathāsu pakāsetabbā hoti, tattha tattha",
  "anya-e0105n0:417_12": "“imasmiṃ nāma ṭhāne kathessāmī”ti manasā suvavatthitaṃ vavatthapetvā tañca atidisitvā",
  "anya-e0105n0:417_13": "yathāvavatthitaṭhānappattakāle taṃ vitthārato kathentena tā katā vā bhaveyyuṃ. Ekekissāya",
  "anya-e0105n0:417_14": "vā niṭṭhānāsannappattakāle taṃ ṭhapetvā aññañca aññañca tathā katvā sabbāpi apubbācarimaṃ",
  "anya-e0105n0:417_15": "pariniṭṭhāpitā bhaveyyunti evaṃ dvinnaṃ pakārānamaññataravasena ācariyassāṭṭhakathāsu",
  "anya-e0105n0:417_16": "aññamaññātideso hotīti veditabbanti.",
  "anya-e0105n0:418": "Āgamaṭṭhakathākaraṇaṃ",
  "anya-e0105n0:419": "Sumaṅgalavilāsiniṃ nāma dīghanikāyaṭṭhakathaṃ pana ācariyo sumaṅgalapariveṇavāsinā dāṭhānāgattherena āyācito akāsi. Vuttaṃ hetametissā nigamane –",
  "anya-e0105n0:420": "“Āyācito sumaṅgala-pariveṇanivāsinā thiraguṇena;",
  "anya-e0105n0:421": "Dāṭhānāga saṅgha, ttherena theravaṃsanvayena.",
  "anya-e0105n0:422": "Dīghāgamassa dasabala-guṇagaṇaparidīpanassa aṭṭhakathaṃ;",
  "anya-e0105n0:423": "Yaṃ ārabhiṃ sumaṅgala-vilāsiniṃ nāma nāmena.",
  "anya-e0105n0:424": "Sā hi mahāaṭṭhakathāya, sāramādāya niṭṭhitā esā”ti dī. ni. aṭṭha. 3. nigamanakathā.",
  "anya-e0105n0:425": "Papañcasūdaniṃ nāma majjhimanikāyaṭṭhakathaṃ bhadantabuddhamittattherena pubbe mayūradūtapaṭṭane attanā saddhiṃ vasantena āyācito akāsi. Vuttaṃ hetametissā nigamane –",
  "anya-e0105n0:426": "“Āyācito sumatinā, therena bhadantabuddhamittena;",
  "anya-e0105n0:427": "Pubbe mayūradūtapa,ṭṭanamhi saddhiṃ vasantena.",
  "anya-e0105n0:428": "Paravādavidhaṃsanassa, majjhimanikāyaseṭṭhassa;",
  "anya-e0105n0:429": "Yamahaṃ papañcasūdani-maṭṭhakathaṃ kātumārabhiṃ.",
  "anya-e0105n0:430": "Sā hi mahāaṭṭhakathāya, sāramādāya niṭṭhitā esā”ti ma. ni. aṭṭha. 3. nigamanakathā.",
  "anya-e0105n0:431": "Sāratthappakāsiniṃ nāma saṃyuttanikāyaṭṭhakathaṃ bhadantajotipālattherena āyācito akāsi. Vuttaṃ hetametissā nigamane –",
  "anya-e0105n0:432": "“Etissā karaṇatthaṃ, therena bhadantajotipālena;",
  "anya-e0105n0:433": "Sucisīlena subhāsitassa pakāsayantañāṇena.",
  "anya-e0105n0:434": "Sāsanavibhūtikāmena, yācamānena maṃ subhaguṇena;",
  "anya-e0105n0:435": "Yaṃ samadhigataṃ puññaṃ, tenāpi jano sukhī bhavatū”ti saṃ. ni. aṭṭha. 3.5.nigamanakathā.",
  "anya-e0105n0:436_0": "Manorathapūraṇiṃ nāma aṅguttaranikāyaṭṭhakathaṃ bhadantajotipālattherena dakkhiṇaindiyaraṭṭhe",
  "anya-e0105n0:436_1": "kañcipurādīsu ca sīhaḷadīpe mahāvihāramhi ca attanā saddhiṃ vasantena āyācito, tathā",
  "anya-e0105n0:436_2": "jīvakenāpi upāsakena piṭakattayapāragubhūtena vātāhatepi aniñjamānasabhāve dume viya",
  "anya-e0105n0:436_3": "aniñjamānasaddhamme ṭhitena sumatinā parisuddhājīvenābhiyācito akāsi. Vuttaṃ hetametissā nigamane –",
  "anya-e0105n0:437": "“Āyācito sumatinā, therena bhadantajotipālena;",
  "anya-e0105n0:438": "Kañcipurādīsu mayā, pubbe saddhiṃ vasantena.",
  "anya-e0105n0:439": "Varatambapaṇṇidīpe, mahāvihāramhi vasanakālepi;",
  "anya-e0105n0:440": "Vātāhate viya dume, aniñjamānamhi saddhamme.",
  "anya-e0105n0:441": "Pāraṃ piṭakattayasā,garassa gantvā ṭhitena sumatinā;",
  "anya-e0105n0:442": "Parisuddhājīvenā,bhiyācito jīvakenāpi.",
  "anya-e0105n0:443": "Dhammakathānayanipuṇehi, dhammakathikehi aparimāṇehi;",
  "anya-e0105n0:444": "Parikīḷitassa paṭipa,jjitassa sakasamayacitrassa.",
  "anya-e0105n0:445": "Aṭṭhakathaṃ aṅguttara,mahānikāyassa kātumāraddho;",
  "anya-e0105n0:446": "Yamahaṃ cirakālaṭṭhiti-micchanto sāsanavarassa.",
  "anya-e0105n0:447": "Sā hi mahāaṭṭhakathāya, sāramādāya niṭṭhitā esā;",
  "anya-e0105n0:448": "Catunnavutiparimāṇāya, pāḷiyā bhāṇavārehi.",
  "anya-e0105n0:449": "Sabbāgamasaṃvaṇṇana, manoratho pūrito ca me yasmā;",
  "anya-e0105n0:450": "Etāya manoratha pūraṇīti nāmaṃ tato assā”ti a. ni. aṭṭha. 3.11.nigamanakathā.",
  "anya-e0105n0:451_0": "Imā ca pana catasso āgamaṭṭhakathāyo kurumāno ācariyabuddhaghoso mahāmahindattherenābhataṃ",
  "anya-e0105n0:451_1": "mūlaṭṭhakathāsaṅkhātaṃ mahāaṭṭhakathaṃyeva bhāsāparivattanavasena ceva punappunāgatavitthārakathāmaggassa",
  "anya-e0105n0:451_2": "saṃkhipanavasena ca akāsi. Vuttañhetaṃ ganthārambhe –",
  "anya-e0105n0:452": "“Sīhaḷadīpaṃ pana ābha,tātha vasinā mahāmahindena;",
  "anya-e0105n0:453": "Ṭhapitā sīhaḷabhāsāya, dīpavāsīnamatthāya.",
  "anya-e0105n0:454": "Apanetvāna tatohaṃ, sīhaḷabhāsaṃ manoramaṃ bhāsaṃ;",
  "anya-e0105n0:455": "Tantinayānucchavikaṃ, āropento vigatadosaṃ…pe…",
  "anya-e0105n0:456": "Hitvā punappunāgata-matthaṃ atthaṃ pakāsayissāmī”ti.",
  "anya-e0105n0:457": "Tathā nigamanepi –",
  "anya-e0105n0:458": "“Sā hi mahāaṭṭhakathāya, sāramādāya niṭṭhitā esā”ti dī. ni. aṭṭha. 3.nigamanakathā ca;",
  "anya-e0105n0:459": "“Mūlaṭṭhakathāsāraṃ, ādāya mayā imaṃ karontenā”ti dī. ni. aṭṭha. 3.nigamanakathā ca.",
  "anya-e0105n0:460_0": "Imāsaṃ sarīrabhūtapāṭhesu ca samantapāsādikāyaṃ viya “mahāpaccariyaṃ, kurundiya”ntiādinā",
  "anya-e0105n0:460_1": "vinicchayasaṃvaṇṇanābhedappakāsanaṃ na dissati, tathā abhidhammaṭṭhakathāsupi. Tenetaṃ",
  "anya-e0105n0:460_2": "ñāyati “suttantābhidhammesu mahāaṭṭhakathāto aññā mahāpaccariādināmikā porāṇikā sīhaḷaṭṭhakathāyo",
  "anya-e0105n0:460_3": "ceva andhakaṭṭhakathā ca natthī”ti. Yāva vasabharājakālā (609-653) pana pākaṭānaṃ",
  "anya-e0105n0:460_4": "sīhaḷikattherānaṃ vinicchayo ca vādā ca vatthūni ca etāsupi dissantiyevāti.",
  "anya-e0105n0:461": "Abhidhammaṭṭhakathākaraṇaṃ",
  "anya-e0105n0:462_0": "Aṭṭhasāliniṃ pana sammohavinodaniñca dhātukathādipañcapakaraṇassa aṭṭhakathañcāti",
  "anya-e0105n0:462_1": "tisso abhidhammaṭṭhakathāyo attanā sadisanāmena sotatthakīganthakārakena buddhaghosabhikkhunā",
  "anya-e0105n0:462_2": "āyācito akāsi. Vuttañhetaṃ tāsu –",
  "anya-e0105n0:463": "“Visuddhācārasīlena, nipuṇāmalabuddhinā;",
  "anya-e0105n0:464": "Bhikkhunā buddhaghosena, sakkaccaṃ abhiyācito”ti dha. sa. aṭṭha. ganthārambhakathā ca.",
  "anya-e0105n0:465": "“Buddhaghosoti garūhi gahitanāmadheyyena therena katā",
  "anya-e0105n0:466": "Ayaṃ aṭṭhasālinī nāma dhammasaṅgahaṭṭhakathā”ti dha. sa. aṭṭha. nigamanakathā ca.",
  "anya-e0105n0:467": "“Atthappakāsanatthaṃ, tassāhaṃ yācito ṭhitaguṇena;",
  "anya-e0105n0:468": "Yatinā adandhagatinā, subuddhinā buddhaghosena.",
  "anya-e0105n0:469": "Yaṃ ārabhiṃ racayituṃ, aṭṭhakathaṃ sunipuṇesu atthesu;",
  "anya-e0105n0:470": "Sammohavinodanato, sammohavinodaniṃ nāmā”ti vibha. aṭṭha. nigamanakathā ca.",
  "anya-e0105n0:471": "“Buddhaghosoti garūhi gahitanāmadheyyena therena katā",
  "anya-e0105n0:472": "Ayaṃ sammohavinodanī nāma vibhaṅgaṭṭhakathā”ti vibha. aṭṭha. nigamanakathā ca.",
  "anya-e0105n0:473_0": "Imāsu pana tīsu pañcapakaraṇaṭṭhakathāya nāmaviseso natthi āyācako ca na pakāsito,",
  "anya-e0105n0:473_1": "kevalaṃ attano saddhāya eva sañcoditena ācariyabuddhaghosena sā katā viya dissati.",
  "anya-e0105n0:473_2": "Vuttañhetaṃ tassā nigamane –",
  "anya-e0105n0:474": "“Kusalādidhammabhedaṃ, nissāya nayehi vividhagaṇanehi;",
  "anya-e0105n0:475": "Vitthārento sattama-mabhidhammappakaraṇaṃ satthā.",
  "anya-e0105n0:476": "Suvihitasanniṭṭhāno, paṭṭhānaṃ nāma yaṃ pakāsesi;",
  "anya-e0105n0:477": "Saddhāya samāraddhā, yā aṭṭhakathā mayā tassāti ca.",
  "anya-e0105n0:478": "“Ettāvatā",
  "anya-e0105n0:479": "Sattappakaraṇaṃ nātho, abhidhammamadesayi;",
  "anya-e0105n0:480": "Devātidevo devānaṃ, devalokamhi yaṃ pure;",
  "anya-e0105n0:481": "Tassa aṭṭhakathā esā, sakalassāpi niṭṭhitā”ti paṭṭhā. aṭṭha. 19-24.1 ca.",
  "anya-e0105n0:482": "“Buddhaghosoti garūhi gahitanāmadheyyena therena katā",
  "anya-e0105n0:483": "Ayaṃ sakalassapi abhidhammapiṭakassa aṭṭhakathā”ti paṭṭhā. aṭṭha. 19-24.1 ca.",
  "anya-e0105n0:484_0": "Ekacce pana ādhunikā therā “abhidhammaṭṭhakathāyo ācariyabuddhaghosena yācito saṅghapālabuddhamittajotipālādīnaṃ",
  "anya-e0105n0:484_1": "aññataro thero akāsī”ti vadanti. Ayañca nesaṃ vicāraṇā, aṭṭhasālinīsammohavinodanīsu",
  "anya-e0105n0:484_2": "“tā buddhaghosena yācito akāsī”ti ganthakārena vuttaṃ. Tena ñāyati “takkārako añño,",
  "anya-e0105n0:484_3": "ācariyabuddhaghoso pana tāsu yācakapuggaloyevā”ti. Āgamaṭṭhakathāsu ca ācariyabuddhaghosena –",
  "anya-e0105n0:485": "“Sīlakathā dhutadhammā, kammaṭṭhānāni ceva sabbāni…pe…",
  "anya-e0105n0:486": "Iti pana sabbaṃ yasmā, visuddhimagge mayā suparisuddhaṃ;",
  "anya-e0105n0:487": "Vuttaṃ tasmā bhiyyo, na taṃ idha vicārayissāmī”ti dī. ni. aṭṭha. 1.ganthārambhakathā –",
  "anya-e0105n0:488": "Evaṃ sīlakathādīnaṃ attanā eva visuddhimagge vuttabhāvo mayātipadena pakāsito. Aṭṭhasāliniyaṃ pana –",
  "anya-e0105n0:489": "“Kammaṭṭhānāni sabbāni, cariyābhiññā vipassanā;",
  "anya-e0105n0:490": "Visuddhimagge panidaṃ, yasmā sabbaṃ pakāsita”nti dha. sa. aṭṭha. ganthārambhakathā –",
  "anya-e0105n0:491_0": "Evaṃ mayāti kattupadena vinā vuttaṃ. Tenāpi ñāyati “visuddhimaggakārako añño, abhidhammaṭṭhakathākārako",
  "anya-e0105n0:491_1": "añño”ti. Kiñcāpi abhidhammaṭṭhakathāsu abhiyācako buddhaghoso bhikkhunāti ca yatināti",
  "anya-e0105n0:491_2": "ca imeheva sāmaññaguṇapadehi vutto na therenāti sagāravaguṇapadena, tathāpi so “visuddhācārasīlena",
  "anya-e0105n0:491_3": "nipuṇāmalabuddhinā”ti ca, “adandhagatinā subuddhinā”ti ca imehi adhikaguṇapadehi",
  "anya-e0105n0:491_4": "thomitattā “visuddhimaggādikārako ācariyabuddhaghosoyevā”ti sakkā gahetuṃ. So hi",
  "anya-e0105n0:491_5": "upasampannakālatoyeva paṭṭhāya ganthakovido pariyattivisāradaguṇasampanno, tasmiñca",
  "anya-e0105n0:491_6": "kāle ūnadasavasso bhaveyya, tasmā therenāti na vuttoti sakkā gahetunti.",
  "anya-e0105n0:492_0": "Taṃ pana tesaṃ ativicāraṇamattameva. Na hi ācariyabuddhaghosatthero “tasmiṃ kāle",
  "anya-e0105n0:492_1": "ūnadasavasso”ti sakkā gahetuṃ, visuddhimagganigamanepi “buddhaghosoti garūhi gahitanāmadheyyena",
  "anya-e0105n0:492_2": "therenā”ti vacanato, na ca “visuddhācārasīlena, nipuṇāmalabuddhinā”ti vā, “adandhagatinā",
  "anya-e0105n0:492_3": "subuddhinā”ti vā ettakeheva dvīhi dvīhi guṇapadehi thomanena suthomito hoti, aññadatthu",
  "anya-e0105n0:492_4": "“nippabhīkatakhajjoto samudeti divākaro”ti thomanaṃ viya hoti. Nanu ācariyena attano ganthanigamanesu –",
  "anya-e0105n0:493_0": "“Paramavisuddhasaddhābaddhivīriyapaṭimaṇḍitena sīlācārajjavamaddavādiguṇasamudayasamuditena",
  "anya-e0105n0:493_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattibhede",
  "anya-e0105n0:493_2": "sāṭṭhakathe satthusāsane appaṭihatañāṇappabhāvena mahāveyyākaraṇenā”tiādinā –",
  "anya-e0105n0:494_0": "Attano anucchavikāni guṇapadāni pakāsitāni, soyeva ca porāṇasīhaḷaṭṭhakathāyo saṅkhipitvā",
  "anya-e0105n0:494_1": "abhinavasaṅgahaṭṭhakathānaṃ ādikattā pubbaṅgamo, aññe pana abhinavaṭṭhakathākārā",
  "anya-e0105n0:494_2": "tasseva anuvattitvā avasesamekaṃ vā dve vā aṭṭhakathāyo akaṃsu. Abhidhammaṭṭhakathāsu",
  "anya-e0105n0:494_3": "ca yo yo attho visuddhimagge vutto, so so yathānuppattaṭṭhāne tato gahetvā tatheva",
  "anya-e0105n0:494_4": "vutto. Visesato pana paṭiccasamuppādavibhaṅgakhandhāyatanadhātusaccavibhaṅgavaṇṇanāsu",
  "anya-e0105n0:494_5": "jhānakathāvaṇṇanāsu ca ayamattho ativiya pākaṭo, yopi ca tattha appako katipayamatto",
  "anya-e0105n0:494_6": "visuddhimaggena visadiso saṃvaṇṇanābhedo dissati, sopi ābhidhammikānaṃ matānusārena",
  "anya-e0105n0:494_7": "yathā porāṇaṭṭhakathāyaṃ vutto, tatheva vuttoti veditabbo. Yathā ca aṭṭhasāliniyaṃ",
  "anya-e0105n0:494_8": "samantapāsādikāya vinayaṭṭhakathāya atideso dissati dha. sa. aṭṭha. 1 akusalakammapathakathā,",
  "anya-e0105n0:494_9": "tatheva samantapāsādikāyampi aṭṭhasāliniyā atideso dissateva pārā. aṭṭha. 1.11;.",
  "anya-e0105n0:494_10": "Yadi ca aṭṭhasālinī aññena katā bhaveyya, kathaṃ tāsu aññamaññātideso sakkā kātuṃ.",
  "anya-e0105n0:494_11": "Tasmā abhidhammaṭṭhakathāsu abhiyācako buddhaghoso ācariyena samānanāmo cūḷabuddhaghosoti",
  "anya-e0105n0:494_12": "yāvajjatanā ācariyaparamparāya gahito sotatthakīganthakārako aññoyeva, na ācariyamahābuddhaghosatthero.",
  "anya-e0105n0:494_13": "Teneva tattha vuttaṃ “bhikkhunā”ti ca “yatinā”ti ca.",
  "anya-e0105n0:495_0": "Yadi pana ettakena niṭṭhaṃ na gaccheyya, evampi vicāretabbaṃ – kinnu kho saṅghapālādayo",
  "anya-e0105n0:495_1": "therā visuddhimaggādīnaṃ karaṇatthāya ācariyabuddhaghosattheraṃ āyācamānā attanā",
  "anya-e0105n0:495_2": "samatthataroti saddahantā āyācanti udāhu asaddahantāti? Saddahantāyeva āyācantīti",
  "anya-e0105n0:495_3": "pākaṭoyevāyamattho. Tathā ca sati ācariyabuddhaghosatthero sayaṃ aññehi samatthatarova",
  "anya-e0105n0:495_4": "samāno kasmā aññaṃ āyāceyya. Na hi saddhāsampannassa thāmasampannassa yobbanasampannassa",
  "anya-e0105n0:495_5": "ācariyassa sundarataraṃ abhidhammaṭṭhakathaṃ kātuṃ bhāriyaṃ bhavissati. Abhidhammaṭṭhakathāsu",
  "anya-e0105n0:495_6": "ca vuttavacanāni visuddhimaggaāgamaṭṭhakathāsu vuttasaṃvaṇṇanāvacanehi ekākārāneva",
  "anya-e0105n0:495_7": "honti. Yadi ca abhidhammaṭṭhakathaṃ añño kareyya, kathamapi tāhi vacanākārassa visadisatā",
  "anya-e0105n0:495_8": "bhaveyya eva. Etāsaṃ nigamane ca dassitena “buddhaghosoti garūhi gahitanāmadheyyena",
  "anya-e0105n0:495_9": "therena katā”ti vacanena “ācariyabuddhaghosena katā”tveva pākaṭā honti, na aññenāti.",
  "anya-e0105n0:495_10": "Yepi “aññena katā”ti vadanti, tepi “iminā nāma therenā”ti ekaṃsato dassetuṃ na sakkonti,",
  "anya-e0105n0:495_11": "tathā dassetuñca lesamattampi sādhakavacanaṃ na dissati. Tasmā abhidhammaṭṭhakathāyopi",
  "anya-e0105n0:495_12": "idāni ācariyehi cūḷabuddhaghosoti voharitena buddhaghosena nāma bhikkhunāyācito visuddhimaggavinayāgamaṭṭhakathānaṃ",
  "anya-e0105n0:495_13": "kārako ācariyamahābuddhaghosattheroyeva akāsīti niṭṭhamettha gantabbanti.",
  "anya-e0105n0:496": "Yaṃ pana mahāvaṃse “ācariyabuddhaghoso sīhaḷadīpāgamanato pubbe jambudīpe vasanakāleyeva aṭṭhasāliniṃ akāsī”ti adhippāyena –",
  "anya-e0105n0:497": "225. “Dhammasaṅgaṇiyākāsi, kacchaṃ so aṭṭhasālini”nti –",
  "anya-e0105n0:498_0": "Vuttaṃ, taṃ idāni dissamānāya aṭṭhasāliniyā na sameti. Tattha hi ganthārambheyeva",
  "anya-e0105n0:498_1": "visuddhimaggaṃ atidisitvā pacchāpi so ca, samantapāsādikā ca bahūsu ṭhānesu atidisīyanti.",
  "anya-e0105n0:498_2": "Tasmā tassā ācariyena sīhaḷadīpaṃ patvā visuddhimaggañceva samantapāsādikañca katvā",
  "anya-e0105n0:498_3": "pacchāyeva katabhāvo ativiya pākaṭoti.",
  "anya-e0105n0:499": "Kaṅkhāvitaraṇīaṭṭhakathākaraṇaṃ",
  "anya-e0105n0:500_0": "Kaṅkhāvitaraṇiṃ nāma pātimokkhaṭṭhakathaṃ ācariyabuddhaghosatthero soṇattherena yācito",
  "anya-e0105n0:500_1": "mahāvihāravāsīnaṃ vācanāmagganissitaṃ sīhaḷapātimokkhaṭṭhakathānayaṃ nissāya ekampi",
  "anya-e0105n0:500_2": "padaṃ pāḷiyā vā mahāvihāravāsīnaṃ porāṇaṭṭhakathāhi vā avirodhetvā akāsi. Tena vuttaṃ",
  "anya-e0105n0:500_3": "tissaṃ aṭṭhakathāyaṃ –",
  "anya-e0105n0:501": "“Sūratena nivātena, sucisallekhavuttinā;",
  "anya-e0105n0:502": "Vinayācārayuttena, soṇattherena yācito.",
  "anya-e0105n0:503": "Tattha sañjātakaṅkhānaṃ, bhikkhūnaṃ tassa vaṇṇanaṃ;",
  "anya-e0105n0:504": "Kaṅkhāvitaraṇatthāya, paripuṇṇavinicchayaṃ.",
  "anya-e0105n0:505": "Mahāvihāravāsīnaṃ, vācanāmagganissitaṃ;",
  "anya-e0105n0:506": "Vattayissāmi nāmena, kaṅkhāvitaraṇiṃ subha”nti kaṅkhā aṭṭha. ganthārambhakathā ca.",
  "anya-e0105n0:507": "“Ārabhiṃ yamahaṃ sabbaṃ, sīhaḷaṭṭhakathānayaṃ;",
  "anya-e0105n0:508": "Mahāvihāravāsīnaṃ, vācanāmagganissitaṃ.",
  "anya-e0105n0:509": "Nissāya sā ayaṃ niṭṭhaṃ, gatā ādāya sabbaso;",
  "anya-e0105n0:510": "Sabbaṃ aṭṭhakathāsāraṃ, pāḷiyatthañca kevalaṃ.",
  "anya-e0105n0:511": "Na hettha taṃ padaṃ atthi, yaṃ virujjheyya pāḷiyā;",
  "anya-e0105n0:512": "Mahāvihāravāsīnaṃ, porāṇaṭṭhakathāhi vā”ti kaṅkhā. aṭṭha. nigamanakathā ca.",
  "anya-e0105n0:513": "Dhammapadaṭṭhakathākaraṇaṃ",
  "anya-e0105n0:514_0": "Aparāpi tisso aṭṭhakathāyo santi khuddakapāṭhaṭṭhakathā dhammapadaṭṭhakathā suttanipātaṭṭhakathā",
  "anya-e0105n0:514_1": "cāti, yā tāsu dissamānanigamanavasena ācariyabuddhaghoseneva katāti paññāyanti. Tattha",
  "anya-e0105n0:514_2": "pana vuttavacanāni kānici kānici āgamaṭṭhakathāsu vuttākārena na honti. Tasmā eke",
  "anya-e0105n0:514_3": "vadanti “netā ācariyabuddhaghosassā”ti. Ekacce pana “ācariyassa upathambhakattherehi",
  "anya-e0105n0:514_4": "paṭhamaṃ katā, pacchā ācariyena osānasodhanavasena pariyosāpitā vā bhaveyyuṃ, abhidhammaṭṭhakathaṃ",
  "anya-e0105n0:514_5": "āyācantena cūḷabuddhaghosena vā katā bhaveyyu”nti vadanti.",
  "anya-e0105n0:515_0": "Taṃ tathā vā hotu aññathā vā, idāni ekantato vinicchinituṃ na sukarameva. Tasmā tāsaṃ",
  "anya-e0105n0:515_1": "nigamanavacanavaseneva ettha pakāsayissāma. Tāsu hi dhammapadaṭṭhakathaṃ kumārakassapattherena",
  "anya-e0105n0:515_2": "āyācito sirikūṭassa (sirikuḍḍassa) rañño pāsāde viharanto paramparābhataṃ sīhaḷabhāsāya",
  "anya-e0105n0:515_3": "saṇṭhitaṃ porāṇaṭṭhakathaṃ pāḷibhāsāya āropetvā vitthāragatañca vacanakkamaṃ samāsetvā",
  "anya-e0105n0:515_4": "gāthāsu asaṃvaṇṇitapadabyañjanāni saṃvaṇṇetvā akāsi. Vuttañhi tattha ganthārambhe –",
  "anya-e0105n0:516": "“Paramparābhatā tassa, nipuṇā atthavaṇṇanā;",
  "anya-e0105n0:517": "Yā tambapaṇṇidīpamhi, dīpabhāsāya saṇṭhitā…pe…",
  "anya-e0105n0:518": "Kumārakassapenāhaṃ, therena thiracetasā;",
  "anya-e0105n0:519": "Saddhammaṭṭhitikāmena, sakkaccaṃ abhiyācito…pe…",
  "anya-e0105n0:520": "Taṃ bhāsaṃ ativitthāra, gatañca vacanakkamaṃ;",
  "anya-e0105n0:521": "Pahāyāropayitvāna, tantibhāsaṃ manoramaṃ.",
  "anya-e0105n0:522": "Gāthānaṃ byañjanapadaṃ, yaṃ tattha na vibhāvitaṃ;",
  "anya-e0105n0:523": "Kevalaṃ taṃ vibhāvetvā, sesaṃ tameva atthato.",
  "anya-e0105n0:524": "Bhāsantarena bhāsissa”nti dha. pa. aṭṭha. 1.ganthārambhakathā –",
  "anya-e0105n0:525": "Nigamane ca vuttaṃ –",
  "anya-e0105n0:526": "“Vihāre adhirājena, kāritamhi kataññunā;",
  "anya-e0105n0:527": "Pāsāde sirikūṭassa, rañño viharatā mayā”ti dha. pa. aṭṭha. 2.nigamanakathā.",
  "anya-e0105n0:528_0": "Ettha ca sirikūṭo nāma samantapāsādikānigamane siripāloti vutto mahānāmoyeva rājāti",
  "anya-e0105n0:528_1": "vadanti. Evaṃ sati mahesiyā ānayanaṃ samādāpanamārabbha tena raññā dinne dhūmarakkhapabbatavihāre",
  "anya-e0105n0:528_2": "vasantena sā katāti veditabbā. Vuttañhetaṃ mahāvaṃse –",
  "anya-e0105n0:529": "37-212.",
  "anya-e0105n0:530": "“Lohadvāra-ralaggāma-koṭipassāvanavhaye;",
  "anya-e0105n0:531": "Tayo vihāre kāretvā, bhikkhūnaṃ abhayuttare.",
  "anya-e0105n0:532": "213.",
  "anya-e0105n0:533": "Vihāraṃ kārayitvāna, dhūmarakkhamhi pabbate;",
  "anya-e0105n0:534": "Mahesiyā’nayenā’dā, bhikkhūnaṃ theravādina”nti.",
  "anya-e0105n0:535_0": "Tassa pana rañño kāle sā niṭṭhāpitāti na sakkā gahetuṃ. Tassa hi rañño ekavīsatimavasse",
  "anya-e0105n0:535_1": "samantapāsādikaṃ niṭṭhāpesi. So ca rājā dvāvīsatimavasse divaṅgato. Etthantare sādhikaekavassena",
  "anya-e0105n0:535_2": "“catasso ca āgamaṭṭhakathāyo tisso ca abhidhammaṭṭhakathāyo ayañca dhammapadaṭṭhakathā”ti",
  "anya-e0105n0:535_3": "sabbā etā na sakkā niṭṭhāpetunti.",
  "anya-e0105n0:536": "Paramatthajotikāṭṭhakathākaraṇaṃ",
  "anya-e0105n0:537": "Paramatthajotikaṃ nāma khuddakapāṭhassa ceva suttanipātassa ca aṭṭhakathaṃ kenacipi anāyācito attano icchāvaseneva akāsi. Vuttañhetaṃ khuddakapāṭhaṭṭhakathāya ganthārambhe –",
  "anya-e0105n0:538": "“Uttamaṃ vandaneyyānaṃ, vanditvā ratanattayaṃ;",
  "anya-e0105n0:539": "Khuddakānaṃ karissāmi, kesañci atthavaṇṇanaṃ.",
  "anya-e0105n0:540": "Khuddakānaṃ gambhīrattā, kiñcāpi atidukkarā;",
  "anya-e0105n0:541": "Vaṇṇanā mādisenesā, abodhantena sāsanaṃ.",
  "anya-e0105n0:542": "Ajjāpi tu abbhocchinno, pubbācariyanicchayo;",
  "anya-e0105n0:543": "Tatheva ca ṭhitaṃ yasmā, navaṅgaṃ satthusāsanaṃ.",
  "anya-e0105n0:544": "Tasmāhaṃ kātumicchāmi, atthasaṃvaṇṇanaṃ imaṃ;",
  "anya-e0105n0:545": "Sāsanañceva nissāya, porāṇañca vinicchayaṃ.",
  "anya-e0105n0:546": "Saddhammabahumānena, nāttukkaṃsanakamyatā;",
  "anya-e0105n0:547": "Nāññesaṃ vambhanatthāya, taṃ suṇātha samāhitā”ti.",
  "anya-e0105n0:548_0": "Bahū pana vicakkhaṇā imā ārambhagāthāyo vicinitvā “netaṃ ācariyabuddhaghosattherassa",
  "anya-e0105n0:548_1": "viya vacanaṃ hotī”ti vadanti. Ayañca nesaṃ vicinanākāro, ācariyabuddhaghoso hi yaṃ",
  "anya-e0105n0:548_2": "kañci ganthaṃ sīlādiguṇasampannena aññena āyācitova karoti, idha pana kocipi āyācako",
  "anya-e0105n0:548_3": "natthi. Punapi ācariyo “porāṇasīhaḷaṭṭhakathaṃ bhāsāparivattanavasena karissāmī”ti",
  "anya-e0105n0:548_4": "ca “mahāvihāravāsīnaṃ vācanāmaggaṃ nissāya karissāmī”ti ca evaṃ paṭiññaṃ katvāva",
  "anya-e0105n0:548_5": "karoti, idha pana tādisīpi paṭiññā natthi. Punapi ācariyo atigambhīratthānaṃ catunnañcāgamānaṃ",
  "anya-e0105n0:548_6": "abhidhammassa ca saṃvaṇṇanārambhepi dukkarabhāvaṃ na katheti, idha pana “sāsanaṃ",
  "anya-e0105n0:548_7": "abodhantena mādisenā”ti attanā sāsanassa abuddhabhāvaṃ pakāsetvā “atidukkarā”ti ca",
  "anya-e0105n0:548_8": "katheti. Tasmā “netaṃ ācariyabuddhaghosassa viya vacana”nti vadanti. Taṃ yuttaṃ viya",
  "anya-e0105n0:548_9": "dissati, ācariyo hi attano ganthanigamanesu “tipiṭakapariyattippabhede sāṭṭhakathe",
  "anya-e0105n0:548_10": "satthusāsane appaṭihatañāṇappabhāvenā”ti attano ñāṇappabhāvaṃ pakāsesi, so “sāsanaṃ",
  "anya-e0105n0:548_11": "abodhantena mādisena atidukkarā”ti īdisaṃ vacanaṃ na katheyyayevāti.",
  "anya-e0105n0:549": "Jātakaṭṭhakathākaraṇaṃ",
  "anya-e0105n0:550_0": "Jātakaṭṭhakathāpi ca ācariyabuddhaghosatthereneva katāti vadanti, kāraṇaṃ panettha",
  "anya-e0105n0:550_1": "na dissati. Sā pana atthadassittherena ca buddhamittattherena ca mahisāsakanikāyikena",
  "anya-e0105n0:550_2": "ca buddhadevattherenāti tīhi therehi abhiyācito mahāvihāravāsīnaṃ vācanāmaggaṃ nissāya",
  "anya-e0105n0:550_3": "katā. Imissāpi nāmaviseso natthi. Vuttaṃ himissā ārambhe –",
  "anya-e0105n0:551": "“Buddhavaṃsassa etassa, icchantena ciraṭṭhitiṃ;",
  "anya-e0105n0:552": "Yācito abhigantvāna, therena atthadassinā.",
  "anya-e0105n0:553": "Asaṃsaṭṭhavihārena, sadā suddhavihārinā;",
  "anya-e0105n0:554": "Tatheva buddhamittena, santacittena viññunā.",
  "anya-e0105n0:555": "Mahisāsakavaṃsamhi, sambhūtena nayaññunā;",
  "anya-e0105n0:556": "Buddhadevena ca tathā, bhikkhunā suddhabuddhinā.",
  "anya-e0105n0:557": "Mahāpurisacariyānaṃ, ānubhāvaṃ acintiyaṃ;",
  "anya-e0105n0:558": "Tassa vijjotayantassa, jātakassatthavaṇṇanaṃ.",
  "anya-e0105n0:559": "Mahāvihāravāsīnaṃ, vācanāmagganissitaṃ;",
  "anya-e0105n0:560": "Bhāsissaṃ bhāsato taṃ me, sādhu gaṇhantu sādhavo”ti.",
  "anya-e0105n0:561": "Ettāvatā ca ācariyabuddhaghosattherassa ganthabhāvena pākaṭāhi sabbaṭṭhakathāhi saha visuddhimaggassa karaṇappakāro vitthārena vibhāvito hoti.",
  "anya-e0105n0:562": "Sakalalokapatthārakāraṇaṃ",
  "anya-e0105n0:563_0": "Kissesa visuddhimaggo sakalaloke patthaṭoti? Parisuddhapiṭakapāḷinissayabhāvato,",
  "anya-e0105n0:563_1": "sikkhattayasaṅgahabhāvato, porāṇaṭṭhakathānaṃ bhāsāparivattanabhāvato, parasamayavivajjanato,",
  "anya-e0105n0:563_2": "sakasamayavisuddhito, sīladhutaṅgasamathaabhiññāpaññāpabhedādīnaṃ paripuṇṇavibhāgato,",
  "anya-e0105n0:563_3": "yāva arahattā paṭipattinayaparidīpanato, uttānānākulapadabyañjanasaṅkhatabhāvato,",
  "anya-e0105n0:563_4": "suviññeyyatthabhāvato, pasādanīyānaṃ diṭṭhānugatāpādanasamatthānaṃ vatthūnañca dīpanatoti",
  "anya-e0105n0:563_5": "evamādīhi anekasatehi guṇehi esa sakalaloke patthaṭo jāto.",
  "anya-e0105n0:564_0": "Ayañhi visuddhimaggo saṅgītittayārūḷhaparisuddhapāḷipiṭakameva nissāya pavatto, na",
  "anya-e0105n0:564_1": "mahāsaṅghikādīnaṃ sattarasannaṃ nikāyānaṃ piṭakaṃ, napi mahāyānikānaṃ piṭakaṃ. Saparivāraṃ",
  "anya-e0105n0:564_2": "sikkhattayañca ettha paripuṇṇameva saṅgahetvā dassitaṃ. Vuttañhetaṃ ācariyena āgamaṭṭhakathāsu ganthārambhe –",
  "anya-e0105n0:565": "“Sīlakatā dhutadhammā, kammaṭṭhānāni ceva sabbāni;",
  "anya-e0105n0:566": "Cariyāvidhānasahito, jhānasamāpattivitthāro.",
  "anya-e0105n0:567": "Sabbā ca abhiññāyo, paññāsaṅkalananicchayo ceva;",
  "anya-e0105n0:568": "Khandhādhātāyatani,ndriyāni ariyāni ceva cattāri.",
  "anya-e0105n0:569": "Saccāni paccayākāra,desanā suparisuddhanipuṇanayā;",
  "anya-e0105n0:570": "Avimuttatantimaggā, vipassanābhāvanā ceva.",
  "anya-e0105n0:571": "Iti pana sabbaṃ yasmā, visuddhimagge mayā suparisuddhaṃ;",
  "anya-e0105n0:572": "Vuttaṃ tasmā bhiyyo, na taṃ idha vicārayissāmī”ti.",
  "anya-e0105n0:573_0": "Yasmā pana visuddhimaggo catunnaṃ āgamaṭṭhakathānaṃ avayavabhāvena kato, tasmā tā",
  "anya-e0105n0:573_1": "viya porāṇasīhaḷaṭṭhakathānaṃ bhāsāparivattanavasena ceva punappunāgatamatthānaṃ",
  "anya-e0105n0:573_2": "saṃkhipanavasena ca parasamayavivajjanavasena ca mahāvihāravāsīnaṃ parisuddhavinicchayasaṅkhātassa",
  "anya-e0105n0:573_3": "sakasamayassa dīpanavasena ca kato. Vuttañhetaṃ ācariyena –",
  "anya-e0105n0:574": "“Apanetvāna tatohaṃ, sīhaḷabhāsaṃ manoramaṃ bhāsaṃ;",
  "anya-e0105n0:575": "Tantinayānucchavikaṃ, āropento vigatadosaṃ.",
  "anya-e0105n0:576": "Samayaṃ avilomento, therānaṃ theravaṃsapadīpānaṃ;",
  "anya-e0105n0:577": "Sunipuṇavinicchayānaṃ, mahāvihāre nivāsīnaṃ;",
  "anya-e0105n0:578": "Hitvā punappunāgata-matthaṃ atthaṃ pakāsayissāmī”ti dī. ni. aṭṭha. 1.ganthārambhakathā ca.",
  "anya-e0105n0:579": "“Majjhe visuddhimaggo, esa catunnampi āgamānañhi;",
  "anya-e0105n0:580": "Ṭhatvā pakāsayissati, tattha yathābhāsitamatthaṃ.",
  "anya-e0105n0:581": "Icceva kato tasmā, tampi gahetvāna saddhimetāya;",
  "anya-e0105n0:582": "Aṭṭhakathāya vijānatha, dīghāgamanissitaṃ attha”nti dī. ni. aṭṭha. 1.ganthārambhakathā ca.",
  "anya-e0105n0:583": "“Sā hi mahāaṭṭhakathāya, sāramādāya niṭṭhitā esā;",
  "anya-e0105n0:584": "Ekāsītipamāṇāya, pāḷiyā bhāṇavārehi.",
  "anya-e0105n0:585": "Ekūnasaṭṭhimatto, visuddhimaggopi bhāṇavārehi;",
  "anya-e0105n0:586": "Atthappakāsanatthāya, āgamānaṃ kato yasmā.",
  "anya-e0105n0:587": "Tasmā tena sahāyaṃ, aṭṭhakathā bhāṇavāragaṇanāya;",
  "anya-e0105n0:588": "Suparimitaparicchinnaṃ, cattālīsaṃ sataṃ hotī”ti dī. ni. aṭṭha. 3.nigamanakathā ca.",
  "anya-e0105n0:589_0": "Yadi cāyaṃ visuddhimaggo ācariyena āgamaṭṭhakathāyo viya akatvā porāṇasīhaḷaṭṭhakathāyo",
  "anya-e0105n0:589_1": "ca anoloketvā kevalaṃ attano ñāṇappabhāveneva kato assa, nāyaṃ āgamaṭṭhakathānaṃ",
  "anya-e0105n0:589_2": "avayavoti gahetabbo assa, aññadatthu “āgamaṭṭhakathāyo mahāṭṭhakathāya sārabhūtā,",
  "anya-e0105n0:589_3": "visuddhimaggo pana na tassā sārabhūto, kevalaṃ ācariyassa matiyāva kato”ti evameva",
  "anya-e0105n0:589_4": "vattabbo assa. Yasmā pana tathā akatvā pubbe vuttappakāreneva kato, tasmā ayampi",
  "anya-e0105n0:589_5": "visuddhimaggo tāsaṃ āgamaṭṭhakathānaṃ karaṇākāreneva katoti ca, tatoyeva mahāṭṭhakathāya",
  "anya-e0105n0:589_6": "sārabhūtoti ca daṭṭhabbo.",
  "anya-e0105n0:590_0": "Ekacce pana vicakkhaṇā ācariyabuddhaghosassa ganthesu uttarapakkhasāsanikānaṃ assaghosanāgajjunavasubandhuādīnaṃ",
  "anya-e0105n0:590_1": "bhikkhūnaṃ viya porāṇaganthe anissāya attano ñāṇeneva takketvā dassitaṃ dhammakathāvisesaṃ",
  "anya-e0105n0:590_2": "adisvā asantuṭṭhacittā evaṃ vadanti “buddhaghosassa aññaṃ anissāya attano ñāṇappabhāveneva",
  "anya-e0105n0:590_3": "abhinavaganthuppādanaṃ na passāmā”ti. Taṃ tesaṃ garahāvacanampi samānaṃ theravādīnaṃ",
  "anya-e0105n0:590_4": "pasaṃsāvacanameva sampajjati. Theravādino hi evaṃ jānanti “buddheneva bhagavatā sammāsambuddhena",
  "anya-e0105n0:590_5": "desetabbo ceva dhammo paññāpetabbo ca vinayo anavasesena desito ceva paññatto ca,",
  "anya-e0105n0:590_6": "soyeva dhammavinayo saddhāsampannehi bhikkhūhi ceva gahaṭṭhehi ca yathārahaṃ paṭipajjitabbo,",
  "anya-e0105n0:590_7": "na tato añño dhammavinayo takketvā gavesetabbo. Yadi pana añño dhammavinayo kenaci",
  "anya-e0105n0:590_8": "takketvā kathito assa, taṃ tasseva takkino sāsanaṃ hoti na satthu sāsanaṃ. Yaṃ yaṃ",
  "anya-e0105n0:590_9": "pana bhagavato dhammavinaye padabyañjanaṃ atthato apākaṭaṃ hoti, tattha tattha porāṇakehi",
  "anya-e0105n0:590_10": "paṭisambhidāchaḷabhiññādiguṇasampannehi bhagavato adhippāyaṃ jānantehi aṭṭhakathācariyehi",
  "anya-e0105n0:590_11": "saṃvaṇṇitanayena attho gahetabbo, na attanomativasenā”ti. Ācariyabuddhaghoso ca tesaṃ",
  "anya-e0105n0:590_12": "theravādīnaṃ aññataro, sopi tatheva jānāti. Vuttañcetaṃ ācariyena –",
  "anya-e0105n0:591": "“Buddhena dhammo vinayo ca vutto,",
  "anya-e0105n0:592": "Yo tassa puttehi tatheva ñāto;",
  "anya-e0105n0:593": "So yehi tesaṃ matimaccajantā,",
  "anya-e0105n0:594": "Yasmā pure aṭṭhakathā akaṃsu.",
  "anya-e0105n0:595": "Tasmā hi yaṃ aṭṭhakathāsu vuttaṃ,",
  "anya-e0105n0:596": "Taṃ vajjayitvāna pamādalekhaṃ;",
  "anya-e0105n0:597": "Sabbampi sikkhāsu sagāravānaṃ,",
  "anya-e0105n0:598": "Yasmā pamāṇaṃ idha paṇḍitānaṃ.",
  "anya-e0105n0:599": "Tato ca bhāsantarameva hitvā,",
  "anya-e0105n0:600": "Vitthāramaggañca samāsayitvā…pe…",
  "anya-e0105n0:601": "Yasmā ayaṃ hessati vaṇṇanāpi,",
  "anya-e0105n0:602": "Sakkacca tasmā anusikkhitabbā”ti pārā. aṭṭha. 1.ganthārambhakathā.",
  "anya-e0105n0:603_0": "Teneva ācariyo bhagavato dhammavinayaṃ vā porāṇaṭṭhakathaṃ vā anissāya attano ñāṇena",
  "anya-e0105n0:603_1": "takketvā vā attanā paricitalokiyaganthehi gahetvā vā na kañci ganthaṃ akāsi. Yadi",
  "anya-e0105n0:603_2": "pana tādisaṃ kareyya, taṃ theravādino mahāpadesasutte dī. ni. 2.188; a. ni. 4.180",
  "anya-e0105n0:603_3": "vuttanayena “addhā idaṃ na ceva tassa bhagavato vacanaṃ, buddhaghosassa ca therassa",
  "anya-e0105n0:603_4": "duggahita”nti chaḍḍeyyuṃyeva. Yato ca kho ayaṃ visuddhimaggo porāṇaṭṭhakathānaṃ bhāsāparivattanādivaseneva",
  "anya-e0105n0:603_5": "ācariyena kato, tatoyeva theravādino taṃ mahāpadesasutte vuttanayena “addhā idaṃ",
  "anya-e0105n0:603_6": "tassa bhagavato vacanaṃ, ācariyabuddhaghosassa ca therassa suggahita”nti sampaṭicchanti.",
  "anya-e0105n0:603_7": "Tenāpāyaṃ sakalaloke patthaṭo hoti.",
  "anya-e0105n0:604_0": "Sīladhutaṅgādīnaṃ vibhāgo ca paṭipattinayaparidīpanañca pākaṭameva. Tathāyaṃ visuddhimaggo",
  "anya-e0105n0:604_1": "suviññeyyapadavākyehi ceva anākulapadavākyehi ca tantinayānurūpāya pāḷigatiyā suṭṭhu",
  "anya-e0105n0:604_2": "saṅkhato, tatoyeva cassa atthopi suviññeyyo hoti. Tasmā taṃ olokentā viññuno visuddhajjhāsayā",
  "anya-e0105n0:604_3": "khaṇe khaṇe atthapaṭisaṃvedino ceva dhammapaṭisaṃvedino ca hutvā anappakaṃ pītisomanassaṃ paṭisaṃvedenti.",
  "anya-e0105n0:605_0": "Anekāni cettha pasādāvahāni mahātissattheravatthuādīni visuddhi. 1.15 sīhaḷavatthūni",
  "anya-e0105n0:605_1": "ca dhammasenāpatisāriputtattheravatthuādīni visuddhi. 1.19 jambudīpavatthūni ca dīpitāni.",
  "anya-e0105n0:605_2": "Tāni passitvā anussarantānaṃ sappurisānaṃ balavapasādo ca uppajjati, “kadā nu kho",
  "anya-e0105n0:605_3": "mayampi īdisā bhavissāmā”ti diṭṭhānugatiṃ āpajjitukāmatā ca uppajjati.",
  "anya-e0105n0:606_0": "Evaṃ parisuddhapiṭakapāḷinissayatādīhi anekasatehi guṇehi ayaṃ visuddhimaggo sakalaloke",
  "anya-e0105n0:606_1": "patthaṭo jātoti veditabbo. Yathā cāyaṃ visuddhimaggo, evaṃ aññāpi ācariyena katā",
  "anya-e0105n0:606_2": "tipiṭakasaṅgahaṭṭhakathāyo porāṇaṭṭhakathānaṃ bhāsāparivattanabhāvādīhi guṇehi sakalaloke patthaṭāyeva honti.",
  "anya-e0105n0:607": "Ettāvatā ca pana kimatthaṃ katotiādīnampi pañhānamattho vitthārena vibhāvitova hotīti.",
  "anya-e0105n0:608": "Tatthetaṃ vuccati –",
  "anya-e0105n0:609": "1.",
  "anya-e0105n0:610": "Sambhāvanīyassa sudhīvarāna-",
  "anya-e0105n0:611": "Mādattadhīriṭṭhapadassa yassa;",
  "anya-e0105n0:612": "Paññādijātā lalitā guṇābhā,",
  "anya-e0105n0:613": "Bhāteva lokamhi sataṃ mudāya.",
  "anya-e0105n0:614": "2.",
  "anya-e0105n0:615": "Sa buddhaghosāvhathiraggadhīmā,",
  "anya-e0105n0:616": "Vidūna’maccantasamādarā’dā;",
  "anya-e0105n0:617": "Sabhāvajaṃ byattisasattiladdhaṃ,",
  "anya-e0105n0:618": "Siriṃ dadhāteva subuddhaghoso.",
  "anya-e0105n0:619": "3.",
  "anya-e0105n0:620": "“Sambuddhaseṭṭhe parinibbutasmiṃ,",
  "anya-e0105n0:621": "Saṃvaccharānaṃ dasame satamhi;",
  "anya-e0105n0:622": "Jāto”ti ñāto vibudhehi buddha-",
  "anya-e0105n0:623": "Ghosaṅkuro pattasamattamānī.",
  "anya-e0105n0:624": "4.",
  "anya-e0105n0:625": "Viññū vidū’massa pumaggajāte,",
  "anya-e0105n0:626": "Sañjātataṃ dakkhiṇadesabhāge;",
  "anya-e0105n0:627": "Ramme’ndiyasmiṃ sujanākarasmiṃ,",
  "anya-e0105n0:628": "Tattatthamesīna’mayaṃ patīti.",
  "anya-e0105n0:629": "5.",
  "anya-e0105n0:630": "Moraṇḍagāmamhi sa tattha jāto,",
  "anya-e0105n0:631": "Puññānito vippakulamhi sammā;",
  "anya-e0105n0:632": "Sūrassa lokatthasamāvahatthaṃ,",
  "anya-e0105n0:633": "Uppajjanāyā’dyaruṇova raṃsi.",
  "anya-e0105n0:634": "6.",
  "anya-e0105n0:635": "Saṃvaddhabuddhī sa pavuddhipatto,",
  "anya-e0105n0:636": "Ārādhayaṃ ñātigaṇaṃ sadeva;",
  "anya-e0105n0:637": "Vedesu vijjāsu tadaññasippa-",
  "anya-e0105n0:638": "Ganthesvanāyāsapavīṇatā’gā.",
  "anya-e0105n0:639": "7.",
  "anya-e0105n0:640": "Suddhādhimuttīna vivecanena,",
  "anya-e0105n0:641": "Sārānu’sāroti viviñcamāno;",
  "anya-e0105n0:642": "Vedesva’sāratta’mabujjhi yasmā,",
  "anya-e0105n0:643": "Tuṭṭhiṃ sa nāpajji sutena sena.",
  "anya-e0105n0:644": "8.",
  "anya-e0105n0:645": "Anvesato tassa pasatthasāraṃ,",
  "anya-e0105n0:646": "Saddhammasāro savanena laddho;",
  "anya-e0105n0:647": "Ninnova buddhassa sa sāsanamhi,",
  "anya-e0105n0:648": "Ussāhajāto’pagamāya tattha.",
  "anya-e0105n0:649": "9.",
  "anya-e0105n0:650": "Dhammābhilāsī sa viroci tattha,",
  "anya-e0105n0:651": "Saṃladdhapabbajjupasampadova;",
  "anya-e0105n0:652": "There’pasaṅkamma visuddhathera-",
  "anya-e0105n0:653": "Vādīnikāyamhi patītapaññe.",
  "anya-e0105n0:654": "10.",
  "anya-e0105n0:655": "Tadā hi’suṃ dakkhiṇaindiyamhi,",
  "anya-e0105n0:656": "Nivāsino theriyavaṃsajātā;",
  "anya-e0105n0:657": "Tadaññavādī ca munī muninda-",
  "anya-e0105n0:658": "Mataṃ yathāladdhi pakāsayantā.",
  "anya-e0105n0:659": "11.",
  "anya-e0105n0:660": "Saddhammasārādhigamāya bhiyyo,",
  "anya-e0105n0:661": "Pāḷiṃ samuggaṇhi jineritaṃ, sā;",
  "anya-e0105n0:662": "Jivhaggalīlā manasā’sitā’ssa,",
  "anya-e0105n0:663": "Lakkhīva puññe nivasaṃ babhāsa.",
  "anya-e0105n0:664": "12.",
  "anya-e0105n0:665": "Evaṃ tamuggaṇha’mabodhi sammā,",
  "anya-e0105n0:666": "“Ekāyanoyaṃ suvisuddhiyāti;",
  "anya-e0105n0:667": "Maggo vivaṭṭādhigamāya” tattho-",
  "anya-e0105n0:668": "Yyogaṃ samāpajji paraṃ parattī.",
  "anya-e0105n0:669": "13.",
  "anya-e0105n0:670": "Sabhāvapaññā mahatī ca sattha-",
  "anya-e0105n0:671": "Ntaropaladdhā vipulāva vijjā;",
  "anya-e0105n0:672": "Tenassa buddhottisamuddatiṇṇe,",
  "anya-e0105n0:673": "Akicchasādhittapabhāva’maññā.",
  "anya-e0105n0:674": "14.",
  "anya-e0105n0:675": "Buddhassa kittīva sukittighoso,",
  "anya-e0105n0:676": "Vattissate’ccassa garū viyattā;",
  "anya-e0105n0:677": "Atthānvitaṃ nāmamakaṃsu buddha-",
  "anya-e0105n0:678": "Ghosoti sambuddhamataṅgatassa.",
  "anya-e0105n0:679": "15.",
  "anya-e0105n0:680": "Mayūradūtavhayapaṭṭanasmiṃ,",
  "anya-e0105n0:681": "Nivassa kañjīvhapurādike ca;",
  "anya-e0105n0:682": "Sa andhakākhyātasadesiyaṭṭha-",
  "anya-e0105n0:683": "Kathaṃ samuggaṇhi samāhitatto.",
  "anya-e0105n0:684": "16.",
  "anya-e0105n0:685": "Tāvattakenassa sumedhasassā-",
  "anya-e0105n0:686": "Santuṭṭhacittassa tatuttarimpi;",
  "anya-e0105n0:687": "Sambuddhavāṇīsu samattamatthaṃ,",
  "anya-e0105n0:688": "Aññātumicchā mahatī ajāyi.",
  "anya-e0105n0:689": "17.",
  "anya-e0105n0:690": "Mahāmahindādivasīvarebhi,",
  "anya-e0105n0:691": "Samābhatā yāṭṭhakathā sasārā;",
  "anya-e0105n0:692": "Satheravādā suvinicchayā ca,",
  "anya-e0105n0:693": "Tadā vibhātā vata laṅkayā’suṃ.",
  "anya-e0105n0:694": "18.",
  "anya-e0105n0:695": "Pavattimetaṃ vidiya’ssa meta-",
  "anya-e0105n0:696": "Dahosi “yaṃ nūna’bhirāmalaṅkaṃ;",
  "anya-e0105n0:697": "Alaṅkarontiṃ ratanākaraṃva,",
  "anya-e0105n0:698": "Upecca sikkhe’ṭṭhakathā mahantī.",
  "anya-e0105n0:699": "19.",
  "anya-e0105n0:700": "Tā bhāsayā sīhaḷikāya raccā,",
  "anya-e0105n0:701": "Tantiṃ samāropya navaṃ kareyyaṃ;",
  "anya-e0105n0:702": "Evañhi desantariyāna buddha-",
  "anya-e0105n0:703": "Mānīnamatthaṃ khalu sādhaye”ti.",
  "anya-e0105n0:704": "20.",
  "anya-e0105n0:705": "Pure ca laṅkāgatasāsanaṃ yaṃ,",
  "anya-e0105n0:706": "Sunimmalindūva himādimutto;",
  "anya-e0105n0:707": "Pabhāsi, kismiñci tadāññavāda-",
  "anya-e0105n0:708": "Manākulaṃ tā’kulataṃ jagāma.",
  "anya-e0105n0:709": "21.",
  "anya-e0105n0:710": "Jinamhi nibbānagate hi vassa-",
  "anya-e0105n0:711": "Satantare sāsanikā samaggā;",
  "anya-e0105n0:712": "Samānavādā jinasāsanamhi,",
  "anya-e0105n0:713": "Na koci bhedopi tadā ahosi.",
  "anya-e0105n0:714": "22.",
  "anya-e0105n0:715": "Pacchā ca saddhammadumāhatebhya-",
  "anya-e0105n0:716": "Dhammehi vātehi paṭicca pāpe;",
  "anya-e0105n0:717": "Jātehi saṃviggamanā samāya,",
  "anya-e0105n0:718": "There’sa’muyyogamakaṃsu daḷhaṃ.",
  "anya-e0105n0:719": "23.",
  "anya-e0105n0:720": "Saṅgītiyo kacca supesalehi,",
  "anya-e0105n0:721": "Niggayhamānāpi thirehi daḷhaṃ;",
  "anya-e0105n0:722": "Chinnāpi rukkhā’ssu punoruhāvā-",
  "anya-e0105n0:723": "Kāsuṃva dhammaṃ vinayā’ññathā te.",
  "anya-e0105n0:724": "24.",
  "anya-e0105n0:725": "Nānāgaṇā te ca anekavādā,",
  "anya-e0105n0:726": "Saṃsaggakārā jinasāsane’suṃ;",
  "anya-e0105n0:727": "Vādebhi aññehi jineritebhya-",
  "anya-e0105n0:728": "Suddhāyamānā vinayañca dhammaṃ.",
  "anya-e0105n0:729": "25.",
  "anya-e0105n0:730": "Vādā ca vādī piṭakāni tesaṃ,",
  "anya-e0105n0:731": "Laṅkaṃ malaṅkaṃva karaṃ’payātā;",
  "anya-e0105n0:732": "Paṭiggahesuṃ pyabhayādivāsī,",
  "anya-e0105n0:733": "Nāññe mahākhyātavihāravāsī.",
  "anya-e0105n0:734": "26.",
  "anya-e0105n0:735": "Yathā ca buddhābhihitāva pāḷi,",
  "anya-e0105n0:736": "Tadatthasārā ca vasībhi ñātā;",
  "anya-e0105n0:737": "Na “tedha vokkamma visuddhathera-",
  "anya-e0105n0:738": "Vādī vivādī”ti pavatti kāci.",
  "anya-e0105n0:739": "27.",
  "anya-e0105n0:740": "Jīvaṃva rakkhiṃsu satheravādaṃ,",
  "anya-e0105n0:741": "Tantiṃ tadatthañca saniṇṇayaṃ te;",
  "anya-e0105n0:742": "Tasmā na sakkāva tadaññavādi-",
  "anya-e0105n0:743": "Vādebhi hantuṃ cu’pagantumaddhā.",
  "anya-e0105n0:744": "28.",
  "anya-e0105n0:745": "Taṃvādasaṃbhedabhayañca maññayā,",
  "anya-e0105n0:746": "“Duddhāravelāpi bhayehi tantinaṃ;",
  "anya-e0105n0:747": "Sammohatādīhi bhave”ti potthakaṃ,",
  "anya-e0105n0:748": "Āropya sammā paripālayiṃsu te.",
  "anya-e0105n0:749": "29.",
  "anya-e0105n0:750": "Tadā hi tesaṃ paṭibāhane raṇa-",
  "anya-e0105n0:751": "Vidaṃva sikkhaṃ jinasāsanaddharo;",
  "anya-e0105n0:752": "Sa buddhaghoso muni buddhipāṭavo,",
  "anya-e0105n0:753": "Gato’si dīpaṃ varatambapaṇṇikaṃ.",
  "anya-e0105n0:754": "30.",
  "anya-e0105n0:755": "Laṅkaṃ upecca sa mahāṭṭhakathāṇṇavassa,",
  "anya-e0105n0:756": "Pāraṃ paraṃ vitaraṇe thiraniṇṇayova;",
  "anya-e0105n0:757": "Saṃsuddhavaṃsajanivāsamahāvihāra-",
  "anya-e0105n0:758": "Māgā’mbaraṃva udayindu’pasobhayanto.",
  "anya-e0105n0:759": "31.",
  "anya-e0105n0:760": "Tasmiñca dakkhiṇadisāya vasī sa tattha,",
  "anya-e0105n0:761": "Sobhaṃ padhānagharasaññitapāriveṇaṃ;",
  "anya-e0105n0:762": "Pāsāda’muttama’makā sujanebhi sebyaṃ,",
  "anya-e0105n0:763": "Santo mahānigamasāmi suciṇṇadhammo.",
  "anya-e0105n0:764": "32.",
  "anya-e0105n0:765": "Sammā ca yogamakarī budhabuddhamitta-",
  "anya-e0105n0:766": "Therādi’manta’mupayāta’manūnatante;",
  "anya-e0105n0:767": "Saṃsevito vividhañāyapabuddhiyā so,",
  "anya-e0105n0:768": "Suttābhidhammavinayaṭṭhakathāsva’nūnaṃ.",
  "anya-e0105n0:769": "33.",
  "anya-e0105n0:770": "Veyyattiyaṃ’sa samaye samayantare ca,",
  "anya-e0105n0:771": "Paññāya disva vivaṭaṃva nihītamatthaṃ;",
  "anya-e0105n0:772": "Therā samaggajinamaggamatā’matāsī,",
  "anya-e0105n0:773": "Maññiṃsu naggharatanaṃva sudullabhanti.",
  "anya-e0105n0:774": "34.",
  "anya-e0105n0:775": "Viññāya dhammavinayatthayathicchadāne,",
  "anya-e0105n0:776": "Cintāmaṇīti sunirūpitabuddhirūpaṃ;",
  "anya-e0105n0:777": "Yasse’ttha nicchitamano kavisaṅghapāla-",
  "anya-e0105n0:778": "Ttheruttamo janahitāya niyojayī taṃ.",
  "anya-e0105n0:779": "35.",
  "anya-e0105n0:780": "“Kiñcāpi santi vividhā paṭipattiganthā,",
  "anya-e0105n0:781": "Kesañci kiñci tu na buddhamatānusāraṃ;",
  "anya-e0105n0:782": "Saṃsuddhatherasamayehi ca te viruddhā,",
  "anya-e0105n0:783": "Tasmā karotu vimalaṃ paṭipattiganthaṃ”.",
  "anya-e0105n0:784": "36.",
  "anya-e0105n0:785": "Mettādayambudavanaṃ janabhūmiyaṃ’sa,",
  "anya-e0105n0:786": "Saṃvassate ca’riyamaggagamagga’maggaṃ;",
  "anya-e0105n0:787": "Saṃsodhanattha’miti “patthitatheraāsaṃ,",
  "anya-e0105n0:788": "Pūressa’meta”miti kāsi visuddhimaggaṃ.",
  "anya-e0105n0:789": "37.",
  "anya-e0105n0:790": "Vīrānukampasatiyojitabuddhimā saṃ,",
  "anya-e0105n0:791": "Oggayha, gayha ca’ khilaṭṭhakathā satantī;",
  "anya-e0105n0:792": "Sāraṃ sakheda’manapekkhiya sādhukaṃ sa,",
  "anya-e0105n0:793": "Yaṃ’kāsi, kaṃ nu’dha na rocayate budhaṃ so.",
  "anya-e0105n0:794": "38.",
  "anya-e0105n0:795": "Vutte’ttha bhāvaparamāva sabhāvadhammā,",
  "anya-e0105n0:796": "Vatthū ca pītisukhavedaniyā’nitāva;",
  "anya-e0105n0:797": "Puṇṇova sabbapaṭipattinayehi ceso,",
  "anya-e0105n0:798": "Pupphābhiphullapavanaṃva virājate’yaṃ.",
  "anya-e0105n0:799": "39.",
  "anya-e0105n0:800": "Yaṃ passiyāna parikappiya ratnasāra-",
  "anya-e0105n0:801": "Gabbhaṃ visuddhi’mabhiyātu’mapekkhamānā;",
  "anya-e0105n0:802": "Taṃ sāra’mādiyitu’māsu payuttayuttā,",
  "anya-e0105n0:803": "Disvā hi naggharatanaṃ nanu vajjaye na.",
  "anya-e0105n0:804": "40.",
  "anya-e0105n0:805": "Kantā padāvali’ha tantinayānusārā,",
  "anya-e0105n0:806": "Sārātisāranayapanti pasiddhasiddhā;",
  "anya-e0105n0:807": "Atthā ca santinugamāya tulāyamāno-",
  "anya-e0105n0:808": "Yyogena mettha hi vinā paṭipatti kā’ññā.",
  "anya-e0105n0:809": "41.",
  "anya-e0105n0:810": "Ābhāti satthu caturāgamamajjhago’yaṃ-",
  "anya-e0105n0:811": "Atthe pakāsayiha bhāṇuva nekadabbe;",
  "anya-e0105n0:812": "Medhāvipītijananaṃ’sa vidhāna’metaṃ-",
  "anya-e0105n0:813": "Tītañhi yāva kavigocara’massa ñāṇaṃ.",
  "anya-e0105n0:814": "42.",
  "anya-e0105n0:815": "Diṭṭhāva tikkhamati’massa visuddhimagga-",
  "anya-e0105n0:816": "Sampādanena samupāttasudhīpadebhi;",
  "anya-e0105n0:817": "Tenassa buddhavacanatthavibhāvanāya,",
  "anya-e0105n0:818": "Pabyattasatti viditā viditāgamehi.",
  "anya-e0105n0:819": "43.",
  "anya-e0105n0:820": "Khyātaṃ kavībhi’dhigataṃ yasa’māvahena,",
  "anya-e0105n0:821": "Therassa suddhamatibuddhasirīvhayassa;",
  "anya-e0105n0:822": "Lokattha’māvikatapatthana’mādiyāna,",
  "anya-e0105n0:823": "Sāmañca ninnahadayena janāna’matthe.",
  "anya-e0105n0:824": "44.",
  "anya-e0105n0:825": "Sambuddhabhāvaviditeni’minā samanta-",
  "anya-e0105n0:826": "Pāsādikāvhavinayaṭṭhakathā paṇītā;",
  "anya-e0105n0:827": "Sūro’dite viya tayā vinayatthamūḷhā-",
  "anya-e0105n0:828": "Mūḷhī bhavanti jinanītipathā’dhigantvā.",
  "anya-e0105n0:829": "45.",
  "anya-e0105n0:830": "Laṅkā alaṅkatikatāva mahāmahinda-",
  "anya-e0105n0:831": "Ttherena yā ca vinayaṭṭhakathā’bhatā, taṃ;",
  "anya-e0105n0:832": "Kantāya sīhaḷagirāya girāyamānā,",
  "anya-e0105n0:833": "Accantakantabahulā munayo purā’suṃ.",
  "anya-e0105n0:834": "46.",
  "anya-e0105n0:835": "Aññā ca paccari-kurundisamaññitādī,",
  "anya-e0105n0:836": "Dīpaṃ padīpakaraṇī vinayamhi yā’suṃ;",
  "anya-e0105n0:837": "Saṅgayha tāsa’makhilatthanaye ca thera-",
  "anya-e0105n0:838": "Vāde ca muttaratanāniva mekasutte.",
  "anya-e0105n0:839": "47.",
  "anya-e0105n0:840": "Tāheva sīhaḷaniruttiyutañca tantiṃ,",
  "anya-e0105n0:841": "Āropiyāna ruciraṃ atha vitthatañca;",
  "anya-e0105n0:842": "Maggaṃ samāsanavasena yathā samatta-",
  "anya-e0105n0:843": "Lokena yā garukatā katamānanā’kā.",
  "anya-e0105n0:844": "48.",
  "anya-e0105n0:845": "Suddhanvayāgathavirā ca visuddhathera-",
  "anya-e0105n0:846": "Vādī visuddhavinayāgamapujjadhammā;",
  "anya-e0105n0:847": "Suddhaṃ kariṃsu na yathe’nti tadaññavādā,",
  "anya-e0105n0:848": "Iccādi’māvikariyā’si nidānamettha.",
  "anya-e0105n0:849": "49.",
  "anya-e0105n0:850": "Yasmiṃ manuññapadapanti subhā subodhā,",
  "anya-e0105n0:851": "Atthā ca pītisama’vimhayatādibhāvī;",
  "anya-e0105n0:852": "Citrā vicitramatijā kavicittahaṃsā,",
  "anya-e0105n0:853": "Tasmā rasāyati tadatthanusārinaṃ yaṃ.",
  "anya-e0105n0:854": "50.",
  "anya-e0105n0:855": "Accantasāgaranibhā vividhā nayatthā,",
  "anya-e0105n0:856": "Sante’ttha yā’su vinayaṭṭhakathā purāṇā;",
  "anya-e0105n0:857": "Tāsaṃ yathābhimatapanti sutantikattaṃ,",
  "anya-e0105n0:858": "Kiñhi’ssa kiñci balavīra’paṭicca kātuṃ.",
  "anya-e0105n0:859": "51.",
  "anya-e0105n0:860": "Uyyoga’massa karuṇāpahitaṃ paṭicca,",
  "anya-e0105n0:861": "Paññāsahāyasahitaṃ balavañca daḷhaṃ;",
  "anya-e0105n0:862": "Laddhāva yā nikhilalokamanuññabhūtā,",
  "anya-e0105n0:863": "Medhāvinaṃ’nusabhagāva virājate sā.",
  "anya-e0105n0:864": "52.",
  "anya-e0105n0:865": "Viññūbhi yā “vinayasāgarapāratiṇṇe”,",
  "anya-e0105n0:866": "Sambhāvitā “sutaraṇāyati sīghavāhā”;",
  "anya-e0105n0:867": "Iccābhimānitaguṇā’jja rarāja yāva,",
  "anya-e0105n0:868": "Kiṃ yaṃ thiraṃ lahu vinassati duppasayhaṃ.",
  "anya-e0105n0:869": "53.",
  "anya-e0105n0:870": "“Yā byāpinī’khilanayassa subodhinī ca,",
  "anya-e0105n0:871": "Sotūbhi sevitasadātanadhammaraṅgaṃ;",
  "anya-e0105n0:872": "Katvāna lokapahite saguṇe dadhantī,",
  "anya-e0105n0:873": "Ṭhātū”ti naṭṭha’mupagā’ṭṭhakathā purāṇā.",
  "anya-e0105n0:874": "54.",
  "anya-e0105n0:875": "Janābhisattāya dayāya codito,",
  "anya-e0105n0:876": "Vichejja khedaṃ vinayamhi sādhunaṃ;",
  "anya-e0105n0:877": "Athāgamāna’ṭṭhakathāvidhānane,",
  "anya-e0105n0:878": "Dhuraṃ dadhātuṃ’bhimukhā’si so sudhī.",
  "anya-e0105n0:879": "55.",
  "anya-e0105n0:880": "Padmaṃva phullābhinataṃ subhāṇubhaṃ,",
  "anya-e0105n0:881": "Laddhāna phullaṃ’tisayā’si cetanā;",
  "anya-e0105n0:882": "Dāṭhādināgena thiraggadhīmatā,",
  "anya-e0105n0:883": "Yā patthitā’rabbha tadatthasijjhane.",
  "anya-e0105n0:884": "56.",
  "anya-e0105n0:885": "Dīghāgamatthesu sabuddhivikkama-",
  "anya-e0105n0:886": "Māgamma sārādhigamā sumaṅgala-",
  "anya-e0105n0:887": "Nāmānugantāva vilāsinīti yā,",
  "anya-e0105n0:888": "Saṃvaṇṇanā lokahitāya sambhavī.",
  "anya-e0105n0:889": "57.",
  "anya-e0105n0:890": "Gambhīramedhāvisayāgamamhipi,",
  "anya-e0105n0:891": "Ārabbha buddhiṃ’sa sunimmalīkatā;",
  "anya-e0105n0:892": "Viññātabuddhābhimatā bahū janā,",
  "anya-e0105n0:893": "Aññatthasādhā mahatañhi buddhiyo.",
  "anya-e0105n0:894": "58.",
  "anya-e0105n0:895": "Sā’nītavidvākkhimanā manāyitā,",
  "anya-e0105n0:896": "Kantāgame dhammasabhāyate sadā;",
  "anya-e0105n0:897": "Teneva maññe’ha tirokatā tayā,",
  "anya-e0105n0:898": "Kiṃ sīghaga’ññatra pathaññagāmikā.",
  "anya-e0105n0:899": "59.",
  "anya-e0105n0:900": "Patvā mahantā’mbara’mambudo yathā,",
  "anya-e0105n0:901": "Lokatthasādhīpi mahāsayaṃ mati;",
  "anya-e0105n0:902": "Tasmā’ssa siddhā’ṭṭhakathāparamparā,",
  "anya-e0105n0:903": "Buddhippadānāya’ huvuṃ navā navā.",
  "anya-e0105n0:904": "60.",
  "anya-e0105n0:905": "Buddhādimittaṃ thiraseṭṭha’muddisaṃ,",
  "anya-e0105n0:906": "Saṃvaṇṇanā cāsi papañcasūdanī;",
  "anya-e0105n0:907": "“Sabbatthasāre jinamajjhimāgame,",
  "anya-e0105n0:908": "Laddhāna pītiṃ sujanā samentu”ti.",
  "anya-e0105n0:909": "61.",
  "anya-e0105n0:910": "Uppajji “sāratthapakāsinī”ti yā,",
  "anya-e0105n0:911": "Sā jotipālassa yathābhilāsitaṃ;",
  "anya-e0105n0:912": "Lokaṃ yathānāmikasāradīpanā,",
  "anya-e0105n0:913": "Bhātā’si sammāpaṭipannapanthadā.",
  "anya-e0105n0:914": "62.",
  "anya-e0105n0:915": "Sampūri kātuṃ’sa manoratho yayā,",
  "anya-e0105n0:916": "Aṅguttarantāgamamatthavaṇṇanā;",
  "anya-e0105n0:917": "Tannāmadheyyaṃ sujanañca jīvakaṃ,",
  "anya-e0105n0:918": "So jotipālañca pasatthadhītimaṃ.",
  "anya-e0105n0:919": "63.",
  "anya-e0105n0:920": "Uddissa yaṃ’kāsi pavīṇataṃ karaṃ,",
  "anya-e0105n0:921": "Buddhādisaṃsebyasumaggadassane;",
  "anya-e0105n0:922": "Saddhammapupphāna’ vanāyitā’si sā,",
  "anya-e0105n0:923": "Vidvālisaṅghassa sadāvagāhaṇā.",
  "anya-e0105n0:924": "64.",
  "anya-e0105n0:925": "Yena’ttaladdhiṃ pajahantu sādhavo,",
  "anya-e0105n0:926": "Dubbodhadhamme ca sabhāvadīpane;",
  "anya-e0105n0:927": "Bujjhantu, iccāsi’bhidhammasāgaro,",
  "anya-e0105n0:928": "Tatthā’vatāraṃ sukarena sādhinī.",
  "anya-e0105n0:929": "65.",
  "anya-e0105n0:930": "Medhāvilāsā’ssa’huvu’ṭṭhasālinī,",
  "anya-e0105n0:931": "Kantā ca sammohavinodanīti yā;",
  "anya-e0105n0:932": "Tā buddhaghosoti satulyanāmika-",
  "anya-e0105n0:933": "Māgamma jātā sujanatthasādhinī.",
  "anya-e0105n0:934": "66.",
  "anya-e0105n0:935": "Aññā ca pañcaṭṭhakathā’bhidhammaje,",
  "anya-e0105n0:936": "Bhāve nidhāye’ttha yathā’ssu suttarā;",
  "anya-e0105n0:937": "Gambhīramatthesu paviddhabuddhitaṃ,",
  "anya-e0105n0:938": "Sampādanī satthu’tulattadīpanī.",
  "anya-e0105n0:939": "67.",
  "anya-e0105n0:940": "Soṇāvhatherassa paṭicca yācanaṃ,",
  "anya-e0105n0:941": "Tā yāya kaṅkhā vitaranti bhikkhavo;",
  "anya-e0105n0:942": "Yā pātimokkhamhi, tadanvayāvhayaṃ,",
  "anya-e0105n0:943": "Saṃvaṇṇanaṃ’kāsi sa dhīmataṃ varo.",
  "anya-e0105n0:944": "68.",
  "anya-e0105n0:945": "Samattalokaṭṭhavibhāvirañjanā,",
  "anya-e0105n0:946": "Kate’minā dhammapadassa vaṇṇanā;",
  "anya-e0105n0:947": "Thiraṃ samuddissa kumārakassapaṃ,",
  "anya-e0105n0:948": "Sataṃ manaṃ pītipaphullitaṃ yayā.",
  "anya-e0105n0:949": "69.",
  "anya-e0105n0:950": "Aññā’ssa yā suttanipāta-khuddaka-",
  "anya-e0105n0:951": "Pāṭhatthadātā paramatthajotikā;",
  "anya-e0105n0:952": "Saṃvaṇṇanā jātakatanti maṇḍanā,",
  "anya-e0105n0:953": "Tā honti lokassa hitappadīpinī.",
  "anya-e0105n0:954": "70.",
  "anya-e0105n0:955": "Nissesalokamhi pacāraṇicchā,",
  "anya-e0105n0:956": "Laṅkāgatāna’ṭṭhakathāna’maddhā;",
  "anya-e0105n0:957": "Yā theravādīna’mapūri buddha-",
  "anya-e0105n0:958": "Ghosaggatherassa pabhāvaladdhā.",
  "anya-e0105n0:959": "71.",
  "anya-e0105n0:960": "Bhaddaṃ’sa nāmañca, guṇā manuññā,",
  "anya-e0105n0:961": "Samaggagāmī’nukaronti tesaṃ;",
  "anya-e0105n0:962": "Sasaṅkasūrā hi sadātanā ye,",
  "anya-e0105n0:963": "Lokaṃ pamodañca karaṃ caranti.",
  "anya-e0105n0:964": "72.",
  "anya-e0105n0:965": "Subuddhaghosassa vibhāvisatti-",
  "anya-e0105n0:966": "Pabyatti’mārabbha thirāsabhassa;",
  "anya-e0105n0:967": "Samaggaloko hi sutheravāde,",
  "anya-e0105n0:968": "Mānaṃ pavaḍḍhesi anaññajātaṃ.",
  "anya-e0105n0:969": "73.",
  "anya-e0105n0:970": "Buddhoti nāmaṃ bhuvanamhi yāva,",
  "anya-e0105n0:971": "Subuddhaghosassa siyā na kiñhi;",
  "anya-e0105n0:972": "Laddhā hi sādhūbhi mahopakārā,",
  "anya-e0105n0:973": "Mahagghavittāniva taṃsakāsā.",
  "anya-e0105n0:974": "74.",
  "anya-e0105n0:975": "Khīyetha vaṇṇo na samuddhaṭopi,",
  "anya-e0105n0:976": "Nanva’ssa nekā hi guṇā anantā;",
  "anya-e0105n0:977": "Ko nu’ddhareyyā’ khilasāgarode,",
  "anya-e0105n0:978": "Tathāpi maññantu sudhī sadā teti.",
  "anya-e0105n0:979": "Chaṭṭhasaṅgītibhāranitthārakasaṅghasamitiyā pakāsitāyaṃ",
  "anya-e0105n0:980": "Visuddhimagganidānakathā niṭṭhitā."
}