{
  "atk-vin02a411:0": "Mahāsaṅgāmo",
  "atk-vin02a411:1": "Voharantena jānitabbādivaṇṇanā",
  "atk-vin02a411:2_0": "368-374. Mahāsaṅgāme – vatthuto vā vatthuṁ saṅkamatīti “paṭhamapārājikavatthu mayā",
  "atk-vin02a411:2_1": "diṭṭhaṁ vā sutaṁ vā”ti vatvā puna pucchiyamāno nighaṁsiyamāno “na mayā paṭhamapārājikassa",
  "atk-vin02a411:2_2": "vatthu diṭṭhaṁ, na sutaṁ; dutiyapārājikassa vatthu diṭṭhaṁ vā sutaṁ vā”ti vadati.",
  "atk-vin02a411:2_3": "Eteneva nayena sesavatthusaṅkamanaṁ, vipattito vipattisaṅkamanaṁ āpattito āpattisaṅkamanañca",
  "atk-vin02a411:2_4": "veditabbaṁ. Yo pana “neva mayā diṭṭhaṁ, na suta”nti vatvā pacchā “mayāpetaṁ diṭṭhaṁ",
  "atk-vin02a411:2_5": "vā sutaṁ vā”ti vadati, “diṭṭhaṁ vā sutaṁ vā”ti vatvā pacchā “na diṭṭhaṁ vā na sutaṁ",
  "atk-vin02a411:2_6": "vā”ti vadati, ayaṁ avajānitvā paṭijānāti, paṭijānitvā avajānātīti veditabbo. Eseva",
  "atk-vin02a411:2_7": "aññenaññaṁ paṭicarati nāma.",
  "atk-vin02a411:3_0": "375.Vaṇṇāvaṇṇoti nīlādivaṇṇāvaṇṇavasena sukkavissaṭṭhisikkhāpadaṁ vuttaṁ. Vacanamanuppadānanti",
  "atk-vin02a411:3_1": "sañcarittaṁ vuttaṁ. Kāyasaṁsaggādittayaṁ sarūpeneva vuttaṁ. Iti imāni pañca methunadhammassa",
  "atk-vin02a411:3_2": "pubbabhāgo pubbapayogoti veditabbāni.",
  "atk-vin02a411:4": "376.Cattāri apalokanakammānīti adhammenavaggādīni. Sesesupi eseva nayo. Iti cattāri catukkāni soḷasa honti.",
  "atk-vin02a411:5": "Agatiagantabbavaṇṇanā",
  "atk-vin02a411:6_0": "379.Bahujanaahitāyapaṭipanno hotīti vinayadharena hi evaṁ chandādigatiyā adhikaraṇe",
  "atk-vin02a411:6_1": "vinicchite tasmiṁ vihāre saṅgho dvidhā bhijjati. Ovādūpajīviniyo bhikkhuniyopi dve",
  "atk-vin02a411:6_2": "bhāgā honti. Upāsakāpi upāsikāyopi dārakāpi dārikāyopi tesaṁ ārakkhadevatāpi tatheva",
  "atk-vin02a411:6_3": "dvidhā bhijjanti. Tato bhummadevatā ādiṁ katvā yāva akaniṭṭhabrahmāno dvidhāva honti.",
  "atk-vin02a411:6_4": "Tena vuttaṁ – “bahujanaahitāya paṭipanno hoti…pe… dukkhāya devamanussāna”nti.",
  "atk-vin02a411:7": "382.Visamanissitoti visamāni kāyakammādīni nissito. Gahananissitoti micchādiṭṭhiantaggāhikadiṭṭhisaṅkhātaṁ gahanaṁ nissito. Balavanissitoti balavante abhiññāte bhikkhū nissito.",
  "atk-vin02a411:8": "393.Tassa avajānantoti tassa vacanaṁ avajānanto. Upayogatthe vā sāmivacanaṁ, taṁ avajānantoti attho.",
  "atk-vin02a411:9": "394.Yaṁ atthāyāti yadatthāya. Taṁ atthanti so attho. Sesaṁ sabbattha uttānamevāti.",
  "atk-vin02a411:10": "Mahāsaṅgāmavaṇṇanā niṭṭhitā."
}