{
  "tika-s0403t24:0": "2. Sāraṇīyavaggo",
  "tika-s0403t24:1": "1. Paṭhamasāraṇīyasuttavaṇṇanā",
  "tika-s0403t24:2_0": "11. Dutiyassa paṭhame saritabbayuttakāti anussaraṇārahā. Mijjati siniyhati etāyāti",
  "tika-s0403t24:2_1": "mettā, mittabhāvo. Mettā etassa atthīti mettaṁ, kāyakammaṁ. Taṁ pana yasmā mettāsahagatacittasamuṭṭhānaṁ,",
  "tika-s0403t24:2_2": "tasmā vuttaṁ ‘‘mettena cittena kātabbaṁ kāyakamma’’nti. Esa nayo sesadvayepi. Imānīti",
  "tika-s0403t24:2_3": "mettakāyakammādīni. Bhikkhūnaṁ vasena āgatāni tesaṁ seṭṭhaparisabhāvato. Yathā pana",
  "tika-s0403t24:2_4": "bhikkhunīsupi labbhanti, evaṁ gihīsupi labbhanti catuparisasādhāraṇattāti taṁ dassento",
  "tika-s0403t24:2_5": "‘‘bhikkhūnañhī’’tiādimāha. Bhikkhuno sabbampi anavajjakāyakammaṁ ābhisamācārikakammantogadhamevāti",
  "tika-s0403t24:2_6": "āha ‘‘mettena cittena…pe… kāyakammaṁ nāmā’’ti. Bhattivasena pavattiyamānā cetiyabodhīnaṁ",
  "tika-s0403t24:2_7": "vandanā mettāsiddhāti katvā tadatthāya gamanaṁ ‘‘mettaṁ kāyakamma’’nti vuttaṁ. Ādi-saddena",
  "tika-s0403t24:2_8": "cetiyabodhibhikkhūsu vuttāvasesāpacāyanādivasena pavattamettāvasena pavattaṁ kāyikaṁ kiriyaṁ saṅgaṇhāti.",
  "tika-s0403t24:3_0": "Tepiṭakampi buddhavacanaṁ kathiyamānanti adhippāyo. Tepiṭakampi buddhavacanaṁ paripucchanaatthakathanavasena",
  "tika-s0403t24:3_1": "pavattiyamānameva mettaṁ vacīkammaṁ nāma hitajjhāsayena pavattitabbato. Tīṇi sucaritānīti",
  "tika-s0403t24:3_2": "kāyavacīmanosucaritāni. Cintananti evaṁ cintanamattampi manokammaṁ, pageva paṭipannā bhāvanāti dasseti.",
  "tika-s0403t24:4_0": "Āvīti pakāsaṁ. Pakāsabhāvo cettha yaṁ uddissa taṁ kāyakammaṁ karīyati, tassa sammukhabhāvatoti",
  "tika-s0403t24:4_1": "āha ‘‘sammukhā’’ti. Rahoti appakāsaṁ. Appakāsatā ca yaṁ uddissa taṁ kāyakammaṁ karīyati,",
  "tika-s0403t24:4_2": "tassa apaccakkhabhāvatoti āha ‘‘parammukhā’’ti. Sahāyabhāvagamanaṁ tesaṁ purato.",
  "tika-s0403t24:4_3": "Tesu karontesuyeva hi sahāyabhāvagamanaṁ sammukhā kāyakammaṁ nāma hoti. Ubhayehīti",
  "tika-s0403t24:4_4": "navakehi therehi ca. Paggayhāti paggaṇhitvā uddhaṁ katvā kevalaṁ ‘‘devo’’ti avatvā",
  "tika-s0403t24:4_5": "guṇehi thirabhāvajotanaṁ ‘‘devatthero’’ti vacanaṁ paggayha vacanaṁ. Mamattabodhanaṁ",
  "tika-s0403t24:4_6": "vacanaṁ mamāyanavacanaṁ. Ekantaparammukhassa manokammassa sammukhatā nāma viññattisamuṭṭhāpanavasena",
  "tika-s0403t24:4_7": "hoti, tañca kho loke kāyakammanti pākaṭaṁ paññātaṁ. Hatthavikārādīni anāmasitvā eva",
  "tika-s0403t24:4_8": "dassento ‘‘nayanāni ummīletvā’’tiādimāha. Kāmaṁ mettāsinehasiniddhānaṁ nayanānaṁ",
  "tika-s0403t24:4_9": "ummīlanā pasannena mukhena olokanañca mettaṁ kāyakammameva, yassa pana cittassa vasena",
  "tika-s0403t24:4_10": "nayanānaṁ mettāsinehasiniddhatā mukhassa ca pasannatā, taṁ sandhāya vuttaṁ ‘‘mettaṁ",
  "tika-s0403t24:4_11": "manokammaṁ nāmā’’ti.",
  "tika-s0403t24:5_0": "Lābha-saddo kammasādhano ‘‘lābhā vata, bho, laddho’’tiādīsu viya. So cettha ‘‘dhammaladdhā’’ti",
  "tika-s0403t24:5_1": "vacanato atītakālikoti āha ‘‘cīvarādayo laddhapaccayā’’ti. Dhammato āgatāti dhammikā,",
  "tika-s0403t24:5_2": "parisuddhagamanā paccayā. Tenāha ‘‘dhammaladdhā’’ti. Imameva hi atthaṁ dassetuṁ ‘‘kuhanādī’’tiādi",
  "tika-s0403t24:5_3": "vuttaṁ. Na sammā gayhamānā hi dhammaladdhā nāma na hontīti tappaṭisedhanatthaṁ pāḷiyaṁ",
  "tika-s0403t24:5_4": "‘‘dhammaladdhā’’ti vuttaṁ. Deyyaṁ dakkhiṇeyyañca appaṭivibhattaṁ katvā bhuñjatīti",
  "tika-s0403t24:5_5": "appaṭivibhattabhogī nāma hoti. Tenāha ‘‘dve paṭivibhattāni nāmā’’tiādi. Cittena vibhajananti",
  "tika-s0403t24:5_6": "etena cittuppādamattenapi vibhajanaṁ paṭivibhattaṁ nāma, pageva payogatoti dasseti.",
  "tika-s0403t24:5_7": "Cittena vibhajanapubbakaṁ vā kāyena vibhajananti mūlameva dassetuṁ ‘‘evaṁ cittena",
  "tika-s0403t24:5_8": "vibhajana’’nti vuttaṁ. Tena cittuppādamattena paṭivibhāgo kātabboti dasseti. Appaṭivibhattanti",
  "tika-s0403t24:5_9": "bhāvanapuṁsakaniddeso, appaṭivibhattaṁ lābhaṁ bhuñjatīti kammaniddeso vā. Taṁ neva",
  "tika-s0403t24:5_10": "gihīnaṁ deti attano ājīvasodhanatthaṁ. Na attanā paribhuñjati ‘‘mayhaṁ asādhāraṇabhogitā",
  "tika-s0403t24:5_11": "mā hotū’’ti. Paṭiggaṇhanto ca…pe… passatīti iminā āgamanato paṭṭhāya sādhāraṇabuddhiṁ",
  "tika-s0403t24:5_12": "upaṭṭhāpeti. Evaṁ hissa sādhāraṇabhogitā sukarā, sāraṇīyadhammo cassa pūro hoti.",
  "tika-s0403t24:6_0": "Atha vā paṭiggaṇhanto ca…pe… passatīti iminā tassa lābhassa tīsu kālesu sādhāraṇato",
  "tika-s0403t24:6_1": "ṭhapanaṁ dassitaṁ. Paṭiggaṇhanto ca saṅghena sādhāraṇaṁ hotūti iminā paṭiggahaṇakālo",
  "tika-s0403t24:6_2": "dassito. Gahetvā…pe… passatīti iminā paṭiggahitakālo. Tadubhayaṁ pana tādisena pubbabhāgena",
  "tika-s0403t24:6_3": "vinā na hotīti atthasiddho purimakālo. Tayidaṁ paṭiggahaṇato pubbevassa hoti ‘‘saṅghena",
  "tika-s0403t24:6_4": "sādhāraṇaṁ hotūti paṭiggaṇhissāmī’’ti, paṭiggaṇhantassa hoti ‘‘saṅghena sādhāraṇaṁ",
  "tika-s0403t24:6_5": "hotūti paṭiggaṇhāmī’’ti, paṭiggahetvā hoti ‘‘saṅghena sādhāraṇaṁ hotūti hi paṭiggahitaṁ",
  "tika-s0403t24:6_6": "mayā’’ti. Evaṁ tilakkhaṇasampannaṁ katvā laddhaṁ lābhaṁ osāraṇalakkhaṇaṁ avikopetvā",
  "tika-s0403t24:6_7": "paribhuñjanto sādhāraṇabhogī appaṭivibhattabhogī ca hoti.",
  "tika-s0403t24:7_0": "Imaṁ pana sāraṇīyadhammanti imaṁ catutthaṁ saritabbayuttadhamaṁ. Na hi…pe… gaṇhanti,",
  "tika-s0403t24:7_1": "tasmā sādhāraṇabhogitā dussīlassa natthīti ārambhopi tāva na sambhavati, kuto pūraṇanti",
  "tika-s0403t24:7_2": "adhippāyo. Parisuddhasīloti iminā lābhassa dhammikabhāvaṁ dasseti. Vattaṁ akhaṇḍentoti",
  "tika-s0403t24:7_3": "iminā appaṭivibhattabhogitaṁ sādhāraṇabhogitañca dasseti. Sati pana tadubhaye sāraṇīyadhammo",
  "tika-s0403t24:7_4": "pūrito eva hotīti āha ‘‘pūretī’’ti. Odissakaṁ katvāti etena anodissakaṁ katvā pituno,",
  "tika-s0403t24:7_5": "ācariyupajjhāyādīnaṁ vā therāsanato paṭṭhāya dentassa sāraṇīyadhammoyeva hotīti dasseti.",
  "tika-s0403t24:7_6": "Dātabbanti avassaṁ dātabbaṁ. Sāraṇīyadhammo panassa na hoti paṭijaggaṭṭhāne odissakaṁ",
  "tika-s0403t24:7_7": "katvā dinnattā. Tenāha ‘‘palibodhajagganaṁ nāma hotī’’ti. Muttapalibodhassa vaṭṭati",
  "tika-s0403t24:7_8": "amuttapalibodhassa pūretuṁ asakkuṇeyyattā. Yadi evaṁ sabbena sabbaṁ sāraṇīyadhammaṁ",
  "tika-s0403t24:7_9": "pūrentassa odissakadānaṁ vaṭṭati, na vaṭṭatīti? No na vaṭṭati yuttaṭṭhāneti dassento",
  "tika-s0403t24:7_10": "‘‘tena panā’’tiādimāha. Iminā odissakadānaṁ panassa na sabbattha vāritanti dasseti.",
  "tika-s0403t24:7_11": "Gilānādīnañhi odissakaṁ katvā dānaṁ appaṭivibhāgapakkhikaṁ ‘‘asukassa na dassāmī’’ti",
  "tika-s0403t24:7_12": "paṭikkhepassa abhāvato. Byatirekappadhāno hi paṭibhāgo. Tenāha ‘‘avasesa’’ntiādi.",
  "tika-s0403t24:7_13": "Adātumpīti pi-saddena dātumpi vaṭṭatīti dasseti. Tañca kho karuṇāyanavasena, na vattaparipūraṇavasena,",
  "tika-s0403t24:7_14": "tasmā dussīlassapi atthikassa sati sambhave dātabbaṁ. Dānañhi nāma na kassaci nivāritaṁ.",
  "tika-s0403t24:8_0": "Susikkhitāyāti sāraṇīyapūraṇavidhimhi susikkhitāya, sukusalāyāti attho. Idāni tassa",
  "tika-s0403t24:8_1": "kosallaṁ dassetuṁ ‘‘susikkhitāya hī’’tiādi vuttaṁ. Dvādasahi vassehi pūrehi, na tato",
  "tika-s0403t24:8_2": "oranti iminā tassa duppūrataṁ dasseti. Tathā hi so mahapphalo mahānisaṁso diṭṭhadhammikehipi",
  "tika-s0403t24:8_3": "tāvagarutarehi phalānisaṁsehi anugatoti taṁsamaṅgī ca puggalo visesalābhī ariyapuggalo",
  "tika-s0403t24:8_4": "viya loke acchariyabbhutadhammasamannāgato hoti. Tathā hi so duppajahadānamayassa",
  "tika-s0403t24:8_5": "sīlamayassa puññassa paṭipakkhadhammaṁ sudūre vikkhambhitaṁ katvā visuddhena cetasā",
  "tika-s0403t24:8_6": "loke pākaṭo paññāto hutvā viharati. Tassimamatthaṁ byatirekato anvayato ca vibhāvetuṁ",
  "tika-s0403t24:8_7": "‘‘sace hī’’tiādi vuttaṁ. Taṁ suviññeyyameva.",
  "tika-s0403t24:9_0": "Idānissa samparāyike diṭṭhadhammike ca ānisaṁse dassetuṁ ‘‘evaṁ pūritasāraṇīyadhammassā’’tiādi",
  "tika-s0403t24:9_1": "vuttaṁ. Neva issā na macchariyaṁ hoti cirakālabhāvanāya vidhutabhāvato. Manussānaṁ",
  "tika-s0403t24:9_2": "piyo hoti pariccāgasīlatāya vissutattā. Tenāha ‘‘dadaṁ piyo hoti bhajanti naṁ bahū’’tiādi",
  "tika-s0403t24:9_3": "(a. ni. 5.34). Sulabhapaccayo hoti dānavasena uḷārajjhāsayānaṁ paccayalābhassa idhānisaṁsasabhāvato",
  "tika-s0403t24:9_4": "dānassa. Pattagatamassa diyyamānaṁ na khīyati pattagatasseva dvādasavassikassa mahāvattassa",
  "tika-s0403t24:9_5": "avicchedena pūritattā. Aggabhaṇḍaṁ labhati devasikaṁ dakkhiṇeyyānaṁ aggato paṭṭhāya",
  "tika-s0403t24:9_6": "dānassa dinnattā. Bhaye vā…pe… āpajjanti deyyappaṭiggāhakavikappaṁ akatvā attani",
  "tika-s0403t24:9_7": "nirapekkhacittena cirakālaṁ dānassa pūritatāya pasāritacittattā.",
  "tika-s0403t24:10_0": "Tatrāti tesu ānisaṁsesu vibhāvetabbesu. Imāni phalāni vatthūni kāraṇāni. Mahāgirigāmo",
  "tika-s0403t24:10_1": "nāma nāgadīpapasse eko gāmova. Alabhantāpīti appapuññatāya alābhino samānāpi. Bhikkhācāramaggasabhāganti",
  "tika-s0403t24:10_2": "sabhāgaṁ tabbhāgiyaṁ bhikkhācāramaggaṁ jānanti. Anuttarimanussadhammattā therānaṁ",
  "tika-s0403t24:10_3": "saṁsayavinodanatthañca ‘‘sāraṇīyadhammo me, bhante, pūrito’’ti āha. Tathā hi dutiyavatthusmimpi",
  "tika-s0403t24:10_4": "therena attā pakāsito. Daharakāle evaṁ kira sāraṇīyadhammapūrako ahosi. Manussānaṁ",
  "tika-s0403t24:10_5": "piyatāya sulabhapaccayatāyapi idaṁ vatthumeva. Pattagatākhīyanassa pana visesaṁ vibhāvanato",
  "tika-s0403t24:10_6": "‘‘idaṁ tāva…pe… ettha vatthū’’ti vuttaṁ.",
  "tika-s0403t24:11_0": "Giribhaṇḍamahāpūjāyāti cetiyagirimhi sakalalaṅkādīpe yojanappamāṇe samudde ca nāvāsaṅghāṭādike",
  "tika-s0403t24:11_1": "ṭhapetvā dīpapupphagandhādīhi kariyamānāya mahāpūjāya. Tassā ca paṭipattiyā avañjhabhāvavibhāvanatthaṁ",
  "tika-s0403t24:11_2": "‘‘ete mayhaṁ pāpuṇissantī’’ti āha. Pariyāyenapi lesenapi. Anucchavikanti ‘‘sāraṇīyadhammapūrako’’ti",
  "tika-s0403t24:11_3": "yathābhūtapavedanaṁ tumhākaṁ anucchavikanti attho.",
  "tika-s0403t24:12_0": "Anārocetvāva palāyiṁsu corabhayena. ‘‘Attano dujjīvikāyā’’tipi vadanti. Ahaṁ sāraṇīyadhammapūrikā,",
  "tika-s0403t24:12_1": "mama pattapariyāpannenapi sabbāpimā bhikkhuniyo yāpessantīti āha ‘‘mā tumhe tesaṁ",
  "tika-s0403t24:12_2": "gatabhāvaṁ cintayitthā’’ti. Vaṭṭissatīti kappissati. Therī sāraṇīyadhammapūrikā ahosi,",
  "tika-s0403t24:12_3": "therassa pana sīlatejeneva devatā ussukkaṁ āpajji.",
  "tika-s0403t24:13_0": "Natthi etesaṁ khaṇḍanti akhaṇḍāni. Taṁ pana nesaṁ khaṇḍaṁ dassetuṁ ‘‘yassā’’tiādi",
  "tika-s0403t24:13_1": "vuttaṁ. Tattha upasampannasīlānaṁ uddesakkamena ādiantā veditabbā. Tenāha ‘‘sattasū’’tiādi.",
  "tika-s0403t24:13_2": "Na hi añño koci āpattikkhandhānaṁ anukkamo atthi, anupasampannasīlānaṁ samādānakkamenapi",
  "tika-s0403t24:13_3": "ādiantā labbhanti. Pariyante chinnasāṭako viyāti tatrante dasante vā chinnavatthaṁ",
  "tika-s0403t24:13_4": "viya. Visadisudāharaṇañcetaṁ ‘‘akhaṇḍānī’’ti imassa adhikatattā. Evaṁ sesānampi udāharaṇāni.",
  "tika-s0403t24:13_5": "Khaṇḍikatā bhinnatā khaṇḍaṁ, taṁ etassa atthīti khaṇḍaṁ, sīlaṁ. Chiddantiādīsupi",
  "tika-s0403t24:13_6": "eseva nayo. Vemajjhe bhinnaṁ vinivijjhanavasena. Visabhāgavaṇṇena gāvī viyāti sambandho.",
  "tika-s0403t24:13_7": "Visabhāgavaṇṇena upaḍḍhaṁ tatiyabhāgagataṁ sambhinnavaṇṇaṁ sabalaṁ, visabhāgavaṇṇeheva",
  "tika-s0403t24:13_8": "bindūhi antarantarāhi vimissaṁ kammāsaṁ. Ayaṁ imesaṁ viseso. Sabalarahitāni asabalāni,",
  "tika-s0403t24:13_9": "tathā akammāsāni. Sīlassa taṇhādāsabyato mocanaṁ vivaṭṭūpanissayabhāvāpādanaṁ, tasmā",
  "tika-s0403t24:13_10": "taṇhādāsabyato mocanavacanena tesaṁ sīlānaṁ vivaṭṭūpanissayatamāha. Bhujissabhāvakaraṇatoti",
  "tika-s0403t24:13_11": "iminā bhujissakarāni bhujissānīti uttarapadalopenāyaṁ niddesoti dasseti. Yasmā vā",
  "tika-s0403t24:13_12": "taṁsamaṅgipuggalo serī sayaṁvasī bhujisso nāma hoti, tasmāpi bhujissāni. Aviññūnaṁ",
  "tika-s0403t24:13_13": "appamāṇatāya ‘‘viññuppasatthānī’’ti vuttaṁ. Suparisuddhabhāvena vā sampannattā viññūhi",
  "tika-s0403t24:13_14": "pasatthānīti viññuppasatthāni.",
  "tika-s0403t24:14_0": "Taṇhādiṭṭhīhi aparāmaṭṭhattāti ‘‘imināhaṁ sīlena devo vā bhavissāmi devaññataro vā’’ti",
  "tika-s0403t24:14_1": "taṇhāparāmāsena, ‘‘imināhaṁ sīlena devo hutvā tattha nicco dhuvo sassato bhavissāmī’’ti",
  "tika-s0403t24:14_2": "diṭṭhiparāmāsena ca aparāmaṭṭhattā. Parāmaṭṭhunti ‘‘ayaṁ te sīlesu doso’’ti catūsu",
  "tika-s0403t24:14_3": "vipattīsu yāya kāyaci vipattiyā dassanena parāmaṭṭhuṁ, anuddhaṁsetuṁ codetunti attho.",
  "tika-s0403t24:14_4": "Sīlaṁ nāma avippaṭisārādipārampariyena yāvadeva samādhisampādanatthanti āha ‘‘samādhisaṁvattanikānī’’ti.",
  "tika-s0403t24:14_5": "Samādhisaṁvattanappayojanāni samādhisaṁvattanikāni.",
  "tika-s0403t24:15_0": "Samānabhāvo sāmaññaṁ, paripuṇṇacatupārisuddhibhāvena majjhe bhinnasuvaṇṇassa viya",
  "tika-s0403t24:15_1": "bhedābhāvato sīlena sāmaññaṁ sīlasāmaññaṁ, taṁ gato upagatoti sīlasāmaññagato. Tenāha",
  "tika-s0403t24:15_2": "‘‘samānabhāvūpagatasīlo’’ti, sīlasampattiyā samānabhāvaṁ upagatasīlo sabhāgavuttikoti",
  "tika-s0403t24:15_3": "attho. Kāmaṁ puthujjanānampi catupārisuddhisīle nānattaṁ na siyā, taṁ pana na ekantikaṁ,",
  "tika-s0403t24:15_4": "idaṁ ekantikaṁ niyatabhāvatoti āha ‘‘natthimaggasīle nānatta’’nti. Taṁ sandhāyetaṁ",
  "tika-s0403t24:15_5": "vuttanti maggasīlaṁ sandhāya taṁ ‘‘yāni tāni sīlānī’’tiādi vuttaṁ.",
  "tika-s0403t24:16_0": "Yāyanti yā ayaṁ mayhañceva tumhākañca paccakkhabhūtā. Diṭṭhīti maggasammādiṭṭhi.",
  "tika-s0403t24:16_1": "Niddosāti niddhutadosā, samucchinnarāgādipāpadhammāti attho. Niyyātīti vaṭṭadukkhato",
  "tika-s0403t24:16_2": "nissarati niggacchati. Sayaṁ niyyantīyeva hi taṁsamaṅgipuggalaṁ vaṭṭadukkhato niyyāpetīti",
  "tika-s0403t24:16_3": "vuccati. Yā satthu anusiṭṭhi, taṁ karotīti takkaro, tassa, yathānusiṭṭhaṁ paṭipajjantassāti",
  "tika-s0403t24:16_4": "attho. Samānadiṭṭhibhāvanti sadisadiṭṭhibhāvaṁ saccasampaṭivedhena abhinnadiṭṭhibhāvaṁ.",
  "tika-s0403t24:17": "Paṭhamasāraṇīyasuttavaṇṇanā niṭṭhitā.",
  "tika-s0403t24:18": "2. Dutiyasāraṇīyasuttavaṇṇanā",
  "tika-s0403t24:19_0": "12. Dutiye sabrahmacārīnanti sahadhammikānaṁ. Piyaṁ piyāyitabbakaṁ karontīti piyakaraṇā.",
  "tika-s0403t24:19_1": "Garuṁ garuṭṭhāniyaṁ karontīti garukaraṇā. Saṅgaṇhanatthāyāti saṅgahavatthuvisesabhāvato",
  "tika-s0403t24:19_2": "sabrahmacārīnaṁ saṅgahaṇāya saṁvattantīti sambandho. Avivadanatthāyāti saṅgahavatthubhāvato",
  "tika-s0403t24:19_3": "eva na vivadanatthāya. Sati ca avivadanahetubhūtasaṅgahakatte tesaṁ vasena sabrahmacārīnaṁ",
  "tika-s0403t24:19_4": "samaggabhāvo bhedābhāvo siddhoyevāti āha ‘‘sāmaggiyā’’tiādi.",
  "tika-s0403t24:20": "Dutiyasāraṇīyasuttavaṇṇanā niṭṭhitā.",
  "tika-s0403t24:21": "3. Nissāraṇīyasuttavaṇṇanā",
  "tika-s0403t24:22_0": "13. Tatiye vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya",
  "tika-s0403t24:22_1": "bahulīkaraṇena aparāparaṁ pavattitā. Yuttayānasadisā katāti yathā yuttamājaññayānaṁ",
  "tika-s0403t24:22_2": "chekena sārathinā adhiṭṭhitaṁ yathāruci pavattati, evaṁ yathāruci pavattirahaṁ gahitā.",
  "tika-s0403t24:22_3": "Vatthukatāti vā adhiṭṭhānaṭṭhena vatthu viya katā, sabbaso upakkilesavisodhanena",
  "tika-s0403t24:22_4": "iddhivisesatāya pavattiṭṭhānabhāvato suvisodhitaparissayavatthu viya katāti vuttaṁ",
  "tika-s0403t24:22_5": "hoti. Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya",
  "tika-s0403t24:22_6": "ṭhapitā. Samantato citāti sabbabhāgena bhāvanūpacayaṁ gamitā. Tenāha ‘‘upacitā’ti.",
  "tika-s0403t24:22_7": "Suṭṭhu samāraddhāti iddhibhāvanāsikhāppattiyā sammadeva sambhāvitā. Abhūtabyākaraṇaṁ",
  "tika-s0403t24:22_8": "byākarotīti ‘‘mettā hi kho me cetovimutti bhāvitā’’tiādinā attani avijjamānaguṇābhibyāhāraṁ",
  "tika-s0403t24:22_9": "byāharati. Cetovimuttisaddaṁ apekkhitvā ‘‘nissaṭā’’ti vuttaṁ. Puna byāpādo natthīti",
  "tika-s0403t24:22_10": "idāni mama byāpādo nāma sabbaso natthīti ñatvā.",
  "tika-s0403t24:23_0": "Balavavipassanāti bhayatupaṭṭhāne ñāṇaṁ, ādīnavānupassane ñāṇaṁ muccitukamyatāñāṇaṁ,",
  "tika-s0403t24:23_1": "bhaṅgañāṇanti catunnaṁ ñāṇānaṁ adhivacanaṁ. Yesaṁ nimittānaṁ abhāvena arahattaphalasamāpattiyā",
  "tika-s0403t24:23_2": "animittatā, taṁ dassetuṁ ‘‘sā hī’’tiādi vuttaṁ. Tattha rāgassa nimittaṁ, rāgo eva",
  "tika-s0403t24:23_3": "vā nimittaṁ rāganimittaṁ. Ādi-saddena dosanimittādīnaṁ saṅgaho daṭṭhabbo. Rūpavedanādisaṅkhāranimittaṁ",
  "tika-s0403t24:23_4": "rūpanimittādi. Tesaṁyeva niccādivasena upaṭṭhānaṁ niccanimittādi. Tayidaṁ nimittaṁ",
  "tika-s0403t24:23_5": "yasmā sabbena sabbaṁ arahattaphale natthi, tasmā vuttaṁ ‘‘sā hi…pe… animittā’’ti.",
  "tika-s0403t24:23_6": "Nimittaṁ anussarati anugacchati ārabbha pavattati sīlenāti nimittānusārī. Tenāha",
  "tika-s0403t24:23_7": "‘‘vuttappabhedaṁ nimittaṁ anusaraṇasabhāva’’nti.",
  "tika-s0403t24:24_0": "Asmimānoti ‘‘asmī’’ti pavatto attavisayo māno. Ayaṁ nāma ahamasmīti rūpalakkhaṇo",
  "tika-s0403t24:24_1": "vedanādīsu vā aññataralakkhaṇo ayaṁ nāma attā ahaṁ asmīti. Asmimāno samugghātīyati",
  "tika-s0403t24:24_2": "etenāti asmimānasamugghāto, arahattamaggo. Puna asmimāno natthīti tassa anuppattidhammatāpādanaṁ",
  "tika-s0403t24:24_3": "kittento samugghātattameva vibhāveti.",
  "tika-s0403t24:25": "Nissāraṇīyasuttavaṇṇanā niṭṭhitā.",
  "tika-s0403t24:26": "4-5. Bhaddakasuttādivaṇṇanā",
  "tika-s0403t24:27_0": "14-15. Catutthe āramitabbaṭṭhena vā kammaṁ ārāmo etassāti kammārāmo. Kamme rato na",
  "tika-s0403t24:27_1": "ganthadhure vipassanādhure vāti kammarato. Punappunaṁ yuttoti tapparabhāvena anu",
  "tika-s0403t24:27_2": "anu yutto pasuto. Ālāpasallāpoti itthivaṇṇapurisavaṇṇādivasena punappunaṁ lapanaṁ.",
  "tika-s0403t24:27_3": "Pañcame natthi vattabbaṁ.",
  "tika-s0403t24:28": "Bhaddakasuttādivaṇṇanā niṭṭhitā.",
  "tika-s0403t24:29": "6. Nakulapitusuttavaṇṇanā",
  "tika-s0403t24:30_0": "16. Chaṭṭhe visabhāgavedanuppattiyā kakaceneva catuiriyāpathaṁ chindanto ābādhayatīti",
  "tika-s0403t24:30_1": "ābādho, so yassa atthīti ābādhiko. Taṁsamuṭṭhānadukkhena dukkhito. Adhimattagilānoti",
  "tika-s0403t24:30_2": "dhātusaṅkhayena parikkhīṇasarīro.",
  "tika-s0403t24:31_0": "Sappaṭibhayakantārasadisā soḷasavatthukā aṭṭhavatthukā ca vicikicchā tiṇṇā imāyāti",
  "tika-s0403t24:31_1": "tiṇṇavicikicchā. Vigatā samucchinnā pavattiādīsu ‘‘evaṁ nu kho na nu kho’’ti evaṁ",
  "tika-s0403t24:31_2": "pavattikā kathaṁkathā assāti vigatakathaṁkathā. Sārajjakarānaṁ pāpadhammānaṁ pahīnattā",
  "tika-s0403t24:31_3": "rāgavikkhepesu sīlādiguṇesu ca tiṭṭhakattā vesārajjaṁ, visāradabhāvaṁ veyyattiyaṁ",
  "tika-s0403t24:31_4": "pattāti vesārajjappattā. Attanā eva paccakkhato diṭṭhattā na paraṁ pacceti, nassa",
  "tika-s0403t24:31_5": "paro paccetabbo atthīti aparappaccayā.",
  "tika-s0403t24:32": "Gilānā vuṭṭhitoti gilānabhāvato vuṭṭhāya ṭhito. Bhāvappadhāno hi ayaṁ niddeso. Gilāno hutvā vuṭṭhitoti idaṁ pana atthamattanidassanaṁ.",
  "tika-s0403t24:33": "Nakulapitusuttavaṇṇanā niṭṭhitā.",
  "tika-s0403t24:34": "7. Soppasuttavaṇṇanā",
  "tika-s0403t24:35_0": "17. Sattame paṭisallānā vuṭṭhitoti ettha paṭisallānanti tehi tehi saddhivihārikaantevāsikaupāsakādisattehi",
  "tika-s0403t24:35_1": "ceva rūpārammaṇādisaṅkhārehi ca paṭinivattitvā apasakkitvā nilīyanaṁ vivecanaṁ. Kāyacittehi",
  "tika-s0403t24:35_2": "tato vivitto ekībhāvo pavivekoti āha ‘‘ekībhāvāyā’’tiādi. Ekībhāvatoti ca iminā kāyavivekato",
  "tika-s0403t24:35_3": "vuṭṭhānamāha. Dhammanijjhānakkhantitotiādinā cittavivekato. Vuṭṭhitoti tato duvidhavivekato",
  "tika-s0403t24:35_4": "bhavaṅguppattiyā sabrahmacārīhi samāgamena upeto.",
  "tika-s0403t24:36": "Soppasuttavaṇṇanā niṭṭhitā.",
  "tika-s0403t24:37": "8. Macchabandhasuttavaṇṇanā",
  "tika-s0403t24:38": "18. Aṭṭhame macchaghātakanti macchabandhaṁ kevaṭṭaṁ. Orabbhikādīsu urabbhā vuccanti eḷakā, urabbhe hantīti orabbhiko. Sūkarikādīsupi eseva nayo.",
  "tika-s0403t24:39": "Macchabandhasuttavaṇṇanā niṭṭhitā.",
  "tika-s0403t24:40": "9. Paṭhamamaraṇassatisuttavaṇṇanā",
  "tika-s0403t24:41_0": "19. Navame evaṁnāmake gāmeti nātikānāmakaṁ gāmaṁ nissāya. Dvinnaṁ cūḷapitimahāpitiputtānaṁ",
  "tika-s0403t24:41_1": "dve gāmā, tesu ekasmiṁ gāme. Ñātīnañhi nivāsaṭṭhānabhūto gāmo ñātiko, ñātikoyeva",
  "tika-s0403t24:41_2": "nātiko ña-kārassa na-kārādeso ‘‘animittā na nāyare’’tiādīsu (visuddhi. 1.174; saṁ.",
  "tika-s0403t24:41_3": "ni. aṭṭha. 1.1.20; jā. aṭṭha. 2.2.34) viya. So kira gāmo yesaṁ tadā tesaṁ pubbapurisena",
  "tika-s0403t24:41_4": "attano ñātīnaṁ sādhāraṇabhāvena nivasito, tena ñātikoti paññāyittha. Atha pacchā",
  "tika-s0403t24:41_5": "dvīhi dāyādehi dvidhā vibhajitvā paribhutto. Giñjakā vuccati iṭṭhakā, giñjakāhiyeva",
  "tika-s0403t24:41_6": "kato āvasathoti giñjakāvasatho. So hi āvāso yathā sudhāparikammena payojanaṁ natthi,",
  "tika-s0403t24:41_7": "evaṁ iṭṭhakāhi eva cinitvā chādetvā kato. Tasmiṁ kira padese mattikā sakkharamarumpavālukādīhi",
  "tika-s0403t24:41_8": "asammissā kathinā saṇhasukhumā, tāya katāni kulālabhājanānipi silāmayāni viya daḷhāni.",
  "tika-s0403t24:41_9": "Tasmā te upāsakā tāya mattikāya dīghaputhū iṭṭhakā kāretvā ṭhapetvā ṭhapetvā dvāravātapānakavāṭatulāyo",
  "tika-s0403t24:41_10": "sabbaṁ dabbasambhārena vinā tāhi iṭṭhakāhiyeva pāsādaṁ kāresuṁ. Tena vuttaṁ ‘‘iṭṭhakāmaye pāsāde’’ti.",
  "tika-s0403t24:42": "Rattindivanti ekarattidivaṁ. Bhagavato sāsananti ariyamaggappaṭivedhāvahaṁ satthu ovādaṁ. Bahu vata me kataṁ assāti bahu vata mayā attahitaṁ pabbajitakiccaṁ kataṁ bhaveyya.",
  "tika-s0403t24:43_0": "Tadantaranti tattakaṁ velaṁ. Ekapiṇḍapātanti ekaṁ divasaṁ yāpanappahonakaṁ piṇḍapātaṁ.",
  "tika-s0403t24:43_1": "Yāva anto paviṭṭhavāto bahi nikkhamati, bahi nikkhantavātovā anto pavisatīti ekasseva",
  "tika-s0403t24:43_2": "pavesanikkhamo viya vuttaṁ, taṁ nāsikāvātabhāvasāmaññenāti daṭṭhabbaṁ.",
  "tika-s0403t24:44": "Paṭhamamaraṇassatisuttavaṇṇanā niṭṭhitā.",
  "tika-s0403t24:45": "10. Dutiyamaraṇassatisuttavaṇṇanā",
  "tika-s0403t24:46_0": "20. Dasame nikkhanteti vītivatte. Patigatāyāti paccāgatāya, sampattāyāti attho. Tenāha",
  "tika-s0403t24:46_1": "‘‘paṭipannāyā’’ti. So mamassa antarāyoti yathāvuttā na kevalaṁ kālakiriyāva, mama",
  "tika-s0403t24:46_2": "atidullabhaṁ khaṇaṁ labhitvā tassa satthusāsanamanasikārassa ceva jīvitassa ca saggamokkhānañca",
  "tika-s0403t24:46_3": "antarāyo assa, bhaveyyāti attho. Tenāha ‘‘tividho antarāyo’’tiādi. Vipajjeyyāti vipattiṁ",
  "tika-s0403t24:46_4": "gaccheyya. Satthakena viya aṅgapaccaṅgānaṁ kantanakārakā kāye sandhibandhanacchedakavātā",
  "tika-s0403t24:46_5": "satthakavātā. Kattukamyatāchandoti niyyānāvaho kattukamyatākusalacchando. Payogavīriyanti",
  "tika-s0403t24:46_6": "bhāvanānuyogavīriyaṁ. Na paṭivāti na paṭinivattatīti appaṭivānī, antarā vosānānāpajjanavīriyaṁ.",
  "tika-s0403t24:46_7": "Tenāha ‘‘anukkaṇṭhanā appaṭisaṅgharaṇā’’ti.",
  "tika-s0403t24:47": "Dutiyamaraṇassatisuttavaṇṇanā niṭṭhitā.",
  "tika-s0403t24:48": "Sāraṇīyavaggavaṇṇanā niṭṭhitā."
}