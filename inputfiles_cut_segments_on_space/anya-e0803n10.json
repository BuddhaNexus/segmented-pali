{
  "anya-e0803n10:0": "10. Liṅgattayamissakanāmikapadamālā",
  "anya-e0803n10:1": "Adhikūnakato ceka-kkharato ca ito paraṁ;",
  "anya-e0803n10:2": "Tīṇi liṅgāni missetvā, padamālamanākulaṁ.",
  "anya-e0803n10:3": "Nānāsukhumasaṅketa-gatesvatthesu viññunaṁ;",
  "anya-e0803n10:4": "Gambhīrabuddhicāratthaṁ, pavakkhāmi yathābalaṁ.",
  "anya-e0803n10:5": "Itthī thī ca pabhā bhā ca, girā rā pavanaṁ vanaṁ;",
  "anya-e0803n10:6": "Udakañca dakaṁ kañca, vitakko iti cādayo.",
  "anya-e0803n10:7": "Bhū bhūmi ceva araññaṁ, araññānīti cādayo;",
  "anya-e0803n10:8": "Paññā paññāṇaṁ ñāṇañca, iccādī ca tidhā siyuṁ.",
  "anya-e0803n10:9": "Ko vi sā ceva bhā rā ca, thī dhī ku bhū tatheva kaṁ;",
  "anya-e0803n10:10": "Khaṁ go mo mā ca saṁ yaṁ taṁ, kimiccādī ca ekikāti.",
  "anya-e0803n10:11": "Ayaṁ liṅgattayamissako nāmikapadamālāuddeso. Tatra itthī, itthī, itthiyo. Itthiṁ…pe… bhotiyo itthiyo.",
  "anya-e0803n10:12": "Thī thī, thiyo. Thiṁ, thī, thiyo. Thiyā, thīhi, thībhi. Thiyā, thīnaṁ. Thiyā, thīhi, thībhi. Thiyā, thīnaṁ. Thiyā, thiyaṁ, thīsu. Bhoti thi, bhotiyo thī, bhotiyo thiyo. Ettha –",
  "anya-e0803n10:13": "‘‘Kukkuṭā maṇayo daṇḍā, thiyo ca puññalakkhaṇā;",
  "anya-e0803n10:14": "Uppajjanti apāpassa, katapuññassa jantuno;",
  "anya-e0803n10:15": "Thiyā guyhaṁ na saṁseyya; Thīnaṁ bhāvo durājāno’’ti",
  "anya-e0803n10:16": "Ādīni nidassanapadāni.",
  "anya-e0803n10:17": "Pabhā, pabhā, pabhāyo. Pabhaṁ…pe… bhotiyo pabhāyo.",
  "anya-e0803n10:18_0": "Bhā, bhā, bhāyo. Bhaṁ, bhā, bhāyo. Bhāya, bhāhi, bhābhi. Bhāya, bhānaṁ. Bhāya, bhāhi,",
  "anya-e0803n10:18_1": "bhābhi. Bhāya, bhānaṁ. Bhāya, bhāyaṁ, bhāsu. Bhoti bhe, bhotiyo bhā, bhotiyo bhāyo.",
  "anya-e0803n10:18_2": "Ettha ca ‘‘bhākaro bhānu’’iccādīni nidassanapadāni.",
  "anya-e0803n10:19": "Girā , girā, girāyo. Giraṁ…pe… bhotiyo girāyo. ‘‘Vācā girā byappatho. Ye vohaṁ kittayissāmi, girāhi anupubbaso’’ti imāni girāsaddassa itthiliṅgabhāve nidassanapadāni.",
  "anya-e0803n10:20": "Suvaṇṇavācako rāsaddo pulliṅgo, idha pana saddavācako rāsaddo itthiliṅgo.",
  "anya-e0803n10:21": "Rā, rā, rāyo. Raṁ, rā, rāyo. Rāya, rāhi, rābhi. Rāya, rānaṁ. Rāya, rāhi, rābhi. Rāya, rānaṁ. Rāya, rāyaṁ, rāsu. Bhoti re, bhotiyo rā, bhotiyo rāyo.",
  "anya-e0803n10:22_0": "Rā vuccati saddo. Aggaññasuttaṭīkāyañhi ‘‘rā saddo tiyati chijjati etthāti ratti,",
  "anya-e0803n10:22_1": "sattānaṁ saddassa vūpasamakālo’’ti vuttaṁ. Tasmā rāsaddassa saddavācakatte ‘‘rattī’’ti padaṁ nidassanaṁ.",
  "anya-e0803n10:23": "Pavanaṁ, pavanāni, pavanā. Pavanaṁ, pavanāni, pavane.",
  "anya-e0803n10:24": "Vanaṁ, vanāni, vanā. Vanaṁ, vanāni, vane. Sesaṁ sabbaṁ neyyaṁ.",
  "anya-e0803n10:25_0": "Pavana vanasaddā kadāci samānatthā kadāci bhinnatthā. Te hi araññavācakatte samānatthā",
  "anya-e0803n10:25_1": "‘‘te dhamme paripūrento, pavanaṁ pāvisiṁ tadā. Saputto pāvisiṁ vana’’ntiādīsu. Yathākkamaṁ",
  "anya-e0803n10:25_2": "pana te vāyutaṇhāvanavācakatte bhinnatthā ‘‘paramaduggandhapavanavicarite. Chetvā",
  "anya-e0803n10:25_3": "vanañca vanathaṁ, nibbanā hotha bhikkhavo’’tiādīsu.",
  "anya-e0803n10:26": "Udakaṁ, udakāni, udakā. Udakaṁ, udakāni, udake.",
  "anya-e0803n10:27": "Dakaṁ, dakāni, dakā. Dakaṁ, dakāni, dake. Sesaṁ sabbaṁ neyyaṁ.",
  "anya-e0803n10:28_0": "‘‘Ambapakkaṁ dakaṁ sītaṁ. Thalajā dakajā pupphā’’tiādīnettha nidassanapadāni. ‘‘Nīlodaṁ",
  "anya-e0803n10:28_1": "vanamajjhato. Mahodadhi. Udabindunipātena, udakumbhopi pūratī’’ti pāḷippadesesu pana",
  "anya-e0803n10:28_2": "samāsantagatanāmattā udasaddeneva udakattho vutto ‘‘rittassāda’’nti vattabbaṭṭhāne",
  "anya-e0803n10:28_3": "‘‘rittassa’’nti saddena rittassādattho viya. Pāḷiyañhi kevalo udasaddo na diṭṭhapubbo.",
  "anya-e0803n10:28_4": "Atthi ce, suṭṭhu manasi kātabbo.",
  "anya-e0803n10:29_0": "Kaṁ, kāni, kā. Kaṁ, kāni, ke. Kena, kehi, kebhi. Kassa, kānaṁ. Kā, kasmā, kamhā,",
  "anya-e0803n10:29_1": "kehi, kebhi. Kassa, kānaṁ. Ke, kasmiṁ, kamhi, kesu. Bho ka, bhavanto kā, bhavanto",
  "anya-e0803n10:29_2": "kāni. Bhosaddena vā bahuvacanaṁ yojetabbaṁ ‘‘bho kāni, bho kā’’ti.",
  "anya-e0803n10:30_0": "Ettha kaṁ vuccati udakaṁ sīsaṁ sukhañca. Atra ‘‘kantāro kandaro kevaṭṭā kesā karuṇā",
  "anya-e0803n10:30_1": "nāko’’tiādīni payogāni veditabbāni. Tatra kantāroti kaṁ vuccati udakaṁ, tena taritabbo",
  "anya-e0803n10:30_2": "atikkamitabboti kantāro, nirudakappadeso. Corakantārantiādīsu pana rūḷhiyā duggamanaṭṭhānepi",
  "anya-e0803n10:30_3": "kantārasaddo pavattatīti daṭṭhabbaṁ. Kandaroti etthāpi kaṁ vuccati udakaṁ, tena dārito",
  "anya-e0803n10:30_4": "bhinnoti kandaro. Kevaṭṭātiādīsu pana ke udake vattanato gahaṇatthaṁ pavattanato",
  "anya-e0803n10:30_5": "kevaṭṭā. Ke sīse senti uppajjantīti kesā. Kaṁ sukhaṁ rundhatīti karuṇā. Nākoti saggo.",
  "anya-e0803n10:30_6": "Kanti hi sukhaṁ, na kaṁ akaṁ, dukkhaṁ, taṁ natthi etthāti nākoti attho gahetabbo",
  "anya-e0803n10:30_7": ". Yathettha itthīsaddādīnaṁ nāmikapadamālā yojitā, evaṁ ‘‘vitakko vicāro ābhā padīpo’’tiādīnampi yojetabbā.",
  "anya-e0803n10:31_0": "Bhū, bhū, bhuyo. Bhuṁ, bhū, bhuyo. Bhuyā, bhūhi, bhūbhi. Bhuyā, bhūnaṁ. Bhuyā, bhūhi,",
  "anya-e0803n10:31_1": "bhūbhi. Bhuyā, bhūnaṁ. Bhuyā, bhuyaṁ, bhūsu. Bhoti bhu, bhotiyo bhū, bhotiyo bhuyo.",
  "anya-e0803n10:31_2": "Ettha ca ‘‘bhūruho bhūpālo bhūbhujo bhūtala’’nti nidassanapadāni.",
  "anya-e0803n10:32": "Bhūmi, bhūmī, bhūmiyo; Sesaṁ vitthāretabbaṁ;",
  "anya-e0803n10:33": "Araññaṁ, araññāni, araññā; Sesaṁ vitthāretabbaṁ.",
  "anya-e0803n10:34": "Araññānī vuccati mahāaraññaṁ, ‘‘gahapatānī’’ti padamiva inīpaccayavasena sādhetabbaṁ padaṁ itthiliṅgañca. ‘‘Araññānī’’ti hi aṭṭhakathāpāṭhopi dissati.",
  "anya-e0803n10:35_0": "Araññānī, araññānī, araññāniyo. Araññāniṁ, araññānī, araññāniyo. Araññāniyā, araññānīhi,",
  "anya-e0803n10:35_1": "araññānībhi. Araññāniyā, araññānīnaṁ. Araññāniyā, araññānīhi, araññānībhi. Araññāniyā,",
  "anya-e0803n10:35_2": "araññānīnaṁ. Araññāniyā, araññāniyaṁ, araññānīsu. Bhoti araññāni, bhotiyo araññānī, bhotiyo araññāniyo.",
  "anya-e0803n10:36_0": "Yathettha uttarādhikavasena yojitā, evaṁ ‘‘sabhā, sabhāya’’ntiādīsupi yojetabbā.",
  "anya-e0803n10:36_1": "Sabhāyanti sabhā eva , liṅgabyattayavasena pana evaṁ vuttaṁ. ‘‘Sabhāye vā dvāramūle",
  "anya-e0803n10:36_2": "vā vatthabba’’nti pāḷi ettha nidassanaṁ.",
  "anya-e0803n10:37": "Paññā, paññā, paññāyo. Paññaṁ, paññā, paññāyo. Paññāya.",
  "anya-e0803n10:38": "Paññāṇaṁ, paññāṇāni, paññāṇā. Paññāṇaṁ, paññāṇāni, paññāṇe. Paññāṇena.",
  "anya-e0803n10:39": "‘‘Tathā hi bhante bhagavato sīlapaññāṇaṁ. Sādhu paññāṇavā naro’’tiādīnettha nidassanapadāni.",
  "anya-e0803n10:40": "Ñāṇaṁ, ñāṇāni, ñāṇā. Ñāṇaṁ, ñāṇāni, ñāṇe. Ñāṇena. Sesaṁ sabbaṁ neyyaṁ. ‘‘Aggi aggini gini’’iccādīsupi uttarādhikavasena nāmikapadamālā yojetabbā.",
  "anya-e0803n10:41": "Ko vī sādīsupi ekakkharesu ko vuccati brahmā vāto ca sarīrañca, tassa tabbācakatte ime payogā. Seyyathidaṁ?",
  "anya-e0803n10:42": "‘‘Jinena yena ānītaṁ, lokassa amitaṁ hitaṁ;",
  "anya-e0803n10:43": "Tassa pādambujaṁ vande, kamoḷialisevitaṁ.",
  "anya-e0803n10:44_0": "Kakudharukkho. Karajakāyo’’ iccevamādayo. Tattha kamoḷialisevitanti vandantānaṁ anekasatānaṁ",
  "anya-e0803n10:44_1": "brahmānaṁ moḷibhamarasevitanti kavayo icchanti. Kakudharukkhoti ettha pana ko vuccati",
  "anya-e0803n10:44_2": "vāto, tassa yo kujjhati, vātarogāpanayanavasena taṁ nivāreti, tasmā so rukkho kakudhoti",
  "anya-e0803n10:44_3": "vuccatībhi ācariyā. Karajakāyoti ettha tu ko vuccati sarīraṁ, tattha pavatto rajo",
  "anya-e0803n10:44_4": "karajo. Kiṁ taṁ ? Sukkasoṇitaṁ. Tañhi ‘‘rāgo rajo, na ca pana reṇu vuccatī’’ti evaṁ",
  "anya-e0803n10:44_5": "vuttarāgarajaphalattā sarīravācakena kasaddena visesetvā phalavohārena ‘‘karajo’’ti",
  "anya-e0803n10:44_6": "vuccati. Tena sukkasoṇitasaṅkhātena karajena sambhūto kāyo karajakāyoti ācariyā.",
  "anya-e0803n10:44_7": "Tathā hi ‘‘kāyo mātāpettikasambhavo’’ti vutto, mahāassapūrasuttaṭīkāyaṁ pana ‘‘kariyati",
  "anya-e0803n10:44_8": "gabbhāsaye khipiyatīti karo, sambhavo. Karato jātoti karajo, mātāpettikasambhavoti",
  "anya-e0803n10:44_9": "attho. Mātuādīnaṁ saṇṭhāpanavasena karato jātoti apare, ubhayathāpi karajakāyanti",
  "anya-e0803n10:44_10": "catusantatirūpamāhā’’ti vuttaṁ. Ayaṁ panattho idha nādhippeto, purimoyevattho adhippeto kasaddādhikārattā.",
  "anya-e0803n10:45": "Ko, kā. Kaṁ, ke. Kena, kehi, kebhi. Kassa, kānaṁ. Kā, kasmā, kamhā, kehi, kebhi. Kassa, kānaṁ. Ke, kasmiṁ, kamhi, kesu. Bho ka, bhavanto kā.",
  "anya-e0803n10:46": "Tatra vi vuccati pakkhī. Tathā hi pakkhīnaṁ issaro supaṇṇarājā vindoti kathiyati. Etamatthañhi sandhāya pubbācariyenapi ayaṁ gāthā bhāsitā –",
  "anya-e0803n10:47": "‘‘Saddhānate muddhani saṇṭhapemi, muninda nindāpagataṁ tavaggaṁ;",
  "anya-e0803n10:48": "Devindanāgindanarindavinda-na taṁ vibhinnaṁ caraṇāravinda’’nti.",
  "anya-e0803n10:49": "Tattha vīnaṁ indoti vindo, pakkhijātiyā jātānaṁ supaṇṇānaṁ rājāti attho.",
  "anya-e0803n10:50": "Viṁ, vī, vayo. Viṁ, vī, vayo. Vinā, vīhi, vībhi. Vissa, vino, vīnaṁ. Vinā, vismā, vimhā, vīhi, vībhi. Vissa, vino, vīnaṁ. Vismiṁ, vimhi, vīsu. Bho vi, bhavanto vayo.",
  "anya-e0803n10:51_0": "Sā vuccati sunakho, ‘‘mātā me atthi, sā mayā posetabbā’’tiādīsu pana sāsaddo sabbanāmikapariyāpanno",
  "anya-e0803n10:51_1": "parammukhavacano tasaddena sambhūto daṭṭhabbo. Sāsaddassa bhā rā thī bhū kasaddānañca",
  "anya-e0803n10:51_2": "nāmikapadamālā heṭṭhā pakāsitā.",
  "anya-e0803n10:52": "Dhī vuccati paññā. Ettha ca ‘‘amacce tāta jānāhi, dhīre atthassa kovide’’ti. ‘‘Dhīmā, dhīmati, sudhī, sudhinī, dhīyutta’’nti ca ādīni nidassanapadāni.",
  "anya-e0803n10:53": "Dhī, dhī, dhiyo. Dhiṁ, dhī, dhiyo. Dhiyā, dhīhi, dhībhi. Dhiyā, dhīnaṁ. Dhiyā, dhīhi, dhībhi. Dhiyā, dhīnaṁ. Dhiyā, dhiyaṁ, dhīsu. Bhoti dhi, bhotiyo dhī, bhotiyo dhiyo.",
  "anya-e0803n10:54_0": "Ku vuccati pathavī. Ettha ca ‘‘kudālo. Kumudaṁ. Kuñjaro’’ti imāni nidassanapadāni.",
  "anya-e0803n10:54_1": "Tatra kuṁ pathaviṁ dālayati padāleti bhindati etenāti kudālo. Kuyaṁ pathaviyaṁ modatīti",
  "anya-e0803n10:54_2": "kumudaṁ. Kuṁ jaratīti kuñjaro. Tathā hi vimānavatthuaṭṭhakathāyaṁ vuttaṁ ‘‘kuṁ pathaviṁ",
  "anya-e0803n10:54_3": "tadabhighātena jarayatīti kuñjaro’’ti.",
  "anya-e0803n10:55": "Ku, kū, kuyo. Kuṁ, kū, kuyo. Kuyā, kūhi, kūbhi. Kuyā, kūnaṁ. Kuyā, kūhi, kūbhi. Kuyā, kūnaṁ. Kuyā, kuyaṁ, kūsu. Bhoti ku, bhotiyo kū, bhotiyo kuyo.",
  "anya-e0803n10:56": "Kha’mindriyaṁ pakathitaṁ, kha’mākāsamudīritaṁ;",
  "anya-e0803n10:57": "Saggaṭṭhānampi khaṁ vuttaṁ, suññattampi ca khaṁ mataṁ.",
  "anya-e0803n10:58_0": "Tatrindriyaṁ cakkhuviññāṇādīnaṁ gatinivāsabhāvato ‘‘kha’’nti vuccati, ākāsaṁ vivittaṭṭhena.",
  "anya-e0803n10:58_1": "Saggo katasucaritehi ekantena gantabbatāya ‘‘kha’’nti saṅkhaṁ gacchati. ‘‘Khago yathā",
  "anya-e0803n10:58_2": "hi rukkhagge, nilīyantova sākhino. Sākhaṁ ghaṭṭetī’’ti ca, ‘‘khe nimmito acari aṭṭhasataṁ",
  "anya-e0803n10:58_3": "sayambhū’’ti ca ādi ettha nidassanaṁ.",
  "anya-e0803n10:59_0": "Khaṁ, khāni, khā. Khaṁ, khāni, khe. Khena, khehi, khebhi. Khassa, khānaṁ. Khā, khasmā,",
  "anya-e0803n10:59_1": "khamhā, khehi, khebhi. Khassa, khānaṁ. Khe, khasmiṁ, khamhi, khesu. Bho kha, bhavanto",
  "anya-e0803n10:59_2": "khāni, bhavanto khā.",
  "anya-e0803n10:60": "Gosaddassa atthuddhāro vuccate –",
  "anya-e0803n10:61": "Go goṇe cindriye bhūmyaṁ, vacane ceva buddhiyaṁ;",
  "anya-e0803n10:62": "Ādicce rasmiyañceva, pānīyepi ca vattate;",
  "anya-e0803n10:63": "Tesu atthesu goṇe thi-pumā ca itare pumā.",
  "anya-e0803n10:64_0": "Tathā hi ‘‘gosu duyhamānāsu gato. Gopañcamo’’tiādīsu gosaddo goṇe vattati. Gocaroti",
  "anya-e0803n10:64_1": "etthindriyepi vattati gāvo cakkhādīnindriyāni caranti etthāti gocaro. Tathā hi porāṇā",
  "anya-e0803n10:64_2": "kathayiṁsu ‘‘gāvo caranti etthāti gocaro, gocaro viya gocaro, abhiṇhaṁ caritabbaṭṭhānaṁ.",
  "anya-e0803n10:64_3": "Gāvovācakkhādīnindriyāni, tehi caritabbaṭṭhānaṁ gocaro’’ti. ‘‘Gomatiṁ gotamaṁ name’’ti",
  "anya-e0803n10:64_4": "porāṇakaviracanāyaṁ pana pathaviyaṁ vattati. ‘‘Bhūripaññaṁ gotamaṁ sammāsambuddhaṁvandāmī’’ti",
  "anya-e0803n10:64_5": "hi attho. Tathā suttanipātaṭṭhakathāyavāseṭṭhasuttasaṁvaṇṇanappadese ‘‘gorakkhanti",
  "anya-e0803n10:64_6": "khettarakkhaṁ, kasirakkhanti vuttaṁ hoti. Pathavī hi ‘‘go’’ti vuccati, tappabhedo",
  "anya-e0803n10:64_7": "ca khetta’’nti vuttaṁ.",
  "anya-e0803n10:65_0": "‘‘Gottavasena gotamo’’ti ettha tu vacane buddhiyañca vattati. Tenāhu porāṇā ‘‘gaṁ",
  "anya-e0803n10:65_1": "tāyatīti gottaṁ. Gotamoti hi pavattamānaṁ gaṁ vacanaṁ buddhiñca tāyati ekaṁsikavisayatāya",
  "anya-e0803n10:65_2": "rakkhatīti gottaṁ. Yathā hi buddhi ārammaṇabhūtena atthena vinā na vattati, evaṁ",
  "anya-e0803n10:65_3": "abhidhānaṁ abhidheyyabhūtena, tasmā so gottasaṅkhāto attho tāni tāyati rakkhatīti",
  "anya-e0803n10:65_4": "vuccati. Ko pana soti? Aññakulaparamparāsādhāraṇaṁ tassa kulassa ādipurisasamudāgataṁ",
  "anya-e0803n10:65_5": "taṁkulapariyāpannasādhāraṇaṁ sāmaññarūpanti daṭṭhabba’’nti. Tathā hi taṁgottajātā",
  "anya-e0803n10:65_6": "suddhodanamahārājādayopi gotamotveva vuccanti. Bhena bhagavā attano pitaraṁ suddhodanamahārājānaṁ",
  "anya-e0803n10:65_7": "‘‘atikkantavarā kho gotama tathāgatā’’ti avoca. Vessavaṇopi mahārājā bhagavantaṁ",
  "anya-e0803n10:65_8": "‘‘vijjācaraṇasampannaṁ, buddhaṁ vandāma gotama’’nti avoca, āyasmāpi vaṅgīso āyasmantaṁ",
  "anya-e0803n10:65_9": "ānandaṁ ‘‘sādhu nibbāpanaṁ brūhi, anukampāya gotamā’’ti avoca. Evaṁ idaṁ sāmaññarūpaṁ",
  "anya-e0803n10:65_10": "gaṁ tāyatīti gottanti vuttaṁ. Taṁ pana gotamagottakassapagottādivasena bahuvidhaṁ.",
  "anya-e0803n10:66_0": "Tathā gosaddo ādicce vattati. ‘‘Gogottaṁ gotamaṁ name’’ti porāṇakaviracanā ettha",
  "anya-e0803n10:66_1": "nidassanaṁ, ādiccabandhuṁ gotamaṁ sammāsambuddhaṁ vandāmīti attho. Ādiccopi hi gotamagotte",
  "anya-e0803n10:66_2": "jāto bhagavāpi, evaṁ tena samānagottatāya tattha tattha ‘‘ādiccabandhū’’tiādinā bhagavato",
  "anya-e0803n10:66_3": "thomanā dissati ‘‘pucchāmi taṁ ādiccabandhu, vivekaṁ santipadañca mahesī’’ti ca,",
  "anya-e0803n10:66_4": "‘‘vande jetavanaṁ niccaṁ, vihāraṁ ravibandhuno’’ti ca, ‘‘lokekabandhu’maravindasahāyabandhu’’nti",
  "anya-e0803n10:66_5": "ca. ‘‘Uṇhagū’’ti ettha pana gosaddo rasmiyaṁ vattati. Uṇhā gāvo rasmiyo etassāti",
  "anya-e0803n10:66_6": "uṇhagū, sūriyo. Pubbācariyāpi hi chandovicitisatthe imamevatthaṁ byākariṁsu.",
  "anya-e0803n10:67_0": "‘‘Gosītacandana’’nti ettha pānīye vattati. Gosaddena hi jalaṁ vuccati. Go viya sītaṁ",
  "anya-e0803n10:67_1": "candanaṁ, tasmiṁ pana uddhanato uddharitapakkuthitatelamhi pakkhitte taṅkhaṇaññeva",
  "anya-e0803n10:67_2": "taṁ telaṁ susītalaṁ hoti.",
  "anya-e0803n10:68_0": "Ettheke vadanti ‘‘kasmā bho ‘gopadatthe vattamāno gosaddo itthiliṅgo ceva pulliṅgo",
  "anya-e0803n10:68_1": "cā’ti vadatha, kasmā ca pana ‘indriyapathavīvacanabuddhisūriyarasmipānīyesu vattamāno",
  "anya-e0803n10:68_2": "pulliṅgo’ti vadatha, etesu sūriyatthe vattamāno pulliṅgo hotu, nanu indriyavacanapānīyesu",
  "anya-e0803n10:68_3": "vattamānena pana gosaddena napuṁsakaliṅgena bhavitabbaṁ, pathavībuddhirasmīsu vattamānena",
  "anya-e0803n10:68_4": "itthiliṅgena bhavitabbaṁ indriyādipathavādipadatthesu vattamānānaṁ indriyasaddādipathavīsaddādīnaṁ",
  "anya-e0803n10:68_5": "napuṁsakitthiliṅgavasena niddesassa dassanato’’ti? Tanna, niyamābhāvato. Itthipadatthe",
  "anya-e0803n10:68_6": "vattamānassāpi hi sato kassaci saddassa pulliṅgavasena niddeso dissati yathā ‘‘orodho’’ti.",
  "anya-e0803n10:68_7": "Purisapadatthe vattamānassāpi ca sato kassaci itthiliṅgavasena niddeso dissati, yathā",
  "anya-e0803n10:68_8": "‘‘atthakāmosi me yakkha, hitakāmāsi devate’’ti. Itthipurisapadatthesu pana avattamānānampi",
  "anya-e0803n10:68_9": "sataṁ kesañci saddānaṁ ekasmiṁyeva ñāṇādiatthe vattamānānaṁ itthipumanapuṁsakaliṅgavasena",
  "anya-e0803n10:68_10": "niddeso dissati yathā ‘‘paññā amoho ñāṇa’’nti, ‘‘taṭaṁtaṭītaṭo’’ti ca. Tathā hi anitthibhūtopi",
  "anya-e0803n10:68_11": "samāno ‘‘mātulā’’ti itthiliṅgavasena rukkhopi nāmaṁ labhati, tabbasena nagarampi.",
  "anya-e0803n10:68_12": "Tenāha cakkavattisuttaṭīkāyaṁ ‘‘mātulāti itthiliṅgavasena laddhanāmo eko rukkho,",
  "anya-e0803n10:68_13": "tāya āsannappadese māpitattā nagarampi ‘mātulā’tveva paññāyittha. Tena vuttaṁ mātulāyanti",
  "anya-e0803n10:68_14": "evaṁnāmake nagare’’ti.",
  "anya-e0803n10:69": "Gosaddassa nāmikapadamālā heṭṭhā pakāsitā.",
  "anya-e0803n10:70_0": "Mo vuccati cando, aṭṭhakathāyaṁ pana ‘‘mā vuccati cando’’ti ākārantapāṭho dissati,",
  "anya-e0803n10:70_1": "okārantapāṭhena tena bhavitabbaṁ sakkaṭabhāsāya ekakkharakosato nayaṁ gahetvā ‘‘mo",
  "anya-e0803n10:70_2": "sivo candimā cevā’’ti okārantavasena vattabbattā. Ettha ca okārantavasena vuttassa",
  "anya-e0803n10:70_3": "masaddassa candavācakatte ‘‘puṇṇamī, puṇṇamā’’ti ca nidassanapadāni. Tattha puṇṇo",
  "anya-e0803n10:70_4": "mo etthāti puṇṇamī, evaṁ puṇṇamā, rattāpekkhaṁ itthiliṅgavacanaṁ. Ettha pana ‘‘visākhapuṇṇamāya",
  "anya-e0803n10:70_5": "rattiyā paṭhamayāmepubbenivāsaṁ anussarī’’ti idaṁ nidassanaṁ. Ettha siyā – yadi ‘‘puṇṇamā’’ti",
  "anya-e0803n10:70_6": "ayaṁsaddo rattāpekkho itthiliṅgo.",
  "anya-e0803n10:71": "‘‘Puṇṇamāye yathā cando, parisuddho virocati;",
  "anya-e0803n10:72": "Tatheva tvaṁ puṇṇamano, viroca dasasahassiyaṁ.",
  "anya-e0803n10:73": "Anvaddhamāse pannarase, puṇṇamāye uposathe;",
  "anya-e0803n10:74": "Paccayaṁ nāgamāruyha, dānaṁ dātumupāgami’’nti",
  "anya-e0803n10:75_0": "Ādīsu kathaṁ ‘‘puṇṇamāye’’ti padasiddhīti? Yakārassa yekārādesavasena. Dhammissarena",
  "anya-e0803n10:75_1": "hi bhagavatā ‘‘puṇṇamāyā’’ti vattabbe ‘‘puṇṇamāye’’ti vadatā yakārassa ṭhāne yekāro",
  "anya-e0803n10:75_2": "paṭhito itthiliṅgavisaye ttākārassa ṭhāne ttekāro viya, nīkārassa ṭhāne nekāro viya",
  "anya-e0803n10:75_3": "ca. Tathā hi yathā ‘‘abyayataṁ vilapasi viratte kosiyāyane’’ti imasmiṁ rādhajātake",
  "anya-e0803n10:75_4": "‘‘virattā’’ti vattabbe ‘‘viratte’’ti vadantena ttākārassa ṭhāne ttekāro paṭhito,",
  "anya-e0803n10:75_5": "‘‘kosiyāyanī’’ti ca vattabbe ‘‘kosiyāyane’’ti vadantena nīkārassa ṭhāne nekāro paṭhito.",
  "anya-e0803n10:75_6": "Evaṁ ‘‘puṇṇamāyā’’ti vattabbe ‘‘puṇṇamāye’’ti vadatā yakārassa ṭhāne yekāro paṭhito.",
  "anya-e0803n10:75_7": "Yathā ca ‘‘dakkhitāye aparājitasaṅgha’’nti imasmiṁ mahāsamayasuttappadese ‘‘dakkhitāyā’’ti",
  "anya-e0803n10:75_8": "vattabbe ‘‘dakkhitāye’’ti vadatā yakārassa ṭhāne yekāro paṭhito, evamidhāpi. Yathā",
  "anya-e0803n10:75_9": "pana ‘‘sabhāye vā dvāramūle vā’’ti ettha ‘‘sabhāya’’nti liṅgabyattayavasena sabhā",
  "anya-e0803n10:75_10": "vuttā, na tathā idha ‘‘puṇṇamāya’’nti liṅgabyattayena puṇṇamā vuttā, atha kho ‘‘puṇṇamā’’ti",
  "anya-e0803n10:75_11": "ākārantitthiliṅgavasena vuttā. Tathā hi ‘‘puṇṇamāyo’’ti padaṁ yakāraṭṭhāne yekāruccāraṇavasena",
  "anya-e0803n10:75_12": "sambhūtaṁ bhummavacananti daṭṭhabbaṁ.",
  "anya-e0803n10:76_0": "Mā vuccati sirī. Tathā hi vidvamukhamaṇḍanaṭīkāyaṁ ‘‘mālinī’’ti padassatthaṁ vadatā",
  "anya-e0803n10:76_1": "‘‘mā vuccati lakkhī, alinī bhamarī’’ti vuttaṁ. Lakkhīsaddo ca sirīsaddena samānattho,",
  "anya-e0803n10:76_2": "tena ‘‘mā vuccati sirī’’ti attho amhehi anumato, tathā porāṇehipi ‘‘maṁ siriṁ dhāreti",
  "anya-e0803n10:76_3": "vidadhāti cāti mandhātā’’ti attho pakāsito, tasmā ‘‘mālinī mandhātā’’ti ca imānettha",
  "anya-e0803n10:76_4": "nidassanapadāni. Tatra pulliṅgassa tāva masaddassa ayaṁ nāmikapadamālā –",
  "anya-e0803n10:77": "Mo, mā. Maṁ, me. Mena, mehi, mebhi. Massa, mānaṁ. Mā, masmā, mamhā, mehi, mebhi. Massa, mānaṁ. Me, masmiṁ, mamhi, mesu. Bho ma, bhavanto mā.",
  "anya-e0803n10:78": "Ayaṁ pana itthiliṅgassa māsaddassa nāmikapadamālā –",
  "anya-e0803n10:79": "Mā, mā, māyo. Maṁ, mā, māyo. Māya, māhi, mābhi. Māya, mānaṁ. Māya, māhi, mābhi. Māya, mānaṁ. Māya, māyaṁ, māsu. Bhoti me, bhotiyo māyo.",
  "anya-e0803n10:80": "Ettha pana sirīvācako māsaddo ca saddavācako rāsaddo cāti ime samānagatikā ekakkharattā niccamākārantapakatikattā itthiliṅgattā ca.",
  "anya-e0803n10:81_0": "Tatra saṁ vuccati santacitto puriso. Yaṁ loke ‘‘sappuriso’’ti ca, ‘‘ariyo’’ti ca,",
  "anya-e0803n10:81_1": "‘‘paṇḍito’’ti ca vadanti, tassetaṁ adhivacanaṁ yadidaṁ ‘‘sa’’nti. Evaṁ sappurisāriyapaṇḍitavācakassa",
  "anya-e0803n10:81_2": "saṁsaddassa paccattavacanavasena atthibhāve ‘‘sameti asatā asa’’nti idaṁ payoganidassanaṁ.",
  "anya-e0803n10:81_3": "Ettha hi ‘‘na saṁ asa’’nti samāsacintāya sappurisāsappurisapadatthā saṁ asaṁsaddehi",
  "anya-e0803n10:81_4": "vuttāti ñāyanti, tasmā ‘‘sappurisapadattho paccattavacanena saṁsaddena vutto natthī’’ti",
  "anya-e0803n10:81_5": "vacanaṁ na vattabbaṁ. Ye ‘‘natthī’’ti vadanti, tesaṁ vacanaṁ na gahetabbaṁ. Nāmikapadamālā",
  "anya-e0803n10:81_6": "panassa ‘‘saṁ, santaṁ, sante’’tiādinā heṭṭhā pakāsitā. Napuṁsakaliṅgatte saṁ vuccati",
  "anya-e0803n10:81_7": "dhanaṁ, ‘‘manussassaṁ. Parassaṁ. Sabbassaṁ. Sabbassaharaṇaṁ. Parassaharaṇa’’ntiādīnettha",
  "anya-e0803n10:81_8": "nidassanapadāni. Tattha manussassa saṁ manussassaṁ. Evaṁ parassa saṁ parassaṁ. Sabbassa",
  "anya-e0803n10:81_9": "saṁ sabbassaṁ. Tassa haraṇaṁ parassaharaṇaṁ sabbassaharaṇanti samāso. Tathā saṁ vuccati",
  "anya-e0803n10:81_10": "sukhaṁ santi ca. Vuttañhi tabbācakattaṁ porāṇakaviracanāyaṁ –",
  "anya-e0803n10:82": "‘‘Devadevo saṁdehī no, hīno devātidehato;",
  "anya-e0803n10:83": "Hatopapātasaṁsāro, sāro saṁ detu dehina’’nti.",
  "anya-e0803n10:84_0": "Tasmā ayamettha gāthā, ‘‘sakalalokasaṅkaro dīpaṅkaro’’ti ettha ‘‘saṅkaro’’ti padañcanidassanaṁ.",
  "anya-e0803n10:84_1": "‘‘Saṁ, sāni, sā. Saṁ, sāni, se. Sena’’iccādi pubbe pakāsitanayena ñeyyaṁ. Ettha ca",
  "anya-e0803n10:84_2": "sotūnaṁ sugatamatavare kosallajananatthaṁ samāsantagatassa saṁsaddassa nāmikapadamālaṁ",
  "anya-e0803n10:84_3": "paripuṇṇaṁ katvā kathayāma –",
  "anya-e0803n10:85_0": "Manussassaṁ, manussassāni, manussassā. Manussassaṁ, manussassāni, manussasse. Manussassena,",
  "anya-e0803n10:85_1": "manussassehi, manussassebhi. Manussassassa, manussassānaṁ. Manussassā, manussassasmā,",
  "anya-e0803n10:85_2": "manussassamhā, manussassehi, manussassebhi. Manussassassa, manussassānaṁ. Manussasse,",
  "anya-e0803n10:85_3": "manussassasmiṁ, manussassamhi, manussassesu. Bho manussassa, bhonto manussassāni,",
  "anya-e0803n10:85_4": "manussassā. Esa nayo ‘‘parassaṁ sabbassa’’ntiādīsupi, sabbānetāni padāni abhidheyyaliṅgānīti gahetabbāni.",
  "anya-e0803n10:86": "Yaṁ taṁ kimitisaddānaṁ, nāmamālaṁ panattari;",
  "anya-e0803n10:87": "Sabbanāmaparicchede, pakāsissaṁ tiliṅgato.",
  "anya-e0803n10:88": "Iccevaṁ heṭṭhā uddiṭṭhānaṁ ko vi sādīnaṁ nāmikapadamālā saddhiṁ atthantaranidassanapadehi vibhattā. Tatridaṁ liṅgavavatthānaṁ –",
  "anya-e0803n10:89": "Ko vi sā honti pulliṅge, bhā rā thī dhī ku bhū thiyaṁ;",
  "anya-e0803n10:90": "Kaṁ khaṁ napuṁsake go tu, pume cevitthiliṅgake.",
  "anya-e0803n10:91": "Mo pume itthiliṅge mā, saṁ pume ca napuṁsake;",
  "anya-e0803n10:92": "Yaṁ taṁ kimiti sabbatra, liṅgesveva pavattare.",
  "anya-e0803n10:93": "Ito aññānipi ekakkharāni upaparikkhitvā gahetabbāni.",
  "anya-e0803n10:94_0": "Evaṁ viññūnaṁ nayaññūnaṁ saddaracanāvisaye paramavisuddhavipulabuddhipaṭilābhatthaṁ",
  "anya-e0803n10:94_1": "paramasaṇhasukhumatthesu payogesu asammohatthaṁ suvaṇṇatale sīhavijambhanena kesarīsīhassa",
  "anya-e0803n10:94_2": "vijambhanamiva tepiṭake buddhavacane ñāṇavijambhanena vijambhanatthañca adhikūnekakkharavasena",
  "anya-e0803n10:94_3": "liṅgattayaṁ missetvā nāmikapadamālā vibhattā.",
  "anya-e0803n10:95": "Sadde bhavanti kusalā na tu keci atthe,",
  "anya-e0803n10:96": "Atthe bhavanti kusalā na tu keci sadde.",
  "anya-e0803n10:97": "Kosallameva paramaṁ dubhayattha tasmā,",
  "anya-e0803n10:98": "Yogaṁ kareyya satataṁ matimā varanti.",
  "anya-e0803n10:99": "Iti navaṅge sāṭṭhakathe piṭakattaye byappathagatīsu",
  "anya-e0803n10:100": "Viññūnaṁ kosallatthāya kate saddanītippakaraṇe",
  "anya-e0803n10:101": "Liṅgattayamissako nāmikapadamālāvibhāgo",
  "anya-e0803n10:102": "Dasamo paricchedo."
}