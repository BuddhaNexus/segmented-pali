{
  "mn6:0.1": "Majjhima Nikāya 6 ",
  "mn6:0.2": "Ākaṅkheyyasutta ",
  "mn6:1.1": "Evaṁ me sutaṁ—",
  "mn6:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn6:1.3": "Tatra kho bhagavā bhikkhū āmantesi: ",
  "mn6:1.4": "“bhikkhavo”ti. ",
  "mn6:1.5": "“Bhadante”ti te bhikkhū bhagavato paccassosuṁ. ",
  "mn6:1.6": "Bhagavā etadavoca: ",
  "mn6:2.1": "“Sampannasīlā, bhikkhave, viharatha sampannapātimokkhā; pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu. ",
  "mn6:3.1_0": "Ākaṅkheyya ce, bhikkhave, bhikkhu: ‘sabrahmacārīnaṁ piyo ca assaṁ manāpo ca garu",
  "mn6:3.1_1": "ca bhāvanīyo cā’ti, sīlesvevassa paripūrakārī ajjhattaṁ cetosamathamanuyutto anirākatajjhāno",
  "mn6:3.1_2": "vipassanāya samannāgato brūhetā suññāgārānaṁ.",
  "mn6:4.1_0": "Ākaṅkheyya ce, bhikkhave, bhikkhu: ‘lābhī assaṁ cīvarapiṇḍapātasenāsanagilānappaccayabhesajjaparikkhārānan’ti,",
  "mn6:4.1_1": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya",
  "mn6:4.1_2": "samannāgato brūhetā suññāgārānaṁ.",
  "mn6:5.1_0": "Ākaṅkheyya ce, bhikkhave, bhikkhu: ‘yesāhaṁ cīvarapiṇḍapātasenāsanagilānappaccayabhesajjaparikkhāraṁ",
  "mn6:5.1_1": "paribhuñjāmi tesaṁ te kārā mahapphalā assu mahānisaṁsā’ti, sīlesvevassa paripūrakārī",
  "mn6:5.1_2": "ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:6.1_0": "Ākaṅkheyya ce, bhikkhave, bhikkhu: ‘ye maṁ ñātī sālohitā petā kālaṅkatā pasannacittā",
  "mn6:6.1_1": "anussaranti tesaṁ taṁ mahapphalaṁ assa mahānisaṁsan’ti, sīlesvevassa paripūrakārī",
  "mn6:6.1_2": "ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ.",
  "mn6:7.1_0": "Ākaṅkheyya ce, bhikkhave, bhikkhu: ‘aratiratisaho assaṁ, na ca maṁ arati saheyya,",
  "mn6:7.1_1": "uppannaṁ aratiṁ abhibhuyya abhibhuyya vihareyyan’ti, sīlesvevassa paripūrakārī …pe…",
  "mn6:7.1_2": "brūhetā suññāgārānaṁ.",
  "mn6:8.1_0": "Ākaṅkheyya ce, bhikkhave, bhikkhu: ‘bhayabheravasaho assaṁ, na ca maṁ bhayabheravaṁ",
  "mn6:8.1_1": "saheyya, uppannaṁ bhayabheravaṁ abhibhuyya abhibhuyya vihareyyan’ti, sīlesvevassa",
  "mn6:8.1_2": "paripūrakārī …pe… brūhetā suññāgārānaṁ.",
  "mn6:9.1_0": "Ākaṅkheyya ce, bhikkhave, bhikkhu: ‘catunnaṁ jhānānaṁ ābhicetasikānaṁ diṭṭhadhammasukhavihārānaṁ",
  "mn6:9.1_1": "nikāmalābhī assaṁ akicchalābhī akasiralābhī’ti, sīlesvevassa paripūrakārī …pe… brūhetā suññāgārānaṁ.",
  "mn6:10.1": "Ākaṅkheyya ce, bhikkhave, bhikkhu: ‘ye te santā vimokkhā atikkamma rūpe āruppā, te kāyena phusitvā vihareyyan’ti, sīlesvevassa paripūrakārī …pe… brūhetā suññāgārānaṁ. ",
  "mn6:11.1": "Ākaṅkheyya ce, bhikkhave, bhikkhu: ‘tiṇṇaṁ saṁyojanānaṁ parikkhayā sotāpanno assaṁ avinipātadhammo niyato sambodhiparāyaṇo’ti, sīlesvevassa paripūrakārī …pe… brūhetā suññāgārānaṁ. ",
  "mn6:12.1_0": "Ākaṅkheyya ce, bhikkhave, bhikkhu: ‘tiṇṇaṁ saṁyojanānaṁ parikkhayā rāgadosamohānaṁ",
  "mn6:12.1_1": "tanuttā sakadāgāmī assaṁ sakideva imaṁ lokaṁ āgantvā dukkhassantaṁ kareyyan’ti, sīlesvevassa",
  "mn6:12.1_2": "paripūrakārī …pe… brūhetā suññāgārānaṁ.",
  "mn6:13.1_0": "Ākaṅkheyya ce, bhikkhave, bhikkhu: ‘pañcannaṁ orambhāgiyānaṁ saṁyojanānaṁ parikkhayā",
  "mn6:13.1_1": "opapātiko assaṁ tattha parinibbāyī anāvattidhammo tasmā lokā’ti, sīlesvevassa paripūrakārī",
  "mn6:13.1_2": "…pe… brūhetā suññāgārānaṁ.",
  "mn6:14.1_0": "Ākaṅkheyya ce, bhikkhave, bhikkhu: ‘anekavihitaṁ iddhividhaṁ paccanubhaveyyaṁ—ekopi",
  "mn6:14.1_1": "hutvā bahudhā assaṁ, bahudhāpi hutvā eko assaṁ; āvibhāvaṁ tirobhāvaṁ; tirokuṭṭaṁ",
  "mn6:14.1_2": "tiropākāraṁ tiropabbataṁ asajjamāno gaccheyyaṁ, seyyathāpi ākāse; pathaviyāpi ummujjanimujjaṁ",
  "mn6:14.1_3": "kareyyaṁ, seyyathāpi udake; udakepi abhijjamāne gaccheyyaṁ, seyyathāpi pathaviyaṁ;",
  "mn6:14.1_4": "ākāsepi pallaṅkena kameyyaṁ, seyyathāpi pakkhī sakuṇo; imepi candimasūriye evaṁmahiddhike",
  "mn6:14.1_5": "evaṁmahānubhāve pāṇinā parāmaseyyaṁ parimajjeyyaṁ; yāva brahmalokāpi kāyena vasaṁ",
  "mn6:14.1_6": "vatteyyan’ti, sīlesvevassa paripūrakārī …pe… brūhetā suññāgārānaṁ.",
  "mn6:15.1_0": "Ākaṅkheyya ce, bhikkhave, bhikkhu: ‘dibbāya sotadhātuyā visuddhāya atikkantamānusikāya",
  "mn6:15.1_1": "ubho sadde suṇeyyaṁ—dibbe ca mānuse ca ye dūre santike cā’ti, sīlesvevassa paripūrakārī",
  "mn6:15.1_2": "…pe… brūhetā suññāgārānaṁ.",
  "mn6:16.1": "Ākaṅkheyya ce, bhikkhave, bhikkhu: ‘parasattānaṁ parapuggalānaṁ cetasā ceto paricca pajāneyyaṁ—",
  "mn6:16.2": "sarāgaṁ vā cittaṁ sarāgaṁ cittanti pajāneyyaṁ, ",
  "mn6:16.3": "vītarāgaṁ vā cittaṁ vītarāgaṁ cittanti pajāneyyaṁ; ",
  "mn6:16.4": "sadosaṁ vā cittaṁ sadosaṁ cittanti pajāneyyaṁ, ",
  "mn6:16.5": "vītadosaṁ vā cittaṁ vītadosaṁ cittanti pajāneyyaṁ; ",
  "mn6:16.6": "samohaṁ vā cittaṁ samohaṁ cittanti pajāneyyaṁ, ",
  "mn6:16.7": "vītamohaṁ vā cittaṁ vītamohaṁ cittanti pajāneyyaṁ; ",
  "mn6:16.8": "saṅkhittaṁ vā cittaṁ saṅkhittaṁ cittanti pajāneyyaṁ, ",
  "mn6:16.9": "vikkhittaṁ vā cittaṁ vikkhittaṁ cittanti pajāneyyaṁ; ",
  "mn6:16.10": "mahaggataṁ vā cittaṁ mahaggataṁ cittanti pajāneyyaṁ, ",
  "mn6:16.11": "amahaggataṁ vā cittaṁ amahaggataṁ cittanti pajāneyyaṁ; ",
  "mn6:16.12": "sauttaraṁ vā cittaṁ sauttaraṁ cittanti pajāneyyaṁ, ",
  "mn6:16.13": "anuttaraṁ vā cittaṁ anuttaraṁ cittanti pajāneyyaṁ; ",
  "mn6:16.14": "samāhitaṁ vā cittaṁ samāhitaṁ cittanti pajāneyyaṁ, ",
  "mn6:16.15": "asamāhitaṁ vā cittaṁ asamāhitaṁ cittanti pajāneyyaṁ; ",
  "mn6:16.16": "vimuttaṁ vā cittaṁ vimuttaṁ cittanti pajāneyyaṁ, ",
  "mn6:16.17": "avimuttaṁ vā cittaṁ avimuttaṁ cittanti pajāneyyan’ti, ",
  "mn6:16.18": "sīlesvevassa paripūrakārī …pe… brūhetā suññāgārānaṁ. ",
  "mn6:17.1_0": "Ākaṅkheyya ce, bhikkhave, bhikkhu: ‘anekavihitaṁ pubbenivāsaṁ anussareyyaṁ, seyyathidaṁ—ekampi",
  "mn6:17.1_1": "jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "mn6:17.1_2": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi",
  "mn6:17.1_3": "jāti satasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—amutrāsiṁ",
  "mn6:17.1_4": "evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "mn6:17.1_5": "so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī",
  "mn6:17.1_6": "evamāyupariyanto, so tato cuto idhūpapannoti. Iti sākāraṁ sauddesaṁ anekavihitaṁ",
  "mn6:17.1_7": "pubbenivāsaṁ anussareyyan’ti,",
  "mn6:17.2": "sīlesvevassa paripūrakārī …pe… brūhetā suññāgārānaṁ. ",
  "mn6:18.1_0": "Ākaṅkheyya ce, bhikkhave, bhikkhu: ‘dibbena cakkhunā visuddhena atikkantamānusakena",
  "mn6:18.1_1": "satte passeyyaṁ cavamāne upapajjamāne hīne paṇīte suvaṇṇe dubbaṇṇe sugate duggate",
  "mn6:18.1_2": "yathākammūpage satte pajāneyyaṁ—ime vata bhonto sattā kāyaduccaritena samannāgatā",
  "mn6:18.1_3": "vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā",
  "mn6:18.1_4": "micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ",
  "mn6:18.1_5": "nirayaṁ upapannā; ime vā pana bhonto sattā kāyasucaritena samannāgatā vacīsucaritena",
  "mn6:18.1_6": "samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā,",
  "mn6:18.1_7": "te kāyassa bhedā paraṁ maraṇā sugatiṁ saggaṁ lokaṁ upapannāti, iti dibbena cakkhunā",
  "mn6:18.1_8": "visuddhena atikkantamānusakena satte passeyyaṁ cavamāne upapajjamāne hīne paṇīte",
  "mn6:18.1_9": "suvaṇṇe dubbaṇṇe sugate duggate yathākammūpage satte pajāneyyan’ti,",
  "mn6:18.2": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. ",
  "mn6:19.1": "Ākaṅkheyya ce, bhikkhave, bhikkhu: ‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti, ",
  "mn6:19.2": "sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. ",
  "mn6:20.1_0": "‘Sampannasīlā, bhikkhave, viharatha sampannapātimokkhā; pātimokkhasaṁvarasaṁvutā",
  "mn6:20.1_1": "viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesū’ti—",
  "mn6:20.2": "iti yaṁ taṁ vuttaṁ idametaṁ paṭicca vuttan”ti. ",
  "mn6:20.3": "Idamavoca bhagavā. ",
  "mn6:20.4": "Attamanā te bhikkhū bhagavato bhāsitaṁ abhinandunti. ",
  "mn6:20.5": "Ākaṅkheyyasuttaṁ niṭṭhitaṁ chaṭṭhaṁ. "
}