{
  "tika-s0302t6:0": "7. Rāhulasaṁyuttaṁ",
  "tika-s0302t6:1": "1. Paṭhamavaggo",
  "tika-s0302t6:2": "1-8. Cakkhusuttādivaṇṇanā",
  "tika-s0302t6:3_0": "188-195.Ekavihārīti catūsupi iriyāpathesu ekākī hutvā viharanto. Vivekaṭṭhoti vivittaṭṭho,",
  "tika-s0302t6:3_1": "tenāha ‘‘nissaddo’’ti. Satiyā avippavasantoti satiyā avippavāsena ṭhito, sabbadā",
  "tika-s0302t6:3_2": "avijahanavasena pavatto. Ātāpīti vīriyasampannoti sabbaso kilesānaṁ ātāpanaparitāpanavasena",
  "tika-s0302t6:3_3": "pavattavīriyasamaṅgībhūto. Pahitattoti tasmiṁ visesādhigame pesitacitto, tattha ninno",
  "tika-s0302t6:3_4": "tappabbhāroti attho. Hutvā abhāvākārenāti uppattito pubbe avijjamāno paccayasamavāyena",
  "tika-s0302t6:3_5": "hutvā uppajjitvā bhaṅguparamasaṅkhātena abhāvākārena. Aniccanti niccadhuvatābhāvato.",
  "tika-s0302t6:3_6": "Uppādavayavantatāyāti khaṇe khaṇe uppajjitvā nirujjhanato. Tāvakālikatāyāti taṅkhaṇikatāya.",
  "tika-s0302t6:3_7": "Vipariṇāmakoṭiyāti vipariṇāmavantatāya. Cakkhuñhi upādāya vikārāpajjanena vipariṇamantaṁ",
  "tika-s0302t6:3_8": "vināsaṁ paṭipīḷaṁ pāpuṇāti. Niccapaṭikkhepatoti niccatāya paṭikkhipitabbato lesamattassapi",
  "tika-s0302t6:3_9": "anupalabbhanato. Dukkhamanaṭṭhenāti nirantaradukkhatāya dukkhena khamitabbato. Dukkhavatthukaṭṭhenāti",
  "tika-s0302t6:3_10": "nānappakāradukkhādhiṭṭhānato. Satatasampīḷanaṭṭhenāti abhiṇhatāpasabhāvato. Sukhapaṭikkhepenāti",
  "tika-s0302t6:3_11": "sukhabhāvassa paṭikkhipitabbato. Taṇhāgāho mamaṁkārabhāvato. Mānagāho ahaṁkārabhāvato.",
  "tika-s0302t6:3_12": "Diṭṭhigāho ‘‘attā me’’ti vipallāsabhāvato. Virāgavasenāti virāgaggahaṇena. Tathā",
  "tika-s0302t6:3_13": "vimuttivasenāti vimuttiggahaṇena.",
  "tika-s0302t6:4": "Pasādāva gahitā dvārabhāvappattassa adhippetattā. Sammasanacāracittaṁ dvārabhūtamanoti adhippāyo.",
  "tika-s0302t6:5_0": "Chaṭṭhe ārammaṇe tebhūmakadhammā sammasanacārassa adhippetattā. Yathā paṭhamasutte",
  "tika-s0302t6:5_1": "pañca pasādā gahitā, na sasambhāracakkhuādayo, evaṁ tatiyasutte na pasādavatthukacittameva",
  "tika-s0302t6:5_2": "gahitaṁ. Na taṁsampayuttā dhammā. Evañhi avadhāraṇaṁ sātthakaṁ hoti aññathā tena",
  "tika-s0302t6:5_3": "apanetabbassa abhāvato. Sabbatthāti sabbesu catutthasuttādīsu. Javanappattāti javanacittasaṁyuttā.",
  "tika-s0302t6:6": "Cakkhusuttādivaṇṇanā niṭṭhitā.",
  "tika-s0302t6:7": "9. Dhātusuttavaṇṇanā",
  "tika-s0302t6:8": "196. Ākāsadhātu rūpaparicchedatāya rūpapariyāpannanti adhippāyena ‘‘sesāhi rūpa’’nti vuttaṁ. Nāmarūpanti tebhūmakaṁ nāmaṁ rūpañca kathitaṁ.",
  "tika-s0302t6:9": "Dhātusuttavaṇṇanā niṭṭhitā.",
  "tika-s0302t6:10": "10. Khandhasuttavaṇṇanā",
  "tika-s0302t6:11": "197.Sabbasaṅgāhikaparicchedenāti dhammasaṅgaṇhanapariyāyena. Idhāti imasmiṁ sutte. Tebhūmakāti gahetabbā sammasanacārassa adhippetattā.",
  "tika-s0302t6:12": "Khandhasuttavaṇṇanā niṭṭhitā.",
  "tika-s0302t6:13": "Paṭhamavaggavaṇṇanā niṭṭhitā.",
  "tika-s0302t6:14": "2. Dutiyavaggo",
  "tika-s0302t6:15": "11. Anusayasuttavaṇṇanā",
  "tika-s0302t6:16_0": "200. Dutiyavagge attanoti āyasmā rāhulo attano saviññāṇakaṁ kāyaṁ dasseti. Parassāti",
  "tika-s0302t6:16_1": "parassa aviññāṇakakāyaṁ dasseti. Parasantāne vā arūpe dhamme aggahetvā rūpakāyameva",
  "tika-s0302t6:16_2": "gaṇhanto vadati. Apare ‘‘asaññasattānaṁ attabhāvaṁ sandhāya tathā vutta’’nti vadanti.",
  "tika-s0302t6:16_3": "Purimenāti ‘‘imasmiṁ saviññāṇake kāye’’ti iminā padena. Pacchimenāti ‘‘bahiddhā’’ti",
  "tika-s0302t6:16_4": "iminā padena. Ete kilesāti ete diṭṭhitaṇhāmānasaññitā kilesā. Etesu vatthūsūti ajjhattabahiddhāvatthūsu.",
  "tika-s0302t6:16_5": "Samma…pe… passatīti pubbabhāge vipassanāñāṇena sammasanavasena, maggakkhaṇe abhisamayavasena",
  "tika-s0302t6:16_6": "suṭṭhu attapaccakkhena ñāṇena passati.",
  "tika-s0302t6:17": "Anusayasuttavaṇṇanā niṭṭhitā.",
  "tika-s0302t6:18": "12. Apagatasuttavaṇṇanā",
  "tika-s0302t6:19": "201. ‘‘Ahameta’’nti ahaṁkārādīnaṁ anavasesappahānena accantameva apagataṁ.",
  "tika-s0302t6:20": "Apagatasuttavaṇṇanā niṭṭhitā.",
  "tika-s0302t6:21": "Dutiyavaggavaṇṇanā niṭṭhitā.",
  "tika-s0302t6:22_0": "Dvīsūti paṭhamavaggādīsu. Desanāya asekkhabhūmiyā desitattā asekkhabhūmi kathitā.",
  "tika-s0302t6:22_1": "Paṭhamoti paṭhamavaggo ‘‘sādhu me, bhante, bhagavā’’tiādinā āyācantassa, dutiyo anāyācantassa",
  "tika-s0302t6:22_2": "therassa ajjhāsayavasena kathito. Vimuttiparipācanīyadhammā nāma vivaṭṭasannissitā",
  "tika-s0302t6:22_3": "saddhindriyādayo. Tena pana vipassanāya kathitattā kathitā evāti. Taṁtaṁdesanānusārena",
  "tika-s0302t6:22_4": "hi thero te dhamme paripākaṁ pāpesi. Tathā hi bhagavā dutiyavaggaṁ anāyācitopi desesi.",
  "tika-s0302t6:23": "Sāratthappakāsiniyā saṁyuttanikāya-aṭṭhakathāya",
  "tika-s0302t6:24": "Rāhulasaṁyuttavaṇṇanāya līnatthappakāsanā samattā."
}