{
  "atk-s0303a10:0": "11. Valāhakasaṁyuttavaṇṇanā",
  "atk-s0303a10:1_0": "550-606. Valāhakasaṁyutte valāhakakāyikāti valāhakanāmake devakāye uppannā ākāsacārikadevā.",
  "atk-s0303a10:1_1": "Sītavalāhakāti sītakaraṇavalāhakā. Sesapadesupi eseva nayo. Cetopaṇidhimanvāyāti",
  "atk-s0303a10:1_2": "cittaṭṭhapanaṁ āgamma. Sītaṁ hotīti yaṁ vassāne vā hemante vā sītaṁ hoti, taṁ utusamuṭṭhānameva.",
  "atk-s0303a10:1_3": "Yaṁ pana sītepi atisītaṁ, gimhe ca uppannaṁ sītaṁ, taṁ devatānubhāvena nibbattaṁ",
  "atk-s0303a10:1_4": "sītaṁ nāma. Uṇhaṁ hotīti yaṁ gimhāne uṇhaṁ, taṁ utusamuṭṭhānikaṁ pākatikameva. Yaṁ",
  "atk-s0303a10:1_5": "pana uṇhepi atiuṇhaṁ, sītakāle ca uppannaṁ uṇhaṁ, taṁ devatānubhāvena nibbattaṁ uṇhaṁ",
  "atk-s0303a10:1_6": "nāma. Abbhaṁ hotīti abbhamaṇḍapo hoti. Idhāpi yaṁ vassāne ca sisire ca abbhaṁ uppajjati,",
  "atk-s0303a10:1_7": "taṁ utusamuṭṭhānikaṁ pākatikameva. Yaṁ pana abbheyeva atiabbhaṁ, sattasattāhampi",
  "atk-s0303a10:1_8": "candasūriye chādetvā ekandhakāraṁ karoti, yañca cittavesākhamāsesu abbhaṁ, taṁ devatānubhāvena",
  "atk-s0303a10:1_9": "uppannaṁ abbhaṁ nāma. Vāto hotīti yo tasmiṁ tasmiṁ utumhi uttaradakkhiṇādipakativāto",
  "atk-s0303a10:1_10": "hoti, ayaṁ utusamuṭṭhānova. Yopi pana rukkhakkhandhādipadālano ativāto nāma atthi,",
  "atk-s0303a10:1_11": "ayañceva, yo ca aññopi akālavāto, ayaṁ devatānubhāvanibbatto nāma. Devo vassatīti",
  "atk-s0303a10:1_12": "yaṁ vassike cattāro māse vassaṁ, taṁ utusamuṭṭhānameva. Yaṁ pana vasseyeva ativassaṁ,",
  "atk-s0303a10:1_13": "yañca cittavesākhamāsesu vassaṁ, taṁ devatānubhāvanibbattaṁ nāma.",
  "atk-s0303a10:2_0": "Tatridaṁ vatthu – eko kira vassavalāhakadevaputto talakūṭakavāsi khīṇāsavattherassa",
  "atk-s0303a10:2_1": "santikaṁ gantvā vanditvā aṭṭhāsi. Thero ‘‘kosi tva’’nti pucchi. ‘‘Ahaṁ, bhante, vassavalāhakadevaputto’’ti.",
  "atk-s0303a10:2_2": "‘‘Tumhākaṁ kira cittena devo vassatī’’ti? ‘‘Āma, bhante’’ti. ‘‘Passitukāmā maya’’nti",
  "atk-s0303a10:2_3": ". ‘‘Temissatha, bhante’’ti. ‘‘Meghasīsaṁ vā gajjitaṁ vā na paññāyati, kathaṁ temissāmā’’ti?",
  "atk-s0303a10:2_4": "‘‘Bhante, amhākaṁcittena devo vassati, tumhe paṇṇasālaṁ pavisathā’’ti . ‘‘Sādhu devaputtā’’ti",
  "atk-s0303a10:2_5": "so pāde dhovitvā paṇṇasālaṁ pāvisi. Devaputto tasmiṁ pavisanteyeva ekaṁ gītaṁ gāyitvā",
  "atk-s0303a10:2_6": "hatthaṁ ukkhipi. Samantā tiyojanaṭṭhānaṁ ekameghaṁ ahosi. Thero addhatinto paṇṇasālaṁ",
  "atk-s0303a10:2_7": "paviṭṭhoti. Apica devo nāmesa aṭṭhahi kāraṇehi vassati nāgānubhāvena supaṇṇānubhāvena",
  "atk-s0303a10:2_8": "devatānubhāvena saccakiriyāya utusamuṭṭhānena mārāvaṭṭanena iddhibalena vināsameghenāti.",
  "atk-s0303a10:3": "Valāhakasaṁyuttavaṇṇanā niṭṭhitā."
}