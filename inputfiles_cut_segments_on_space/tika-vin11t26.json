{
  "tika-vin11t26:0.1": "Cūḷavaggo",
  "tika-vin11t26:0.2": "Pārivāsikakkhandhakakathāvaṇṇanā",
  "tika-vin11t26:1_0": "2748. Evaṁ mahāvaggavinicchayaṁ saṅkhepena dassetvā cūḷavaggāgatavinicchayaṁ dassetumāha",
  "tika-vin11t26:1_1": "‘‘tajjanīya’’ntiādi. Tajjanīyanti kalahakārakānaṁ bhikkhūnaṁ tato viramanatthāya",
  "tika-vin11t26:1_2": "niggahavasena anuññātaṁ ñatticatutthaṁ tajjanīyakammañca. Niyassanti bālassa abyattassa",
  "tika-vin11t26:1_3": "āpattibahulassa anapadānassa ananulomikehi gihisaṁsaggehi saṁsaṭṭhassa viharato bhikkhuno",
  "tika-vin11t26:1_4": "niggahavasena nissāya vasanatthāya kātuṁ anuññātaṁ ñatticatutthaṁ niyassakammañca.",
  "tika-vin11t26:2_0": "Pabbājanti kuladūsakassa bhikkhuno yattha tena kuladūsanaṁ kataṁ, tattha na labhitabbaāvāsatthāya",
  "tika-vin11t26:2_1": "niggahavasena anuññātaṁ ñatticatutthaṁ pabbājanīyakammañca. Paṭisāraṇanti saddhassa",
  "tika-vin11t26:2_2": "upāsakassa dāyakassa kārakassa saṅghupaṭṭhākassa jātiādīhi akkosavatthūhi akkosakassa",
  "tika-vin11t26:2_3": "bhikkhuno taṁkhamāpanatthāya niggahavasena anuññātaṁ ñatticatutthaṁ paṭisāraṇīyakammañca.",
  "tika-vin11t26:3_0": "Tividhukkhepananti āpattiyā adassane, āpattiyā appaṭikamme, pāpikāya diṭṭhiyā appaṭinissagge",
  "tika-vin11t26:3_1": "ca tato oramituṁ niggahavasena anuññātaṁ ñatticatutthaṁ tividhaṁ ukkhepanīyakammañcāti.",
  "tika-vin11t26:3_2": "Dīpayeti pāḷiyā, aṭṭhakathāya ca vuttanayena pakāseyyāti attho.",
  "tika-vin11t26:4_0": "Tajjanīyādikammānaṁ osāraṇanissāraṇavasena paccekaṁ duvidhattepi taṁ bhedaṁ anāmasitvā",
  "tika-vin11t26:4_1": "kevalaṁ jātivasena ‘‘satta kammānī’’ti vuttanti veditabbaṁ. Yathā dassito panetesaṁ",
  "tika-vin11t26:4_2": "viseso atthuppattivasenāti daṭṭhabbo. Vitthāro panesaṁ kammakkhandhakato veditabbo.",
  "tika-vin11t26:5_0": "2749.Khandhake kammasaṅkhāte khandhake āgatāni tecattālīsa vattāni. Tadanantareti",
  "tika-vin11t26:5_1": "tassa kammakkhandhakassa anantare. Khandhaketi pārivāsikakkhandhake. Nava adhikāni",
  "tika-vin11t26:5_2": "yesaṁ te navādhikāni tiṁseva vattāni, ekūnacattālīsa vattānīti vuttaṁ hoti.",
  "tika-vin11t26:6": "Kammakkhandhake tāva –",
  "tika-vin11t26:7_0": "‘‘Āpattiyā adassane ukkhepanīyakammakatena, bhikkhave, bhikkhunā sammā vattitabbaṁ.",
  "tika-vin11t26:7_1": "Tatrāyaṁ sammāvattanā – na upasampādetabbaṁ, na nissayo dātabbo, na sāmaṇero upaṭṭhāpetabbo,",
  "tika-vin11t26:7_2": "na bhikkhunovādakasammuti sāditabbā, sammatenāpi bhikkhuniyo na ovaditabbā, yāya",
  "tika-vin11t26:7_3": "āpattiyā saṅghena āpattiyā adassane ukkhepanīyakammaṁ kataṁ hoti, sā āpatti na āpajjitabbā,",
  "tika-vin11t26:7_4": "aññā vā tādisikā, tato vā pāpiṭṭhatarā, kammaṁ na garahitabbaṁ, kammikā na garahitabbā,",
  "tika-vin11t26:7_5": "na pakatattassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ āsanābhihāro",
  "tika-vin11t26:7_6": "seyyābhihāro pādodakaṁ pādapīṭhaṁ pādakathalikaṁ pattacīvarapaṭiggahaṇaṁ nahāne piṭṭhiparikammaṁ",
  "tika-vin11t26:7_7": "sāditabbaṁ, na pakatatto bhikkhu sīlavipattiyā anuddhaṁsetabbo, na ācāravipattiyā",
  "tika-vin11t26:7_8": "anuddhaṁsetabbo, na diṭṭhivipattiyā anuddhaṁsetabbo, na ājīvavipattiyā anuddhaṁsetabbo,",
  "tika-vin11t26:7_9": "na bhikkhu bhikkhūhi bhedetabbo, na gihiddhajo dhāretabbo, na titthiyaddhajo dhāretabbo,",
  "tika-vin11t26:7_10": "na titthiyā sevitabbā, bhikkhū sevitabbā, bhikkhusikkhāya sikkhitabbaṁ, na pakatattena",
  "tika-vin11t26:7_11": "bhikkhunā saddhiṁ ekacchanne āvāse vatthabbaṁ, na ekacchanne anāvāse vatthabbaṁ,",
  "tika-vin11t26:7_12": "na ekacchanne āvāse vā anāvāse vā vatthabbaṁ, pakatattaṁ bhikkhuṁ disvā āsanā vuṭṭhātabbaṁ,",
  "tika-vin11t26:7_13": "na pakatatto bhikkhu āsādetabbo anto vā bahi vā, na pakatattassa bhikkhuno uposatho",
  "tika-vin11t26:7_14": "ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo,",
  "tika-vin11t26:7_15": "na okāso kāretabbo, na codetabbo, na sāretabbo, na bhikkhūhi sampayojetabba’’nti (cūḷava. 51) –",
  "tika-vin11t26:8": "Evaṁ cetāni tecattālīsa vattāni sandhāya vuttaṁ ‘‘tecattālīsa vattāni, khandhake kammasaññite’’ti.",
  "tika-vin11t26:9": "Pārivāsikakkhandhake (cūḷava. 76-82) –",
  "tika-vin11t26:10_0": "‘‘Pārivāsikena, bhikkhave, bhikkhunā sammā vattitabbaṁ. Tatrāyaṁ sammāvattanā – na",
  "tika-vin11t26:10_1": "upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti",
  "tika-vin11t26:10_2": "sāditabbā, sammatenapi bhikkhuniyo na ovaditabbā, yāya āpattiyā saṅghena parivāso",
  "tika-vin11t26:10_3": "dinno hoti, sā āpatti na āpajjitabbā, aññā vā tādisikā, tato vā pāpiṭṭhatarā, kammaṁ",
  "tika-vin11t26:10_4": "na garahitabbaṁ, kammikā na garahitabbā, na pakatattassa bhikkhuno uposatho ṭhapetabbo,",
  "tika-vin11t26:10_5": "na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso",
  "tika-vin11t26:10_6": "kāretabbo, na codetabbo, na sāretabbo, na bhikkhūhi sampayojetabbaṁ.",
  "tika-vin11t26:11_0": "‘‘Na , bhikkhave, pārivāsikena bhikkhunā pakatattassa bhikkhuno purato gantabbaṁ,",
  "tika-vin11t26:11_1": "na purato nisīditabbaṁ, yo hoti saṅghassa āsanapariyanto seyyāpariyanto vihārapariyanto,",
  "tika-vin11t26:11_2": "so tassa padātabbo, tena ca so sāditabbo.",
  "tika-vin11t26:12_0": "‘‘Na, bhikkhave, pārivāsikena bhikkhunā pakatattassa bhikkhuno puresamaṇena vā pacchāsamaṇena",
  "tika-vin11t26:12_1": "vā kulāni upasaṅkamitabbāni, na āraññikaṅgaṁ samādātabbaṁ, na piṇḍapātikaṅgaṁ samādātabbaṁ,",
  "tika-vin11t26:12_2": "na ca tappaccayā piṇḍapāto nīharāpetabbo ‘mā maṁ jāniṁsū’ti.",
  "tika-vin11t26:13": "‘‘Pārivāsikena, bhikkhave, bhikkhunā āgantukena ārocetabbaṁ, āgantukassa ārocetabbaṁ, uposathe ārocetabbaṁ, pavāraṇāya ārocetabbaṁ, sace gilāno hoti, dūtenapi ārocetabbaṁ.",
  "tika-vin11t26:14": "‘‘Na , bhikkhave, pārivāsikena bhikkhunā sabhikkhukā āvāsā abhikkhuko āvāso gantabbo aññatra pakatattena aññatra antarāyā.",
  "tika-vin11t26:15_0": "‘‘Na, bhikkhave, pārivāsikena bhikkhunā sabhikkhukā āvāsā abhikkhuko anāvāso gantabbo",
  "tika-vin11t26:15_1": "aññatra pakatattena aññatra antarāyā. Na, bhikkhave, pārivāsikena bhikkhunā sabhikkhukā",
  "tika-vin11t26:15_2": "āvāsā abhikkhuko āvāso vā anāvāso vā gantabbo aññatra pakatattena aññatra antarāyā.",
  "tika-vin11t26:16_0": "‘‘Na, bhikkhave, pārivāsikena bhikkhunā sabhikkhukā anāvāsā abhikkhuko āvāso gantabbo",
  "tika-vin11t26:16_1": "aññatra pakatattena aññatra antarāyā. Na, bhikkhave, pārivāsikena bhikkhunā sabhikkhukā",
  "tika-vin11t26:16_2": "anāvāsā abhikkhuko anāvāso gantabbo aññatra pakatattena aññatra antarāyā. Na, bhikkhave,",
  "tika-vin11t26:16_3": "pārivāsikena bhikkhunā sabhikkhukā anāvāsā abhikkhuko āvāso vā anāvāso vā gantabbo",
  "tika-vin11t26:16_4": "aññatra pakatattena aññatra antarāyā.",
  "tika-vin11t26:17_0": "‘‘Na, bhikkhave, pārivāsikena bhikkhunā sabhikkhukā āvāsā vā anāvāsā vā abhikkhuko",
  "tika-vin11t26:17_1": "āvāso gantabbo aññatra pakatattena aññatra antarāyā. Na, bhikkhave, pārivāsikena",
  "tika-vin11t26:17_2": "bhikkhunā sabhikkhukā āvāsā vā anāvāsā vā abhikkhuko anāvāso gantabbo aññatra pakatattena",
  "tika-vin11t26:17_3": "aññatra antarāyā. Na, bhikkhave, pārivāsikena bhikkhunā sabhikkhukā āvāsā vā anāvāsā",
  "tika-vin11t26:17_4": "vā abhikkhuko āvāso vā anāvāso vā gantabbo aññatra pakatattena aññatra antarāyā.",
  "tika-vin11t26:18_0": "‘‘Na, bhikkhave, pārivāsikena bhikkhunā sabhikkhukā āvāsā sabhikkhuko āvāso gantabbo",
  "tika-vin11t26:18_1": "yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:18_2": "pārivāsikena bhikkhunā sabhikkhukā āvāsā sabhikkhuko anāvāso gantabbo yatthassu bhikkhū",
  "tika-vin11t26:18_3": "nānāsaṁvāsakā aññatra pakatattena aññatra antarāyā. Na, bhikkhave, pārivāsikena bhikkhunā",
  "tika-vin11t26:18_4": "sabhikkhukā āvāsā sabhikkhuko āvāso vā anāvāso vā gantabbo yatthassu bhikkhū nānāsaṁvāsakā",
  "tika-vin11t26:18_5": "aññatra pakatattena aññatra antarāyā.",
  "tika-vin11t26:19_0": "‘‘Na, bhikkhave, pārivāsikena bhikkhunā sabhikkhukā anāvāsā sabhikkhuko āvāso gantabbo",
  "tika-vin11t26:19_1": "yatthassu bhikkhū nānāsaṁvāsakā aññatra pakatattena aññatra antarāyā. Na, bhikkhave,",
  "tika-vin11t26:19_2": "pārivāsikena bhikkhunā sabhikkhukā anāvāsā sabhikkhuko anāvāso gantabbo yatthassu",
  "tika-vin11t26:19_3": "bhikkhū nānāsaṁvāsakā aññatra pakatattena aññatra antarāyā. Na, bhikkhave, pārivāsikena",
  "tika-vin11t26:19_4": "bhikkhunā sabhikkhukā anāvāsā sabhikkhuko āvāso vā anāvāso vā gantabbo yatthassu",
  "tika-vin11t26:19_5": "bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:20_0": "‘‘Na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko",
  "tika-vin11t26:20_1": "āvāso gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:20_2": "Na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko",
  "tika-vin11t26:20_3": "anāvāso gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:20_4": "Na, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko",
  "tika-vin11t26:20_5": "āvāso vā anāvāso vā gantabbo yatthassu bhikkhū nānāsaṁvāsakā aññatra pakatattena aññatra antarāyā.",
  "tika-vin11t26:21": "‘‘Gantabbo, bhikkhave, pārivāsikena bhikkhunā sabhikkhukā āvāsā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:22": "‘‘Gantabbo, bhikkhave, pārivāsikena bhikkhunā sabhikkhukā āvāsā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:23": "‘‘Gantabbo, bhikkhave, pārivāsikena bhikkhunā sabhikkhukā āvāsā sabhikkhuko āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:24": "‘‘Gantabbo, bhikkhave, pārivāsikena bhikkhunā sabhikkhukā anāvāsā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:25": "‘‘Gantabbo, bhikkhave, pārivāsikena bhikkhunā sabhikkhukā anāvāsā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:26": "‘‘Gantabbo, bhikkhave, pārivāsikena bhikkhunā sabhikkhukā anāvāsā sabhikkhuko āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:27": "‘‘Gantabbo, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko āvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:28": "‘‘Gantabbo, bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko anāvāso yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:29_0": "‘‘Gantabbo , bhikkhave, pārivāsikena bhikkhunā sabhikkhukā āvāsā vā anāvāsā vā sabhikkhuko",
  "tika-vin11t26:29_1": "āvāso vā anāvāso vā yatthassu bhikkhū samānasaṁvāsakā yaṁ jaññā ‘sakkomi ajjeva gantu’nti.",
  "tika-vin11t26:30_0": "‘‘Na, bhikkhave, pārivāsikena bhikkhunā pakatattena bhikkhunā saddhiṁ ekacchanne",
  "tika-vin11t26:30_1": "āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse",
  "tika-vin11t26:30_2": "vā vatthabbaṁ, pakatattaṁ bhikkhuṁ disvā āsanā vuṭṭhātabbaṁ, pakatatto bhikkhu āsanena",
  "tika-vin11t26:30_3": "nimantetabbo, na pakatattena bhikkhunā saddhiṁ ekāsane nisīditabbaṁ, na nīce āsane",
  "tika-vin11t26:30_4": "nisinne ucce āsane nisīditabbaṁ, na chamāyaṁ nisinne āsane nisīditabbaṁ, na ekacaṅkame",
  "tika-vin11t26:30_5": "caṅkamitabbaṁ, na nīce caṅkame caṅkamante ucce caṅkame caṅkamitabbaṁ, na chamāyaṁ",
  "tika-vin11t26:30_6": "caṅkamante caṅkame caṅkamitabbaṁ.",
  "tika-vin11t26:31_0": "‘‘Na, bhikkhave, pārivāsikena bhikkhunā pārivāsikena vuḍḍhatarena bhikkhunā saddhiṁ…pe…",
  "tika-vin11t26:31_1": "mūlāyapaṭikassanārahena bhikkhunā saddhiṁ…pe… mānattārahena bhikkhunā saddhiṁ…pe…",
  "tika-vin11t26:31_2": "mānattacārikena bhikkhunā saddhiṁ…pe… abbhānārahena bhikkhunā saddhiṁ ekacchanne",
  "tika-vin11t26:31_3": "āvāse vatthabbaṁ, na ekacchanne anāvāse vatthabbaṁ, na ekacchanne āvāse vā anāvāse",
  "tika-vin11t26:31_4": "vā vatthabbaṁ, na ekāsane nisīditabbaṁ, na nīce āsane nisinne ucce āsane nisīditabbaṁ,",
  "tika-vin11t26:31_5": "na chamāyaṁ nisinne āsane nisīditabbaṁ, na ekacaṅkame caṅkamitabbaṁ, na nīce caṅkame",
  "tika-vin11t26:31_6": "caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabbaṁ.",
  "tika-vin11t26:32": "‘‘Pārivāsikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya, akammaṁ na ca karaṇīya’’nti (cūḷava. 76-82) –",
  "tika-vin11t26:33": "Evaṁ pārivāsikānaṁ catunavuti vattāni.",
  "tika-vin11t26:34_0": "Sā ca nesaṁ catunavutisaṅkhā evaṁ veditabbā – naupasampādanādinakammikagarahapariyosānāni",
  "tika-vin11t26:34_1": "nava vattāni, tato pakatattassa uposathaṭṭhapanādibhikkhūhisampayojanapariyosānāni",
  "tika-vin11t26:34_2": "aṭṭha, tato napuratogamanādī pañca, napuregamanādī cattāri, āgantukena ārocanādī",
  "tika-vin11t26:34_3": "cattārīti tiṁsa, sabhikkhukāvāsādito abhikkhukāvāsādigamanapaasaṁyuttāni tīṇi navakāni",
  "tika-vin11t26:34_4": "cāti sattapaññāsa, tato napakatattena saddhiṁ ekacchannavāsādipaṭisaṁyuttāni ekādasa,",
  "tika-vin11t26:34_5": "tato napārivāsikavuḍḍhataramūlāyapaṭikassanārahamānattārahamānattacārikaabbhānārahehi",
  "tika-vin11t26:34_6": "saddhiṁ ekacchannavāsādipaṭisaṁyuttāni paccekaṁ ekādasa katvā pañcapaññāsāya vattesu",
  "tika-vin11t26:34_7": "pārivāsikavuḍḍhataramūlāyapaṭikassanārahamānattārahānaṁ tiṇṇaṁ samānattā tesu ekaṁ",
  "tika-vin11t26:34_8": "ekādasakaṁ, mānattacārikaabbhānārahānaṁ dvinnaṁ samānattā tesu ekaṁ ekādasakanti",
  "tika-vin11t26:34_9": "duve ekādasakāni, ante pārivāsikacatutthassa saṅghassa parivāsādidānacatukke gaṇapūraṇatthadosato",
  "tika-vin11t26:34_10": "nivattivasena cattāri cattārīti catunavuti vattāni. Tāni aggahitaggahaṇena ekūnacattālīsavattāni",
  "tika-vin11t26:34_11": "nāma. Ādito nava, uposathaṭṭhapanādīni aṭṭha, pakatattena ekacchannavāsādī cattāri",
  "tika-vin11t26:34_12": "cāti ekavīsati vattāni kammakkhandhake gahitattā idha gaṇanāya aggahetvā tato sesesu",
  "tika-vin11t26:34_13": "tesattatiyā vattesu pārivāsikavuḍḍhatarādīhi ekacchanne vāsādipaṭisaṁyuttāni dvāvīsati",
  "tika-vin11t26:34_14": "vattāni pakatattehi samānattā tāni ca ‘‘gantabbo bhikkhave’’tiādikaṁ navakaṁ tathā",
  "tika-vin11t26:34_15": "gacchantassa anāpattidassanaparaṁ, na āvāsato gacchantassa āpattidassanaparanti tañca",
  "tika-vin11t26:34_16": "aggahetvā avasesesu dvācattālīsavattesu pārivāsikacatautthādikammacatukkaṁ garukāpattivuṭṭhānāya",
  "tika-vin11t26:34_17": "gaṇapūraṇatthasāmaññena ekaṁ katvā tayo apanetvā gaṇitāni ekūnacattālīsāni hontīti",
  "tika-vin11t26:34_18": "vuttaṁ ‘‘navādhikāni tiṁseva, khandhake tadanantare’’ti.",
  "tika-vin11t26:35": "2750. Imāni ekūnacattālīsa vattāni purimehi tecattālīsavattehi saddhiṁ dvāsīti hontīti āha ‘‘evaṁ sabbāni…pe… gahitāgahaṇena tū’’ti.",
  "tika-vin11t26:36": "Evaṁ kammakkhandhakapārivāsikakkhandhakesu mahesinā vuttāni khandhakavattāni gahitāgahaṇena dvāsīti eva hontīti yojanā. Evamettha dvāsītikkhandhakavattāni dassitāni.",
  "tika-vin11t26:37": "Āgamaṭṭhakathāvaṇṇanāyaṁ pana –",
  "tika-vin11t26:38_0": "‘‘Pārivāsikānaṁ bhikkhūnaṁ vattaṁ paññapessāmīti (cūḷava. 75) ārabhitvā ‘na upasampādetabbaṁ…pe…",
  "tika-vin11t26:38_1": "na chamāyaṁ caṅkamante caṅkame caṅkamitabba’nti (cūḷava. 76-81) vuttāvasānāni chasaṭṭhi,",
  "tika-vin11t26:38_2": "tato paraṁ ‘na, bhikkhave, pārivāsikena bhikkhunā pārivāsikena vuḍḍhatarena bhikkhunā",
  "tika-vin11t26:38_3": "saddhiṁ, mūlāyapaṭikassanārahena, mānattārahena, mānattacārikena, abbhānārahena bhikkhunā",
  "tika-vin11t26:38_4": "saddhiṁ ekacchanne āvāse vatthabba’ntiādīnaṁ (cūḷava. 82) pakatatte caritabbehi anaññattā",
  "tika-vin11t26:38_5": "visuṁ te agaṇetvā pārivāsikavuḍḍhatarādīsu puggalantaresu caritabbattā tesaṁ vasena",
  "tika-vin11t26:38_6": "sampiṇḍetvā ekekaṁ katvā gaṇitāni pañcāti ekasattati vattāni, ukkhepanīyakammakatavattesu",
  "tika-vin11t26:38_7": "vattapaññāpanavasena vuttaṁ ‘na pakatattassa bhikkhuno abhivādanaṁ …pe… nahāne piṭṭhiparikammaṁ",
  "tika-vin11t26:38_8": "sāditabba’nti (cūḷava. 51) idaṁ abhivādanādīnaṁ asādiyanaṁ ekaṁ, ‘na pakatatto bhikkhu",
  "tika-vin11t26:38_9": "sīlavipattiyā anuddhaṁsetabbo’tiādīni ca dasāti evametāni dvāsīti honti. Etesveva",
  "tika-vin11t26:38_10": "kānici tajjanīyakammādivattāni, kānici pārivāsikādivattānīti aggahitaggahaṇena dvāsīti",
  "tika-vin11t26:38_11": "evā’’ti (ma. ni. ṭī. 2.25; sārattha. ṭī. 2.39; vi. vi. ṭī. 1.39) –",
  "tika-vin11t26:39": "Vuttaṁ. Etāni pana vattāni kadāci tajjanīyakammakatādikāle, pārivāsikādikāle ca caritabbāni khuddakavattānīti gahetabbāni āgantukavattādīnaṁ cuddasamahāvattānaṁ vakkhamānattā.",
  "tika-vin11t26:40_0": "2751. Idāni pārivāsikassa bhikkhuno ratticchedaṁ, vattabhedañca dassetumāha ‘‘parivāsañca",
  "tika-vin11t26:40_1": "vattañcā’’tiādi. Parivāsañca vattañca samādinnassāti ‘‘parivāsaṁ samādiyāmī’’ti parivāsañca",
  "tika-vin11t26:40_2": "‘‘vattaṁ samādiyāmī’’ti vattañca pakatattassa bhikkhuno santike ukkuṭikaṁ nisīditvā",
  "tika-vin11t26:40_3": "añjaliṁ paggahetvā vacībhedaṁ katvā samādinnassa. Bhikkhunoti pārivāsikassa bhikkhuno.",
  "tika-vin11t26:41": "2752.Sahavāsādayo ‘‘ekacchanne’’tiādinā sayameva vakkhati. Sahavāso, vināvāso, anārocanameva cāti imehi tīhi pārivāsikabhikkhussa ratticchedo ca dukkaṭañca hotīti yojanā.",
  "tika-vin11t26:42_0": "2753.Udakapātena samantā nibbakosassa udakapātaṭṭhānena. Ekacchanneti ekacchanne",
  "tika-vin11t26:42_1": "paricchanne vā aparicchanne vā āvāse. Pakatattena bhikkhunā saha ukkhittassa nivāso",
  "tika-vin11t26:42_2": "nivāritoti yojanā. ‘‘Nivārito’’ti iminā dukkaṭaṁ hotīti dīpeti.",
  "tika-vin11t26:43": "2754.Antoyevāti ekacchannassa āvāsaparicchedassa antoyeva. ‘‘Na labbhatī’’ti iminā ratticchedo ca dukkaṭañca hotīti dīpeti.",
  "tika-vin11t26:44": "2755.Mahāaṭṭhakathādisūti ādi-saddena kurundaṭṭhakathādiṁ saṅgaṇhāti. Ubhinnanti ukkhittakapārivāsikānaṁ. Iti avisesena niddiṭṭhanti yojanā.",
  "tika-vin11t26:45_0": "2756. Iminā sahavāsena ratticchedañca dukkaṭañca dassetvā vināvāsena dassetumāha",
  "tika-vin11t26:45_1": "‘‘abhikkhuke panāvāse’’ti. Āvāseti vasanatthāya katasenāsane. Anāvāseti vāsatthāya",
  "tika-vin11t26:45_2": "akate cetiyaghare vā bodhighare vā sammajjaniaṭṭake vā dāruaṭṭake vā pānīyamāḷe vā",
  "tika-vin11t26:45_3": "vaccakuṭiyaṁ vā dvārakoṭṭhake vā aññatra vā yattha katthaci evarūpe ṭhāne. Vippavāsaṁ",
  "tika-vin11t26:45_4": "vasantassāti pakatattena vinā vāsaṁ kappentassa. Ratticchedo ca dukkaṭanti ratticchedo",
  "tika-vin11t26:45_5": "ceva vattabhedadukkaṭañca hoti.",
  "tika-vin11t26:46_0": "2757. Evaṁ vippavāsena ratticchedadukkaṭāni dassetvā anārocanena dassetumāha ‘‘pārivāsikabhikkhussā’’tiādi.",
  "tika-vin11t26:46_1": "Bhikkhuṁ disvānāti ākāsenāpi gacchantaṁ samānasaṁvāsakaṁ āgantukaṁ bhikkhuṁ disvā.",
  "tika-vin11t26:46_2": "Taṅkhaṇeti tasmiṁ diṭṭhakkhaṇeyeva. ‘‘Anārocentassa eva etassā’’ti padacchedo. Evakārena",
  "tika-vin11t26:46_3": "ratticchedo ca dukkaṭañcāti ubhayaṁ etassa hotīti dīpentena adiṭṭho ce, ratticchedova",
  "tika-vin11t26:46_4": "hotīti ñāpeti. Yathāha – ‘‘sopissa ratticchedaṁ karoti, aññātattā pana vattabhedadukkaṭaṁ",
  "tika-vin11t26:46_5": "natthī’’ti (cūḷava. aṭṭha. 75). Nānāsaṁvāsakena saha vinayakammaṁ kātuṁ na vaṭṭati,",
  "tika-vin11t26:46_6": "tassa anārocanepi ratticchedo na hoti.",
  "tika-vin11t26:47_0": "2758-9.Pārivāsiko bhikkhu yattha saṅghanavakaṭṭhāne ṭhito, tattheva tasmiṁyeva ṭhāne",
  "tika-vin11t26:47_1": "ṭhatvā yathāvuḍḍhaṁ pakatattehipi saddhiṁ vuḍḍhapaṭipāṭiyā pañca kiccāni kātuṁ vaṭṭatīti yojanā.",
  "tika-vin11t26:48_0": "Tāni sarūpato dassetumāha ‘‘uposathapavāraṇa’’ntiādi. Uposathapavāraṇaṁ yathāvuḍḍhaṁ",
  "tika-vin11t26:48_1": "kātuṁ labhatīti yojanā. Dentīti ettha ‘‘ghaṇṭiṁ paharitvā’’ti seso. Saṅghadāyakāti",
  "tika-vin11t26:48_2": "kammadhārayasamāso. Saṅghassa ekattepi garūsu bahuvacananiddeso. ‘‘Deti ce saṅghadāyako’’tipi",
  "tika-vin11t26:48_3": "pāṭho. Tattha ghaṇṭiṁ paharitvā bhājetvā dento saṅgho vassikasāṭikaṁ deti ce, pārivāsiko",
  "tika-vin11t26:48_4": "yathāvuḍḍhaṁ attano pattaṭṭhāne labhatīti yojanā.",
  "tika-vin11t26:49_0": "Oṇojananti vissajjanaṁ, saṅghato attano pattānaṁ dvinnaṁ, tiṇṇaṁ vā uddesabhattādīnaṁ",
  "tika-vin11t26:49_1": "attano puggalikabhattapaccāsāya paṭiggahetvā ‘‘mayhaṁ ajja bhattapaccāsā atthi, sve",
  "tika-vin11t26:49_2": "gaṇhissāmī’’ti vatvā saṅghavissajjanaṁ labhatīti vuttaṁ hoti. Bhattanti āgatāgatehi",
  "tika-vin11t26:49_3": "vuḍḍhapaṭipāṭiyā gahetvā gantabbaṁ vihāre saṅghassa catussālabhattaṁ. Tathā pārivāsiko",
  "tika-vin11t26:49_4": "yathāvuḍḍhaṁ labhatīti yojanā. Ime pañcāti vuttamevatthaṁ nigamayati.",
  "tika-vin11t26:50_0": "Tatrāyaṁ vinicchayo (cūḷava. aṭṭha. 75) – uposathapavāraṇe tāva pātimokkhe uddissamāne",
  "tika-vin11t26:50_1": "hatthapāse nisīdituṁ vaṭṭati. Mahāpaccariyaṁ pana ‘‘pāḷiyā anisīditvā pāḷiṁ vihāya",
  "tika-vin11t26:50_2": "hatthapāsaṁ amuñcantena nisīditabba’’nti vuttaṁ. Pārisuddhiuposathe kariyamāne saṅghanavakaṭṭhāne",
  "tika-vin11t26:50_3": "nisīditvā tattheva nisinnena attano pāḷiyā pārisuddhiuposatho kātabbova. Pavāraṇāyapi",
  "tika-vin11t26:50_4": "saṅghanavakaṭṭhāne nisīditvā tattheva nisinnena attano pāḷiyā pavāretabbaṁ. Saṅghena",
  "tika-vin11t26:50_5": "ghaṇṭiṁ paharitvā bhājiyamānaṁ vassikasāṭikampi attano pattaṭṭhāne gahetuṁ vaṭṭati.",
  "tika-vin11t26:51_0": "Oṇojane sace pārivāsikassa dve tīṇi uddesabhattādīni pāpuṇanti, aññā cassa puggalikabhattapaccāsā",
  "tika-vin11t26:51_1": "hoti, tāni paṭipāṭiyā gahetvā ‘‘bhante, heṭṭhā gāhetha, ajja mayhaṁ bhattapaccāsā",
  "tika-vin11t26:51_2": "atthi, sveva gaṇhissāmī’’ti vatvā vissajjetabbāni, evaṁ tāni punadivasesu gaṇhituṁ",
  "tika-vin11t26:51_3": "labhati. ‘‘Punadivase sabbapaṭhamaṁ etassa dātabba’’nti kurundiyaṁ vuttaṁ. Yadi pana",
  "tika-vin11t26:51_4": "na gaṇhāti na vissajjeti, punadivase na labhati. Idaṁ oṇojanaṁ nāma pārivāsikasseva",
  "tika-vin11t26:51_5": "odissa anuññātaṁ. Kasmā? Tassa hi saṅghanavakaṭṭhāne nisinnassa bhattagge yāgukhajjakādīni",
  "tika-vin11t26:51_6": "pāpuṇanti vā na vā, tasmā ‘‘so bhikkhāhārena mā kilamitthā’’ti idamassa saṅgahakaraṇatthāya odissa anuññātaṁ.",
  "tika-vin11t26:52_0": "Bhatte catussālabhattaṁ yathāvuḍḍhaṁ labhati, pāḷiyā pana gantuṁ vā ṭhātuṁ vā na",
  "tika-vin11t26:52_1": "labhati. Tasmā pāḷito osakkitvā hatthapāse ṭhitena hatthaṁ pasāretvā yathā seno nipatitvā",
  "tika-vin11t26:52_2": "gaṇhāti, evaṁ gaṇhitabbaṁ. Ārāmikasamaṇuddesehi āharāpetuṁ na labhati. Sace sayameva",
  "tika-vin11t26:52_3": "āharanti, vaṭṭati. Rañño mahāpeḷabhattepi eseva nayo. Catussālabhatte pana sace oṇojanaṁ",
  "tika-vin11t26:52_4": "kattukāmo hoti, attano atthāya ukkhitte piṇḍe ‘‘ajja me bhattaṁ atthi, sveva gaṇhissāmī’’ti",
  "tika-vin11t26:52_5": "vattabbaṁ. ‘‘Punadivase dve piṇḍe labhatī’’ti (cūḷava. aṭṭha. 75) mahāpaccariyaṁ",
  "tika-vin11t26:52_6": "vuttaṁ. Uddesabhattādīnipi pāḷito osakkitvāva gahetabbāni. Yattha pana nisīdāpetvā",
  "tika-vin11t26:52_7": "parivisanti , tattha sāmaṇerānaṁ jeṭṭhakena bhikkhūnaṁ saṅghanavakena hutvā nisīditabbanti.",
  "tika-vin11t26:53": "Pārivāsikakkhandhakakathāvaṇṇanā."
}