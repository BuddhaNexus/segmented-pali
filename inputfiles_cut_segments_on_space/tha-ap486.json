{
  "tha-ap486:0.1": "Therāpadāna ",
  "tha-ap486:0.2": "Paṁsukūlavagga ",
  "tha-ap486:0.3": "4 Ñāṇathavikattheraapadāna ",
  "tha-ap486:1.1": "“Dakkhiṇe himavantassa, ",
  "tha-ap486:1.2": "sukato assamo mama; ",
  "tha-ap486:1.3": "Uttamatthaṁ gavesanto, ",
  "tha-ap486:1.4": "vasāmi vipine tadā. ",
  "tha-ap486:2.1": "Lābhālābhena santuṭṭho, ",
  "tha-ap486:2.2": "mūlena ca phalena ca; ",
  "tha-ap486:2.3": "Anvesanto ācariyaṁ, ",
  "tha-ap486:2.4": "vasāmi ekako ahaṁ. ",
  "tha-ap486:3.1": "Sumedho nāma sambuddho, ",
  "tha-ap486:3.2": "loke uppajji tāvade; ",
  "tha-ap486:3.3": "Catusaccaṁ pakāseti, ",
  "tha-ap486:3.4": "uddharanto mahājanaṁ. ",
  "tha-ap486:4.1": "Nāhaṁ suṇomi sambuddhaṁ, ",
  "tha-ap486:4.2": "napi me koci saṁsati; ",
  "tha-ap486:4.3": "Aṭṭhavasse atikkante, ",
  "tha-ap486:4.4": "assosiṁ lokanāyakaṁ. ",
  "tha-ap486:5.1": "Aggidāruṁ nīharitvā, ",
  "tha-ap486:5.2": "sammajjitvāna assamaṁ; ",
  "tha-ap486:5.3": "Khāribhāraṁ gahetvāna, ",
  "tha-ap486:5.4": "nikkhamiṁ vipinā ahaṁ. ",
  "tha-ap486:6.1": "Ekarattiṁ vasantohaṁ, ",
  "tha-ap486:6.2": "gāmesu nigamesu ca; ",
  "tha-ap486:6.3": "Anupubbena candavatiṁ, ",
  "tha-ap486:6.4": "tadāhaṁ upasaṅkamiṁ. ",
  "tha-ap486:7.1": "Bhagavā tamhi samaye, ",
  "tha-ap486:7.2": "sumedho lokanāyako; ",
  "tha-ap486:7.3": "Uddharanto bahū satte, ",
  "tha-ap486:7.4": "deseti amataṁ padaṁ. ",
  "tha-ap486:8.1": "Janakāyamatikkamma, ",
  "tha-ap486:8.2": "vanditvā jinasāgaraṁ; ",
  "tha-ap486:8.3": "Ekaṁsaṁ ajinaṁ katvā, ",
  "tha-ap486:8.4": "santhaviṁ lokanāyakaṁ. ",
  "tha-ap486:9.1": "‘Tuvaṁ satthā ca ketu ca, ",
  "tha-ap486:9.2": "dhajo yūpo ca pāṇinaṁ; ",
  "tha-ap486:9.3": "Parāyaṇo patiṭṭhā ca, ",
  "tha-ap486:9.4": "dīpo ca dvipaduttamo. ",
  "tha-ap486:10.1": "Ekavīsatimaṁ bhāṇavāraṁ. ",
  "tha-ap486:11.1": "Nepuñño dassane vīro, ",
  "tha-ap486:11.2": "tāresi janataṁ tuvaṁ; ",
  "tha-ap486:11.3": "Natthañño tārako loke, ",
  "tha-ap486:11.4": "tavuttaritaro mune. ",
  "tha-ap486:12.1": "Sakkā theve kusaggena, ",
  "tha-ap486:12.2": "pametuṁ sāgaruttame; ",
  "tha-ap486:12.3": "Na tveva tava sabbaññu, ",
  "tha-ap486:12.4": "ñāṇaṁ sakkā pametave. ",
  "tha-ap486:13.1": "Tuladaṇḍe ṭhapetvāna, ",
  "tha-ap486:13.2": "mahiṁ sakkā dharetave; ",
  "tha-ap486:13.3": "Na tveva tava paññāya, ",
  "tha-ap486:13.4": "pamāṇamatthi cakkhuma. ",
  "tha-ap486:14.1": "Ākāso minituṁ sakkā, ",
  "tha-ap486:14.2": "rajjuyā aṅgulena vā; ",
  "tha-ap486:14.3": "Na tveva tava sabbaññu, ",
  "tha-ap486:14.4": "sīlaṁ sakkā pametave. ",
  "tha-ap486:15.1": "Mahāsamudde udakaṁ, ",
  "tha-ap486:15.2": "ākāso ca vasundharā; ",
  "tha-ap486:15.3": "Parimeyyāni etāni, ",
  "tha-ap486:15.4": "appameyyosi cakkhuma’. ",
  "tha-ap486:16.1": "Chahi gāthāhi sabbaññuṁ, ",
  "tha-ap486:16.2": "kittayitvā mahāyasaṁ; ",
  "tha-ap486:16.3": "Añjaliṁ paggahetvāna, ",
  "tha-ap486:16.4": "tuṇhī aṭṭhāsahaṁ tadā. ",
  "tha-ap486:17.1": "Yaṁ vadanti sumedhoti, ",
  "tha-ap486:17.2": "bhūripaññaṁ sumedhasaṁ; ",
  "tha-ap486:17.3": "Bhikkhusaṅghe nisīditvā, ",
  "tha-ap486:17.4": "imā gāthā abhāsatha. ",
  "tha-ap486:18.1": "‘Yo me ñāṇaṁ pakittesi, ",
  "tha-ap486:18.2": "vippasannena cetasā; ",
  "tha-ap486:18.3": "Tamahaṁ kittayissāmi, ",
  "tha-ap486:18.4": "suṇātha mama bhāsato. ",
  "tha-ap486:19.1": "Sattasattati kappāni, ",
  "tha-ap486:19.2": "devaloke ramissati; ",
  "tha-ap486:19.3": "Sahassakkhattuṁ devindo, ",
  "tha-ap486:19.4": "devarajjaṁ karissati. ",
  "tha-ap486:20.1": "Anekasatakkhattuñca, ",
  "tha-ap486:20.2": "cakkavattī bhavissati; ",
  "tha-ap486:20.3": "Padesarajjaṁ vipulaṁ, ",
  "tha-ap486:20.4": "gaṇanāto asaṅkhiyaṁ. ",
  "tha-ap486:21.1": "Devabhūto manusso vā, ",
  "tha-ap486:21.2": "puññakammasamāhito; ",
  "tha-ap486:21.3": "Anūnamanasaṅkappo, ",
  "tha-ap486:21.4": "tikkhapañño bhavissati’. ",
  "tha-ap486:22.1": "Tiṁsakappasahassamhi, ",
  "tha-ap486:22.2": "okkākakulasambhavo; ",
  "tha-ap486:22.3": "Gotamo nāma gottena, ",
  "tha-ap486:22.4": "satthā loke bhavissati. ",
  "tha-ap486:23.1": "Agārā abhinikkhamma, ",
  "tha-ap486:23.2": "pabbajissatikiñcano; ",
  "tha-ap486:23.3": "Jātiyā sattavassena, ",
  "tha-ap486:23.4": "arahattaṁ phusissati. ",
  "tha-ap486:24.1": "Yato sarāmi attānaṁ, ",
  "tha-ap486:24.2": "yato pattosmi sāsanaṁ; ",
  "tha-ap486:24.3": "Etthantare na jānāmi, ",
  "tha-ap486:24.4": "cetanaṁ amanoramaṁ. ",
  "tha-ap486:25.1": "Saṁsaritvā bhave sabbe, ",
  "tha-ap486:25.2": "sampattānubhaviṁ ahaṁ; ",
  "tha-ap486:25.3": "Bhoge me ūnatā natthi, ",
  "tha-ap486:25.4": "phalaṁ ñāṇassa thomane. ",
  "tha-ap486:26.1": "Tiyaggī nibbutā mayhaṁ, ",
  "tha-ap486:26.2": "bhavā sabbe samūhatā; ",
  "tha-ap486:26.3": "Sabbāsavā parikkhīṇā, ",
  "tha-ap486:26.4": "natthi dāni punabbhavo. ",
  "tha-ap486:27.1": "Tiṁsakappasahassamhi, ",
  "tha-ap486:27.2": "yaṁ ñāṇamathaviṁ ahaṁ; ",
  "tha-ap486:27.3": "Duggatiṁ nābhijānāmi, ",
  "tha-ap486:27.4": "phalaṁ ñāṇassa thomane. ",
  "tha-ap486:28.1": "Kilesā jhāpitā mayhaṁ, ",
  "tha-ap486:28.2": "…pe… ",
  "tha-ap486:28.3": "viharāmi anāsavo. ",
  "tha-ap486:29.1": "Svāgataṁ vata me āsi, ",
  "tha-ap486:29.2": "…pe… ",
  "tha-ap486:29.3": "kataṁ buddhassa sāsanaṁ. ",
  "tha-ap486:30.1": "Paṭisambhidā catasso, ",
  "tha-ap486:30.2": "…pe… ",
  "tha-ap486:30.3": "kataṁ buddhassa sāsanaṁ”. ",
  "tha-ap486:31.1": "Itthaṁ sudaṁ āyasmā ñāṇathaviko thero imā gāthāyo abhāsitthāti. ",
  "tha-ap486:32.1": "Ñāṇathavikattherassāpadānaṁ catutthaṁ. "
}