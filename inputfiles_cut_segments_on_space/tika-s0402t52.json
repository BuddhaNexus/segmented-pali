{
  "tika-s0402t52:0": "(19) 4. Brāhmaṇavaggo",
  "tika-s0402t52:1": "1-3. Yodhājīvasuttādivaṇṇanā",
  "tika-s0402t52:2": "181-183. Catutthassa paṭhamādīni uttānatthāneva.",
  "tika-s0402t52:3": "4. Abhayasuttavaṇṇanā",
  "tika-s0402t52:4_0": "184. Catutthe socatīti citte uppannabalavasokena socati, cittasantāpena anto nijjhāyatīti",
  "tika-s0402t52:4_1": "attho. Kilamatīti tasseva sokassa vasena kāye ca uppannadukkhena kilamati. Paridevatīti",
  "tika-s0402t52:4_2": "sokuddehakavasena taṁ taṁ vippalapanto vācāya paridevati. Urattāḷinti urattāḷaṁ,",
  "tika-s0402t52:4_3": "uraṁ tāḷetvāti attho. Tenāha “uraṁ tāḷetvā”ti. Kaṅkhāvicikicchāti ettha “ekamevidaṁ",
  "tika-s0402t52:4_4": "pañcamaṁ nīvaraṇaṁ. Kiṁ nu kho ida”nti ārammaṇaṁ kaṅkhanato kaṅkhā, “idameva vara”nti",
  "tika-s0402t52:4_5": "nicchetuṁ asamatthabhāvato “vicikicchā”ti vuccati – “dhammasabhāvaṁ vicinanto kicchati,",
  "tika-s0402t52:4_6": "vigatā cikicchā”ti vā katvā.",
  "tika-s0402t52:5": "Abhayasuttavaṇṇanā niṭṭhitā.",
  "tika-s0402t52:6": "5. Brāhmaṇasaccasuttavaṇṇanā",
  "tika-s0402t52:7_0": "185. Pañcame etthāti etasmiṁ suññatānupassanādhikāre. Kvacīti katthaci ṭhāne, kāle,",
  "tika-s0402t52:7_1": "dhamme vā. Atha vā kvacīti ajjhattaṁ bahiddhā vā. Attano attānanti sakattānaṁ “ayaṁ",
  "tika-s0402t52:7_2": "kho, bho brahmā, mahābrahmā…pe… vasī pitā bhūtabhabyāna”ntiādinā parehi parikappitaṁ",
  "tika-s0402t52:7_3": "attānañca kassaci kiñcanabhūtaṁ na passatīti dassento “kassacī”tiādimāha. Tattha",
  "tika-s0402t52:7_4": "parassāti parajāti paro purisoti vā evaṁ gahitassa. Na ca mama kvacanīti ettha mama-saddo",
  "tika-s0402t52:7_5": "aṭṭhānappayuttoti āha “mama-saddaṁ tāva ṭhapetvā”ti. Parassa cāti attano aññassa.",
  "tika-s0402t52:7_6": "Paro puriso nāma atthi mamatthāya ṭhito. Tassa vasena mayhaṁ sabbaṁ ijjhatīti ekaccadiṭṭhigatikaparikappitavasena",
  "tika-s0402t52:7_7": "paraṁ attānaṁ tañca attano kiñcanabhūtaṁ na passatīti dassento “na ca kvacanī”tiādimāha.",
  "tika-s0402t52:7_8": "Ettha ca nāhaṁ kvacanīti sakaattano sabbhāvaṁ na passati. Na kassaci kiñcanatasminti",
  "tika-s0402t52:7_9": "sakaattano eva kassaci attaniyataṁ na passati. Na ca mamāti etaṁ dvayaṁ yathārahaṁ",
  "tika-s0402t52:7_10": "sambandhitabbaṁ, atthi-padaṁ paccekaṁ. Na ca kvacani parassa attā atthīti parassa",
  "tika-s0402t52:7_11": "attano abhāvaṁ passati. Tassa parassa attano mama kiñcanatā natthīti parassa attano",
  "tika-s0402t52:7_12": "anattaniyataṁ passati. Evaṁ ajjhattaṁ bahiddhā khandhānaṁ attattaniyasuññatā-suddhasaṅkhārapuñjatā-catukoṭikasuññatāpariggaṇhanena",
  "tika-s0402t52:7_13": "niṭṭhā hoti. Sesamettha suviññeyyameva.",
  "tika-s0402t52:8": "Brāhmaṇasaccasuttavaṇṇanā niṭṭhitā.",
  "tika-s0402t52:9": "6. Ummaggasuttavaṇṇanā",
  "tika-s0402t52:10_0": "186. Chaṭṭhe ākaḍḍhīyatīti cittavasiko loko tattha tattha upakaḍḍhīyati. Tesaṁyevettha",
  "tika-s0402t52:10_1": "gahaṇaṁ veditabbanti ye apariññātavatthukā cittassa vasaṁ gacchanti, tesaṁyeva gahaṇaṁ.",
  "tika-s0402t52:10_2": "Na hi pariññātakkhandhā pahīnakilesā cittassa vasaṁ gacchanti, cittaṁ pana attano",
  "tika-s0402t52:10_3": "vase vattenti. Saha sīlenāti cārittavārittasīlena saddhiṁ. Pubbabhāgapaṭipadanti",
  "tika-s0402t52:10_4": "dhutaṅgamādiṁ katvā yāva gotrabhuñāṇaṁ, tāva pavattetabbaṁ samathavipassanāsaṅkhātaṁ",
  "tika-s0402t52:10_5": "sammāpaṭipadaṁ. Sesaṁ suviññeyyameva.",
  "tika-s0402t52:11": "Ummaggasuttavaṇṇanā niṭṭhitā.",
  "tika-s0402t52:12": "7. Vassakārasuttavaṇṇanā",
  "tika-s0402t52:13_0": "187. Sattame vassakāro brāhmaṇo magadhamahāmattoti ettha vassakāroti tassa brāhmaṇassa",
  "tika-s0402t52:13_1": "nāmaṁ. Mahatiyā issariyamattāya samannāgato mahāmatto. Issariyamattāyāti ca issariyappamāṇenāti",
  "tika-s0402t52:13_2": "attho, issariyena ceva vittūpakaraṇena cāti evaṁ vā ettha attho daṭṭhabbo, upabhogūpakaraṇānipi",
  "tika-s0402t52:13_3": "hi loke “mattā”ti vuccanti. Magadharañño, magadharaṭṭhe vā mahāmattoti magadhamahāmatto.",
  "tika-s0402t52:13_4": "Tudisaññito gāmo nivāso etassāti todeyyo. Tenevāha “tudigāmavāsikassā”ti. Tudigāmavāsitā",
  "tika-s0402t52:13_5": "cassa tattha adhipatibhāvenāti daṭṭhabbā. So hi taṁ gāmaṁ soṇadaṇḍo viya, campaṁ",
  "tika-s0402t52:13_6": "kūṭadanto viya, khāṇumataṁ adhipatibhāvena ajjhāvasati. Mahaddhano hoti pañcacattālīsakoṭivibhavo.",
  "tika-s0402t52:13_7": "Parisatīti parisāyaṁ, janasamūheti attho. Tenāha “sannipatitāya parisāyā”ti. Abhippasannoti",
  "tika-s0402t52:13_8": "ettha abhikkamanattho abhi-saddoti āha “atikkamma pasanno”ti, pasādanīyaṁ ṭhānaṁ",
  "tika-s0402t52:13_9": "atikkamitvā appasādanīyaṭṭhāne pasannoti adhippāyo. Taṁ taṁ kiccaṁ atthaṁ passatīti",
  "tika-s0402t52:13_10": "atthadasā, alaṁ samatthā paṭibalā atthadasā alamatthadasā, alamatthadase atisayantīti",
  "tika-s0402t52:13_11": "alamatthadasatarā. Tenāha “atthe passituṁ samatthā”tiādi. Neva sappurisaṁ na asappurisaṁ",
  "tika-s0402t52:13_12": "jānāti sappurisadhammānaṁ asappurisadhammānañca yāthāvato ajānanato. Sesamettha uttānameva.",
  "tika-s0402t52:14": "Vassakārasuttavaṇṇanā niṭṭhitā.",
  "tika-s0402t52:15": "8. Upakasuttavaṇṇanā",
  "tika-s0402t52:16_0": "188. Aṭṭhame nibbattivasena nirayaṁ arahati, nirayasaṁvattaniyena vā kammunā niraye",
  "tika-s0402t52:16_1": "niyuttoti nerayiko. Avīcimhi uppajjitvā tattha āyukappasaññitaṁ antarakappaṁ tiṭṭhatīti",
  "tika-s0402t52:16_2": "kappaṭṭho. Nirayūpapattiṁ pariharaṇavasena tikicchituṁ asakkuṇeyyoti atekiccho. Apariyādinnāvāti",
  "tika-s0402t52:16_3": "aparikkhīṇāyeva. Sace hi eko bhikkhu kāyānupassanaṁ pucchati, añño vedanānupassanaṁ…pe…",
  "tika-s0402t52:16_4": "cittānupassanaṁ. “Iminā puṭṭhe ahaṁ pucchāmī”ti eko ekaṁ na oloketi, evaṁ santepi",
  "tika-s0402t52:16_5": "tesaṁ vāro paññāyati eva, buddhānaṁ pana vāro na paññāyati. Vidatthicaturaṅgulaṁ",
  "tika-s0402t52:16_6": "chāyaṁ atikkamanato puretaraṁyeva bhagavā cuddasavidhena kāyānupassanaṁ, navavidhena",
  "tika-s0402t52:16_7": "vedanānupassanaṁ, soḷasavidhena cittānupassanaṁ, pañcavidhena dhammānupassanaṁ katheti.",
  "tika-s0402t52:16_8": "Tiṭṭhantu vā evaṁ cattāro. Sace hi aññe cattāro sammappadhānesu, aññe iddhipādesu,",
  "tika-s0402t52:16_9": "aññe pañcindriyesu, aññe pañcabalesu, aññe sattabojjhaṅgesu, aññe aṭṭhamaggaṅgesu",
  "tika-s0402t52:16_10": "pañhe puccheyyuṁ, tampi bhagavā katheyya. Tiṭṭhantu vā ete aṭṭha. Sace aññe sattatiṁsa",
  "tika-s0402t52:16_11": "janā bodhipakkhiyesu pañhe puccheyyuṁ, tampi bhagavā tāvadeva katheyya. Kasmā? Yāvatā",
  "tika-s0402t52:16_12": "hi lokiyamahājane ekaṁ padaṁ kathente tāva ānandatthero aṭṭha padāni katheti. Ānandatthere",
  "tika-s0402t52:16_13": "pana ekaṁ padaṁ kathenteyeva bhagavā soḷasa padāni katheti. Kasmā? Bhagavato hi jivhā",
  "tika-s0402t52:16_14": "mudu, dantāvaraṇaṁ suphusitaṁ, vacanaṁ agaḷitaṁ, bhavaṅgaparivāso lahuko. Tena vuttaṁ",
  "tika-s0402t52:16_15": "– “apariyādinnāvassa tathāgatassa dhammadesanā, apariyādinnaṁ dhammapadabyañjana”nti.",
  "tika-s0402t52:17_0": "Tattha dhammadesanāti tantiṭṭhapanā. Dhammapadabyañjananti ettha dhammoti pāḷi. Pajjati",
  "tika-s0402t52:17_1": "attho etenāti padaṁ. Vākyañca padeneva saṅgahitaṁ. Atthaṁ byañjetīti byañjanaṁ, akkharaṁ.",
  "tika-s0402t52:17_2": "Tañhi padavākyaṁ paricchijjamānaṁ taṁ taṁ atthaṁ byañjeti pakāseti. Etena aparāparehi",
  "tika-s0402t52:17_3": "padabyañjanehi sucirampi kālaṁ kathentassa tathāgatassa na kadāci tesaṁ pariyādānaṁ",
  "tika-s0402t52:17_4": "atthīti dasseti. Guṇadhaṁsīti guṇadhaṁsanasīlo. Pagabboti vācāpāgabbiyena samannāgato.",
  "tika-s0402t52:18": "Upakasuttavaṇṇanā niṭṭhitā.",
  "tika-s0402t52:19": "9. Sacchikaraṇīyasuttavaṇṇanā",
  "tika-s0402t52:20": "189. Navame nāmakāyenāti sahajātanāmakāyena. Sesamettha uttānameva.",
  "tika-s0402t52:21": "Sacchikaraṇīyasuttavaṇṇanā niṭṭhitā.",
  "tika-s0402t52:22": "10. Uposathasuttavaṇṇanā",
  "tika-s0402t52:23_0": "190. Dasame tuṇhībhūtaṁ tuṇhībhūtanti āmeḍitavacanaṁ byāpanicchāvasena vuttanti āha",
  "tika-s0402t52:23_1": "“yato yato anuviloketī”ti. Anuviloketvāti ettha anu-saddopi byāpanicchāvacanamevāti",
  "tika-s0402t52:23_2": "anu anu viloketvāti attho, pañcapasādappaṭimaṇḍitāni akkhīni ummīletvā tato tato",
  "tika-s0402t52:23_3": "viloketvāti vuttaṁ hoti. Alanti yuttaṁ, opāyikanti attho “alameva nibbinditu”ntiādīsu",
  "tika-s0402t52:23_4": "viya. Puṭabandhanena pariharitvā asitabbaṁ puṭosaṁ sambalaṁ a-kārassa o-kāraṁ katvā.",
  "tika-s0402t52:23_5": "Tenāha “pātheyya”nti. Sesamettha suviññeyyameva.",
  "tika-s0402t52:24": "Uposathasuttavaṇṇanā niṭṭhitā.",
  "tika-s0402t52:25": "Brāhmaṇavaggavaṇṇanā niṭṭhitā."
}