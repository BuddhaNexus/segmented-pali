{
  "atk-abh03a17:0": "2. Dutiyavaggo",
  "atk-abh03a17:1": "1. Parūpahāravaṇṇanā",
  "atk-abh03a17:2_0": "307. Idāni parūpahārakathā nāma hoti. Tattha ye arahattaṁ paṭijānantānaṁ appatte",
  "atk-abh03a17:2_1": "pattasaññīnaṁ adhimānikānaṁ kuhakānaṁ vā arahattaṁ paṭijānantānaṁ sukkavissaṭṭhiṁ",
  "atk-abh03a17:2_2": "disvā ‘‘mārakāyikā devatā arahato asuciṁ upasaṁharantī’’ti maññanti; seyyathāpi etarahi",
  "atk-abh03a17:2_3": "pubbaseliyā ca aparaseliyā ca; te sandhāya atthi arahatoti pucchā sakavādissa, paṭiññā",
  "atk-abh03a17:2_4": "itarassa. Idāni yasmā sukkavissaṭṭhi nāma rāgasamuṭṭhānā hoti, tasmā atthi arahato",
  "atk-abh03a17:2_5": "rāgoti anuyogo āraddho. So sabbopi uttānatthoyeva.",
  "atk-abh03a17:3_0": "Mārakāyikā devatā attanotiādipañhe yasmā tāsaṁ devatānaṁ sukkavissaṭṭhi nāma natthi,",
  "atk-abh03a17:3_1": "aññesampi sukkaṁ gahetvā na upasaṁharanti, arahato pana sukkameva natthi, tasmā na",
  "atk-abh03a17:3_2": "hevanti paṭikkhipati.",
  "atk-abh03a17:4": "Neva attanotipañhe pana nimminitvā upasaṁharantīti laddhiyā paṭijānāti. Lomakūpehītipañhe sappitelānaṁ viya lomakūpehi upasaṁharaṇābhāvaṁ disvā paṭikkhipati.",
  "atk-abh03a17:5_0": "308.Handahīti vacasāyatthe nipāto. ‘‘Arahā nu kho ahaṁ, no’’ti evaṁ vimatiṁ gāhayissāmāti",
  "atk-abh03a17:5_1": "evaṁ vacasāyaṁ katvā upasaṁharantīti attho. Atthi arahato vimatīti puṭṭho aṭṭhavatthukaṁ",
  "atk-abh03a17:5_2": "vicikicchaṁ sandhāya paṭikkhipati, dutiyaṁ puṭṭho itthipurisānaṁ nāmagottādīsu sanniṭṭhānābhāvaṁ",
  "atk-abh03a17:5_3": "sandhāya paṭijānāti.",
  "atk-abh03a17:6": "309.Atthi tassa āsayoti tassa sukkassa uccārapassāvānaṁ viya patiṭṭhānokāso atthīti pucchati.",
  "atk-abh03a17:7_0": "312.Sadhammakusalassāti attano arahattadhammamatteyeva kusalassa. Paññāvimuttaṁ sandhāyevaṁ",
  "atk-abh03a17:7_1": "vadati. Paradhammakusalassāti sadhammato parasmiṁ aṭṭhasamāpattidhammepi kusalassa.",
  "atk-abh03a17:7_2": "Ubhatobhāgavimuttaṁ sandhāyevaṁ vadati. Sesamettha pāḷianusāreneva veditabbanti.",
  "atk-abh03a17:8": "Parūpahārakathāvaṇṇanā.",
  "atk-abh03a17:9": "2-3-4. Aññāṇādikathāvaṇṇanā",
  "atk-abh03a17:10_0": "314. Idāni aññāṇaṁ, kaṅkhā, paravitaraṇāti tisso kathā nāma honti. Tattha yesaṁ ‘‘arahato",
  "atk-abh03a17:10_1": "itthipurisādīnaṁ nāmagottādīsu ñāṇappavattiyā abhāvena atthi aññāṇaṁ, tattheva sanniṭṭhānābhāvena",
  "atk-abh03a17:10_2": "atthi kaṅkhā. Yasmā ca nesaṁ tāni vatthūni pare vitaranti pakāsenti ācikkhanti, tasmā",
  "atk-abh03a17:10_3": "nesaṁ atthi paravitaraṇā’’ti imā laddhiyo, seyyathāpi etarahi pubbaseliyādīnaṁ; tesaṁ",
  "atk-abh03a17:10_4": "tā laddhiyo bhindituṁ tīsupi kathāsu pucchā sakavādissa, paṭiññā ca paṭikkhepo ca",
  "atk-abh03a17:10_5": "itarassa. Tattha sabbesupi pañhesu ceva vissajjanesu ca pāḷiṁ anugantvāva attho veditabboti.",
  "atk-abh03a17:11": "Aññāṇādikathāvaṇṇanā.",
  "atk-abh03a17:12": "5. Vacībhedakathāvaṇṇanā",
  "atk-abh03a17:13_0": "326. Idāni vacībhedakathā nāma hoti. Tattha yesaṁ ‘‘sotāpattimaggakkhaṇe paṭhamaṁ",
  "atk-abh03a17:13_1": "jhānaṁ samāpannassa dukkhanti vācā bhijjatī’’ti laddhi, seyyathāpi etarahi pubbaseliyādīnaṁ;",
  "atk-abh03a17:13_2": "te sandhāya samāpannassa atthi vacībhedoti pucchā sakavādissa, laddhiyaṁ ṭhatvā paṭiññā",
  "atk-abh03a17:13_3": "paravādissa. Puna sabbatthāti tayo bhave sandhāya puṭṭho arūpaṁ sandhāya paṭikkhipati.",
  "atk-abh03a17:13_4": "Sabbadāti kālavasena puṭṭho paṭhamamaggakkhaṇe paṭhamajjhānikasamāpattito aññaṁ sabbaṁ",
  "atk-abh03a17:13_5": "samāpattikālaṁ sandhāya paṭikkhipati. Sabbesaṁ samāpannānanti puṭṭho lokiyasamāpattiyo",
  "atk-abh03a17:13_6": "samāpanne sandhāya paṭikkhipati. Sabbasamāpattīsūti puṭṭho dutiyajjhānādikaṁ lokuttaraṁ",
  "atk-abh03a17:13_7": "sabbañca lokiyasamāpattiṁ sandhāya paṭikkhipati.",
  "atk-abh03a17:14_0": "Kāyabhedoti abhikkamādivasena pavattakāyaviññatti. Idaṁ ‘‘yāni cittāni vacīviññattiṁ",
  "atk-abh03a17:14_1": "samuṭṭhāpenti, tāneva kāyaviññattiṁ. Evaṁ sante kasmā kāyabhedopi na hotī’’ti codanatthaṁ",
  "atk-abh03a17:14_2": "pucchati. Itaro laddhivasena paṭikkhipati ceva paṭijānāti ca. Idāni yadi so maggakkhaṇe",
  "atk-abh03a17:14_3": "‘‘dukkha’’nti vācaṁ bhāsati, ‘‘samudayo’’tiādikampi bhāseyya. Yadi vā taṁ na bhāsati,",
  "atk-abh03a17:14_4": "itarampi na bhāseyyāti codanatthaṁ dukkhanti jānantotiādayo pañhā vuttā. Itaro pana",
  "atk-abh03a17:14_5": "attano laddhivaseneva paṭijānāti ceva paṭikkhipati ca. Lokuttaraṁ paṭhamajjhānaṁ",
  "atk-abh03a17:14_6": "samāpanno dukkhadukkhanti vipassatīti hissa laddhi.",
  "atk-abh03a17:15": "328.Ñāṇanti lokuttaraṁ catusaccañāṇaṁ. Sotanti sotaviññāṇaṁ adhippetaṁ, yena taṁ saddaṁ suṇāti. Dvinnaṁ phassānanti sotasamphassamanosamphassānaṁ.",
  "atk-abh03a17:16_0": "329.No vata re vattabbeti yadi avisesena yaṁkiñci samāpannassa natthi vacībhedo,",
  "atk-abh03a17:16_1": "na avisesena vattabbaṁ ‘‘samāpannassa atthi vacībhedo’’ti. Sesamettha uttānatthameva",
  "atk-abh03a17:16_2": "saddhiṁ suttasādhanāya. Yaṁ panetena ‘‘sikhissa ānanda, bhagavato’’ti pariyosāne",
  "atk-abh03a17:16_3": "suttaṁ ābhataṁ, tattha yena samāpatticittena so vacībhedo samuṭṭhito, kāyabhedopi",
  "atk-abh03a17:16_4": "tena samuṭṭhātiyeva, na ca taṁ lokuttaraṁ paṭhamajjhānacittaṁ, tasmā asādhakanti.",
  "atk-abh03a17:17": "Vacībhedakathāvaṇṇanā.",
  "atk-abh03a17:18": "6. Dukkhāhārakathāvaṇṇanā",
  "atk-abh03a17:19_0": "334. Idāni dukkhāhārakathā nāma hoti. Tattha ‘‘dukkhaṁ dukkhanti vācaṁ bhāsanto dukkhe",
  "atk-abh03a17:19_1": "ñāṇaṁ āharati, taṁ dukkhāhāro nāma vuccati . Tañca panetaṁ maggaṅgaṁ maggapariyāpanna’’nti",
  "atk-abh03a17:19_2": "yesaṁ laddhi, seyyathāpi etarahi pubbaseliyānaṁ; te sandhāya dukkhāhāroti pucchā",
  "atk-abh03a17:19_3": "sakavādissa, paṭiññā paravādissa. Ye kecīti paṭhamapañhe avipassake sandhāya paṭikkhipati,",
  "atk-abh03a17:19_4": "dutiyapañhe vipassake sandhāya paṭijānāti, taṁ panassa laddhimattameva. Tasmā ‘‘sabbe",
  "atk-abh03a17:19_5": "te’’ti vādassa bhindanatthaṁ bālaputhujjanātiādimāha. Taṁ uttānatthamevāti.",
  "atk-abh03a17:20": "Dukkhāhārakathāvaṇṇanā.",
  "atk-abh03a17:21": "7. Cittaṭṭhitikathāvaṇṇanā",
  "atk-abh03a17:22_0": "335. Idāni cittaṭṭhitikathā nāma hoti. Tattha yesaṁ samāpatticittañceva bhavaṅgacittañca",
  "atk-abh03a17:22_1": "anuppabandhena pavattamānaṁ disvā ‘‘ekameva cittaṁ ciraṁ tiṭṭhatī’’ti laddhi seyyathāpi",
  "atk-abh03a17:22_2": "etarahi heṭṭhā vuttappabhedānaṁ andhakānaṁ, taṁladdhivisodhanatthaṁ ekaṁ, cittaṁ",
  "atk-abh03a17:22_3": "divasaṁ tiṭṭhatīti pucchā sakavādissa, paṭiññā paravādissa. Upaḍḍhadivaso uppādakkhaṇoti",
  "atk-abh03a17:22_4": "ettha ṭhitikkhaṇaṁ anāmasitvā ‘‘aniccā vata saṅkhārā, uppādavayadhammino’’ti (saṁ.",
  "atk-abh03a17:22_5": "ni. 1.186; 2.143) desanānayena uppādavayavaseneva pucchā katā.",
  "atk-abh03a17:23_0": "Te dhammā cittena lahuparivattāti puṭṭho cittato lahutaraparivattino dhamme apassanto",
  "atk-abh03a17:23_1": "paṭikkhipati. Dutiyaṁ puṭṭho yassa cittassa dīghaṭṭhitiṁ icchati, taṁ sandhāya paṭijānāti.",
  "atk-abh03a17:23_2": "Yāvatāyukaṁ tiṭṭhatīti pañhe ‘‘cullāsītisahassāni, kappā tiṭṭhanti ye marū’’tiādivacanavasena",
  "atk-abh03a17:23_3": "(mahāni. 10) āruppato aññatra paṭikkhipati, āruppe paṭijānāti. Muhuttaṁ muhuttaṁ",
  "atk-abh03a17:23_4": "uppajjatīti pañhe paravādissa ‘‘uppādavayadhammino’’tiādisuttavirodhabhayena paṭijānāti.",
  "atk-abh03a17:23_5": "Ṭhitiṁ panassa laddhivasena icchati. Sesamettha uttānatthamevāti.",
  "atk-abh03a17:24": "Cittaṭṭhitikathāvaṇṇanā.",
  "atk-abh03a17:25": "8. Kukkuḷakathāvaṇṇanā",
  "atk-abh03a17:26_0": "338. Idāni kukkuḷakathā nāma hoti. Tattha yesaṁ ‘‘sabbaṁ, bhikkhave, ādittaṁ (saṁ.",
  "atk-abh03a17:26_1": "ni. 4.28; mahāva. 54) sabbe saṅkhārā dukkhā’’tiādīni (dha. pa. 278) suttāni ayoniso",
  "atk-abh03a17:26_2": "gahetvā ‘‘nippariyāyeneva sabbe saṅkhārā kukkuḷā vītaccitaṅgārasammissā chārikanirayasadisā’’ti",
  "atk-abh03a17:26_3": "laddhi, seyyathāpi etarahi gokulikānaṁ; tesaṁ nānappakārasukhasandassanena taṁ laddhiṁ",
  "atk-abh03a17:26_4": "vivecetuṁ pucchā sakavādissa, paṭiññā paravādissa. Tattha anodhiṁ katvāti odhiṁ mariyādaṁ",
  "atk-abh03a17:26_5": "koṭṭhāsaṁ akaritvā, avisesena sabbeyevāti attho. Sesaṁ sabbaṁ pāḷinayeneva veditabbaṁ",
  "atk-abh03a17:26_6": "saddhiṁ suttasādhanāyāti.",
  "atk-abh03a17:27": "Kukkuḷakathāvaṇṇanā.",
  "atk-abh03a17:28": "9. Anupubbābhisamayakathāvaṇṇanā",
  "atk-abh03a17:29": "339. Idāni anupubbābhisamayakathā nāma hoti. Tattha yesaṁ –",
  "atk-abh03a17:30": "‘‘Anupubbena medhāvī, thokaṁ thokaṁ khaṇe khaṇe;",
  "atk-abh03a17:31": "Kammāro rajatasseva, niddhame malamattano’’ti. (dha. pa. 239) –",
  "atk-abh03a17:32_0": "Ādīni suttāni ayoniso gahetvā ‘‘sotāpattiphalasacchikiriyāya paṭipanno ekacce kilese",
  "atk-abh03a17:32_1": "dukkhadassanena pajahati, ekacce samudayanirodhamaggadassanena, tathā sesāpīti evaṁ",
  "atk-abh03a17:32_2": "soḷasahi koṭṭhāsehi anupubbena kilesappahānaṁ katvā arahattapaṭilābho hotī’’ti evarūpā",
  "atk-abh03a17:32_3": "nānābhisamayaladdhi uppannā, seyyathāpi etarahi andhakasabbatthikasammitiyabhadrayānikānaṁ;",
  "atk-abh03a17:32_4": "tesaṁ laddhivivecanatthaṁ anupubbābhisamayoti pucchā sakavādissa, paṭiññā itarassa.",
  "atk-abh03a17:32_5": "Anupubbena sotāpattimagganti puṭṭho pana ekassa maggassa bahubhāvāpattibhayena paṭikkhipati.",
  "atk-abh03a17:32_6": "Dutiyaṁ puṭṭho dukkhadassanādivasena paṭijānāti. Tāni vā cattāripi ñāṇāni eko sotāpattimaggoyevāti",
  "atk-abh03a17:32_7": "paṭijānāti, phalaṁ pana ekameva icchati, tasmā paṭikkhipati. Sakadāgāmimaggādīsupi eseva nayo.",
  "atk-abh03a17:33_0": "344.Magge diṭṭhe phale ṭhitoti pañhe yasmā dukkhadassanādīhi dassanaṁ apariniṭṭhitaṁ,",
  "atk-abh03a17:33_1": "maggadassanena pariniṭṭhitaṁ nāma hoti, tadā so phale ṭhitoti saṅkhaṁ gacchati, tasmā paṭijānāti.",
  "atk-abh03a17:34_0": "345.Dukkhediṭṭhe cattāri saccānīti pucchā paravādissa, ekābhisamayavasena paṭiññā",
  "atk-abh03a17:34_1": "sakavādissa. Puna dukkhasaccaṁ cattāri saccānīti anuyoge catunnampi nānāsabhāvattā paṭikkhepo tasseva.",
  "atk-abh03a17:35_0": "Rūpakkhandhe aniccato diṭṭheti pucchā sakavādissa, samuddato ekabindussa rase paṭividdhe",
  "atk-abh03a17:35_1": "sesaudakassa paṭivedho viya ekadhamme aniccādito paṭividdhe sabbepi paṭividdhā hontīti",
  "atk-abh03a17:35_2": "laddhiyā paṭiññā paravādissa.",
  "atk-abh03a17:36_0": "Catūhi ñāṇehīti dukkhe ñāṇādīhi. Aṭṭhahi ñāṇehīti sāvakānaṁ sādhāraṇehi saccañāṇehi",
  "atk-abh03a17:36_1": "ceva paṭisambhidāñāṇehi ca. Dvādasahi ñāṇehīti dvādasaṅgapaṭiccasamuppādañāṇehi.",
  "atk-abh03a17:36_2": "Catucattārīsāya ñāṇehīti ‘‘jarāmaraṇe ñāṇaṁ, jarāmaraṇasamudaye ñāṇa’’nti evaṁ nidānavagge",
  "atk-abh03a17:36_3": "vuttañāṇehi. Sattasattatiyā ñāṇehīti ‘‘jarāmaraṇaṁ, bhikkhave, aniccaṁ saṅkhataṁ",
  "atk-abh03a17:36_4": "paṭiccasamuppannaṁ khayadhammaṁ vayadhammaṁ virāgadhammaṁ nirodhadhamma’’nti (saṁ.",
  "atk-abh03a17:36_5": "ni. 2.20) evaṁ tattheva vuttañāṇehi. Sesamettha pāḷinayeneva veditabbaṁ saddhiṁ suttasādhanenāti.",
  "atk-abh03a17:37": "Anupubbābhisamayakathāvaṇṇanā.",
  "atk-abh03a17:38": "10. Vohārakathāvaṇṇanā",
  "atk-abh03a17:39_0": "347. Idāni vohārakathā nāma hoti. Tattha buddho bhagavā lokuttarena vohārena voharatīti",
  "atk-abh03a17:39_1": "yesaṁ laddhi, seyyathāpi etarahi andhakānaṁ; te sandhāya pucchā sakavādissa, laddhivasena",
  "atk-abh03a17:39_2": "paṭiññā paravādissa. Lokuttare sotetiādīni tassa ayuttavādībhāvadīpanatthaṁ vuttāni.",
  "atk-abh03a17:39_3": "Ayañhettha adhippāyo – ‘‘saddāyatanameva te lokuttaraṁ, udāhu sotādīnipī’’ti.",
  "atk-abh03a17:40_0": "Hañci buddhassa bhagavato vohāro lokiye sote paṭihaññatīti ettha yadi so lokuttare",
  "atk-abh03a17:40_1": "paṭihaññeyya. Lokuttaro siyāti evamattho na gahetabbo. Lokiye paṭihaññamānassa pana",
  "atk-abh03a17:40_2": "lokuttaratā nāma natthīti ayametthādhippāyo. Lokiyena viññāṇenāti etthāpi lokiyenevāti",
  "atk-abh03a17:40_3": "attho. Itarathā anekantatā siyā. Lokuttarañhi lokiyenapi ñāṇena ñāyatī. Evaṁ sabbaṁ",
  "atk-abh03a17:40_4": "yathānurūpato veditabbaṁ. Sabbe te maggaṁ bhāventīti pañhesu ye maggaṁ nappaṭilabhanti,",
  "atk-abh03a17:40_5": "te sandhāya paṭikkhipati. Ye paṭilabhanti, te sandhāya paṭijānāti.",
  "atk-abh03a17:41": "351.Sovaṇṇamayāyāti suvaṇṇamayāya. Idaṁ paravādissa udāharaṇaṁ.",
  "atk-abh03a17:42": "Eḷaṇḍiyāyāti eḷaṇḍamayāya. Idaṁ sakavādissa udāharaṇaṁ. Lokiyaṁ voharantassa lokiyoti ayampi ekā laddhi. Sā etarahi ekaccānaṁ andhakānaṁ laddhi. Sesamettha uttānatthamevāti.",
  "atk-abh03a17:43": "Vohārakathāvaṇṇanā.",
  "atk-abh03a17:44": "11. Nirodhakathāvaṇṇanā",
  "atk-abh03a17:45_0": "353. Idāni nirodhakathā nāma hoti. Tattha yesaṁ appaṭisaṅkhānirodhañca paṭisaṅkhānirodhañca",
  "atk-abh03a17:45_1": "dvepi ekato katvā nirodhasaccanti laddhi, seyyathāpi etarahi mahisāsakānañceva andhakānañca;",
  "atk-abh03a17:45_2": "te sandhāya dve nirodhāti pucchā sakavādissa, paṭiññā paravādissa . Dve dukkhanirodhāti",
  "atk-abh03a17:45_3": "pañhesu yasmā dve dukkhasaccāni na icchati, tasmā paṭikkhipati. Yasmā dvīhākārehi",
  "atk-abh03a17:45_4": "dukkhaṁ nirujjhatīti icchati, tasmā paṭijānāti. Dve nirodhasaccānītipañhesu dvinnaṁ",
  "atk-abh03a17:45_5": "dukkhasaccānaṁ nirodhavasenaanicchanto paṭikkhipati. Dvīhākārehi dukkhassa nirujjhanato",
  "atk-abh03a17:45_6": "paṭijānāti. Dve tāṇānītiādīsupi eseva nayo.",
  "atk-abh03a17:46": "Atthi dvinnaṁ nibbānānantiādīsu pucchāsu uccanīcatādīni apassanto paṭikkhipati.",
  "atk-abh03a17:47_0": "Appaṭisaṅkhāniruddheti ye paṭisaṅkhāya lokuttarena ñāṇena aniruddhā suddhapakatikattā",
  "atk-abh03a17:47_1": "vā uddesaparipucchādīnaṁ vā vasena na samudācaraṇato niruddhāti vuccanti, te saṅkhāre.",
  "atk-abh03a17:47_2": "Paṭisaṅkhā nirodhentīti. Lokuttarañāṇena nirodhenti anuppattibhāvaṁ gamenti. Nanu",
  "atk-abh03a17:47_3": "appaṭisaṅkhāniruddhā saṅkhārāti pucchā paravādissa . Tattha bhaggānaṁ puna abhañjanato",
  "atk-abh03a17:47_4": "appaṭisaṅkhāniruddhānaṁ vā ariyamagge uppanne tathā nirujjhanatova sakavādī accantabhaggataṁ",
  "atk-abh03a17:47_5": "paṭijānāti. Sesamettha uttānatthamevāti.",
  "atk-abh03a17:48": "Nirodhakathāvaṇṇanā.",
  "atk-abh03a17:49": "Dutiyo vaggo."
}