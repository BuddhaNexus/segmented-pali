{
  "atk-s0515a10:0": "10. Purābhedasuttaniddesavaṇṇanā",
  "atk-s0515a10:1_0": "83. Dasame purābhedasuttaniddese kathaṁdassīti imassa suttassa ito paresañca pañcannaṁ",
  "atk-s0515a10:1_1": "kalahavivādacūḷabyūhamahābyūhatuvaṭakaattadaṇḍasuttānaṁ sammāparibbājanīyasuttavaṇṇanāyaṁ",
  "atk-s0515a10:1_2": "(su. ni. aṭṭha. 2.362 ādayo) vuttanayeneva sāmaññato uppatti veditabbā. Visesato",
  "atk-s0515a10:1_3": "pana yatheva tasmiṁ mahāsamaye rāgacaritadevatānaṁ sappāyavasena dhammaṁ desetuṁ",
  "atk-s0515a10:1_4": "nimmitabuddhena attānaṁ pucchāpetvā sammāparibbājanīyasuttanta- (su. ni. 361 ādayo)",
  "atk-s0515a10:1_5": "mabhāsi, evaṁ tasmiṁyeva mahāsamaye ‘‘kiṁ nu kho purā sarīrabhedā kattabba’’nti uppannacittānaṁ",
  "atk-s0515a10:1_6": "devatānaṁ cittaṁ ñatvā tāsaṁ anuggahatthaṁ aḍḍhateḷasabhikkhusataparivāraṁ nimmitabuddhaṁ",
  "atk-s0515a10:1_7": "ākāsena ānetvā tena attānaṁ pucchāpetvā imaṁ suttamabhāsi.",
  "atk-s0515a10:2_0": "Kathaṁ? Buddhā nāma mahantā ete sattavisesā, yaṁ sadevakassa lokassa diṭṭhaṁ sutaṁ",
  "atk-s0515a10:2_1": "mutaṁ viññātaṁ pattaṁ pariyesitaṁ anuvicaritaṁ manasā na kiñci katthaci nīlādivasena",
  "atk-s0515a10:2_2": "vibhattarūpārammaṇesu vibhattarūpārammaṇaṁ vā, bherisaddādivasena vibhattasaddārammaṇādīsu",
  "atk-s0515a10:2_3": "saddādiārammaṇaṁ vā atthi, yaṁ etesaṁ ñāṇamukhe āpāthaṁ nāgacchati. Yathāha – ‘‘yaṁ,",
  "atk-s0515a10:2_4": "bhikkhave, sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ",
  "atk-s0515a10:2_5": "pariyesitaṁ anuvicaritaṁ manasā, tamahaṁ jānāmi tamahaṁ abbhaññāsi’’nti (a. ni. 4.24).",
  "atk-s0515a10:2_6": "Evaṁ sabbattha appaṭihatañāṇo bhagavā sabbāpi tā devatā bhabbābhabbavasena dve koṭṭhāse",
  "atk-s0515a10:2_7": "akāsi. ‘‘Kammāvaraṇena vā samannāgatā’’tiādinā (pu. pa. 12) hi nayena vuttā sattā",
  "atk-s0515a10:2_8": "abhabbā nāma. Te ekavihāre vasantepi buddhā na olokenti. Viparītā pana bhabbā nāma.",
  "atk-s0515a10:2_9": "Te dūre vasantepi gantvā saṅgaṇhanti. Tasmiṁ devatāsannipāte ye abhabbā, te pahāya",
  "atk-s0515a10:2_10": "bhabbe pariggahesi. Pariggahetvā ‘‘ettakā ettha rāgacaritā, ettakā dosādicaritā’’ti",
  "atk-s0515a10:2_11": "cariyavasena cha koṭṭhāse akāsi. Atha nesaṁ sappāyadhammadesanaṁ upadhārento ‘‘rāgacaritānaṁ",
  "atk-s0515a10:2_12": "devānaṁ sammāparibbājanīyasuttaṁ (su. ni. 361 ādayo) kathessāmi, dosacaritānaṁ kalahavivādasuttaṁ",
  "atk-s0515a10:2_13": "(su. ni. 868 ādayo), mohacaritānaṁ mahābyūhasuttaṁ (su. ni. 901 ādayo), vitakkacaritānaṁ",
  "atk-s0515a10:2_14": "cūḷabyūhasuttaṁ (su. ni. 884 ādayo), saddhācaritānaṁ tuvaṭakasuttaṁ (su. ni. 921",
  "atk-s0515a10:2_15": "ādayo), buddhicaritānaṁ purābhedasuttaṁ (su. ni. 854 ādayo) kathessāmī’’ti desanaṁ",
  "atk-s0515a10:2_16": "vavatthāpetvā puna taṁ parisaṁ manasākāsi ‘‘attajjhāsayena nu kho jāneyya, parajjhāsayena,",
  "atk-s0515a10:2_17": "aṭṭhuppattikena, pucchāvasenā’’ti. Tato ‘‘pucchāvasena jāneyyā’’ti ñatvā ‘‘atthi",
  "atk-s0515a10:2_18": "nu kho koci devatānaṁ ajjhāsayaṁ gahetvā cariyavasena pañhaṁ pucchituṁ samattho’’ti",
  "atk-s0515a10:2_19": "‘‘tesu pañcasatesu bhikkhūsu ekopi na sakkotī’’ti addasa. Tato asītimahāsāvake, dve",
  "atk-s0515a10:2_20": "aggasāvake ca samannāharitvā ‘‘tepi na sakkontī’’ti disvā cintesi – ‘‘sace paccekabuddho",
  "atk-s0515a10:2_21": "bhaveyya, sakkuṇeyya nu kho’’ti. ‘‘Sopi na sakkuṇeyyo’’ti ñatvā ‘‘sakkasuyāmādīsu",
  "atk-s0515a10:2_22": "koci sakkuṇeyyā’’ti samannāhari. Sace hi tesu koci sakkuṇeyya, taṁ pucchāpetvā attanā",
  "atk-s0515a10:2_23": "vissajjeyya. Na pana tesupi koci sakkoti. Athassa etadahosi – ‘‘mādiso buddhoyeva",
  "atk-s0515a10:2_24": "sakkuṇeyya, atthi pana katthaci añño buddho’’ti anantāsu lokadhātūsu anantañāṇaṁ",
  "atk-s0515a10:2_25": "pattharitvā lokaṁ olokento na aññaṁ buddhaṁ addasa. Anacchariyañcetaṁ, idāni attanā",
  "atk-s0515a10:2_26": "samaṁ na passeyya, yo jātadivasepi brahmajālavaṇṇanāyaṁ (dī. ni. aṭṭha. 1.7) vuttanayena",
  "atk-s0515a10:2_27": "attanā samaṁ apassanto ‘‘aggohamasmi lokassā’’ti (dī. ni. 2.31) appaṭivattiyaṁ sīhanādaṁ",
  "atk-s0515a10:2_28": "nadi. Evaṁ aññaṁ attanā samaṁ apassitvā cintesi ‘‘sace ahaṁ pucchitvā ahameva vissajjeyyaṁ,",
  "atk-s0515a10:2_29": "evaṁ tā devatā na sakkhissanti paṭivijjhituṁ. Aññasmiṁ pana buddheyeva pucchante",
  "atk-s0515a10:2_30": "mayi ca vissajjante accherakaṁ bhavissati, sakkhissanti ca devatā paṭivijjhituṁ,",
  "atk-s0515a10:2_31": "tasmā nimmitabuddhaṁ māpessāmī’’ti abhiññāpādakaṁ jhānaṁ samāpajjitvā vuṭṭhāya ‘‘pattacīvaraggahaṇaṁ",
  "atk-s0515a10:2_32": "ālokitaṁ vilokitaṁ samiñjitaṁ pasāritañca mama sadisaṁyeva hotū’’ti kāmāvacaracittehi",
  "atk-s0515a10:2_33": "parikammaṁ katvā ‘‘pācīnayugandharaparikkhepato ullaṅghayamānaṁ candamaṇḍalaṁ bhinditvā",
  "atk-s0515a10:2_34": "nikkhamanto viya āgacchatū’’ti rūpāvacaracittena adhiṭṭhāsi. Devasaṅgho taṁ disvā",
  "atk-s0515a10:2_35": "‘‘aññopi nu kho bho, cando uggato’’ti āha. Atha candaṁ ohāya āsannatare jāte ‘‘na",
  "atk-s0515a10:2_36": "cando, sūriyo uggato’’ti. Puna āsannatare jāte ‘‘na sūriyo, devavimānaṁ eta’’nti.",
  "atk-s0515a10:2_37": "Puna āsannatare jāte ‘‘na devavimānaṁ, devaputto eso’’ti. Puna āsannatare jāte ‘‘na",
  "atk-s0515a10:2_38": "devaputto, mahābrahmā eso’’ti. Puna āsannatare jāte ‘‘na mahābrahmā, aparopi bho",
  "atk-s0515a10:2_39": "buddho āgato’’ti āha.",
  "atk-s0515a10:3_0": "Tattha puthujjanadevatā cintayiṁsu – ‘‘ekabuddhassa tāva ayaṁ devatāsannipāto. Dvinnaṁ",
  "atk-s0515a10:3_1": "kīvamahanto bhavissatī’’ti. Ariyadevatā cintayiṁsu – ‘‘ekissā lokadhātuyā dve buddhā",
  "atk-s0515a10:3_2": "nāma natthi, addhā bhagavā attanā sadisaṁ aññaṁ ekaṁ buddhaṁ nimminī’’ti. Athassa",
  "atk-s0515a10:3_3": "devasaṅghassa passantasseva nimmitabuddho āgantvā dasabalaṁ avanditvāva sammukhaṭṭhāne",
  "atk-s0515a10:3_4": "samasamaṁ katvā māpite āsane nisīdi. Bhagavato bāttiṁsamahāpurisalakkhaṇāni, nimmitassāpi,",
  "atk-s0515a10:3_5": "bhagavato sarīrā chabbaṇṇarasmiyo nikkhamanti, nimmitassāpi, bhagavato sarīrarasmiyo",
  "atk-s0515a10:3_6": "nimmitasarīre paṭihaññanti, nimmitassa rasmiyo bhagavato kāye paṭihaññanti. Tā dvinnampi",
  "atk-s0515a10:3_7": "buddhānaṁ sarīrato uggamma bhavaggaṁ āhacca tato tato paṭinivattitvā devatānaṁ matthakamatthakapariyantena",
  "atk-s0515a10:3_8": "otaritvā cakkavāḷamukhavaṭṭiyaṁ patiṭṭhahiṁsu. Sakalacakkavāḷagabbhaṁ suvaṇṇamayavaṅkagopānasivinaddhamiva",
  "atk-s0515a10:3_9": "cetiyagharaṁ virocittha. Dasasahassacakkavāḷadevatā ekacakkavāḷe rāsibhūtā dvinnaṁ",
  "atk-s0515a10:3_10": "buddhānaṁ rasmiabbhantaraṁ pavisitvā aṭṭhaṁsu. Nimmito nisīdantoyeva ‘‘kathaṁdassī",
  "atk-s0515a10:3_11": "kathaṁsīlo, upasantoti vuccatī’’tiādinā nayena adhipaññādikaṁ pucchanto gāthamāha.",
  "atk-s0515a10:4": "Tattha pucchāya tāva so nimmito kathaṁdassīti adhipaññaṁ, kathaṁsīloti adhisīlaṁ, upasantoti adhicittaṁ pucchati. Sesaṁ pākaṭameva.",
  "atk-s0515a10:5": "Nimmitabuddhādivibhāvanatthaṁ peṭake –",
  "atk-s0515a10:6": "‘‘Upeti dhammaṁ paripucchamāno, kusalaṁ atthupasañhitaṁ;",
  "atk-s0515a10:7": "Na jīvati na nibbuto na mato, taṁ puggalaṁ katamaṁ vadanti buddhā. (pari. 479);",
  "atk-s0515a10:8": "‘‘Saṁsārakhīṇo na ca vantarāgo, na cāpi sekkho na ca diṭṭhadhammo;",
  "atk-s0515a10:9": "Akhīṇāsavo antimadehadhārī, taṁ puggalaṁ katamaṁ vadanti buddhā.",
  "atk-s0515a10:10": "‘‘Na dukkhasaccena samaṅgibhūto, na maggasaccena kuto nirodho;",
  "atk-s0515a10:11": "Samudayasaccato suvidūravidūro, taṁ puggalaṁ katamaṁ vadanti buddhā.",
  "atk-s0515a10:12": "‘‘Ahetuko nopi ca rūpanissito, apaccayo nopi ca so asaṅkhato;",
  "atk-s0515a10:13": "Asaṅkhatārammaṇo nopi ca rūpī, taṁ puggalaṁ katamaṁ vadanti buddhā’’ti. –",
  "atk-s0515a10:14": "Vuttaṁ.",
  "atk-s0515a10:15_0": "Tattha paṭhamagāthā nimmitabuddhaṁ sandhāya, dutiyagāthā pacchimabhavikabodhisattaṁ",
  "atk-s0515a10:15_1": "sandhāya, tatiyagāthā arahattaphalaṭṭhaṁ sandhāya, catutthagāthā arūpe nibbānapaccavekkhaṇamanodvārapurecārikacittasamaṅgiṁ",
  "atk-s0515a10:15_2": "sandhāya vuttāti ñātabbā. Kīdisena dassanenāti kīdisavasena dassanena. Kiṁsaṇṭhitenāti",
  "atk-s0515a10:15_3": "kiṁsarikkhena. Kiṁpakārenāti kiṁvidhena. Kiṁpaṭibhāgenāti kiṁākārena.",
  "atk-s0515a10:16_0": "Yaṁ pucchāmīti yaṁ puggalaṁ pucchāmi, taṁ mayhaṁ viyākarohi. Yācāmīti āyācāmi. Ajjhesāmīti",
  "atk-s0515a10:16_1": "āṇāpemi. Pasādemīti tava santāne somanassaṁ uppādemi. Brūhīti niddesassa uddesapadaṁ.",
  "atk-s0515a10:16_2": "Ācikkhāti desetabbānaṁ ‘‘imāni nāmānī’’ti nāmavasena kathehi. Desehīti dassehi .",
  "atk-s0515a10:16_3": "Paññapehīti jānāpehi. Ñāṇamukhavasena hi appanaṁ ṭhapento ‘‘paññapehī’’ti vuccati.",
  "atk-s0515a10:16_4": "Paṭṭhapehīti paññāpehi, pavattāpehīti attho. Ñāṇamukhe ṭhapehīti vā. Vivarāti vivaṭaṁ",
  "atk-s0515a10:16_5": "karohi, vivaritvā dassehīti attho. Vibhajāti vibhāgakiriyāya vibhāvento dassehīti",
  "atk-s0515a10:16_6": "attho. Uttānīkarohīti pākaṭabhāvaṁ karohi.",
  "atk-s0515a10:17_0": "Atha vā ācikkhāti desanādīnaṁ channaṁ padānaṁ mūlapadaṁ. Desanādīni cha padāni etassa",
  "atk-s0515a10:17_1": "atthassa vivaraṇatthaṁ vuttāni. Tattha desehīti ugghaṭitaññūnaṁ vasena saṅkhepato",
  "atk-s0515a10:17_2": "paṭhamaṁ uddesavasena desehi. Ugghaṭitaññū hi saṅkhepena vuttaṁ paṭhamaṁ vuttañca",
  "atk-s0515a10:17_3": "paṭivijjhanti. Paññapehīti vipañcitaññūnaṁ vasena tesaṁ cittatosanena buddhinisānena",
  "atk-s0515a10:17_4": "ca paṭhamaṁ saṁkhittassa vitthārato niddesavaseneva paññapehi. Paṭṭhapehīti tesaṁyeva",
  "atk-s0515a10:17_5": "niddiṭṭhassa niddesassa paṭiniddesavasena vitthāritavasena ṭhapeti paṭṭhapehi. Vivarāti",
  "atk-s0515a10:17_6": "niddiṭṭhassapi punappunaṁ vacanena vivarāhi. Vibhajāti punappunaṁ vuttassāpi vibhāgakaraṇena",
  "atk-s0515a10:17_7": "vibhajāhi. Uttānīkarohīti vivaṭassa vitthārataravacanena vibhattassa ca nidassanavacanena",
  "atk-s0515a10:17_8": "uttāniṁ karohi. Ayaṁ desanā neyyānampi paṭivedhāya hotīti.",
  "atk-s0515a10:18_0": "84. Vissajjane pana bhagavā sarūpena adhipaññādīni avissajjetvāva adhipaññādippabhāvena",
  "atk-s0515a10:18_1": "yesaṁ kilesānaṁ upasamā ‘‘upasanto’’ti vuccati, nānādevatānaṁ āsayānulomena tesaṁ",
  "atk-s0515a10:18_2": "upasamameva dīpento ‘‘vītataṇho’’tiādikā gāthāyo abhāsi. Tattha ādito aṭṭhannaṁ gāthānaṁ",
  "atk-s0515a10:18_3": "‘‘taṁ brūmi upasanto’’ti imāya gāthāya sambandho veditabbo, tato parāsaṁ ‘‘sa ve",
  "atk-s0515a10:18_4": "santoti vuccatī’’ti iminā sabbapacchimena padena.",
  "atk-s0515a10:19_0": "Anupadavaṇṇanānayo – vītataṇho purābhedāti yo sarīrabhedā pubbameva pahīnataṇho.",
  "atk-s0515a10:19_1": "Pubbamantamanissitoti atītaddhādibhedaṁ pubbaantaṁ anissito. Vemajjhe nupasaṅkheyyoti",
  "atk-s0515a10:19_2": "paccuppannepi addhani ‘‘ratto’’tiādinā nayena na upasaṅkhātabbo . Tassa natthi purakkhatanti",
  "atk-s0515a10:19_3": "tassa arahato dvinnaṁ purekkhārānaṁ abhāvā anāgate addhani purakkhatamapi natthi,",
  "atk-s0515a10:19_4": "taṁ brūmi upasantoti evamettha yojanā veditabbā. Esa nayo sabbattha.",
  "atk-s0515a10:20_0": "Purā kāyassa bhedāti karajakāyassa bhedato pubbeyeva. Attabhāvassāti sakalattabhāvassa.",
  "atk-s0515a10:20_1": "Kaḷevarassa nikkhepāti kaḷevarassa nikkhepato sarīrassa ṭhapanato. Jīvitindriyassa",
  "atk-s0515a10:20_2": "upacchedāti duvidhassa jīvitindriyassa upacchedato pubbameva.",
  "atk-s0515a10:21": "Pubbanto vuccati atīto addhāti pubbasaṅkhāto anto koṭṭhāso ‘‘atīto addhāti, atikkanto kālo’’ti kathīyati. Atītaṁ addhānaṁ ārabbhāti atītakālaṁ paṭicca taṇhā pahīnā.",
  "atk-s0515a10:22_0": "Aparampi bhaddekarattapariyāyaṁ (ma. ni. 3.272 ādayo) dassento ‘‘atha vā’’tiādimāha.",
  "atk-s0515a10:22_1": "Tattha evaṁrūpo ahosinti kāḷopi samāno indanīlamaṇivaṇṇo ahosinti evaṁ manuññarūpavaseneva",
  "atk-s0515a10:22_2": "evaṁrūpo ahosiṁ. Kusalasukhasomanassavedanāvaseneva evaṁvedano. Taṁ sampayuttānaṁyeva",
  "atk-s0515a10:22_3": "saññādīnaṁ vasena evaṁsañño. Evaṁsaṅkhāro. Evaṁviññāṇo ahosiṁ atītamaddhānanti tattha",
  "atk-s0515a10:22_4": "nandiṁ na samannānetīti tesu rūpādīsu taṇhaṁ vā taṇhāsampayuttadiṭṭhiṁ vā nānupavattayati.",
  "atk-s0515a10:22_5": "Aparena pariyāyena mahākaccānabhaddekarattapariyāyaṁ dassento ‘‘atha vā iti me cakkhu",
  "atk-s0515a10:22_6": "ahosī’’tiādimāha. Tattha cakkhūti cakkhupasādo. Rūpāti catusamuṭṭhānikarūpā. Iminā",
  "atk-s0515a10:22_7": "nayena sesāyatanānipi veditabbāni. Viññāṇanti nissayaviññāṇaṁ. Na tadabhinandatīti",
  "atk-s0515a10:22_8": "taṁ cakkhuñceva rūpañca taṇhādiṭṭhivasena nābhinandati. Iti me mano ahosi iti dhammāti",
  "atk-s0515a10:22_9": "ettha pana manoti bhavaṅgacittaṁ. Dhammāti tebhūmakadhammārammaṇaṁ. Hasitalapitakīḷitānīti",
  "atk-s0515a10:22_10": "dantavidaṁsakahasitañca vācālapitañca kāyakīḷādikīḷitañcāti hasitalapitakīḷitāni.",
  "atk-s0515a10:22_11": "Na tadassādetīti tāni hasitādīni nābhinandati. Na taṁ nikāmetīti kantaṁ na karoti.",
  "atk-s0515a10:22_12": "Na ca tena vittiṁ āpajjatīti tena ca tuṭṭhiṁ na pāpuṇāti.",
  "atk-s0515a10:23_0": "Taṁ taṁ paccayaṁ paṭicca uppannoti paccuppanno. Rattoti nupasaṅkheyyoti rāgena rattoti",
  "atk-s0515a10:23_1": "gaṇanaṁ na upanetabbo. Uparipi eseva nayo. Evarūpo siyantiādīsu paṇītamanuññarūpādivaseneva",
  "atk-s0515a10:23_2": "taṇhādiṭṭhipavattanasaṅkhātā nandī samannānayanā veditabbā. Na paṇidahatīti patthanāvasena",
  "atk-s0515a10:23_3": "na ṭhapeti. Appaṇidhānapaccayāti na patthanāṭhapanakāraṇena.",
  "atk-s0515a10:24_0": "85.Asantāsīti tena tena alābhato asantasanto. Avikatthīti sīlādīhi avikatthanasīlo.",
  "atk-s0515a10:24_1": "Akukkucoti hatthakukkuccādivirahito. Mantabhāṇīti mantāya pariggahetvā vācaṁ bhāsitā.",
  "atk-s0515a10:24_2": "Anuddhatoti uddhaccavirahito. Sa ve vācāyatoti so vācāya yato saṁyato catudosavirahitaṁ vācaṁ bhāsitā hoti.",
  "atk-s0515a10:25_0": "Akkodhanoti yañhi kho vuttanti ‘‘na kodhano akodhano kodhavirahito’’ti yaṁ kathitaṁ,",
  "atk-s0515a10:25_1": "taṁ paṭhamaṁ tāva kodhaṁ kathetukāmo ‘‘apica kodho tāva vattabbo’’ti āha. Kodho tāva",
  "atk-s0515a10:25_2": "vattabboti paṭhamaṁ kodho kathetabbo. Dasahākārehi kodho jāyatīti dasahi kāraṇehi",
  "atk-s0515a10:25_3": "kodho uppajjati. Anatthaṁ me acarīti avaḍḍhiṁ me akāsi, iminā upāyena sabbapadesu",
  "atk-s0515a10:25_4": "attho veditabbo. Aṭṭhāne vā pana kodho jāyatīti akāraṇe kodho uppajjati. Ekacco hi",
  "atk-s0515a10:25_5": "‘‘devo ativassatī’’ti kuppati, ‘‘na vassatī’’ti kuppati, ‘‘sūriyo tappatī’’ti kuppati,",
  "atk-s0515a10:25_6": "‘‘na tappatī’’ti kuppati, vāte vāyantepi kuppati, avāyantepi kuppati, sammajjituṁ",
  "atk-s0515a10:25_7": "asakkonto bodhipaṇṇānaṁ kuppati, cīvaraṁ pārupituṁ asakkonto vātassa kuppati, upakkhalitvā",
  "atk-s0515a10:25_8": "khāṇukassa kuppati. Idaṁ sandhāya vuttaṁ – ‘‘aṭṭhāne vā pana kodho jāyatī’’ti. Tattha",
  "atk-s0515a10:25_9": "heṭṭhā navasu ṭhānesu satte ārabbha uppannattā kammapathabhedo hoti.",
  "atk-s0515a10:26_0": "Aṭṭhānaghāto pana saṅkhāresu uppanno kammapathabhedaṁ na karoti. Cittaṁ āghātento",
  "atk-s0515a10:26_1": "uppannoti cittassa āghāto. Tato balavataro paṭighāto. Paṭihaññanavasena paṭighaṁ.",
  "atk-s0515a10:26_2": "Paṭivirujjhatīti paṭivirodho. Kuppanavasena kopo. Pakopo sampakopoti upasaggavasena",
  "atk-s0515a10:26_3": "padaṁ vaḍḍhitaṁ. Dussanavasena doso. Padoso sampadosoti upasaggavasena padaṁ vaḍḍhitaṁ.",
  "atk-s0515a10:26_4": "Cittassabyāpattīti cittassa vipannatā viparivattanākāro. Manaṁ padūsayamāno uppajjatīti",
  "atk-s0515a10:26_5": "manopadoso. Kujjhanavasena kodho. Kujjhanākāro kujjhanā. Kujjhitassa bhāvo kujjhitattaṁ.",
  "atk-s0515a10:26_6": "Dussatīti doso. Dussanāti dussanākāro. Dussitattanti dussitabhāvo. Pakatibhāvavijahanaṭṭhena",
  "atk-s0515a10:26_7": "byāpajjanaṁ byāpatti. Byāpajjanāti byāpajjanākāro. Virujjhatīti virodho. Punappunaṁ",
  "atk-s0515a10:26_8": "virujjhatīti paṭivirodho. Viruddhākārapaṭiviruddhākāravasena vā idaṁ vuttaṁ. Caṇḍiko",
  "atk-s0515a10:26_9": "vuccati caṇḍo, thaddhapuggalo, tassa bhāvo caṇḍikkaṁ. Na etena suropitaṁ vacanaṁ",
  "atk-s0515a10:26_10": "hoti, duruttaṁ aparipuṇṇameva hotīti asuropo. Kuddhakāle hi paripuṇṇavacanaṁ nāma",
  "atk-s0515a10:26_11": "natthi, sacepi kassaci hoti, taṁ appamāṇaṁ. Apare pana ‘‘assujananaṭṭhena assuropanato",
  "atk-s0515a10:26_12": "assuropo’’ti vadanti, taṁ akāraṇaṁ somanassassāpi assujananato. Heṭṭhāvuttaattamanatāpaṭipakkhato",
  "atk-s0515a10:26_13": "na attamanatāti anattamanatā. Sā pana yasmā cittasseva, na sattassa, tasmā ‘‘cittassā’’ti vuttaṁ.",
  "atk-s0515a10:27_0": "Adhimattaparittatā veditabbāti adhimattabhāvo parittabhāvo ca, balavabhāvo mandabhāvoti",
  "atk-s0515a10:27_1": "attho. Kañci kāleti ekadā. ‘‘Kañci kāla’’ntipi pāṭho. Cittāvilakaraṇamatto hotīti",
  "atk-s0515a10:27_2": "cittassa āvilakaraṇappamāṇo, cittakiliṭṭhakaraṇappamāṇoti attho. ‘‘Cittālasakaraṇamatto’’tipi",
  "atk-s0515a10:27_3": "pāṭho, taṁ na sundaraṁ. Tassa cittakilamathakaraṇamattoti attho. Na ca tāva mukhakulānavikulāno",
  "atk-s0515a10:27_4": "hotīti mukhassa saṅkocanavisaṅkocano na ca tāva hoti. Na ca tāva hanusañcopano hotīti",
  "atk-s0515a10:27_5": "dvinnaṁ hanūnaṁ aparāparaṁ calano na ca tāva hoti. Na ca tāva pharusavācaṁ nicchāraṇo",
  "atk-s0515a10:27_6": "hotīti paresaṁ mammacchedakaṁ pharusavācaṁ mukhato nīharaṇena bahi nikkhamano na",
  "atk-s0515a10:27_7": "ca tāva hoti. Na ca tāva disāvidisānuvilokano hotīti parassa abbhukkiraṇatthaṁ daṇḍādiatthāya",
  "atk-s0515a10:27_8": "disañca anudisañca punappunaṁ vilokano na ca tāva hoti.",
  "atk-s0515a10:28_0": "Na ca tāva daṇḍasatthaparāmasano hotīti āghātanatthaṁ daṇḍañca ekatodhārādisatthañca",
  "atk-s0515a10:28_1": "ādiyano na ca tāva hoti. Na ca tāva daṇḍasatthaabbhukkiraṇo hotīti vuttappakāraṁ",
  "atk-s0515a10:28_2": "daṇḍasatthaṁ ukkhipitvā paharaṇo na ca tāva hoti. Na ca tāvadaṇḍasatthaabhinipātano",
  "atk-s0515a10:28_3": "hotīti etaṁ duvidhaṁ parassa paharaṇatthaṁ na ca tāva khipano hoti. Na ca tāva chinnavicchinnakaraṇo",
  "atk-s0515a10:28_4": "hotīti daṇḍasatthādikhipanena parasarīraṁ dvidhākaraṇo ca vividhākārena vaṇakaraṇo",
  "atk-s0515a10:28_5": "ca na tāva hoti. ‘‘Chiddavicchiddakaraṇo’’tipi pāṭho. Na ca tāva sambhañjanapalibhañjano",
  "atk-s0515a10:28_6": "hotīti sarīraṁ bhañjitvā cuṇṇavicuṇṇakaraṇo na ca tāva hoti. Na ca tāva aṅgamaṅgaapakaḍḍhano",
  "atk-s0515a10:28_7": "hotīti aṅgapaccaṅgaṁ sampaggahetvā apanetvā kaḍḍhano na ca tāva hoti. Na ca tāva",
  "atk-s0515a10:28_8": "jīvitā voropano hotīti jīvitindriyato voropano na ca tāva hoti. Na ca tāva sabbacāgapariccāgāya",
  "atk-s0515a10:28_9": "saṇṭhito hotīti sabbaṁ parassa jīvitaṁ nāsetvā attano jīvitanāsanatthāya saṇṭhito",
  "atk-s0515a10:28_10": "na ca tāva hoti. Idaṁ vuttaṁ hoti – yadā aññaṁ jīvitā voropetvā attānaṁ jīvitā voropanatthāya",
  "atk-s0515a10:28_11": "ṭhito, tadā sabbacāgapariccāgā nāma hoti. Vuttañhetaṁ bhagavatā –",
  "atk-s0515a10:29": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0515a10:30": "Kodhassa visamūlassa, madhuraggassa brāhmaṇa;",
  "atk-s0515a10:31": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187, 267);",
  "atk-s0515a10:32_0": "Yatoti yadā. Parapuggalaṁ ghāṭetvāti parapuggalaṁ nāsetvā. Attānaṁ ghāṭetīti attānaṁ",
  "atk-s0515a10:32_1": "māreti. Paramussadagatoti atibalavabhāvaṁ gato. Paramavepullappattoti ativipulabhāvaṁ",
  "atk-s0515a10:32_2": "patto. Kodhassa pahīnattāti anāgāmimaggena vuttappakārassa kodhassa pahīnabhāvena.",
  "atk-s0515a10:32_3": "Kodhavatthussa pariññātattāti kodhassa patiṭṭhābhūtassa kāraṇabhūtassa piyāpiyaaṭṭhānasaṅkhātassa",
  "atk-s0515a10:32_4": "vatthussa ñātatīraṇapariññāhi byāpetvā ñātabhāvena. Kodhahetussa upacchinnattāti",
  "atk-s0515a10:32_5": "kodhassa janakahetuno domanassasahagatacittuppādassa ucchinnabhāvena.",
  "atk-s0515a10:33_0": "Tāsīti bhāyanasīlo hoti. Uttāsīti atibhāyanasīlo. Parittāsīti samantato bhāyanasīlo.",
  "atk-s0515a10:33_1": "Bhāyatīti bhayaṁ uppajjati. Santāsaṁ āpajjatīti virūpabhāvaṁ pāpuṇāti. Katthīhotīti",
  "atk-s0515a10:33_2": "attano vaṇṇabhaṇanasīlo hoti. Vikatthīti vividhā nānappakārato vaṇṇabhaṇanasīlo.",
  "atk-s0515a10:33_3": "Jātiyā vāti khattiyabhāvādijātisampattiyā vā. Gottena vāti gotamagottādinā ukkaṭṭhagottena",
  "atk-s0515a10:33_4": "vā. Kolaputtiyena vāti mahākulabhāvena vā. Vaṇṇapokkharatāya vāti vaṇṇasampannasarīratāya",
  "atk-s0515a10:33_5": "vā. Sarīrañhi ‘‘pokkhara’’nti vuccati, tassa vaṇṇasampattiyā abhirūpabhāvenāti attho.",
  "atk-s0515a10:33_6": "Dhanena vātiādīni uttānatthāneva.",
  "atk-s0515a10:34_0": "Kukkuccanti niddesassa uddesapadaṁ. Tattha kukkuccanti kucchitaṁ kataṁ kukataṁ, tassa",
  "atk-s0515a10:34_1": "bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ,",
  "atk-s0515a10:34_2": "katākatapadaṭṭhānaṁ, dāsabyaṁ viya daṭṭhabbaṁ. Hatthakukkuccampīti hatthehi kucchitaṁ",
  "atk-s0515a10:34_3": "kataṁ kukataṁ, tassa bhāvo hatthakukkuccaṁ. Pādakukkuccādīsupi eseva nayo.",
  "atk-s0515a10:35_0": "Akappiyekappiyasaññitāti acchamaṁsaṁ sūkaramaṁsanti khādati, dīpimaṁsaṁ migamaṁsanti",
  "atk-s0515a10:35_1": "khādati, akappiyabhojanaṁ kappiyabhojananti bhuñjati, vikāle kālasaññitāya bhuñjati,",
  "atk-s0515a10:35_2": "akappiyapānakaṁ kappiyapānakanti pivati. Ayaṁ akappiye kappiyasaññitā. Kappiye akappiyasaññitāti",
  "atk-s0515a10:35_3": "sūkaramaṁsaṁ acchamaṁsanti khādati, migamaṁsaṁ dīpimaṁsanti khādati, kappiyabhojanaṁ",
  "atk-s0515a10:35_4": "akappiyabhojananti bhuñjati, kāle vikālasaññitāya bhuñjati, kappiyapānakaṁ akappiyapānakanti",
  "atk-s0515a10:35_5": "pivati. Ayaṁ kappiye akappiyasaññitā. Avajje vajjasaññitāti niddose dosasaññitā.",
  "atk-s0515a10:35_6": "Vajje avajjasaññitāti sadose niddosasaññitā. Kukkuccāyanāti kukkuccāyanākāro. Kukkuccāyitattanti",
  "atk-s0515a10:35_7": "kukkuccāyitabhāvo. Cetaso vippaṭisāroti cittassa virūpo paṭisaraṇabhāvo. Manovilekhoti cittassa vilekho.",
  "atk-s0515a10:36_0": "Katattā ca akatattā cāti kāyaduccaritādīnaṁ katabhāvena ca kāyasucaritādīnaṁ akatabhāvena",
  "atk-s0515a10:36_1": "ca. Kataṁ me kāyaduccaritanti mayā kāyena kilesapūtikattā duṭṭhu caritaṁ kāyena kataṁ.",
  "atk-s0515a10:36_2": "Akataṁ me kāyasucaritanti mayā kāyena suṭṭhu caritaṁ na kataṁ. Vacīduccaritavacīsucaritādīsupi",
  "atk-s0515a10:36_3": "eseva nayo nirodhapariyosānesu .",
  "atk-s0515a10:37_0": "Cittassāti na sattassa na posassa. Uddhaccanti uddhatākāro. Avūpasamoti na vūpasamo.",
  "atk-s0515a10:37_1": "Ceto vikkhipatīti cetaso vikkhepo, bhantattaṁ cittassāti cittassa bhantabhāvo bhantayānabhantagoṇādīnaṁ",
  "atk-s0515a10:37_2": "viya. Iminā ekārammaṇasmiṁyeva vipphandanaṁ kathitaṁ. Uddhaccañhi ekārammaṇe vipphandati,",
  "atk-s0515a10:37_3": "vicikicchā nānārammaṇeti. Idaṁ vuccati uddhaccanti ayaṁ uddhatabhāvo kathīyati.",
  "atk-s0515a10:38_0": "Musāvādaṁ pahāyāti ettha musāti visaṁvādanapurekkhārassa atthabhañjako vacīpayogo",
  "atk-s0515a10:38_1": "kāyapayogo vā. Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0515a10:39_0": "Aparo nayo – musāti abhūtaṁ atacchaṁ vatthu. Vādoti tassa bhūtato tacchato viññāpanaṁ.",
  "atk-s0515a10:39_1": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā",
  "atk-s0515a10:39_2": "cetanā musāvādo, taṁ musāvādaṁ. Pahāyāti imaṁ musāvādacetanāsaṅkhātaṁ dussīlyaṁ pajahitvā",
  "atk-s0515a10:39_3": ". Paṭiviratoti pahīnakālato paṭṭhāya tato dussīlyato orato viratova. Natthi tassa",
  "atk-s0515a10:39_4": "vītikkamissāmīti cakkhusotaviññeyyā dhammā, pageva kāyaviññeyyāti iminā nayena aññesupi",
  "atk-s0515a10:39_5": "evarūpesu padesu attho veditabbo.",
  "atk-s0515a10:40_0": "Saccaṁ vadatīti saccavādī. Saccena saccaṁ sandahati ghaṭetīti saccasandho, na antarantarā",
  "atk-s0515a10:40_1": "musā vadatīti attho. Yo hi puriso kadāci musā vadati, kadāci saccaṁ, tassa musāvādena",
  "atk-s0515a10:40_2": "antaritattā saccaṁ saccena na ghaṭiyati, tasmā so na saccasandho, ayaṁ pana na tādiso,",
  "atk-s0515a10:40_3": "jīvitahetupi musā avatvā saccena saccaṁ sandahatiyevāti saccasandho.",
  "atk-s0515a10:41_0": "Thetoti thiro, thirakathoti attho. Eko hi puggalo haliddirāgo viya, thusarāsimhi",
  "atk-s0515a10:41_1": "nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti, eko pāsāṇalekhā",
  "atk-s0515a10:41_2": "viya, indakhīlā viya ca thirakatho hoti, asinā sīsaṁ chindantepi dve kathā na katheti, ayaṁ vuccati theto.",
  "atk-s0515a10:42_0": "Paccayikoti pattiyāyitabbako, saddhāyitabbakoti attho. Ekacco hi puggalo na paccayiko",
  "atk-s0515a10:42_1": "hoti, ‘‘idaṁ kena vuttaṁ, asukenā’’ti vutte ‘‘mā tassa vacanaṁ saddahathā’’ti vattabbataṁ",
  "atk-s0515a10:42_2": "āpajjati. Eko paccayiko hoti, ‘‘idaṁ kena vuttaṁ, asukenā’’ti vutte ‘‘yadi tena vuttaṁ,",
  "atk-s0515a10:42_3": "idameva pamāṇaṁ, idāni upaparikkhitabbaṁ natthi, evameva ida’’nti vattabbataṁ āpajjati,",
  "atk-s0515a10:42_4": "ayaṁ vuccati paccayiko.",
  "atk-s0515a10:43": "Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0515a10:44_0": "Pisuṇaṁ vācaṁ pahāyātiādīsu yāya vācāya yassa taṁ vācaṁ bhāsati, tassa hadaye attano",
  "atk-s0515a10:44_1": "piyabhāvaṁ parassa ca suññabhāvaṁ karoti, sā pisuṇā vācā. Yāya pana attānampi parampi",
  "atk-s0515a10:44_2": "pharusaṁ karoti, yā vācā sayampi pharusā, neva kaṇṇasukhā na hadayaṅgamā, ayaṁ pharusā",
  "atk-s0515a10:44_3": "vācā. Yena samphaṁ palapati niratthakaṁ, so samphappalāpo. Yā tesaṁ mūlabhūtā cetanāpi",
  "atk-s0515a10:44_4": "pisuṇavācādināmameva labhati, sā eva ca idha adhippetā.",
  "atk-s0515a10:45_0": "Imesaṁbhedāyāti yesaṁ ito vuttānaṁ santike sutaṁ, tesaṁ bhedāya. Bhinnānaṁ vā sandhātāti",
  "atk-s0515a10:45_1": "dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ",
  "atk-s0515a10:45_2": "upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni",
  "atk-s0515a10:45_3": "vatvā sandhānaṁ kattā anukattā.",
  "atk-s0515a10:46_0": "Anuppadātāti sandhānānuppadātā. Dve jane samagge disvā ‘‘tumhākaṁ evarūpe kule jātānaṁ",
  "atk-s0515a10:46_1": "evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti",
  "atk-s0515a10:46_2": "attho. Samaggo ārāmo assāti samaggārāmo, yattha samaggā natthi, tattha vasitumpi",
  "atk-s0515a10:46_3": "na icchatīti attho. ‘‘Samaggarāmo’’tipi pāḷi, ayamevettha attho. Samaggaratoti samaggesu",
  "atk-s0515a10:46_4": "rato, te pahāya aññatra gantumpi na icchatīti attho. Samagge disvāpi sutvāpi nandatīti",
  "atk-s0515a10:46_5": "samagganandī. Samaggakaraṇiṁ vācaṁ bhāsitāti yā vācā satte samaggeyeva karoti, taṁ",
  "atk-s0515a10:46_6": "sāmaggiguṇaparidīpikameva vācaṁ bhāsati, na itaranti.",
  "atk-s0515a10:47_0": "Parassa mammacchedakakāyavacīpayogasamuṭṭhāpikā ekantapharusacetanā pharusā vācā,",
  "atk-s0515a10:47_1": "nelāti elaṁ vuccati doso, nassā elanti nelā, niddosāti attho ‘‘nelaṅgo setapacchādo’’ti",
  "atk-s0515a10:47_2": "ettha (udā. 65; peṭako. 25) vuttanelaṁ viya. Kaṇṇasukhāti byañjanamadhuratāya kaṇṇānaṁ",
  "atk-s0515a10:47_3": "sukhā, sūcivijjhanaṁ viya kaṇṇasūlaṁ na janeti. atthamadhuratāya sakalasarīre kopaṁ",
  "atk-s0515a10:47_4": "ajanetvā pemaṁ janetīti pemanīyā. Hadayaṁ gacchati apaṭihaññamānā sukhena cittaṁ",
  "atk-s0515a10:47_5": "pavisatīti hadayaṅgamā. Guṇaparipuṇṇatāya pure bhavāti porī, pure saṁvaḍḍhanārī viya",
  "atk-s0515a10:47_6": "sukumārātipi porī, purassa esātipi porī, nagaravāsīnaṁ kathāti attho. Nagaravāsino",
  "atk-s0515a10:47_7": "hi yuttakathā honti, pitimattaṁ pitāti bhātimattaṁ bhātāti vadanti. Evarūpī kathā",
  "atk-s0515a10:47_8": "bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0515a10:48_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo. Kālena vadatīti",
  "atk-s0515a10:48_1": "kālavādī, vattabbayuttakālaṁ sallakkhetvā vadatīti attho. Bhūtaṁ tathaṁ tacchaṁ sabhāvameva",
  "atk-s0515a10:48_2": "vadatīti bhūtavādī. Diṭṭhadhammikasamparāyikatthasannissitameva katvā vadatīti atthavādī.",
  "atk-s0515a10:48_3": "Navalokuttaradhammasannissitaṁ katvā vadatīti dhammavādī. Saṁvaravinayapahānavinayasannissitaṁ",
  "atk-s0515a10:48_4": "katvā vadatīti vinayavādī.",
  "atk-s0515a10:49_0": "Nidhānaṁ vuccati ṭhapanokāso, nidhānamassa atthīti nidhānavatī, hadaye nidhātabbayuttakaṁ",
  "atk-s0515a10:49_1": "vācaṁ bhāsitāti attho. Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ",
  "atk-s0515a10:49_2": "bhāsissāmī’’ti na akālena bhāsati, yuttakālaṁ pana apekkhitvāva bhāsatīti attho.",
  "atk-s0515a10:49_3": "Sāpadesanti saupamaṁ, sakāraṇanti attho. Pariyantavatinti paricchedaṁ dassetvā yathāssā",
  "atk-s0515a10:49_4": "paricchedo paññāyati, evaṁ bhāsatīti attho. Atthasaṁhitanti anekehipi nayehi vibhajantena",
  "atk-s0515a10:49_5": "pariyādātuṁ asakkuṇeyyatāya atthasampannaṁ bhāsati. Yaṁ vā so atthavādī atthaṁ vadati,",
  "atk-s0515a10:49_6": "tena atthena sahitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti",
  "atk-s0515a10:49_7": "vuttaṁ hoti. Catuddosāpagataṁ vācaṁ bhāsatīti musāvādādīhi catūhi dosehi apagataṁ",
  "atk-s0515a10:49_8": "vācaṁ bhāsati. Dvattiṁsāya tiracchānakathāyāti dvattiṁsāya saggamokkhānaṁ tiracchānabhūtāya kathāya.",
  "atk-s0515a10:50_0": "Dasakathāvatthūnīti appicchatādīni dasa vivaṭṭanissitāya kathāya vatthubhūtāni kāraṇāni.",
  "atk-s0515a10:50_1": "Appicchakathanti ettha appicchoti icchāvirahito aniccho nittaṇho. Ettha hi byañjanaṁ",
  "atk-s0515a10:50_2": "sāvasesaṁ viya, attho pana niravaseso. Na hi khīṇāsavassa aṇumattāpi icchā nāma atthi.",
  "atk-s0515a10:51_0": "Apicettha atricchatā pāpicchatā mahicchatā appicchatāti ayaṁ bhedo veditabbo – tattha",
  "atk-s0515a10:51_1": "sakalābhe atittassa paralābhapatthanā atricchatā nāma, tāya samannāgatassa ekabhājane",
  "atk-s0515a10:51_2": "pakkapūvepi attano patte patite na supakko viya khuddako viya ca khāyati, sveva pana",
  "atk-s0515a10:51_3": "parassa patte pakkhitto supakko viya mahanto viya ca khāyati. Asantaguṇasambhāvanatā",
  "atk-s0515a10:51_4": "pana paṭiggahaṇe ca amattaññutā pāpicchatā nāma, sā ‘‘idhekacco asaddho samāno saddhoti",
  "atk-s0515a10:51_5": "maṁ jano jānātū’’tiādinā (vibha. 851) nayena atreva āgatāyeva. Tāya ca samannāgato",
  "atk-s0515a10:51_6": "puggalo kohaññe patiṭṭhāti. Santaguṇasambhāvanatā pana paṭiggahaṇe ca amattaññutā",
  "atk-s0515a10:51_7": "mahicchatā nāma, sāpi ‘‘idhekacco saddho samāno saddhoti maṁ jano jānātūti icchati,",
  "atk-s0515a10:51_8": "sīlavā samāno sīlavāti maṁ jano jānātū’’ti (vibha. 851) iminā nayena āgatāyeva. Tāya",
  "atk-s0515a10:51_9": "samannāgato puggalo dussantappayo hoti, vijātamātāpissa cittaṁ gahetuṁ na sakkoti. Tenetaṁ vuccati –",
  "atk-s0515a10:52": "‘‘Aggikkhandho samuddo ca, mahiccho cāpi puggalo;",
  "atk-s0515a10:53": "Sakaṭena paccaye detu, tayopete atappayā’’ti. (ma. ni. aṭṭha. 1.252; a. ni. aṭṭha. 1.1.63; udā. aṭṭha. 31);",
  "atk-s0515a10:54_0": "Santaguṇanigūhanatā pana paṭiggahaṇe ca mattaññutā appicchatā nāma, tāya samannāgato",
  "atk-s0515a10:54_1": "puggalo attani vijjamānampi guṇaṁ paṭicchādetukāmatāya saddho samāno ‘‘saddhoti maṁ",
  "atk-s0515a10:54_2": "jano jānātū’’ti na icchati. Sīlavā… pavivitto… bahussuto… āraddhavīriyo… samādhisampanno…",
  "atk-s0515a10:54_3": "paññavā… khīṇāsavo samāno ‘‘khīṇāsavoti maṁ jano jānātū’’ti na icchati seyyathāpi",
  "atk-s0515a10:54_4": "majjhantikatthero. Evaṁ appiccho ca pana bhikkhu anuppannaṁ lābhaṁ uppādeti, uppannaṁ",
  "atk-s0515a10:54_5": "thāvaraṁ karoti, dāyakānaṁ cittaṁ ārādheti, yathā yathā hi so attano appicchatāya",
  "atk-s0515a10:54_6": "appaṁ gaṇhāti, tathā tathā tassa vatte pasannā manussā bahū denti.",
  "atk-s0515a10:55_0": "Aparopi catubbidho appiccho paccayaappiccho dhutaṅgaappiccho pariyattiappiccho adhigamaappicchoti",
  "atk-s0515a10:55_1": ". Tattha catūsu paccayesu appiccho paccayaappiccho. So dāyakassa vasaṁ jānāti, deyyadhammassa",
  "atk-s0515a10:55_2": "vasaṁ jānāti, attano thāmaṁ jānāti. Yadi hi deyyadhammo bahu hoti, dāyako appaṁ dātukāmo,",
  "atk-s0515a10:55_3": "dāyakassa vasena appaṁ gaṇhāti. Deyyadhammo appo, dāyako bahuṁ dātukāmo, deyyadhammassa",
  "atk-s0515a10:55_4": "vasena appaṁ gaṇhāti. Deyyadhammopi bahu, dāyakopi bahuṁ dātukāmo, attano thāmaṁ",
  "atk-s0515a10:55_5": "ñatvā pamāṇeneva gaṇhāti.",
  "atk-s0515a10:56_0": "Dhutaṅgasamādānassa attani atthibhāvaṁ na jānāpetukāmo dhutaṅgaappiccho nāma. Yo",
  "atk-s0515a10:56_1": "pana bahussutabhāvaṁ na jānāpetukāmo, ayaṁ pariyattiappiccho nāma. Yo pana sotāpannādīsu",
  "atk-s0515a10:56_2": "aññataro hutvā sotāpannādibhāvaṁ jānāpetuṁ na icchati, ayaṁ adhigamaappiccho nāma.",
  "atk-s0515a10:56_3": "Khīṇāsavo pana atricchataṁ pāpicchataṁ mahicchataṁ pahāya sabbaso icchāpaṭipakkhabhūtāya",
  "atk-s0515a10:56_4": "alobhasaṅkhātāya parisuddhāya appicchatāya samannāgatattā appiccho nāma. ‘‘Āvuso,",
  "atk-s0515a10:56_5": "atricchatā pāpicchatā mahicchatāti, ime dhammā pahātabbāti, tesu ādīnavaṁ dassetvā",
  "atk-s0515a10:56_6": "evarūpaṁ appicchataṁ samādāya vattitabba’’nti vadanto appicchakathaṁ katheti nāma.",
  "atk-s0515a10:57_0": "Santuṭṭhīkathantiādīsu visesatthameva dīpayissāma, yojanā pana vuttanayeneva veditabbā.",
  "atk-s0515a10:57_1": "Santuṭṭhīkathanti itarītarapaccayasantosaṁ nissitaṁ kathaṁ. So panesa santoso dvādasavidho",
  "atk-s0515a10:57_2": "hoti. Seyyathidaṁ – cīvare yathālābhasantoso, yathābalasantoso, yathāsāruppasantosoti",
  "atk-s0515a10:57_3": "tividho. Evaṁ piṇḍapātādīsupi.",
  "atk-s0515a10:58_0": "Tassāyaṁ pabhedavaṇṇanā – idha bhikkhu cīvaraṁ labhati sundaraṁ vā asundaraṁ vā.",
  "atk-s0515a10:58_1": "So teneva yāpeti, aññaṁ na pattheti, labhantopi na gaṇhāti. Ayamassa cīvare yathālābhasantoso.",
  "atk-s0515a10:58_2": "Atha pana yo pakatidubbalo vā hoti, ābādhajarābhibhūto vā, garucīvaraṁ pārupanto",
  "atk-s0515a10:58_3": "kilamati. So sabhāgena bhikkhunā saddhiṁ taṁ parivattetvā lahukena yāpentopi santuṭṭhova",
  "atk-s0515a10:58_4": "hoti. Ayamassa cīvare yathābalasantoso. Aparo paṇītapaccayalābhī hoti. So pattuṇṇacīvarādīnaṁ",
  "atk-s0515a10:58_5": "aññataraṁ mahagghacīvaraṁ, bahūni vā pana cīvarāni labhitvā ‘‘idaṁ therānaṁ cirapabbajitānaṁ,",
  "atk-s0515a10:58_6": "idaṁ bahussutānaṁ anurūpaṁ, idaṁ gilānānaṁ, idaṁ appalābhīnaṁ hotū’’ti datvā tesaṁ",
  "atk-s0515a10:58_7": "purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi",
  "atk-s0515a10:58_8": "santuṭṭhova hoti. Ayamassa cīvare yathāsāruppasantoso.",
  "atk-s0515a10:59_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ",
  "atk-s0515a10:59_1": "na pattheti, labhantopi na gaṇhāti. Ayamassa piṇḍapāte yathālābhasantoso. Yo pana",
  "atk-s0515a10:59_2": "attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena",
  "atk-s0515a10:59_3": "aphāsu hoti, so taṁ sabhāgassa bhikkhuno datvā tassa hatthato sappāyabhojanaṁ bhuñjitvā",
  "atk-s0515a10:59_4": "samaṇadhammaṁ karontopi santuṭṭhova hoti. Ayamassa piṇḍapāte yathābalasantoso. Aparo",
  "atk-s0515a10:59_5": "bahuṁ paṇītaṁ piṇḍapātaṁ labhati, so taṁ cīvaraṁ viya theracirapabbajitabahussutaappalābhīgilānānaṁ",
  "atk-s0515a10:59_6": "datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0515a10:59_7": "Ayamassa piṇḍapāte yathāsāruppasantoso.",
  "atk-s0515a10:60_0": "Idha pana bhikkhu senāsanaṁ labhati manāpaṁ vā amanāpaṁ vā, so tena neva somanassaṁ",
  "atk-s0515a10:60_1": "na domanassaṁ uppādeti, antamaso tiṇasanthārakenāpi yathāladdheneva tussati. Ayamassa",
  "atk-s0515a10:60_2": "senāsane yathālābhasantoso. Yo pana attano pakativiruddhaṁ vā byādhiviruddhaṁ vā",
  "atk-s0515a10:60_3": "senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā",
  "atk-s0515a10:60_4": "tassa santake sappāyasenāsane vasantopi santuṭṭhova hoti. Ayamassa senāsane yathābalasantoso.",
  "atk-s0515a10:61_0": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so taṁ cīvaraṁ",
  "atk-s0515a10:61_1": "viya theracirapabbajitabahussutaappalābhīgilānānaṁ datvā yattha katthaci vasantopi",
  "atk-s0515a10:61_2": "santuṭṭhova hoti. Ayamassa senāsane yathāsāruppasantoso. Yopi ‘‘uttamasenāsanaṁ nāma",
  "atk-s0515a10:61_3": "pamādaṭṭhānaṁ, tattha nisinnassa thinamiddhaṁ okkamati, niddābhibhūtassa puna paṭibujjhato",
  "atk-s0515a10:61_4": "pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati,",
  "atk-s0515a10:61_5": "so taṁ paṭikkhipitvā abbhokāsarukkhamūlādīsu vasantopi santuṭṭhova hoti. Ayamassa",
  "atk-s0515a10:61_6": "senāsane yathāsāruppasantoso.",
  "atk-s0515a10:62_0": "Idha pana bhikkhu bhesajjaṁ labhati lūkhaṁ vā paṇītaṁ vā, so yaṁ labhati, teneva",
  "atk-s0515a10:62_1": "tussati, aññaṁ na pattheti, labhantopi na gaṇhāti. Ayamassa gilānapaccaye yathālābhasantoso.",
  "atk-s0515a10:62_2": "Yo pana telena atthiko phāṇitaṁ labhati, so taṁ sabhāgassa bhikkhuno datvā tassa",
  "atk-s0515a10:62_3": "hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti.",
  "atk-s0515a10:62_4": "Ayamassa gilānapaccaye yathābalasantoso.",
  "atk-s0515a10:63_0": "Aparo mahāpuñño bahuṁ telamadhuphāṇitādipaṇītabhesajjaṁ labhati, so taṁ cīvaraṁ viya",
  "atk-s0515a10:63_1": "theracirapabbajitabahussutaappalābhīgilānānaṁ datvā tesaṁ ābhatena yena kenaci yāpentopi",
  "atk-s0515a10:63_2": "santuṭṭhova hoti. Yo pana ekasmiṁ bhājane catumadhuraṁ ṭhapetvā ekasmiṁ muttaharītakaṁ",
  "atk-s0515a10:63_3": "‘‘gaṇha, bhante, yadicchasī’’ti vuccamāno ‘‘sacassa tesu aññatarenapi rogo vūpasammati,",
  "atk-s0515a10:63_4": "atha muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena",
  "atk-s0515a10:63_5": "bhesajjaṁ karonto paramasantuṭṭhova hoti. Ayamassa gilānapaccaye yathāsāruppasantoso.",
  "atk-s0515a10:63_6": "Imesaṁ pana paccekapaccayesu tiṇṇaṁ tiṇṇaṁ santosānaṁ yathāsāruppasantosova aggo.",
  "atk-s0515a10:63_7": "Arahā ekekasmiṁ paccaye imehi tīhipi santuṭṭhova.",
  "atk-s0515a10:64_0": "Pavivekakathanti pavivekanissitaṁ kathaṁ. Tayo hi vivekā kāyaviveko cittaviveko upadhivivekoti.",
  "atk-s0515a10:64_1": "Tattha eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya",
  "atk-s0515a10:64_2": "pavisati, eko paṭikkamati, eko abhikkamati, eko caṅkamaṁ adhiṭṭhāti, eko carati,",
  "atk-s0515a10:64_3": "eko viharatīti ayaṁ kāyaviveko nāma. Aṭṭha samāpattiyo pana cittaviveko nāma. Nibbānaṁ upadhiviveko nāma.",
  "atk-s0515a10:65_0": "Vuttampi hetaṁ – ‘‘kāyaviveko ca vivekaṭṭhakāyānaṁ nekkhammābhiratānaṁ. Cittaviveko",
  "atk-s0515a10:65_1": "ca parisuddhacittānaṁ paramavodānappattānaṁ. Upadhiviveko ca nirupadhīnaṁ puggalānaṁ",
  "atk-s0515a10:65_2": "visaṅkhāragatāna’’nti (mahāni. 57).",
  "atk-s0515a10:66_0": "Asaṁsaggakathanti ettha pana savanasaṁsaggo dassanasaṁsaggo samullapanasaṁsaggo sambhogasaṁsaggo",
  "atk-s0515a10:66_1": "kāyasaṁsaggoti pañcavidho saṁsaggo. Tesu idha bhikkhu suṇāti ‘‘amukasmiṁ gāme vā",
  "atk-s0515a10:66_2": "nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya",
  "atk-s0515a10:66_3": "samannāgatā’’ti, so taṁ sutvā saṁsīdati visīdati, na sakkoti brahmacariyaṁ sandhāretuṁ,",
  "atk-s0515a10:66_4": "sikkhādubbalyaṁ anāvikatvā hīnāyāvattati. Evaṁ parehi kathiyamānarūpādisampattiṁ",
  "atk-s0515a10:66_5": "attanā vā hasitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma.",
  "atk-s0515a10:67_0": "‘‘Idha bhikkhu na heva kho suṇāti, api ca kho sāmaṁ passati itthiṁ vā kumāriṁ vā",
  "atk-s0515a10:67_1": "abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ, so taṁ disvā",
  "atk-s0515a10:67_2": "saṁsīdati visīdati, na sakkoti brahmacariyaṁ sandhāretuṁ, sikkhādubbalyaṁ anāvikatvā",
  "atk-s0515a10:67_3": "hīnāyāvattati. Evaṁ visabhāgarūpaṁ olokentassa pana cakkhuviññāṇavīthivasena uppannarāgo",
  "atk-s0515a10:67_4": "dassanasaṁsaggo nāma.",
  "atk-s0515a10:68_0": "Aññamaññaṁ allāpasallāpavasena uppannarāgo pana samullapanasaṁsaggo nāma. Bhikkhuno",
  "atk-s0515a10:68_1": "bhikkhuniyā santakaṁ bhikkhuniyā vā bhikkhussa santakaṁ gahetvā paribhogakaraṇavasena",
  "atk-s0515a10:68_2": "uppannarāgo sambhogasaṁsaggo nāma. Hatthaggāhādivasena uppannarāgo pana kāyasaṁsaggo",
  "atk-s0515a10:68_3": "nāma. Arahā imehi pañcahi saṁsaggehi catūhipi parisāhi saddhiṁ asaṁsaṭṭho, gāhamuttako",
  "atk-s0515a10:68_4": "ceva saṁsaggamuttako ca. Asaṁsaggassa vaṇṇaṁ bhaṇanto asaṁsaggakathaṁ katheti nāma.",
  "atk-s0515a10:69_0": "Vīriyārambhakathanti ettha yo paggahitavīriyo paripuṇṇakāyikacetasikavīriyo hoti,",
  "atk-s0515a10:69_1": "gamane uppannaṁ kilesaṁ ṭhānaṁ pāpuṇituṁ na deti, ṭhāne uppannaṁ kilesaṁ nisajjaṁ,",
  "atk-s0515a10:69_2": "nisajjāya uppannaṁ kilesaṁ sayanaṁ pāpuṇituṁ na deti, daṇḍena kaṇhasappaṁ uppīḷetvā",
  "atk-s0515a10:69_3": "gaṇhanto viya amittaṁ gīvāya akkamanto viya ca vicarati, tādisassa āraddhavīriyassa",
  "atk-s0515a10:69_4": "vaṇṇaṁ bhaṇanto vīriyārambhakathaṁ katheti nāma.",
  "atk-s0515a10:70_0": "Sīlakathantiādīsu sīlanti catupārisuddhisīlaṁ. Samādhīti vipassanāpādakā aṭṭha samāpattiyo.",
  "atk-s0515a10:70_1": "Paññāti lokiyalokuttarañāṇaṁ. Vimuttīti arahattaphalavimutti. Vimuttiñāṇadassananti",
  "atk-s0515a10:70_2": "ekūnavīsatividhaṁ paccavekkhaṇañāṇaṁ. Sīlādīnaṁ guṇaṁ pakāsento sīlādikathaṁ katheti nāma.",
  "atk-s0515a10:71": "Satipaṭṭhānakathantiādīni saṅgajālamaticca so munītipariyosānāni pubbe vuttānusārena veditabbāni.",
  "atk-s0515a10:72_0": "86.Nirāsattīti nittaṇho. Vivekadassī phassesūti paccuppannesu cakkhusamphassādīsu",
  "atk-s0515a10:72_1": "attādibhāvavivekaṁ passati. Diṭṭhīsu ca na nīyatīti dvāsaṭṭhiyā diṭṭhīsu kāyaci diṭṭhiyā na nīyati.",
  "atk-s0515a10:73": "Vipariṇataṁvā vatthuṁ na socatīti pakatibhāvaṁ jahitvā naṭṭhe kismiñci vatthusmiṁ na sokaṁ āpajjati. Vipariṇatasmiṁ vāti vinassamāne vatthumhi.",
  "atk-s0515a10:74_0": "Cakkhusamphassoti cakkhuṁ vatthuṁ katvā cakkhuviññāṇasahajāto phasso cakkhusamphasso.",
  "atk-s0515a10:74_1": "Sesesupi eseva nayo. Ettha ca purimā cakkhupasādādivatthukāva, manosamphasso hadayavatthukopi",
  "atk-s0515a10:74_2": "avatthukopi sabbo catubhūmako phasso. Adhivacanasamphassoti pariyāyena etassa nāmaṁ",
  "atk-s0515a10:74_3": "hotiyeva . Tayo hi arūpino khandhā sayaṁ piṭṭhivaṭṭakā hutvā attano sahajātasamphassassa",
  "atk-s0515a10:74_4": "adhivacanasamphassoti nāmaṁ karonti. Paṭighasamphassoti nippariyāyena pana paṭighasamphasso",
  "atk-s0515a10:74_5": "nāma pañcadvārikaphasso. Adhivacanasamphasso nāma manodvārikaphasso. Sukhavedanīyo",
  "atk-s0515a10:74_6": "phassoti sukhavedanāya hito uppādako phasso. Itaradvayepi eseva nayo. Kusalo phassoti",
  "atk-s0515a10:74_7": "ekavīsatikusalacittasahajāto phasso. Akusaloti dvādasaakusalasahajāto phasso. Abyākatoti",
  "atk-s0515a10:74_8": "chappaññāsaabyākatasahajāto phasso. Kāmāvacaroti catupaññāsakāmāvacarasahajāto phasso.",
  "atk-s0515a10:74_9": "Rūpāvacaroti kusalādipañcadasarūpāvacarasampayutto . Arūpāvacaroti kusalābyākatavasena",
  "atk-s0515a10:74_10": "dvādasaarūpāvacarasampayutto.",
  "atk-s0515a10:75_0": "Suññatoti anattānupassanāvasena vipassantassa uppanno maggo suññato, tena sahajāto",
  "atk-s0515a10:75_1": "phasso suññato phasso. Itaradvayepi eseva nayo. Animittoti ettha aniccānupassanāvasena",
  "atk-s0515a10:75_2": "vipassantassa uppanno maggo animitto. Appaṇihitoti dukkhānupassanāvasena vipassantassa",
  "atk-s0515a10:75_3": "uppanno maggo appaṇihito. Lokiyoti loko vuccati lujjanapalujjanaṭṭhena vaṭṭo, tasmiṁ",
  "atk-s0515a10:75_4": "pariyāpannabhāvena loke niyuttoti lokiyo, tebhūmako dhammo. Lokuttaroti lokato uttaro",
  "atk-s0515a10:75_5": "uttiṇṇoti lokuttaro, loke apariyāpannabhāvenapi lokuttaro. Attena vāti attabhāvena",
  "atk-s0515a10:75_6": "vā. Attaniyena vāti attāyattena vā.",
  "atk-s0515a10:76_0": "87.Patilīnoti rāgādīnaṁ pahīnattā tato apagato. Akuhakoti avimhāpako tīhi kuhanavatthūhi.",
  "atk-s0515a10:76_1": "Apihālūti apihanasīlo, patthanātaṇhāya rahitoti vuttaṁ hoti. Amaccharīti pañcamaccheravirahito.",
  "atk-s0515a10:76_2": "Appagabbhoti kāyapāgabbhiyādivirahito. Ajegucchoti sampannasīlāditāya ajegucchanīyo",
  "atk-s0515a10:76_3": "asecanako manāpo. Pesuṇeyye ca no yutoti dvīhi ākārehi upasaṁharitabbe pisuṇakamme ayutto.",
  "atk-s0515a10:77": "Rāgassa pahīnattāti arahattamaggena rāgakilesassa pahīnabhāvena. Asmimāno pahīno hotīti asmīti unnatimāno samucchedavasena pahīno hoti.",
  "atk-s0515a10:78_0": "Tīṇi kuhanavatthūnīti tīṇi vimhāpanakāraṇāni. Paccayapaṭisevanasaṅkhātaṁ kuhanavatthūtiādīsu",
  "atk-s0515a10:78_1": "cīvarādīhi nimantitassa tadatthikasseva sato pāpicchataṁ nissāya paṭikkhipanena te",
  "atk-s0515a10:78_2": "ca gahapatike attani suppatiṭṭhitapasāde ñatvā puna tesaṁ ‘‘aho ayyo appiccho, na",
  "atk-s0515a10:78_3": "kiñci paṭiggaṇhituṁ icchati, suladdhaṁ vata no assa, sace appamattakampi kiñci paṭiggaṇheyyā’’ti",
  "atk-s0515a10:78_4": "nānāvidhehi upāyehi paṇītāni cīvarādīni upanentānaṁ tadanuggahakāmataṁyeva avikatvā",
  "atk-s0515a10:78_5": "paṭiggahaṇena ca tato pabhuti api sakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ",
  "atk-s0515a10:78_6": "kuhanavatthūti veditabbaṁ. Pāpicchasseva pana sato sambhāvanādhippāyena katena iriyāpathena",
  "atk-s0515a10:78_7": "vimhāpanaṁ iriyāpathasaṅkhātaṁ kuhanavatthūti veditabbaṁ. Pāpicchasseva pana sato",
  "atk-s0515a10:78_8": "uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ",
  "atk-s0515a10:78_9": "kuhanavatthūti veditabbaṁ.",
  "atk-s0515a10:79_0": "Katamaṁ paccayapaṭisevanasaṅkhātanti ettha paccayapaṭisevananti evaṁ saṅkhātaṁ paccayapaṭisevanasaṅkhātaṁ.",
  "atk-s0515a10:79_1": "Nimantentīti idha gahapatikā ‘‘bhikkhaṁ gaṇhathā’’ti bhikkhū nimantenti. Ayameva",
  "atk-s0515a10:79_2": "vā pāṭho. ‘‘Nimantetī’’ti vā ‘‘vadantī’’ti vā keci paṭhanti. Tādise nimantāpenti.",
  "atk-s0515a10:79_3": "Nimantentīti pāṭhassa sambhavo daṭṭhabbo. Cīvaraṁ paccakkhātīti cīvaraṁ paṭikkhipati.",
  "atk-s0515a10:79_4": "Etaṁ sāruppaṁ, yaṁ samaṇoti yaṁ cīvaradhāraṇaṁ samaṇo karoti, etaṁ sāruppaṁ anucchavikaṁ.",
  "atk-s0515a10:79_5": "Pāpaṇikā vā nantakānīti āpaṇadvāre patikāni antavirahitāni pilotikāni. Uccinitvāti",
  "atk-s0515a10:79_6": "saṁkaḍḍhitvā. Uñchācariyāyāti bhikkhācaraṇena. Piṇḍiyālopenāti piṇḍaṁ katvā laddhaālopena.",
  "atk-s0515a10:79_7": "Pūtimuttena vāti gomuttena vā. Osadhaṁ kareyyāti bhesajjakiccaṁ kareyya. Tadupādāyāti",
  "atk-s0515a10:79_8": "tato paṭṭhāya. Dhutavādoti dhutaguṇavādī. Bhiyyo bhiyyo nimantentīti uparūpari nimantenti.",
  "atk-s0515a10:79_9": "Sammukhībhāvāti sammukhībhāvena, vijjamānatāyāti attho. Pasavatīti paṭilabhati. Saddhāya",
  "atk-s0515a10:79_10": "sammukhībhāvena sakkā kātunti ‘‘saddhāya sammukhībhāvā’’tiādimāha. Deyyadhammā sulabhā",
  "atk-s0515a10:79_11": "dakkhiṇeyyā ca, saddhā pana dullabhā. Puthujjanassa hi saddhā athāvarā, padavāre",
  "atk-s0515a10:79_12": "padavāre nānā hoti. Tenevassa mahāmoggallānasadisopi aggasāvako pāṭibhogo bhavituṁ",
  "atk-s0515a10:79_13": "asakkonto āha ‘‘dvinnaṁ kho nesaṁ āvuso dhammānaṁ pāṭibhogo bhogānañca jīvitassa",
  "atk-s0515a10:79_14": "ca, saddhāya pana tvaṁ pāṭibhogo’’ti.",
  "atk-s0515a10:80_0": "Evaṁ tumhe puññena paribāhirā bhavissathāti ettha puññenāti nissakkatthe karaṇavacanaṁ.",
  "atk-s0515a10:80_1": "Puññato parihīnā parammukhā bhavissatha. Bhākuṭikāti mukhānaṁ padhānapurimaṭṭhitabhāvadassanena",
  "atk-s0515a10:80_2": "bhākuṭikaraṇaṁ, mukhasaṅkocoti vuttaṁ hoti. Bhākuṭikaraṇaṁ sīlamassāti bhākuṭiko,",
  "atk-s0515a10:80_3": "bhākuṭikassa bhāvo bhākuṭiyaṁ. Kuhanāti vimhāpanā. Kuhassa āyanā kuhāyanā. Kuhitassa bhāvo kuhitattaṁ.",
  "atk-s0515a10:81_0": "Pāpicchoti asantaguṇadīpanakāmo. Icchāpakatoti icchāya apakato, upaddutoti attho.",
  "atk-s0515a10:81_1": "Sambhāvanādhippāyoti bahumānajjhāsayo. Gamanaṁ saṇṭhapetīti abhikkamādigamanaṁ abhisaṅkharoti,",
  "atk-s0515a10:81_2": "pāsādikabhāvaṁ karotīti vuttaṁ hoti. Itaresupi eseva nayo. Paṇidhāya gacchatīti patthanaṁ",
  "atk-s0515a10:81_3": "ṭhapetvā gacchati. Sesesupi eseva nayo. Samāhito viya gacchatīti upacārappatto viya",
  "atk-s0515a10:81_4": "gacchati. Sesesupi eseva nayo.",
  "atk-s0515a10:82_0": "Āpāthakajjhāyīva hotīti sammukhā āgatānaṁ manussānaṁ jhānaṁ samāpajjanto viya santabhāvaṁ",
  "atk-s0515a10:82_1": "dasseti. Iriyāpathassāti catuiriyāpathassa. Āṭhapanāti ādiṭṭhapanā, ādarena vā ṭhapanā.",
  "atk-s0515a10:82_2": "Ṭhapanāti ṭhapanākāro. Saṇṭhapanāti abhisaṅkharaṇaṁ, pāsādikabhāvakaraṇanti vuttaṁ",
  "atk-s0515a10:82_3": "hoti. Ariyadhammasannissitanti lokuttaradhammapaṭibaddhaṁ. Kuñcikanti avāpuraṇaṁ.",
  "atk-s0515a10:82_4": "Mittāti sinehavanto. Sandiṭṭhāti diṭṭhamattā. Sambhattāti daḷhamittā. Uddaṇḍeti eko patissayaviseso.",
  "atk-s0515a10:83_0": "Korajikakorajikoti saṅkocasaṅkocako, atisaṅkocakoti vuttaṁ hoti. ‘‘Koracakakoracako’’ti",
  "atk-s0515a10:83_1": "vā pāṭho. Bhākuṭikabhākuṭikoti ativiya mukhasaṅkocanasīlo. Kuhakakuhakoti ativiya",
  "atk-s0515a10:83_2": "vimhāpako. Lapakalapakoti ativiya sallāpako. Mukhasambhāvikoti attano mukhavasena",
  "atk-s0515a10:83_3": "aññehi saha sambhāviko, appitacittoti eke. Santānanti kilesasantatāya santānaṁ. Samāpattīnanti",
  "atk-s0515a10:83_4": "samāpajjitabbānaṁ. Gambhīranti ninnapatiṭṭhānaṁ. Gūḷhanti dassetuṁ dukkhaṁ. Nipuṇanti",
  "atk-s0515a10:83_5": "sukhumaṁ. Paṭicchannanti padatthena duppaṭivijjhādhippāyaṁ. Lokuttaranti dhammadīpakaṁ.",
  "atk-s0515a10:83_6": "Suññatāpaṭisaññuttanti nibbānapaṭisaññuttaṁ. Atha vā lokuttarasuññatāpaṭisaññuttanti",
  "atk-s0515a10:83_7": "lokuttaradhammabhūtanibbānapaṭisaññuttaṁ.",
  "atk-s0515a10:84_0": "Kāyikaṁ pāgabbhiyanti kāye bhavaṁ kāyikaṁ. Vācasikacetasikesupi eseva nayo. Acittīkārakatoti",
  "atk-s0515a10:84_1": "bahumānakiriyarahito. Anupāhanānaṁ caṅkamantānanti upāhanavirahitānaṁ caṅkamantānaṁ",
  "atk-s0515a10:84_2": "samīpe, anādare vā sāmivacanaṁ. Saupāhanoti upāhanārūḷho hutvā caṅkamati. Nīce caṅkame",
  "atk-s0515a10:84_3": "caṅkamantānanti akataparicchedāya bhūmiyā caṅkamante paricchedaṁ katvā vālukaṁ ākiritvā",
  "atk-s0515a10:84_4": "ālambanaṁ yojetvā katacaṅkame nīcepi caṅkame caṅkamante. Ucce caṅkame caṅkamatīti",
  "atk-s0515a10:84_5": "iṭṭhakacayanasampanne vedikāparikkhitte ucce caṅkame caṅkamati. Sace pākāraparikkhitto",
  "atk-s0515a10:84_6": "hoti dvārakoṭṭhakayutto, pabbatantaravanantarabhūmantarassa vā suppaṭicchanno, tādise",
  "atk-s0515a10:84_7": "caṅkame caṅkamituṁ vaṭṭati, appaṭicchannepi upacāraṁ muñcitvā vaṭṭati. Ghaṭṭayantopi",
  "atk-s0515a10:84_8": "tiṭṭhatīti atisamīpe tiṭṭhati. Puratopitiṭṭhatīti puratthimatopi tiṭṭhati. Ṭhitakopi",
  "atk-s0515a10:84_9": "bhaṇatīti khāṇuko viya anonamitvā bhaṇati. Bāhāvikkhepakoti bāhuṁ khipitvā khipitvā bhaṇati.",
  "atk-s0515a10:85": "Anupakhajjāti sabbesaṁ nisinnaṭṭhānaṁ pavisitvā. Navepi bhikkhū āsanena paṭibāhatīti attano pattāsane anisīditvā pure vā pacchā vā pavisanto āsanena paṭibāhati nāma.",
  "atk-s0515a10:86": "Anāpucchampi kaṭṭhaṁ pakkhipatīti anāpucchitvā anapaloketvā aggimhi dāruṁ khipati. Dvāraṁ pidahatīti jantāghare pidahati.",
  "atk-s0515a10:87": "Otaratīti udakatitthaṁ pavisati. Nhāyatīti sarīraṁ sineheti. Uttaratīti udakatitthato tīraṁ uggacchati.",
  "atk-s0515a10:88": "Vokkammāpīti atikkamitvāpi. Ovarakānīti gabbhe patiṭṭhitasayanagharāni.",
  "atk-s0515a10:89": "Gūḷhānīti paṭicchannāni. Paṭicchannānīti aññehi paṭicchāditāni.",
  "atk-s0515a10:90": "Anajjhiṭṭho vāti therehi ‘‘dhammaṁ bhaṇāhī’’ti anāṇatto anāyācito ca.",
  "atk-s0515a10:91_0": "Pāpadhammoti lāmakadhammo. Asucisaṅkasarasamācāroti aññehi ‘‘ayaṁ dussīlo’’ti saṅkāya",
  "atk-s0515a10:91_1": "saritabbo ācāro saṁyogo etassāti asucisaṅkasarasamācāro. Saṅkassarasamācāroti sakāraṁ",
  "atk-s0515a10:91_2": "saṁyogaṁ katvāpi paṭhanti. Paṭicchannakammantoti paṭicchāditakāyavacīkammanto. Assamaṇoti",
  "atk-s0515a10:91_3": "na samaṇo. Samaṇapaṭiññoti ‘‘ahaṁ samaṇo’’ti paṭijānanto. Abrahmacārīti seṭṭhacariyā",
  "atk-s0515a10:91_4": "virahito. Brahmacāripaṭiññoti vuttapaṭipakkho. Antopūtīti abbhantare kusaladhammavirahitattā",
  "atk-s0515a10:91_5": "antopūtibhāvamāpanno. Avassutoti rāgena tinto. Kasambujātoti saṅkārasabhāvo. Ācāragocarasampannoti",
  "atk-s0515a10:91_6": "ettha bhikkhu sagāravo sappatisso hirottappasampanno sunivattho supāruto pāsādikena",
  "atk-s0515a10:91_7": "abhikkantena paṭikkantena ālokitena vilokitena samiñjitena pasāritena okkhittacakkhu",
  "atk-s0515a10:91_8": "iriyāpathasampanno indriyesu guttadvāro bhojane mattaññū jāgariyamanuyutto satisampajaññena",
  "atk-s0515a10:91_9": "samannāgato appiccho santuṭṭho āraddhavīriyo ābhisamācārikesu sakkaccakārī garucittīkārabahulo",
  "atk-s0515a10:91_10": "viharati, ayaṁ vuccati ācāro. Evaṁ tāva ācāro veditabbo.",
  "atk-s0515a10:92_0": "Gocaro pana tividho upanissayagocaro ārakkhagocaro upanibandhagocaroti. Tattha katamo",
  "atk-s0515a10:92_1": "upanissayagocaro? Dasakathāvatthuguṇasamannāgato kalyāṇamitto, yaṁ nissāya assutaṁ",
  "atk-s0515a10:92_2": "suṇāti, sutaṁ pariyodāpeti, kaṅkhaṁ vitarati, diṭṭhiṁ ujuṁ karoti, cittaṁ pasādeti;",
  "atk-s0515a10:92_3": "yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati.",
  "atk-s0515a10:92_4": "Ayaṁ vuccati upanissayagocaro.",
  "atk-s0515a10:93_0": "Katamo ārakkhagocaro? Idha bhikkhu antaragharaṁ paviṭṭho vīthiṁ paṭipanno okkhittacakkhu",
  "atk-s0515a10:93_1": "yugamattadassāvī susaṁvuto gacchati, na hatthiṁ olokento, na assaṁ, na rathaṁ, na",
  "atk-s0515a10:93_2": "pattiṁ, na itthiṁ, na purisaṁ olokento, na uddhaṁ ullokento, na adho olokento, na",
  "atk-s0515a10:93_3": "disāvidisaṁ pekkhamāno gacchati. Ayaṁ vuccati ārakkhagocaro.",
  "atk-s0515a10:94_0": "Katamo upanibandhagocaro? Cattāro satipaṭṭhānā yattha cittaṁ upanibandhati. Vuttañhetaṁ",
  "atk-s0515a10:94_1": "bhagavatā – ‘‘ko ca, bhikkhave, bhikkhuno gocaro sako pettiko visayo? Yadidaṁ cattāro",
  "atk-s0515a10:94_2": "satipaṭṭhānā’’ti (saṁ. ni. 5.372), ayaṁ vuccati upanibandhagocaroti. Iti iminā ca",
  "atk-s0515a10:94_3": "ācārena iminā ca gocarena upeto…pe… samannāgato. Tenapi vuccati ācāragocarasampannoti.",
  "atk-s0515a10:95_0": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu",
  "atk-s0515a10:95_1": "vajjesu bhayadassanasīlo. Samādāya sikkhati sikkhāpadesūti yaṁkiñci sikkhāpadesu",
  "atk-s0515a10:95_2": "sikkhitabbaṁ, taṁ sabbaṁ sammā ādāya sikkhati. Ettha ca ‘‘pātimokkhasaṁvarasaṁvuto’’ti",
  "atk-s0515a10:95_3": "ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ. ‘‘Ācāragocarasampanno’’tiādi",
  "atk-s0515a10:95_4": "pana sabbaṁ yathāpaṭipannassa taṁ sīlaṁ sampajjati, taṁ paṭipattiṁ dassetuṁ vuttanti veditabbaṁ.",
  "atk-s0515a10:96_0": "88.Sātiyesu anassāvīti sātavatthūsu kāmaguṇesu taṇhāsanthavavirahito. Saṇhoti saṇhehi",
  "atk-s0515a10:96_1": "kāyakammādīhi samannāgato. Paṭibhānavāti pariyattiparipucchādhigamapaṭibhānehi samannāgato.",
  "atk-s0515a10:96_2": "Na saddhoti sāmaṁ adhigatadhammaṁ na kassaci saddahati. Na virajjatīti khayā rāgassa",
  "atk-s0515a10:96_3": "virattattā idāni na virajjati.",
  "atk-s0515a10:97_0": "Yesaṁ esāti yesaṁ puggalānaṁ sātavatthūsu kāmaguṇesu icchā taṇhā. Appahīnāti santhavasampayuttā",
  "atk-s0515a10:97_1": "taṇhā arahattamaggena appahīnā. Tesaṁ cakkhuto rūpataṇhā savatīti etesaṁ cakkhudvārato",
  "atk-s0515a10:97_2": "pavattajavanavīthisampayuttā rūpārammaṇā taṇhā uppajjati. Āsavatīti okāsato yāva",
  "atk-s0515a10:97_3": "bhavaggā dhammato yāva gotrabhū savati. Sandatīti nadīsotaṁ viya adhomukhaṁ sandati.",
  "atk-s0515a10:97_4": "Pavattatīti punappunaṁ uppattivasena pavattati. Sesadvāresupi eseva nayo. Sukkapakkhe",
  "atk-s0515a10:97_5": "vuttavipariyāyena taṇhā arahattamaggena suppahīnā. Tesaṁ cakkhuto rūpataṇhā na savati.",
  "atk-s0515a10:98_0": "Saṇhenakāyakammena samannāgatoti apharusena mudunā kāyakammena samaṅgībhūto ekībhūto.",
  "atk-s0515a10:98_1": "Vacīkammādīsupi eseva nayo. Saṇhehi satipaṭṭhānehītiādīsu satipaṭṭhānādayo lokiyalokuttaramissakā.",
  "atk-s0515a10:98_2": "Pariyāpuṇanaatthādiparipucchālokiyalokuttaradhammādhigamavasena sallakkhaṇavibhāvanavavatthānakaraṇasamatthā",
  "atk-s0515a10:98_3": "tisso paṭibhānappabhedasaṅkhātā paññā yassa atthi, so paṭibhānavā. Tassa pariyattiṁ",
  "atk-s0515a10:98_4": "nissāya paṭibhāyatīti tassa puggalassa pariyāpuṇanaṁ allīyitvā ñāṇaṁ jāyati ñāṇaṁ",
  "atk-s0515a10:98_5": "abhimukhaṁ hoti. Cattāro satipaṭṭhānāti sattatiṁsa bodhipakkhiyadhammā lokiyalokuttaramissakavasena",
  "atk-s0515a10:98_6": "vuttā. Maggaphalāni nibbattitalokuttaravasena. Catasso paṭisambhidāyo cha ca abhiññāyo",
  "atk-s0515a10:98_7": "vimokkhantikavasena vuttāti ñātabbā.",
  "atk-s0515a10:99_0": "Tattha catasso paṭisambhidāyoti cattāro ñāṇappabhedāti attho. Iddhividhādiāsavakkhayapariyosānāni",
  "atk-s0515a10:99_1": "adhikāni cha ñāṇāni. Tassāti parassa, attho paṭibhāyatīti sambandho. Atthoti saṅkhepato",
  "atk-s0515a10:99_2": "hetuphalaṁ. Tañhi yasmā hetuanusārena arīyati adhigamīyati pāpuṇīyati, tasmā atthoti",
  "atk-s0515a10:99_3": "vuccati. Pabhedato pana yaṁkiñci paccayuppannaṁ nibbānaṁ bhāsitattho vipāko kiriyāti",
  "atk-s0515a10:99_4": "ime pañca dhammā atthoti veditabbā, taṁ atthaṁ paccavekkhantassa so attho pabhedato",
  "atk-s0515a10:99_5": "ñāto pākaṭo hoti. Dhammoti saṅkhepato paccayo. So hi yasmā taṁ taṁ vidahati pavatteti",
  "atk-s0515a10:99_6": "ceva pāpeti ca, tasmā dhammoti vuccati. Pabhedato pana yo koci phalanibbattako hetu",
  "atk-s0515a10:99_7": "ariyamaggo bhāsitaṁ kusalaṁ akusalanti ime pañca dhammā dhammoti veditabbā, taṁ dhammaṁ",
  "atk-s0515a10:99_8": "paccavekkhantassa so dhammo pabhedato ñāto pākaṭo hoti, tasmiṁ atthe ca dhamme ca",
  "atk-s0515a10:99_9": "yā sabhāvanirutti abyabhicārī vohāro, tassa abhilāpe bhāsane udīraṇe taṁ lapitaṁ",
  "atk-s0515a10:99_10": "bhāsitaṁ udīritaṁ sabhāvaniruttisaddaṁ ārammaṇaṁ katvā paccavekkhantassa sā nirutti ñātā pākaṭā hoti.",
  "atk-s0515a10:100_0": "Ettha atthe ñāte attho paṭibhāyatīti idāni tassa saddaṁ āharitvā vuttappabhede atthe",
  "atk-s0515a10:100_1": "pākaṭībhūte vuttappabhedo attho tassa puggalassa paṭibhāyati ñāṇābhimukho hoti. Dhamme",
  "atk-s0515a10:100_2": "ñātedhammo paṭibhāyatīti vuttappabhede dhamme pākaṭībhūte vuttappabhedo dhammo paṭibhāyati.",
  "atk-s0515a10:100_3": "Niruttiyā ñātāya nirutti paṭibhāyatīti vuttappabhedāya niruttiyā pākaṭāya vuttappabhedā",
  "atk-s0515a10:100_4": "nirutti paṭibhāyati. Imesu tīsu ñāṇesu ñāṇanti atthadhammaniruttīsu imesu tīsu sabbatthakañāṇamārammaṇaṁ",
  "atk-s0515a10:100_5": "katvā paccavekkhantassa tesu tīsu ñāṇesu pabhedagataṁ ñāṇaṁ, yathāvuttesu vā tesu",
  "atk-s0515a10:100_6": "tīsu ñāṇesu gocarakiccādivasena vitthāragataṁ ñāṇaṁ paṭibhānapaṭisambhidā. Imāya",
  "atk-s0515a10:100_7": "paṭibhānapaṭisambhidāyāti imāya vuttappakārāya yathāvuttavitthārapaññāya upeto hoti.",
  "atk-s0515a10:100_8": "So vuccati paṭibhānavāti nigamento āha. Yassa pariyatti natthīti pariyatti nāma buddhavacanaṁ.",
  "atk-s0515a10:100_9": "Tañhi uggaṇhantassa paṭisambhidā visadā honti. Yassa puggalassa evarūpā pariyatti",
  "atk-s0515a10:100_10": "natthi. Paripucchā natthīti paripucchā nāma pāḷiaṭṭhakathādīsu gaṇṭhipadaatthapadavinicchayakathā.",
  "atk-s0515a10:100_11": "Uggahitapāḷiādīsu hi atthaṁ kathentassa paṭisambhidā visadā honti. Adhigamo natthīti",
  "atk-s0515a10:100_12": "adhigamo nāma arahattappatti. Arahattañhi pattassa paṭisambhidā visadā honti. Yassa",
  "atk-s0515a10:100_13": "vuttappakārā tividhā sampatti natthi. Kiṁ tassa paṭibhāyissatīti kena kāraṇena tassa",
  "atk-s0515a10:100_14": "puggalassa pabhedagataṁ ñāṇaṁ upaṭṭhahissati.",
  "atk-s0515a10:101_0": "Sāmanti sayameva. Sayaṁ abhiññātanti sayameva tena ñāṇena avagamitaṁ. Attapaccakkhaṁ",
  "atk-s0515a10:101_1": "dhammanti attanā paṭivijjhitaṁ paccavekkhitaṁ dhammaṁ. Na kassaci saddahatīti attapaccakkhatāya",
  "atk-s0515a10:101_2": "paresaṁ na saddahati, saddhāya na gacchati. Avijjāpaccayā saṅkhārātiādikaṁ dvādasapadikapaccayākāradassanavasena",
  "atk-s0515a10:101_3": "vuttaṁ. Avijjānirodhātiādayo saṁsāranivattiṁ sandhāya vuttā. Idaṁ dukkhantiādi saccadassanavasena.",
  "atk-s0515a10:101_4": "Ime āsavātiādayo aparena pariyāyena kilesavasena paccayadassanavasena. Ime dhammā",
  "atk-s0515a10:101_5": "abhiññeyyātiādayo abhiññeyyapariññeyyapahātabbabhāvetabbasacchikātabbadhammānaṁ dassanavasena.",
  "atk-s0515a10:101_6": "Channaṁ phassāyatanānantiādayo phassāyatanānaṁ uppattiñca atthaṅgamañca assādañca",
  "atk-s0515a10:101_7": "upaddavañca nissaraṇañca dassanavasena. Pañcannaṁ upādānakkhandhānaṁ pañcavīsatividhena",
  "atk-s0515a10:101_8": "udayañca vayañca, tesu chandarāgavasena assādañca, tesaṁ vipariṇāmaṁ ādīnavañca,",
  "atk-s0515a10:101_9": "nissaraṇasaṅkhātaṁ nibbānañca. Catunnaṁ mahābhūtānaṁ avijjādisamudayañca, avijjādinirodhe",
  "atk-s0515a10:101_10": "atthaṅgamañca evamādidassanavasena vuttā. Ete dhammā tattha tattha vuttanayena veditabbā.",
  "atk-s0515a10:102_0": "Amatogadhanti natthi etassa maraṇasaṅkhātaṁ matanti amataṁ. Kilesavisapaṭipakkhattā",
  "atk-s0515a10:102_1": "agadantipi amataṁ. Tasmiṁ ninnatāya amatogadhaṁ. Amataparāyananti vuttappakāraṁ amataṁ",
  "atk-s0515a10:102_2": "paraṁ ayanaṁ gati patiṭṭhā assāti amataparāyanaṁ. Amatapariyosānanti taṁ amataṁ saṁsārassa",
  "atk-s0515a10:102_3": "niṭṭhābhūtattā pariyosānamassāti amatapariyosānaṁ.",
  "atk-s0515a10:103_0": "89.Lābhakamyā na sikkhatīti lābhapatthanāya suttantādīni na sikkhati. Aviruddho ca",
  "atk-s0515a10:103_1": "taṇhāya, rasesu nānugijjhatīti virodhābhāvena ca aviruddho hutvā taṇhāya mūlarasādīsu gedhaṁ nāpajjati.",
  "atk-s0515a10:104": "Kena nu khoti lābhapatthanāya kāraṇacintena pihassa pariyesane nipāto. Lābhābhinibbattiyāti catunnaṁ paccayānaṁ visesena uppattiyā. Lābhaṁ paripācentoti paccaye paripācayanto.",
  "atk-s0515a10:105_0": "Attadamatthāyāti vipassanāsampayuttāya paññāya attano damanatthāya. Attasamatthāyāti",
  "atk-s0515a10:105_1": "samādhisampayuttāya paññāya attano samādhānatthāya. Attaparinibbāpanatthāyāti duvidhenāpi",
  "atk-s0515a10:105_2": "ñāṇena attano anupādāparinibbānatthāya. Vuttañhetaṁ ‘‘anupādāparinibbānatthaṁ kho",
  "atk-s0515a10:105_3": "āvuso bhagavati brahmacariyaṁ vussatī’’ti (ma. ni. 1.259). Appicchaññeva nissāyāti",
  "atk-s0515a10:105_4": "ettha paccayaappiccho adhigamaappiccho pariyattiappiccho dhutaṅgaappicchoti cattāro",
  "atk-s0515a10:105_5": "appicchā, tesaṁ nānatthaṁ heṭṭhā vitthāritaṁ eva, taṁ appicchaṁ allīyitvā. Santuṭṭhiññevāti",
  "atk-s0515a10:105_6": "catūsu paccayesu ca tividhaṁ santosaṁ allīyitvā, etesaṁ vibhāgo heṭṭhā vitthāritoyeva.",
  "atk-s0515a10:105_7": "Sallekhaññevāti kilesalekhanaṁ. Idamatthitaññevāti imehi kusaladhammehi atthi idamatthi,",
  "atk-s0515a10:105_8": "tassa bhāvo idamatthitā, taṁ idamatthitaṁyeva nissāya allīyitvā.",
  "atk-s0515a10:106_0": "Rasoti niddesassa uddesapadaṁ. Mūlarasoti yaṁkiñci mūlaṁ paṭicca nibbattaraso. Khandharasādīsupi",
  "atk-s0515a10:106_1": "eseva nayo. Ambilanti takkambilādi. Madhuranti ekantato gosappiādi. Madhu pana kasāvayuttaṁ",
  "atk-s0515a10:106_2": "ciranikkhittaṁ kasāvaṁ hoti, phāṇitaṁ khāriyuttaṁ ciranikkhittaṁ khāriyaṁ hoti. Sappi",
  "atk-s0515a10:106_3": "pana ciranikkhittaṁ vaṇṇagandhe jahantampi rasaṁ na jahatīti tadeva ekantamadhuraṁ.",
  "atk-s0515a10:106_4": "Tittakanti nimbapaṇṇādi. Kaṭukanti siṅgiveramaricādi. Loṇikanti sāmuddikaloṇādi.",
  "atk-s0515a10:106_5": "Khārikanti vātiṅgaṇakaḷīrādi. Lambikanti badarāmalakakapiṭṭhasālavādi. Kasāvanti",
  "atk-s0515a10:106_6": "harītakādi. Ime sabbepi rasā vatthuvasena vuttā. Taṁtaṁvatthuko panettha raso ca",
  "atk-s0515a10:106_7": "ambilādīni nāmehi vuttoti veditabbo. Sādūti iṭṭharaso. Asādūti aniṭṭharaso. Iminā",
  "atk-s0515a10:106_8": "padadvayena sabbopi raso pariyādinno. Sītanti sītaraso. Uṇhanti uṇharaso. Evamayaṁ",
  "atk-s0515a10:106_9": "mūlarasādinā bhedena bhinnopi raso lakkhaṇādīhi abhinnoyeva. Sabbopi hesa jivhāpaṭihananalakkhaṇo,",
  "atk-s0515a10:106_10": "jivhāviññāṇassa visayabhāvaraso, tasseva gocarapaccupaṭṭhāno. Te jivhaggena rasaggānīti",
  "atk-s0515a10:106_11": "ete samaṇabrāhmaṇā pasādajivhaggena uttamarasāni. Pariyesantāti gavesamānā. Āhiṇḍantīti",
  "atk-s0515a10:106_12": "tattha tattha vicaranti. Te ambilaṁ labhitvā anambilaṁ pariyesantīti takkādiambilaṁ",
  "atk-s0515a10:106_13": "laddhā anambilaṁ gavesanti. Evaṁ sabbaṁ parivattetvā parivattetvā yojitaṁ.",
  "atk-s0515a10:107": "Paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ āhāreti. Idāni upāyaṁ dassetuṁ ‘‘neva davāyā’’tiādi vuttaṁ.",
  "atk-s0515a10:108_0": "Tattha neva davāyāti davatthāya na āhāreti. Tattha naṭalaṅghakādayo davatthāya āhārenti",
  "atk-s0515a10:108_1": "nāma. Yañhi bhojanaṁ bhuttassa naccagītakabbasilokasaṅkhāto davo atirekatarena paṭibhāti,",
  "atk-s0515a10:108_2": "taṁ bhojanaṁ adhammena visamena pariyesitvā te āhārenti. Ayaṁ pana bhikkhu na evamāhāreti.",
  "atk-s0515a10:109_0": "Namadāyāti mānamadapurisamadānaṁ vaḍḍhanatthāya na āhāreti. Tattha rājarājamahāmattā",
  "atk-s0515a10:109_1": "madatthāya āhārenti nāma. Te hi attano mānamadapurisamadānaṁ vaḍḍhanatthāya piṇḍarasabhojanādīni",
  "atk-s0515a10:109_2": "paṇītabhojanāni bhuñjanti. Ayaṁ pana bhikkhu evaṁ nāhāreti.",
  "atk-s0515a10:110_0": "Namaṇḍanāyāti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo",
  "atk-s0515a10:110_1": "ca sappiphāṇitādīni pivanti, siniddhamudumaddavabhojanaṁ āhārenti. Evaṁ no aṅgalaṭṭhi",
  "atk-s0515a10:110_2": "susaṇṭhitā bhavissati, sarīre chavivaṇṇo pasanno bhavissatīti. Ayaṁ pana bhikkhu evaṁ na āhāreti.",
  "atk-s0515a10:111_0": "Na vibhūsanāyāti sarīre maṁsavibhūsanatthāya na āhāreti. Tattha nibbuddhamallamuṭṭhikamallaceṭakādayo",
  "atk-s0515a10:111_1": "susiniddhehi macchamaṁsādīhi sarīraṁ pīṇenti ‘‘evaṁ no maṁsaṁ ussadaṁ bhavissati",
  "atk-s0515a10:111_2": "pahārasahanatthāyā’’ti. Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-s0515a10:112_0": "Yāvadevāti āhārāharaṇapayojanassa paricchedaniyamadassanaṁ. Imassa kāyassa ṭhitiyāti",
  "atk-s0515a10:112_1": "imassa catumahābhūtikassa karajakāyassa ṭhapanatthāya āhāreti, idamassa āhārāharaṇe",
  "atk-s0515a10:112_2": "payojananti attho. Yāpanāyāti jīvitindriyayāpanatthāya āhāreti. Vihiṁsūparatiyāti",
  "atk-s0515a10:112_3": "vihiṁsā nāma abhuttapaccayā uppajjanakakhuddā, tassā uparatiyā vūpasamanatthāya āhāreti.",
  "atk-s0515a10:112_4": "Brahmacariyānuggahāyāti brahmacariyaṁ nāma tisso sikkhā sakalasāsanaṁ, tassa anuggaṇhatthāya āhāreti.",
  "atk-s0515a10:113_0": "Itīti upāyanidassanaṁ, iminā upāyenāti attho. Purāṇañca vedanaṁ paṭihaṅkhāmīti purāṇavedanaṁ",
  "atk-s0515a10:113_1": "nāma abhuttapaccayā uppajjanakavedanā, taṁ paṭihanissāmīti āhāreti. Navañca vedanaṁ",
  "atk-s0515a10:113_2": "na uppādessāmīti navavedanā nāma atibhuttapaccayena uppajjanakavedanā, na taṁ uppādessāmīti",
  "atk-s0515a10:113_3": "āhāreti. Atha vā navavedanā nāma bhuttapaccayā na uppajjanakavedanā, tassā anuppannāya",
  "atk-s0515a10:113_4": "anuppajjanatthameva āhāreti.",
  "atk-s0515a10:114_0": "Yātrā ca me bhavissatīti yāpanā ca me bhavissati. Anavajjatā cāti ettha atthi sāvajjaṁ,",
  "atk-s0515a10:114_1": "atthi anavajjaṁ. Tattha adhammikapariyesanā adhammikapaṭiggahaṇaṁ adhammena paribhogoti",
  "atk-s0515a10:114_2": "idaṁ sāvajjaṁ nāma. Dhammena pana pariyesitvā dhammena paṭiggahetvā paccavekkhitvā",
  "atk-s0515a10:114_3": "paribhuñjanaṁ anavajjaṁ nāma. Ekacco anavajjeyeva sāvajjaṁ karoti, ‘‘laddhaṁ me’’ti",
  "atk-s0515a10:114_4": "katvā pamāṇātikkantaṁ bhuñjati, taṁ jīrāpetuṁ asakkonto uddhaṁvirecanaadhovirecanādīhi",
  "atk-s0515a10:114_5": "kilamati, sakalavihāre bhikkhū tassa sarīrapaṭijagganabhesajjapariyesanādīsu ussukkaṁ",
  "atk-s0515a10:114_6": "āpajjanti, ‘‘kiṁ ida’’nti vutte ‘‘asukassa nāma udaraṁ uddhumāta’’ntiādiṁ vadanti.",
  "atk-s0515a10:114_7": "‘‘Esa niccakālampi evaṁ pakatikoyeva, attano kucchippamāṇaṁ nāma na jānātī’’ti nindanti",
  "atk-s0515a10:114_8": "garahanti. Ayaṁ anavajjeyeva sāvajjaṁ karoti nāma. Evaṁ akatvā ‘‘anavajjatā ca me",
  "atk-s0515a10:114_9": "bhavissatī’’ti āhāreti.",
  "atk-s0515a10:115_0": "Phāsuvihāro cāti etthāpi atthi phāsuvihāro, atthi na phāsuvihāro. Tattha āharahatthako",
  "atk-s0515a10:115_1": "alaṁsāṭako tatravaṭṭako kākamāsako bhuttavamitakoti imesaṁ pañcannaṁ brāhmaṇānaṁ",
  "atk-s0515a10:115_2": "bhojanaṁ na phāsuvihāro nāma. Etesu hi āharahatthako nāma bahuṁ bhuñjitvā attano",
  "atk-s0515a10:115_3": "dhammatāya uṭṭhātuṁ asakkonto ‘‘āhara hattha’’nti vadati. Alaṁsāṭako nāma accuddhumātakucchitāya",
  "atk-s0515a10:115_4": "uṭṭhitopi sāṭakaṁ nivāsetuṁ na sakkoti. Tatravaṭṭako nāma uṭṭhātuṁ asakkonto tatreva",
  "atk-s0515a10:115_5": "parivaṭṭati. Kākamāsako nāma yathā kākehi āmasituṁ sakkoti, evaṁ yāva mukhadvārā",
  "atk-s0515a10:115_6": "āhāreti. Bhuttavamitako nāma mukhena sandhāretuṁ asakkonto tattheva vamati. Evaṁ",
  "atk-s0515a10:115_7": "akatvā ‘‘phāsuvihāro ca me bhavissatī’’ti āhāreti. Phāsuvihāro nāma catūhi pañcahi",
  "atk-s0515a10:115_8": "ālopeti ūnūdaratā. Ettakañhi bhuñjitvā pānīyaṁ pivato cattāro iriyāpathā sukhena",
  "atk-s0515a10:115_9": "pavattanti. Tasmā dhammasenāpati evamāha –",
  "atk-s0515a10:116": "‘‘Cattāro pañca ālope, abhutvā udakaṁ pive;",
  "atk-s0515a10:117": "Alaṁ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);",
  "atk-s0515a10:118_0": "Imasmiṁ pana ṭhāne aṅgāni samodhānetabbāni. Neva davāyāti hi ekaṁ aṅgaṁ, na madāyāti",
  "atk-s0515a10:118_1": "ekaṁ, na maṇḍanāyāti ekaṁ, na vibhūsanāyāti ekaṁ, yāvadeva imassa kāyassa ṭhitiyā",
  "atk-s0515a10:118_2": "yāpanāyāti ekaṁ, vihiṁsūparatiyā brahmacariyānuggahāyāti ekaṁ, iti purāṇañca vedanaṁ",
  "atk-s0515a10:118_3": "paṭihaṅkhāmi navañca vedanaṁ na uppādessāmīti ekaṁ, yātrā ca me bhavissatīti ekaṁ",
  "atk-s0515a10:118_4": "aṅgaṁ, anavajjatā ca phāsuvihāro cāti ayamettha bhojanānisaṁso.",
  "atk-s0515a10:119_0": "Mahāsivatthero panāha – ‘‘heṭṭhā cattāri aṅgāni paṭikkhepo nāma, upari pana aṭṭhaṅgāni",
  "atk-s0515a10:119_1": "samodhānetabbānī’’ti. Tattha yāvadeva imassa kāyassa ṭhitiyāti ekaṁ aṅgaṁ, yāpanāyāti",
  "atk-s0515a10:119_2": "ekaṁ, vihiṁsūparatiyāti ekaṁ, brahmacariyānuggahāyāti ekaṁ, iti purāṇañca vedanaṁ",
  "atk-s0515a10:119_3": "paṭihaṅkhāmīti ekaṁ, navañca vedanaṁ na uppādessāmīti ekaṁ, yātrā ca me bhavissatīti",
  "atk-s0515a10:119_4": "ekaṁ, anavajjatā cāti ekaṁ, phāsuvihāro pana bhojanānisaṁsoti. Evaṁ aṭṭhaṅgasamannāgataṁ āhāraṁ āhāreti.",
  "atk-s0515a10:120": "90.Upekkhakoti chaḷaṅgupekkhāya samannāgato. Satoti kāyānupassanādisatiyutto.",
  "atk-s0515a10:121_0": "Upekkhakoti chaḷaṅgupekkhāya samannāgatoti ettha chaḷaṅgupekkhādhammo nāma koti?",
  "atk-s0515a10:121_1": "Ñāṇādayo. ‘‘Ñāṇa’’nti vutte kiriyato cattāri ñāṇasampayuttāni labbhanti, ‘‘satatavihāro’’ti",
  "atk-s0515a10:121_2": "vutte aṭṭha mahācittāni labbhanti, ‘‘rajjanadussanaṁ natthī’’ti vutte dasa cittāni",
  "atk-s0515a10:121_3": "labbhanti. Somanassaṁ āsevanavasena labbhati. Cakkhunā rūpaṁ disvāti kāraṇavasena",
  "atk-s0515a10:121_4": "cakkhūti laddhavohārena rūpadassanasamatthena cakkhuviññāṇena rūpaṁ disvā. Porāṇā",
  "atk-s0515a10:121_5": "panāhu – cakkhu rūpaṁ na passati acittakattā, cittampi na passati acakkhukattā. Dvārārammaṇasaṅghaṭṭanena",
  "atk-s0515a10:121_6": "pana pasādavatthukena cittena passati. Īdisesu pana ṭhānesu ‘‘dhanunā vijjhatī’’tiādīsu",
  "atk-s0515a10:121_7": "viya sasambhārakathā nāma hoti. Tasmā cakkhuviññāṇena rūpaṁ disvāti ayamevettha attho.",
  "atk-s0515a10:122_0": "Neva sumano hotīti lobhuppattivasena chandarāguppattivasena somanasso na hoti. Na",
  "atk-s0515a10:122_1": "dummanoti paṭighuppattivasena duṭṭhacitto na hoti. Upekkhakoti upapattito ikkhako",
  "atk-s0515a10:122_2": "hoti, apakkhapatito hutvā iriyāpathaṁ pavatteti. Sato sampajānoti satimā ñāṇasampanno.",
  "atk-s0515a10:122_3": "Manāpaṁ nābhigijjhatīti manavaḍḍhanakaṁ iṭṭhārammaṇaṁ nābhigijjhati na pattheti.",
  "atk-s0515a10:122_4": "Nābhihaṁsatīti na tussati. Na rāgaṁ janetīti tattha tattha rañjanaṁ na uppādeti.",
  "atk-s0515a10:122_5": "Tassaṭhitova kāyo hotīti tassa khīṇāsavassa cakkhādikāyo kampārahitattā ṭhito niccalo",
  "atk-s0515a10:122_6": "hoti. Amanāpanti aniṭṭhārammaṇaṁ . Na maṅku hotīti domanassito na hoti. Appatiṭṭhitacittoti",
  "atk-s0515a10:122_7": "kodhavasena ṭhitamano na hoti. Alīnamanasoti alīnacitto. Abyāpannacetasoti byāpādarahitacitto.",
  "atk-s0515a10:123_0": "Rajanīye na rajjatīti rajanīyasmiṁ vatthusmiṁ na rāgaṁ uppādeti. Dussanīye na dussatīti",
  "atk-s0515a10:123_1": "dosuppāde vatthusmiṁ na dosaṁ uppādeti. Mohanīye na muyhatīti mohanīyasmiṁ vatthusmiṁ",
  "atk-s0515a10:123_2": "na mohaṁ uppādeti. Kopanīye na kuppatīti kodhanīyasmiṁ vatthusmiṁ na calati. Madanīye",
  "atk-s0515a10:123_3": "na majjatīti madanīyasmiṁ vatthusmiṁ na saṁsīdati. Kilesanīye na kilissatīti upatapanīyasmiṁ",
  "atk-s0515a10:123_4": "vatthusmiṁ na upatappati. Diṭṭhe diṭṭhamattoti rūpārammaṇe cakkhuviññāṇena diṭṭhe",
  "atk-s0515a10:123_5": "diṭṭhamatto. Sute sutamattoti saddāyatane sotaviññāṇena sute sutamatto. Mute mutamattoti",
  "atk-s0515a10:123_6": "ghānajivhākāyaviññāṇena pāpuṇitvā gahite gahitamatto. Viññāte viññātamattoti manoviññāṇena",
  "atk-s0515a10:123_7": "ñāte ñātamatto. Diṭṭhe na limpatīti cakkhuviññāṇena diṭṭhe rūpārammaṇe taṇhādiṭṭhilepena",
  "atk-s0515a10:123_8": "na limpati. Diṭṭhe anūpayoti rūpārammaṇe nittaṇho hoti. Anapāyoti apaduṭṭhacitto.",
  "atk-s0515a10:124": "Saṁvijjatīti labbhati. Passatīti oloketi. Chandarāgoti sineho. Rūpārāmanti rūpaṁ ārāmaṁ assāti rūpārāmaṁ. Rūpe ratanti rūparataṁ. Rūpe santuṭṭhīti rūpasammuditaṁ.",
  "atk-s0515a10:125_0": "Dantaṁ nayanti samitinti uyyānakīḷāmaṇḍalādīsu mahājanamajjhaṁ gacchantā dantameva",
  "atk-s0515a10:125_1": "goṇajātiṁ vā assajātiṁ vā yāne yojetvā nayanti. Rājāti tathārūpāneva ṭhānāni gacchanto",
  "atk-s0515a10:125_2": "rājāpi dantameva abhiruhati. Manussesūti manussesupi catūhi ariyamaggehi danto nibbisevanova",
  "atk-s0515a10:125_3": "seṭṭho. Yotivākyanti yo evarūpaṁ atikkamavacanaṁ punappunaṁ vuccamānampi titikkhati",
  "atk-s0515a10:125_4": "na paṭipphandati na vihaññati, evarūpo danto seṭṭhoti attho.",
  "atk-s0515a10:126_0": "Assatarāti vaḷavāya gadrabhena jātā. Ājānīyāti yaṁ assadammasārathi kāraṇaṁ kāreti,",
  "atk-s0515a10:126_1": "tassa khippaṁ jānanasamatthā. Sindhavāti sindhavaraṭṭhe jātā assā. Mahānāgāti kuñjarasaṅkhātā",
  "atk-s0515a10:126_2": "mahāhatthino. Attadantoti ete assatarā vā ājānīyā vā sindhavā vā kuñjarā vā varā",
  "atk-s0515a10:126_3": "dantā, na adantā. Yo pana catumaggasaṅkhātena attadantena dantatāya attadanto nibbisevano,",
  "atk-s0515a10:126_4": "ayaṁ tatopi varaṁ, sabbehipi etehi uttaritaroti attho.",
  "atk-s0515a10:127_0": "Na hi etehi yānehīti yāni etāni hatthiyānādiyānāni, na hi etehi yānehi koci puggalo",
  "atk-s0515a10:127_1": "supinantenapi agatapubbattā ‘‘agata’’nti saṅkhātaṁ nibbānadisaṁ, taṁ ṭhānaṁ gaccheyya.",
  "atk-s0515a10:127_2": "Yathā pubbabhāge indriyadamena dantena aparabhāge ariyamaggabhāvanāya sudantena danto",
  "atk-s0515a10:127_3": "nibbisevano sappañño puggalo taṁ agatapubbaṁ disaṁ gacchati, dantabhūmiṁ pāpuṇāti.",
  "atk-s0515a10:127_4": "Tasmā attadamanameva varanti attho.",
  "atk-s0515a10:128_0": "Vidhāsu na vikampantīti seyyassa seyyohamasmītiādīsu mānavidhāsu na calanti nappavedhanti.",
  "atk-s0515a10:128_1": "Vippamuttā punabbhavāti punabbhavapaṭisandhiyā punappunaṁ uppattito suṭṭhu muttā",
  "atk-s0515a10:128_2": "muñcitvā ṭhitā. Dantabhūmimanuppattāti ekantadamanaṁ arahattaphalabhūmiṁ pāpuṇitvā",
  "atk-s0515a10:128_3": "ṭhitā. Te loke vijitāvinoti te arahanto sattaloke vijitavijayā vijitavanto nāma honti.",
  "atk-s0515a10:129_0": "Yasmā ca bhāvitindriyo nibbhayo nibbikāro danto hoti, tasmā tamatthaṁ dassento ‘‘yassindriyānī’’ti",
  "atk-s0515a10:129_1": "gāthamāha. Tassattho – yassa cakkhādīni chaḷindriyāni gocarabhāvanāya aniccāditilakkhaṇaṁ",
  "atk-s0515a10:129_2": "āropetvā vāsanābhāvanāya satisampajaññagandhaṁ gāhāpetvā bhāvitāni, tāni ca kho ajjhattagocarabhāvanāya,",
  "atk-s0515a10:129_3": "evaṁ pana bahiddhā ca sabbaloketi yattha yattha indriyānaṁ vekallatā vekallato vā",
  "atk-s0515a10:129_4": "sambhavo, tattha nābhijjhādivasena bhāvitānīti evaṁ nibbijjha ñatvā paṭivijjhitvā",
  "atk-s0515a10:129_5": "imaṁ parañca lokaṁ sakasantatikhandhalokaṁ parasantatikhandhalokañca dantamaraṇaṁ",
  "atk-s0515a10:129_6": "maritukāmo kālaṁ kaṅkhati, jīvitakkhayakālaṁ āgameti patimāneti, na bhāyati maraṇassa. Yathāha –",
  "atk-s0515a10:130": "‘‘Maraṇe me bhayaṁ natthi, nikanti natthī jīvite’’. (theragā. 20);",
  "atk-s0515a10:131": "‘‘Nābhikaṅkhāmi maraṇaṁ, nābhikaṅkhāmi jīvitaṁ;",
  "atk-s0515a10:132": "Kālañca patimānemi, nibbisaṁ bhatako yathā’’ti. (theragā. 606, 654, 1002; mi. pa. 2.2.4 thokaṁ visadisaṁ);",
  "atk-s0515a10:133": "Bhāvitosa dantoti evaṁ bhāvitindriyo so danto.",
  "atk-s0515a10:134_0": "91.Nissayatāti taṇhādiṭṭhinissayā. Ñatvā dhammanti aniccādīhi ākārehi dhammaṁ jānitvā.",
  "atk-s0515a10:134_1": "Anissitoti evaṁ tehi nissayehi anissito. Tena aññatra dhammañāṇā natthi nissayānaṁ",
  "atk-s0515a10:134_2": "abhāvoti dīpeti. Bhavāya vibhavāya vāti sassatāya ucchedāya vā. Imissā gāthāya niddeso uttāno.",
  "atk-s0515a10:135": "92.Taṁ brūmi upasantoti taṁ evarūpaṁ ekekagāthāya vuttaṁ upasantoti kathemi. Atarī so visattikanti so imaṁ visatādibhāvena visattikāsaṅkhātaṁ mahātaṇhaṁ atari.",
  "atk-s0515a10:136_0": "Attano diṭṭhiyā rāgo abhijjhākāyaganthoti sayaṁ gahitadiṭṭhiyā rañjanasaṅkhāto rāgo",
  "atk-s0515a10:136_1": "abhijjhākāyagantho. Paravādesu āghāto appaccayoti paresaṁ vādapaṭivādesu kopo ca",
  "atk-s0515a10:136_2": "atuṭṭhākāro ca byāpādo kāyagantho. Attano sīlaṁ vā vataṁ vāti sayaṁ gahitamethunaviratisaṅkhātaṁ",
  "atk-s0515a10:136_3": "sīlaṁ vā govatādivataṁ vā. Sīlabbataṁ vāti tadubhayaṁ vā. Parāmāsoti iminā suddhītiādivasena",
  "atk-s0515a10:136_4": "parato āmasati. Attano diṭṭhi idaṁsaccābhiniveso kāyaganthoti sayaṁ gahitadiṭṭhiṁ",
  "atk-s0515a10:136_5": "‘‘idameva saccaṁ moghamañña’’nti (udā. 54; ma. ni. 3.27, 301) ayoniso abhiniveso",
  "atk-s0515a10:136_6": "idaṁsaccābhiniveso kāyagantho. Ganthā tassa na vijjantīti tassa khīṇāsavassa dve",
  "atk-s0515a10:136_7": "diṭṭhiganthā sotāpattimaggena na santi. Byāpādo kāyagantho anāgāmimaggena. Abhijjhākāyagantho arahattamaggena.",
  "atk-s0515a10:137_0": "93. Idāni tameva upasantaṁ pasaṁsanto āha ‘‘na tassa puttā’’ti evamādi. Tattha puttā",
  "atk-s0515a10:137_1": "atrajādayo cattāro. Ettha ca puttapariggahādayo puttādināmena vuttāti veditabbā.",
  "atk-s0515a10:137_2": "Te hissa na vijjanti, tesaṁ vā abhāvena puttādayo na vijjantīti. Attāti ‘‘attā atthī’’ti",
  "atk-s0515a10:137_3": "gahitā sassatadiṭṭhiṁ natthi. Nirattāti ‘‘ucchijjatī’’ti gahitā ucchedadiṭṭhi.",
  "atk-s0515a10:138_0": "Natthīti gahetabbaṁ natthi. Muñcitabbaṁ natthīti mocetabbaṁ natthi. Yassa natthi",
  "atk-s0515a10:138_1": "gahitanti yassa puggalassa taṇhādiṭṭhivasena gahitaṁ na vijjati. Tassa natthi muñcitabbanti",
  "atk-s0515a10:138_2": "tassa puggalassa muñcitabbaṁ na vijjati. Gāhamuñcanasamatikkantoti gahaṇañca mocanañca",
  "atk-s0515a10:138_3": "vītivatto. Vuddhiparihānivītivattoti vuḍḍhiñca hāniñca atikkanto.",
  "atk-s0515a10:139_0": "94.Yena naṁ vajjuṁ puthujjanā, atho samaṇabrāhmaṇāti yena taṁ rāgādinā vajjena puthujjanā",
  "atk-s0515a10:139_1": "sabbepi devamanussā itova bahiddhā samaṇabrāhmaṇā ca rattoti vā duṭṭhoti vā vadeyyuṁ.",
  "atk-s0515a10:139_2": "Taṁ tassa apurakkhatanti taṁ rāgādivajjaṁ tassa arahato apurakkhataṁ. Tasmā vādesu",
  "atk-s0515a10:139_3": "nejatīti taṁkāraṇā nindāvacanesu na kampati.",
  "atk-s0515a10:140_0": "Nejatīti niddesassa uddesapadaṁ. Na iñjatīti calanaṁ na karoti. Na calatīti na tattha",
  "atk-s0515a10:140_1": "namati. Na vedhatīti kampetuṁ asakkuṇeyyatāya na phandati. Nappavedhatīti na kampati.",
  "atk-s0515a10:140_2": "Na sampavedhatīti na parivattati.",
  "atk-s0515a10:141_0": "95.Na ussesu vadateti visiṭṭhesu attānaṁ antokatvā ‘‘ahaṁ visiṭṭho’’ti atimānavasena",
  "atk-s0515a10:141_1": "na vadati. Esa nayo itaresu dvīsu. Kappaṁ neti akappiyoti so evarūpo duvidhampi kappaṁ",
  "atk-s0515a10:141_2": "na eti. Kasmā? Yasmā akappiyo, pahīnakappoti vuttaṁ hoti. Imissāpi gāthāya niddeso uttānova.",
  "atk-s0515a10:142_0": "96.Sakanti mayhanti pariggahitaṁ. Asatā ca na socatīti avijjamānādinā asatā ca na",
  "atk-s0515a10:142_1": "socati. Dhammesu ca na gacchatīti sabbadhammesu chandādivasena na gacchati. Sa ve",
  "atk-s0515a10:142_2": "santoti vuccatīti so evarūpo naruttamo ‘‘santo’’ti vuccati. Imissāpi gāthāya niddeso",
  "atk-s0515a10:142_3": "uttānova. Arahattanikūṭena desanaṁ niṭṭhāpesi. Desanāpariyosāne koṭisatasahassadevatānaṁ",
  "atk-s0515a10:142_4": "arahattappatti ahosi, sotāpannādīnaṁ gaṇanā natthīti.",
  "atk-s0515a10:143": "Saddhammappajjotikāya mahāniddesaṭṭhakathāya",
  "atk-s0515a10:144": "Purābhedasuttaniddesavaṇṇanā niṭṭhitā."
}