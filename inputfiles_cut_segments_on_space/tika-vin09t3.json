{
  "tika-vin09t3:0": "Aniyatakaṇḍaṁ",
  "tika-vin09t3:1": "1. Paṭhamāniyatasikkhāpadavaṇṇanā",
  "tika-vin09t3:2_0": "Aniyate āditova idaṁ pakiṇṇakaṁ. Seyyathidaṁ – idaṁ aniyatakaṇḍaṁ nippayojanaṁ tattha",
  "tika-vin09t3:2_1": "apubbābhāvatoti ce? Na, garukalahukabhedabhinnāpattiropanāropanakkamalakkhaṇadīpanappayojanato.",
  "tika-vin09t3:2_2": "Ettha hi “sā ce evaṁ vadeyya ‘ayyo mayā…pe… so ca taṁ paṭijānāti, āpattiyā kāretabbo”’tiādinā",
  "tika-vin09t3:2_3": "āpattiyā garukāya, lahukāya ca āropanakkamalakkhaṇaṁ, “na kāretabbo”ti iminā anāropanakkamalakkhaṇañca",
  "tika-vin09t3:2_4": "dassitaṁ. Lakkhaṇadīpanato ādimhi, ante vā uddisitabbanti ce? Na, asambhavato. Kathaṁ",
  "tika-vin09t3:2_5": "na tāva ādimhi sambhavati, yesamidaṁ lakkhaṇaṁ, tesaṁ sikkhāpadānaṁ adassitattā.",
  "tika-vin09t3:2_6": "Na ante garukamissakattā. Tasmā garukalahukānaṁ majjhe eva uddisitabbataṁ arahati",
  "tika-vin09t3:2_7": "ubhayamissakattā. Yā tattha pācittiyasaṅkhātā lahukāpatti dassitā, sāpi garukāti",
  "tika-vin09t3:2_8": "kathitā. Tenevāha “methunadhammasannissitakilesasaṅkhātena rahassādenā”tiādi. Tasmā",
  "tika-vin09t3:2_9": "garukānaṁ eva anantaraṁ uddiṭṭhantipi eke. Evaṁ sati paṭhamāniyatamevālaṁ tāvatā",
  "tika-vin09t3:2_10": "lakkhaṇadīpanasiddhito, kiṁ dutiyenāti ce? Na, okāsaniyamapaccayamicchāgāhanivāraṇappayojanato.",
  "tika-vin09t3:2_11": "“Paṭicchanne āsane alaṁkammaniye”ti okāsaniyamato hi tabbiparīte okāse idaṁ lakkhaṇaṁ",
  "tika-vin09t3:2_12": "na vikappitanti micchāgāho hoti. Taṁnivāraṇato dutiyāniyatampi sātthakamevāti adhippāyo.",
  "tika-vin09t3:2_13": "Kasmā? Okāsabhedato, rahobhedadīpanato, rahonisajjassādabhedadīpanato. Okāsaniyamabhāve",
  "tika-vin09t3:2_14": "ca rahonisajjassādabhedo jāto. Dvinnaṁ rahonisajjasikkhāpadānaṁ nānāttajānanañca",
  "tika-vin09t3:2_15": "siyā tathā kāyasaṁsaggabhedadīpanato. Nālaṁ kammaniyepi hi okāse appaṭicchanne, paṭicchannepi",
  "tika-vin09t3:2_16": "vā nisinnāya vātapānakavāṭacchiddādīhi nikkhantakesādiggahaṇena kāyasaṁsaggo labbhatīti",
  "tika-vin09t3:2_17": "evamādayopi nayā vitthārato veditabbā.",
  "tika-vin09t3:3_0": "Tatridaṁ mukhamattanidassanaṁ – okāsabhedatoti alaṁkammaniyanālaṁkammaniyabhedato.",
  "tika-vin09t3:3_1": "Paṭicchannampi hi ekaccaṁ nālaṁkammaniyaṁ vātapānādinā antaritattā, ubhayappaṭicchannampi",
  "tika-vin09t3:3_2": "ekaccaṁ nālaṁkammaniyaṁ vijānataṁ ajjhokāsattā. Rahobhedadīpanatoti ettha rahabhāvasāmaññepi",
  "tika-vin09t3:3_3": "raho dvidhā paṭicchannāpaṭicchannabhedatoti adhippāyo. Rahonisajjassādabhedadīpanatoti",
  "tika-vin09t3:3_4": "methunassādavasena nisajjā, duṭṭhullassādavasena nisajjāti tādisassa bhedassa dīpanatoti",
  "tika-vin09t3:3_5": "attho. “Idha āgatanayattā bhikkhunipātimokkhe idaṁ kaṇḍaṁ parihīnanti veditabba”nti",
  "tika-vin09t3:3_6": "vadanti. “Aṭṭhuppattiyā tattha anuppannattā”ti eke, taṁ anekantabhāvadīpanato ayuttaṁ.",
  "tika-vin09t3:3_7": "Sabbabuddhakāle hi bhikkhūnaṁ pañca, bhikkhunīnaṁ cattāro ca uddesā santi. Pātimokkhuddesapaññattiyā",
  "tika-vin09t3:3_8": "asādhāraṇattā tattha niddiṭṭhasaṅghādisesapācittiyānanti eke. Tāsañhi bhikkhunīnaṁ",
  "tika-vin09t3:3_9": "ubbhajāṇumaṇḍalika -aṭṭhavatthuka -vasena kāyasaṁsaggaviseso pārājikavatthu, “hatthaggahaṇaṁ",
  "tika-vin09t3:3_10": "vā sādiyeyya, kāyaṁ vā tadatthāya upasaṁhareyyā”ti vacanato sādiyanampi, “santiṭṭheyya",
  "tika-vin09t3:3_11": "vā”ti vacanato ṭhānampi, “saṅketaṁ vā gaccheyyā”ti vacanato gamanampi, “channaṁ vā",
  "tika-vin09t3:3_12": "anupaviseyyā”ti vacanato paṭicchannaṭṭhānappavesopi hoti, tathā “rattandhakāre appadīpe,",
  "tika-vin09t3:3_13": "paṭicchanne okāse ajjhokāse ekenekā santiṭṭheyya vā sallapeyya vā”ti vacanato duṭṭhullavācāpi",
  "tika-vin09t3:3_14": "pācittiyavatthukanti katvā tāsaṁ aññathā aniyatakaṇḍassa avattabbatāpattito na vuttanti",
  "tika-vin09t3:3_15": "tesaṁ adhippāyo. Pakiṇṇakaṁ.",
  "tika-vin09t3:4_0": "“Desanāvuṭṭhānagāminīnaṁ āpattīnaṁ vasena alajjiādayo lajjīnaṁ codessantī”ti āgatattā",
  "tika-vin09t3:4_1": "lajjipaggahatthāya patirūpāyapi upāsikāya vacanena akatvā bhikkhusseva paṭiññāya",
  "tika-vin09t3:4_2": "kātabbanti āpattiyo pana lakkhaṇadassanatthaṁ paññattaṁ vitthāranayameva gahetvā",
  "tika-vin09t3:4_3": "vattuṁ yuttaṁ “ime kho panāyasmanto dve aniyatā dhammā”ti uddesadassanattāti likhitaṁ.",
  "tika-vin09t3:4_4": "Sotassa rahoti ettha rahoti vacanasāmaññato vuttaṁ. Duṭṭhullasāmaññato duṭṭhullārocanappaṭicchādanasikkhāpadesu",
  "tika-vin09t3:4_5": "pārājikavacanaṁ viya. Tasmā “cakkhusseva pana raho ‘raho’ti idha adhippeto”ti vuttaṁ.",
  "tika-vin09t3:4_6": "Kathaṁ paññāyatīti ce? “Mātugāmo nāma…pe… antamaso tadahujātāpi dārikā”ti vuttattā",
  "tika-vin09t3:4_7": "duṭṭhullobhāsanaṁ idha nādhippetanti dīpitamevāti. Antodvādasahatthepīti pi-saddena",
  "tika-vin09t3:4_8": "apihitakavāṭassa gabbhassa dvāre nisinnopīti attho. Acelakavagge rahopaṭicchannāsanasikkhāpade",
  "tika-vin09t3:4_9": "“yo koci viññū puriso dutiyo hotī”ti imassa anurūpato “itthīnaṁ pana satampi anāpattiṁ",
  "tika-vin09t3:4_10": "na karotiyevā”ti vuttaṁ. “Alaṁkammaniyeti sakkā hoti methunaṁ dhammaṁ paṭisevitu”nti",
  "tika-vin09t3:4_11": "vibhaṅge vacanato rahonisajjassādo cettha methunadhammasannissitakileso, na dutiye",
  "tika-vin09t3:4_12": "viya duṭṭhullavācassādakileso. Tasmā ca paññāyati sotassa raho nādhippetoti.",
  "tika-vin09t3:5_0": "Tiṇṇaṁ dhammānaṁ aññatarena vadeyyāti rahonisajjasikkhāpadavasena nisinnassa tassānusārena",
  "tika-vin09t3:5_1": "pācittiyameva avatvā pārājikasaṅghādisesāyapi āpattiyā bhedadassanatthaṁ vuttaṁ.",
  "tika-vin09t3:5_2": "Puna āpattippaṭijānanaṁ avatvā kasmā “nisajjaṁ bhikkhu paṭijānamāno”ti vatthuppaṭijānanaṁ",
  "tika-vin09t3:5_3": "vuttanti? Vuccate – āpattiyā codite vinayadharena “kismiṁ vatthusmi”nti pucchite",
  "tika-vin09t3:5_4": "cuditakena “imasmiṁ vatthusmi”nti vutte vinayadharena “īdisaṁ nāma akāsī”ti pucchite",
  "tika-vin09t3:5_5": "so vatthuṁ paṭijānamānova kāretabboti dassanatthaṁ “nisajjaṁ bhikkhu paṭijānamāno”ti",
  "tika-vin09t3:5_6": "vuttaṁ. Yadi evaṁ nisajjaṁ paṭijānamānopi āpattiyāva kāretabboti? Anurūpameva. Evaṁ",
  "tika-vin09t3:5_7": "pana gahetabbaṁ – tiṇṇampi āpattīnaṁ vatthūni aggahetvā idha sikkhāpadavasena nisajjameva",
  "tika-vin09t3:5_8": "vuttaṁ. Tasmiṁ gahitepi hi āpatti gahitāva hotīti. Yena vā sāti ettha vā-saddo “tena",
  "tika-vin09t3:5_9": "so bhikkhu kāretabbo vā”ti yojetabbo. So ca vikappattho. Tasmā “kāretabbo vā paṭijānamāno,",
  "tika-vin09t3:5_10": "na vā kāretabbo appaṭijānamāno”ti attho. Tena vuttaṁ “paṭijānamāno vā”tiādi. Rahonisajjasikkhāpadavasena",
  "tika-vin09t3:5_11": "nisajjapaccayā āpattiyā vuttattā sesesupi sesasikkhāpadavasena āpatti gahetabbā.",
  "tika-vin09t3:5_12": "“Samuṭṭhānādīni paṭhamapārājikasadisānevā”ti vuttattā idha duṭṭhullobhāsanassa anadhippetabhāvo veditabbo.",
  "tika-vin09t3:6": "Paṭhamāniyatasikkhāpadavaṇṇanā niṭṭhitā.",
  "tika-vin09t3:7": "2. Dutiyāniyatasikkhāpadavaṇṇanā",
  "tika-vin09t3:8_0": "Saṅghādisesenavāti kāyasaṁsaggaduṭṭhullobhāsanena. Tasmā evaṁ kāyasaṁsaggavāro pāḷiyampi",
  "tika-vin09t3:8_1": "vutto. Anandho abadhiroti anandho kāyasaṁsaggaṁ passati, abadhiro duṭṭhullaṁ suṇāti,",
  "tika-vin09t3:8_2": "tasmā eva adinnādānasadisānevāti vutta”nti likhitaṁ. Ettha ca kāyavācācittato samuṭṭhānaṁ",
  "tika-vin09t3:8_3": "kathanti ce? Kāyasaṁsaggañhi samāpajjanto duṭṭhullampi bhaṇati, duṭṭhullaṁ bhaṇanto",
  "tika-vin09t3:8_4": "nisīdati cāti sambhavati, duṭṭhullameva vā sandhāya vuttaṁ. Tañhi adinnādānasamuṭṭhānanti.",
  "tika-vin09t3:9": "Yo desanaṁ sabbavidūpamova;",
  "tika-vin09t3:10": "Nānānayākāravicittabhedaṁ;",
  "tika-vin09t3:11": "Ñātuṁ upāyāna mano satimā;",
  "tika-vin09t3:12": "Taṁ lābhahetuṁ na karoti puññanti.",
  "tika-vin09t3:13": "Dutiyāniyatasikkhāpadavaṇṇanā niṭṭhitā.",
  "tika-vin09t3:14": "Aniyatavaṇṇanā niṭṭhitā."
}