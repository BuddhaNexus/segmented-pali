{
  "tika-vin09t3:0": "Aniyatakaṇḍaṁ",
  "tika-vin09t3:1": "1. Paṭhamāniyatasikkhāpadavaṇṇanā",
  "tika-vin09t3:2_0": "Aniyate āditova idaṁ pakiṇṇakaṁ. Seyyathidaṁ – idaṁ aniyatakaṇḍaṁ nippayojanaṁ tattha",
  "tika-vin09t3:2_1": "apubbābhāvatoti ce? Na, garukalahukabhedabhinnāpattiropanāropanakkamalakkhaṇadīpanappayojanato.",
  "tika-vin09t3:2_2": "Ettha hi ‘‘sā ce evaṁ vadeyya ‘ayyo mayā…pe… so ca taṁ paṭijānāti, āpattiyā kāretabbo’’’tiādinā",
  "tika-vin09t3:2_3": "(pārā. 446) āpattiyā garukāya, lahukāya ca āropanakkamalakkhaṇaṁ, ‘‘na kāretabbo’’ti",
  "tika-vin09t3:2_4": "iminā anāropanakkamalakkhaṇañca dassitaṁ. Lakkhaṇadīpanato ādimhi, ante vā uddisitabbanti",
  "tika-vin09t3:2_5": "ce? Na, asambhavato. Kathaṁ na tāva ādimhi sambhavati, yesamidaṁ lakkhaṇaṁ, tesaṁ",
  "tika-vin09t3:2_6": "sikkhāpadānaṁ adassitattā. Na ante garukamissakattā. Tasmā garukalahukānaṁ majjhe",
  "tika-vin09t3:2_7": "eva uddisitabbataṁ arahati ubhayamissakattā. Yā tattha pācittiyasaṅkhātā lahukāpatti",
  "tika-vin09t3:2_8": "dassitā, sāpi garukāti kathitā. Tenevāha ‘‘methunadhammasannissitakilesasaṅkhātena",
  "tika-vin09t3:2_9": "rahassādenā’’tiādi. Tasmā garukānaṁ eva anantaraṁ uddiṭṭhantipi eke. Evaṁ sati paṭhamāniyatamevālaṁ",
  "tika-vin09t3:2_10": "tāvatā lakkhaṇadīpanasiddhito, kiṁ dutiyenāti ce? Na, okāsaniyamapaccayamicchāgāhanivāraṇappayojanato.",
  "tika-vin09t3:2_11": "‘‘Paṭicchanne āsane alaṁkammaniye’’ti okāsaniyamato hi tabbiparīte okāse idaṁ lakkhaṇaṁ",
  "tika-vin09t3:2_12": "na vikappitanti micchāgāho hoti. Taṁnivāraṇato dutiyāniyatampi sātthakamevāti adhippāyo.",
  "tika-vin09t3:2_13": "Kasmā? Okāsabhedato, rahobhedadīpanato, rahonisajjassādabhedadīpanato. Okāsaniyamabhāve",
  "tika-vin09t3:2_14": "ca rahonisajjassādabhedo jāto. Dvinnaṁ rahonisajjasikkhāpadānaṁ nānāttajānanañca",
  "tika-vin09t3:2_15": "siyā tathā kāyasaṁsaggabhedadīpanato. Nālaṁ kammaniyepi hi okāse appaṭicchanne, paṭicchannepi",
  "tika-vin09t3:2_16": "vā nisinnāya vātapānakavāṭacchiddādīhi nikkhantakesādiggahaṇena kāyasaṁsaggo labbhatīti",
  "tika-vin09t3:2_17": "evamādayopi nayā vitthārato veditabbā.",
  "tika-vin09t3:3_0": "Tatridaṁ mukhamattanidassanaṁ – okāsabhedatoti alaṁkammaniyanālaṁkammaniyabhedato.",
  "tika-vin09t3:3_1": "Paṭicchannampi hi ekaccaṁ nālaṁkammaniyaṁ vātapānādinā antaritattā , ubhayappaṭicchannampi",
  "tika-vin09t3:3_2": "ekaccaṁ nālaṁkammaniyaṁ vijānataṁ ajjhokāsattā. Rahobhedadīpanatoti ettha rahabhāvasāmaññepi",
  "tika-vin09t3:3_3": "raho dvidhā paṭicchannāpaṭicchannabhedatoti adhippāyo. Rahonisajjassādabhedadīpanatoti",
  "tika-vin09t3:3_4": "methunassādavasena nisajjā, duṭṭhullassādavasena nisajjāti tādisassa bhedassa dīpanatoti",
  "tika-vin09t3:3_5": "attho. ‘‘Idha āgatanayattā bhikkhunipātimokkhe idaṁ kaṇḍaṁ parihīnanti veditabba’’nti",
  "tika-vin09t3:3_6": "vadanti. ‘‘Aṭṭhuppattiyā tattha anuppannattā’’ti eke, taṁ anekantabhāvadīpanato ayuttaṁ.",
  "tika-vin09t3:3_7": "Sabbabuddhakāle hi bhikkhūnaṁ pañca, bhikkhunīnaṁ cattāro ca uddesā santi. Pātimokkhuddesapaññattiyā",
  "tika-vin09t3:3_8": "asādhāraṇattā tattha niddiṭṭhasaṅghādisesapācittiyānanti eke. Tāsañhi bhikkhunīnaṁ",
  "tika-vin09t3:3_9": "ubbhajāṇumaṇḍalika (pāci. 658) -aṭṭhavatthuka (pāci. 675) -vasena kāyasaṁsaggaviseso",
  "tika-vin09t3:3_10": "pārājikavatthu, ‘‘hatthaggahaṇaṁ vā sādiyeyya, kāyaṁ vā tadatthāya upasaṁhareyyā’’ti",
  "tika-vin09t3:3_11": "(pāci. 675) vacanato sādiyanampi, ‘‘santiṭṭheyya vā’’ti (pāci. 675) vacanato ṭhānampi,",
  "tika-vin09t3:3_12": "‘‘saṅketaṁ vā gaccheyyā’’ti (pāci. 675) vacanato gamanampi, ‘‘channaṁ vā anupaviseyyā’’ti",
  "tika-vin09t3:3_13": "(pāci. 675) vacanato paṭicchannaṭṭhānappavesopi hoti, tathā ‘‘rattandhakāre appadīpe,",
  "tika-vin09t3:3_14": "paṭicchanne okāse ajjhokāse ekenekā santiṭṭheyya vā sallapeyya vā’’ti (pāci. 839)",
  "tika-vin09t3:3_15": "vacanato duṭṭhullavācāpi pācittiyavatthukanti katvā tāsaṁ aññathā aniyatakaṇḍassa",
  "tika-vin09t3:3_16": "avattabbatāpattito na vuttanti tesaṁ adhippāyo. Pakiṇṇakaṁ.",
  "tika-vin09t3:4_0": "‘‘Desanāvuṭṭhānagāminīnaṁ āpattīnaṁ vasena alajjiādayo lajjīnaṁ codessantī’’ti āgatattā",
  "tika-vin09t3:4_1": "lajjipaggahatthāya patirūpāyapi upāsikāya vacanena akatvā bhikkhusseva paṭiññāya",
  "tika-vin09t3:4_2": "kātabbanti āpattiyo pana lakkhaṇadassanatthaṁ paññattaṁ vitthāranayameva gahetvā",
  "tika-vin09t3:4_3": "vattuṁ yuttaṁ ‘‘ime kho panāyasmanto dve aniyatā dhammā’’ti (pārā. 443) uddesadassanattāti",
  "tika-vin09t3:4_4": "likhitaṁ. Sotassa rahoti ettha rahoti vacanasāmaññato vuttaṁ. Duṭṭhullasāmaññato",
  "tika-vin09t3:4_5": "duṭṭhullārocanappaṭicchādanasikkhāpadesu pārājikavacanaṁ viya. Tasmā ‘‘cakkhusseva",
  "tika-vin09t3:4_6": "pana raho ‘raho’ti idha adhippeto’’ti vuttaṁ. Kathaṁ paññāyatīti ce? ‘‘Mātugāmo nāma…pe…",
  "tika-vin09t3:4_7": "antamaso tadahujātāpi dārikā’’ti (pārā. 445) vuttattā duṭṭhullobhāsanaṁ idha nādhippetanti",
  "tika-vin09t3:4_8": "dīpitamevāti. Antodvādasahatthepīti pi-saddena apihitakavāṭassa gabbhassa dvāre nisinnopīti",
  "tika-vin09t3:4_9": "attho. Acelakavagge rahopaṭicchannāsanasikkhāpade (pāci. 288) ‘‘yo koci viññū puriso",
  "tika-vin09t3:4_10": "dutiyo hotī’’ti imassa anurūpato ‘‘itthīnaṁ pana satampi anāpattiṁ na karotiyevā’’ti",
  "tika-vin09t3:4_11": "vuttaṁ. ‘‘Alaṁkammaniyeti sakkā hoti methunaṁ dhammaṁ paṭisevitu’’nti (pārā. 445)",
  "tika-vin09t3:4_12": "vibhaṅge vacanato rahonisajjassādo cettha methunadhammasannissitakileso, na dutiye",
  "tika-vin09t3:4_13": "viya duṭṭhullavācassādakileso. Tasmā ca paññāyati sotassa raho nādhippetoti.",
  "tika-vin09t3:5_0": "Tiṇṇaṁ dhammānaṁ aññatarena vadeyyāti rahonisajjasikkhāpadavasena nisinnassa tassānusārena",
  "tika-vin09t3:5_1": "pācittiyameva avatvā pārājikasaṅghādisesāyapi āpattiyā bhedadassanatthaṁ vuttaṁ.",
  "tika-vin09t3:5_2": "Puna āpattippaṭijānanaṁ avatvā kasmā ‘‘nisajjaṁ bhikkhu paṭijānamāno’’ti vatthuppaṭijānanaṁ",
  "tika-vin09t3:5_3": "vuttanti? Vuccate – āpattiyā codite vinayadharena ‘‘kismiṁ vatthusmi’’nti pucchite",
  "tika-vin09t3:5_4": "cuditakena ‘‘imasmiṁ vatthusmi’’nti vutte vinayadharena ‘‘īdisaṁ nāma akāsī’’ti pucchite",
  "tika-vin09t3:5_5": "so vatthuṁ paṭijānamānova kāretabboti dassanatthaṁ ‘‘nisajjaṁ bhikkhu paṭijānamāno’’ti",
  "tika-vin09t3:5_6": "vuttaṁ. Yadi evaṁ nisajjaṁ paṭijānamānopi āpattiyāva kāretabboti? Anurūpameva. Evaṁ",
  "tika-vin09t3:5_7": "pana gahetabbaṁ – tiṇṇampi āpattīnaṁ vatthūni aggahetvā idha sikkhāpadavasena nisajjameva",
  "tika-vin09t3:5_8": "vuttaṁ. Tasmiṁ gahitepi hi āpatti gahitāva hotīti. Yena vā sāti ettha vā-saddo ‘‘tena",
  "tika-vin09t3:5_9": "so bhikkhu kāretabbo vā’’ti yojetabbo. So ca vikappattho. Tasmā ‘‘kāretabbo vā paṭijānamāno,",
  "tika-vin09t3:5_10": "na vā kāretabbo appaṭijānamāno’’ti attho. Tena vuttaṁ ‘‘paṭijānamāno vā’’tiādi. Rahonisajjasikkhāpadavasena",
  "tika-vin09t3:5_11": "nisajjapaccayā āpattiyā vuttattā sesesupi sesasikkhāpadavasena āpatti gahetabbā.",
  "tika-vin09t3:5_12": "‘‘Samuṭṭhānādīni paṭhamapārājikasadisānevā’’ti vuttattā idha duṭṭhullobhāsanassa",
  "tika-vin09t3:5_13": "anadhippetabhāvo veditabbo.",
  "tika-vin09t3:6": "Paṭhamāniyatasikkhāpadavaṇṇanā niṭṭhitā.",
  "tika-vin09t3:7": "2. Dutiyāniyatasikkhāpadavaṇṇanā",
  "tika-vin09t3:8_0": "Saṅghādisesenavāti kāyasaṁsaggaduṭṭhullobhāsanena. Tasmā evaṁ kāyasaṁsaggavāro pāḷiyampi",
  "tika-vin09t3:8_1": "vutto. Anandho abadhiroti anandho kāyasaṁsaggaṁ passati, abadhiro duṭṭhullaṁ suṇāti,",
  "tika-vin09t3:8_2": "tasmā eva adinnādānasadisānevāti vutta’’nti likhitaṁ. Ettha ca kāyavācācittato samuṭṭhānaṁ",
  "tika-vin09t3:8_3": "kathanti ce? Kāyasaṁsaggañhi samāpajjanto duṭṭhullampi bhaṇati, duṭṭhullaṁ bhaṇanto",
  "tika-vin09t3:8_4": "nisīdati cāti sambhavati, duṭṭhullameva vā sandhāya vuttaṁ. Tañhi adinnādānasamuṭṭhānanti.",
  "tika-vin09t3:9": "Yo desanaṁ sabbavidūpamova;",
  "tika-vin09t3:10": "Nānānayākāravicittabhedaṁ;",
  "tika-vin09t3:11": "Ñātuṁ upāyāna mano satimā;",
  "tika-vin09t3:12": "Taṁ lābhahetuṁ na karoti puññanti.",
  "tika-vin09t3:13": "Dutiyāniyatasikkhāpadavaṇṇanā niṭṭhitā.",
  "tika-vin09t3:14": "Aniyatavaṇṇanā niṭṭhitā."
}