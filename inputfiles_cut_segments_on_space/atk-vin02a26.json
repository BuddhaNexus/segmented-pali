{
  "atk-vin02a26:0": "7. Kathinakkhandhakaṁ",
  "atk-vin02a26:1": "Kathinānujānanakathā",
  "atk-vin02a26:2_0": "306. Kathinakkhandhake – pāveyyakāti pāveyyaraṭṭhavāsino. Pāveyyaṁ nāma kosalesu",
  "atk-vin02a26:2_1": "pacchimadisābhāge raṭṭhaṁ; tattha vāsinoti vuttaṁ hoti. Kosalarañño ekapitukabhātūnaṁ",
  "atk-vin02a26:2_2": "bhaddavaggiyattherānaṁ etaṁ adhivacanaṁ. Tesu sabbajeṭṭhako anāgāmī, sabbapacchimako",
  "atk-vin02a26:2_3": "sotāpanno, ekopi arahā vā puthujjano vā natthi. Āraññikāti dhutaṅgasamādānavasena",
  "atk-vin02a26:2_4": "āraññikā; na araññavāsamattena. Piṇḍapātikādibhāvepi tesaṁ eseva nayo. Sīsavasena",
  "atk-vin02a26:2_5": "cetaṁ vuttaṁ. Ime pana terasāpi dhutaṅgāni samādāyeva vattanti. Udakasaṅgaheti udakena",
  "atk-vin02a26:2_6": "saṅgahite ghaṭite saṁsaṭṭhe; thale ca ninne ca ekodakībhūteti attho.",
  "atk-vin02a26:3_0": "Udakacikkhalleti akkantaakkantaṭṭhāne udakacikkhallo uṭṭhahitvā yāva ānisadā paharati,",
  "atk-vin02a26:3_1": "īdise cikkhalleti attho. Okapuṇṇehīti udakapuṇṇehi. Tesaṁ kira cīvarāni ghanāni,",
  "atk-vin02a26:3_2": "tesu patitaṁ udakaṁ na paggharati ghanattā puṭabaddhaṁ viya tiṭṭhati. Tena vuttaṁ",
  "atk-vin02a26:3_3": "– “okapuṇṇehi cīvarehī”ti. “Oghapuṇṇehī”tipi pāṭho.",
  "atk-vin02a26:4_0": "Avivadamānā vassaṁ vasimhāti ettha āgantukaṭṭhāne senāsanaphāsutāya abhāvena ca bhagavato",
  "atk-vin02a26:4_1": "dassanālābhena ukkaṇṭhitatāya ca te bhikkhū phāsuṁ na vasiṁsu, tasmā “avivadamānā",
  "atk-vin02a26:4_2": "phāsukaṁ vassaṁ vasimhā”ti nāvocuṁ. Dhammiṁ kathaṁ katvāti bhagavā tesaṁ bhikkhūnaṁ",
  "atk-vin02a26:4_3": "anamataggiyakathaṁ kathesi. Te sabbepi kathāpariyosāne arahattaṁ pāpuṇitvā nisinnaṭṭhānatoyeva",
  "atk-vin02a26:4_4": "ākāse uppatitvā agamaṁsu, taṁ sandhāya vuttaṁ – “dhammiṁ kathaṁ katvā”ti. Tato bhagavā",
  "atk-vin02a26:4_5": "“sace kathinatthāro paññatto abhavissa, ete bhikkhū ekaṁ cīvaraṁ ṭhapetvā santaruttarena",
  "atk-vin02a26:4_6": "āgacchantā na evaṁ kilantā assu, kathinatthāro ca nāmesa sabbabuddhehi anuññāto”ti",
  "atk-vin02a26:4_7": "cintetvā kathinatthāraṁ anujānitukāmo bhikkhū āmantesi, āmantetvā ca pana “anujānāmi",
  "atk-vin02a26:4_8": "bhikkhave”tiādimāha.",
  "atk-vin02a26:5_0": "Tattha atthatakathinānaṁ voti nipātamattaṁ vokāro; atthatakathinānanti attho. Evañhi",
  "atk-vin02a26:5_1": "sati parato “so nesaṁ bhavissatī”ti yujjati. Atha vā voti sāmivacanamevetaṁ. So nesanti",
  "atk-vin02a26:5_2": "ettha pana so cīvaruppādo ye atthatakathinā, tesaṁ bhavissatīti attho.",
  "atk-vin02a26:6_0": "Tattha anāmantacāroti yāva kathinaṁ na uddhariyati, tāva anāmantetvā caraṇaṁ kappissati,",
  "atk-vin02a26:6_1": "cārittasikkhāpadena anāpatti bhavissatīti attho. Asamādānacāroti ticīvaraṁ asamādāya",
  "atk-vin02a26:6_2": "caraṇaṁ; cīvaravippavāso kappissatīti attho. Gaṇabhojananti gaṇabhojanampi kappissati.",
  "atk-vin02a26:6_3": "Yāvadatthacīvaranti yāvattakena cīvarena attho, tāvattakaṁ anadhiṭṭhitaṁ avikappitaṁ",
  "atk-vin02a26:6_4": "kappissatīti attho. Yo ca tattha cīvaruppādoti tattha kathinatthatasīmāyaṁ matakacīvaraṁ",
  "atk-vin02a26:6_5": "vā hotu saṅghaṁ uddissa dinnaṁ vā saṅghikena tatruppādena ābhataṁ vā, yena kenaci",
  "atk-vin02a26:6_6": "ākārena yaṁ saṅghikacīvaraṁ uppajjati, taṁ tesaṁ bhavissatīti attho.",
  "atk-vin02a26:7_0": "Evañca pana bhikkhave kathinaṁ attharitabbanti ettha kathinatthāraṁ ke labhanti,",
  "atk-vin02a26:7_1": "ke na labhantīti? Gaṇanavasena tāva pacchimakoṭiyā pañca janā labhanti, uddhaṁ satasahassampi,",
  "atk-vin02a26:7_2": "pañcannaṁ heṭṭhā na labhanti. Vutthavassavasena purimikāya vassaṁ upagantvā paṭhamapavāraṇāya",
  "atk-vin02a26:7_3": "pavāritā labhanti, chinnavassā vā pacchimikāya upagatā vā na labhanti, aññasmiṁ vihāre",
  "atk-vin02a26:7_4": "vutthavassāpi na labhantīti mahāpaccariyaṁ vuttaṁ. Purimikāya upagatānaṁ pana sabbe",
  "atk-vin02a26:7_5": "gaṇapūrakā honti, ānisaṁsaṁ na labhanti, ānisaṁso itaresaṁyeva hoti. Sace purimikāya",
  "atk-vin02a26:7_6": "upagatā cattāro vā honti tayo vā dve vā eko vā, itare gaṇapūrake katvā kathinaṁ attharitabbaṁ.",
  "atk-vin02a26:7_7": "Atha cattāro bhikkhū upagatā, eko paripuṇṇavasso sāmaṇero, so ce pacchimikāya upasampajjati,",
  "atk-vin02a26:7_8": "gaṇapūrako ceva hoti, ānisaṁsañca labhati. Tayo bhikkhū dve sāmaṇerā, dve bhikkhū",
  "atk-vin02a26:7_9": "tayo sāmaṇerā, eko bhikkhu cattāro sāmaṇerāti etthāpi eseva nayo. Sace purimikāya",
  "atk-vin02a26:7_10": "upagatā kathinatthārakusalā na honti, atthārakusalā khandhakabhāṇakatherā pariyesitvā",
  "atk-vin02a26:7_11": "ānetabbā. Kammavācaṁ sāvetvā kathinaṁ attharāpetvā dānañca bhuñjitvā gamissanti.",
  "atk-vin02a26:7_12": "Ānisaṁso pana itaresaṁyeva hoti.",
  "atk-vin02a26:8_0": "Kathinaṁ kena dinnaṁ vaṭṭati? Yena kenaci devena vā manussena vā pañcannaṁ vā sahadhammikānaṁ",
  "atk-vin02a26:8_1": "aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati",
  "atk-vin02a26:8_2": "– “bhante kathaṁ kathinaṁ dātabba”nti tassa evaṁ ācikkhitabbaṁ – “tiṇṇaṁ cīvarānaṁ",
  "atk-vin02a26:8_3": "aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati,",
  "atk-vin02a26:8_4": "tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ",
  "atk-vin02a26:8_5": "karontānaṁ ettakānaṁ bhikkhūnaṁ yāgubhattañca dātuṁ vaṭṭatī”ti.",
  "atk-vin02a26:9_0": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ.",
  "atk-vin02a26:9_1": "Tantavāyagehato hi ābhatasantāneneva khalimakkhitasāṭako na vaṭṭati, malīnasāṭakopi",
  "atk-vin02a26:9_2": "na vaṭṭati, tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni",
  "atk-vin02a26:9_3": "sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ",
  "atk-vin02a26:9_4": "datvā kathinaṁ attharitabbaṁ. Sace tasmiṁ anatthateyeva aññaṁ kathinasāṭakaṁ āharati,",
  "atk-vin02a26:9_5": "aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa santakeneva",
  "atk-vin02a26:9_6": "attharitabbaṁ. Itaro yathā tathā ovaditvā saññāpetabbo.",
  "atk-vin02a26:10_0": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana",
  "atk-vin02a26:10_1": "kassa dātabbaṁ? Yo jiṇṇacīvaro hoti. Sace bahū jiṇṇacīvarā honti, vuḍḍhassa dātabbaṁ.",
  "atk-vin02a26:10_2": "Vuḍḍhesupi yo mahāpariso tadaheva cīvaraṁ katvā attharituṁ sakkoti, tassa dātabbaṁ.",
  "atk-vin02a26:10_3": "Sace vuḍḍho na sakkoti navakataro sakkoti, tassa dātabbaṁ. Apica saṅghena mahātherassa",
  "atk-vin02a26:10_4": "saṅgahaṁ kātuṁ vaṭṭati, tasmā “tumhe bhante gaṇhatha, mayaṁ katvā dassāmā”ti vattabbaṁ.",
  "atk-vin02a26:10_5": "Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva",
  "atk-vin02a26:10_6": "dātabbaṁ. Sacepissa ekapaṭṭacīvaraṁ ghanaṁ hoti, kathinasāṭako ca pelavo, sāruppatthāya",
  "atk-vin02a26:10_7": "dupaṭṭappahonakameva dātabbaṁ, “ahaṁ alabhanto ekapaṭṭaṁ pārupāmī”ti vadantassāpi",
  "atk-vin02a26:10_8": "dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenāpi “kathinaṁ",
  "atk-vin02a26:10_9": "attharitvā pacchā sibbitvā dve cīvarāni karissāmī”ti na gahetabbaṁ. Yassa pana dīyati,",
  "atk-vin02a26:10_10": "tassa yena vidhinā dātabbaṁ, taṁ dassetuṁ “evañca pana bhikkhave kathinaṁ attharitabba”nti",
  "atk-vin02a26:10_11": "ārabhitvā suṇātu me bhantetiādikā dānakammavācā tāva vuttā.",
  "atk-vin02a26:11_0": "Evaṁ dinne pana kathine sace taṁ kathinadussaṁ niṭṭhitaparikammameva hoti, iccetaṁ",
  "atk-vin02a26:11_1": "kusalaṁ. No ce niṭṭhitaparikammaṁ hoti, “ahaṁ thero”ti vā “bahussuto”ti vā ekenāpi",
  "atk-vin02a26:11_2": "akātuṁ na labbhati, sabbeheva sannipatitvā dhovanasibbanarajanāni niṭṭhāpetabbāni.",
  "atk-vin02a26:11_3": "Idañhi kathinavattaṁ nāma buddhappasatthaṁ. Atīte padumuttaropi bhagavā kathinavattaṁ",
  "atk-vin02a26:11_4": "akāsi. Tassa kira aggasāvako sujātatthero nāma kathinaṁ gaṇhi, taṁ satthā aṭṭhasaṭṭhiyā",
  "atk-vin02a26:11_5": "bhikkhusatasahassehi saddhiṁ nisīditvā akāsi.",
  "atk-vin02a26:12_0": "Katapariyositaṁ pana kathinaṁ gahetvā atthārakena bhikkhunā “sace saṅghāṭiyā kathinaṁ",
  "atk-vin02a26:12_1": "attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā.",
  "atk-vin02a26:12_2": "‘Imāya saṅghāṭiyā kathinaṁ attharāmī’ti vācā bhinditabbā”tiādinā parivāre vuttavidhānena",
  "atk-vin02a26:12_3": "kathinaṁ attharitabbaṁ. Attharitvā ca pana “tena kathinatthārakena bhikkhunā saṅghaṁ",
  "atk-vin02a26:12_4": "upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo –",
  "atk-vin02a26:12_5": "‘atthataṁ bhante saṅghassa kathinaṁ, dhammiko kathinatthāro, anumodathā’ti tehi anumodakehi",
  "atk-vin02a26:12_6": "bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo – ‘atthataṁ",
  "atk-vin02a26:12_7": "āvuso saṅghassa kathinaṁ, dhammiko kathinatthāro, anumodāmā”ti evamādinā parivāre",
  "atk-vin02a26:12_8": "vuttavidhāneneva anumodāpetabbaṁ, itarehi ca anumoditabbaṁ. Evaṁ sabbesaṁ atthataṁ",
  "atk-vin02a26:12_9": "hoti kathinaṁ. Vuttañhetaṁ parivāre “dvinnaṁ puggalānaṁ atthataṁ hoti kathinaṁ –",
  "atk-vin02a26:12_10": "atthārakassa ca anumodakassa cā”ti. Punapi vuttaṁ – “na saṅgho kathinaṁ attharati,",
  "atk-vin02a26:12_11": "na gaṇo kathinaṁ attharati, puggalo kathinaṁ attharati, saṅghassa anumodanā gaṇassa",
  "atk-vin02a26:12_12": "anumodanā puggalassa atthārā saṅghassa atthataṁ hoti kathinaṁ, gaṇassa atthataṁ hoti",
  "atk-vin02a26:12_13": "kathinaṁ, puggalassa atthataṁ hoti kathinaṁ”ti.",
  "atk-vin02a26:13_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā “yena",
  "atk-vin02a26:13_1": "amhākaṁ kathinaṁ gahitaṁ, tasseva demā”ti denti, bhikkhusaṅgho anissaro. Atha avicāretvāva",
  "atk-vin02a26:13_2": "datvā gacchanti, bhikkhusaṅgho issaro. Tasmā sace kathinatthārakassa sesacīvarānipi",
  "atk-vin02a26:13_3": "dubbalāni honti, saṅghena apaloketvā tesampi atthāya vatthāni dātabbāni. Kammavācā",
  "atk-vin02a26:13_4": "pana ekāyeva vaṭṭati. Avasese kathinānisaṁse balavavatthāni vassāvāsikaṭṭhitikāya",
  "atk-vin02a26:13_5": "dātabbāni, ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ.",
  "atk-vin02a26:13_6": "Sace pana ekasīmāya bahū vihārā honti, sabbe bhikkhū sannipātetvā ekattha kathinaṁ",
  "atk-vin02a26:13_7": "attharitabbaṁ, visuṁ visuṁ attharituṁ na vaṭṭati.",
  "atk-vin02a26:14_0": "308. Idāni yathā ca kathinaṁ atthataṁ hoti, yathā ca anatthataṁ, taṁ vidhiṁ vitthārato",
  "atk-vin02a26:14_1": "dassetuṁ evañca pana bhikkhave atthataṁ hoti kathinaṁ evaṁ anatthatanti vatvā akaraṇīyañceva",
  "atk-vin02a26:14_2": "mahābhūmikañca anatthatalakkhaṇaṁ tāva dassento na ullikhitamattenātiādike catuvīsati",
  "atk-vin02a26:14_3": "ākāre dassesi. Tato paraṁ atthatalakkhaṇaṁ dassento ahatena atthatantiādike sattarasa",
  "atk-vin02a26:14_4": "ākāre dassesi. Parivārepi hi “catuvīsatiyā ākārehi anatthataṁ hoti kathinaṁ, sattarasahi",
  "atk-vin02a26:14_5": "ākārehi atthataṁ hoti kathina”nti idameva lakkhaṇaṁ vuttaṁ.",
  "atk-vin02a26:15_0": "Tattha ullikhitamattenāti dīghato ca puthulato ca pamāṇaggahaṇamattena. Pamāṇañhi",
  "atk-vin02a26:15_1": "gaṇhanto tassa tassa padesassa sañjānanatthaṁ nakhādīhi vā paricchedaṁ dassento ullikhati,",
  "atk-vin02a26:15_2": "nalāṭādīsu vā ghaṁsati, tasmā taṁ pamāṇaggahaṇaṁ “ullikhitamatta”nti vuccati. Dhovanamattenāti",
  "atk-vin02a26:15_3": "kathinadussadhovanamattena. Cīvaravicāraṇamattenāti “pañcakaṁ vā sattakaṁ vā navakaṁ",
  "atk-vin02a26:15_4": "vā ekādasakaṁ vā hotū”ti evaṁ vicāritamattena. Chedanamattenāti yathāvicāritassa",
  "atk-vin02a26:15_5": "vatthassa chedanamattena. Bandhanamattenāti moghasuttakāropanamattena. Ovaṭṭiyakaraṇamattenāti",
  "atk-vin02a26:15_6": "moghasuttakānusārena dīghasibbitamattena. Kaṇḍusakaraṇamattenāti muddhiyapattabandhanamattena.",
  "atk-vin02a26:15_7": "Daḷhīkammakaraṇamattenāti dve cimilikāyo ekato katvā sibbitamattena. Atha vā paṭhamacimilikā",
  "atk-vin02a26:15_8": "ghaṭetvā ṭhapitā hoti, kathinasāṭakaṁ tassā kucchicimilikaṁ katvā sibbitamattenātipi",
  "atk-vin02a26:15_9": "attho. Mahāpaccariyaṁ “pakaticīvarassa upassayadānenā”ti vuttaṁ. Kurundiyaṁ pana",
  "atk-vin02a26:15_10": "“pakatipattabaddhacīvaraṁ dupaṭṭaṁ kātuṁ kucchicimilikaṁ alliyāpanamattenā”ti vuttaṁ.",
  "atk-vin02a26:15_11": "Anuvātakaraṇamattenāti piṭṭhianuvātāropanamattena. Paribhaṇḍakaraṇamattenāti kucchianauvātāropanamattena.",
  "atk-vin02a26:15_12": "Ovaddheyyakaraṇamattenāti āgantukapattāropanamattena. Kathinacīvarato vā pattaṁ gahetvā",
  "atk-vin02a26:15_13": "aññasmiṁ akathinacīvare pattāropanamattena.",
  "atk-vin02a26:16_0": "Kambalamaddanamattenāti ekavāraṁyeva rajane pakkhittena dantavaṇṇena paṇḍupalāsavaṇṇena",
  "atk-vin02a26:16_1": "vā. Sace pana sakiṁ vā dvikkhattuṁ vā rattampi sāruppaṁ hoti, vaṭṭati. Nimittakatenāti",
  "atk-vin02a26:16_2": "“iminā dussena kathinaṁ attharissāmī”ti evaṁ nimittakatena. Ettakameva hi parivāre",
  "atk-vin02a26:16_3": "vuttaṁ. Aṭṭhakathāsu pana “ayaṁ sāṭako sundaro, sakkā iminā kathinaṁ attharitu’nti",
  "atk-vin02a26:16_4": "evaṁ nimittakammaṁ katvā laddhenā”ti vuttaṁ. Parikathākatenāti “kathinaṁ nāma dātuṁ",
  "atk-vin02a26:16_5": "vaṭṭati, kathinadāyako bahuṁ puññaṁ pasavatī”ti evaṁ parikathāya uppāditena. Kathinaṁ",
  "atk-vin02a26:16_6": "nāma atiukkaṭṭhaṁ vaṭṭati, mātarampi viññāpetuṁ na vaṭṭati, ākāsato otiṇṇasadisameva",
  "atk-vin02a26:16_7": "vaṭṭatīti. Kukkukatenāti tāvakālikena. Sannidhikatenāti ettha duvidho sannidhi karaṇasannidhi",
  "atk-vin02a26:16_8": "ca nicayasannidhi ca. Tattha tadaheva akatvā ṭhapetvā karaṇaṁ karaṇasannidhi. Saṅgho",
  "atk-vin02a26:16_9": "ajja kathinadussaṁ labhitvā punadivase deti, ayaṁ nicayasannidhi.",
  "atk-vin02a26:17_0": "Nissaggiyenāti rattinissaggiyena. Parivārepi vuttaṁ – “nissaggiyaṁ nāma kariyamāne",
  "atk-vin02a26:17_1": "aruṇaṁ uṭṭhahatī”ti. Akappakatenāti anādinnakappabindunā. Aññatra saṅghāṭiyātiādīsu",
  "atk-vin02a26:17_2": "ṭhapetvā saṅghāṭiuttarāsaṅgaantaravāsake aññena paccattharaṇādinā atthataṁ anatthataṁ",
  "atk-vin02a26:17_3": "hotīti. Aññatra pañcakena vā atirekapañcakena vāti pañca vā atirekāni vā khaṇḍāni",
  "atk-vin02a26:17_4": "katvā mahāmaṇḍalaaḍḍhamaṇḍalāni dassetvā kateneva vaṭṭati. Evañhi samaṇḍalikataṁ",
  "atk-vin02a26:17_5": "hoti, taṁ ṭhapetvā aññena acchinnakena vā dvatticatukhaṇḍena vā na vaṭṭati. Aññatra",
  "atk-vin02a26:17_6": "puggalassa atthārāti puggalassa atthāraṁ ṭhapetvā na aññena saṅghassa vā gaṇassa",
  "atk-vin02a26:17_7": "vā atthārena atthataṁ hoti. Nissīmaṭṭho anumodatīti bahiupacārasīmāya ṭhito anumodati.",
  "atk-vin02a26:18_0": "309.Ahatenāti aparibhuttena. Ahatakappenāti ahatasadisena ekavāraṁ vā dvikkhattuṁ",
  "atk-vin02a26:18_1": "vā dhotena. Pilotikāyāti hatavatthakasāṭakena. Paṁsukūlenāti tevīsatiyā khettesu",
  "atk-vin02a26:18_2": "uppannapaṁsukūlena. Paṁsukūlikabhikkhunā coḷakabhikkhaṁ āhiṇḍitvā laddhacoḷakehi",
  "atk-vin02a26:18_3": "katacīvarenātipi kurundimahāpaccarīsu vuttaṁ. Pāpaṇikenāti āpaṇadvāre patitapilotikaṁ",
  "atk-vin02a26:18_4": "gahetvā kathinatthāya deti, tenāpi vaṭṭatīti attho. Sesaṁ vuttavipallāseneva veditabbaṁ.",
  "atk-vin02a26:18_5": "Imasmiṁ pana ṭhāne “saha kathinassa atthārā kati dhammā jāyantī”tiādi bahuaṭṭhakathāsu",
  "atk-vin02a26:18_6": "vuttaṁ, taṁ sabbaṁ parivāre pāḷiārūḷhameva, tasmā tattha āgatanayeneva veditabbaṁ.",
  "atk-vin02a26:18_7": "Na hi tena idha avuccamānena kathinatthārakassa kiñci parihāyati.",
  "atk-vin02a26:19_0": "310. Evaṁ kathinatthāraṁ dassetvā idāni ubbhāraṁ dassetuṁ kathañca bhikkhave ubbhataṁ",
  "atk-vin02a26:19_1": "hoti kathinantiādimāha. Tattha mātikāti mātaro; janettiyoti attho. Kathinubbhārañhi",
  "atk-vin02a26:19_2": "etā aṭṭha janettiyo. Tāsu pakkamanaṁ anto assāti pakkamanantikā. Evaṁ sesāpi veditabbā.",
  "atk-vin02a26:20": "Ādāyasattakakathā",
  "atk-vin02a26:21_0": "311.Na paccessanti na puna āgamissaṁ. Etasmiṁ pana pakkamanantike kathinuddhāre paṭhamaṁ",
  "atk-vin02a26:21_1": "cīvarapalibodho chijjati, pacchā āvāsapalibodho. Evaṁ pakkamato hi cīvarapalibodho",
  "atk-vin02a26:21_2": "antosīmāyameva chijjati, āvāsapalibodho sīmātikkame. Vuttampi cetaṁ parivāre –",
  "atk-vin02a26:22": "“Pakkamanantiko kathinuddhāro, vutto ādiccabandhunā;",
  "atk-vin02a26:23": "Etañca tāhaṁ vissajjissaṁ, cīvarapalibodho paṭhamaṁ chijjati;",
  "atk-vin02a26:24": "Pacchā āvāsapalibodho chijjatī”ti. ;",
  "atk-vin02a26:25_0": "Cīvaraṁ ādāyāti akatacīvaraṁ ādāya. Bahisīmagatassāti aññaṁ sāmantavihāraṁ gatassa.",
  "atk-vin02a26:25_1": "Evaṁ hotīti tasmiṁ vihāre senāsanaphāsukaṁ vā sahāyasampattiṁ vā disvā evaṁ hoti.",
  "atk-vin02a26:25_2": "Etasmiṁ pana niṭṭhānantike kathinuddhāre āvāsapalibodho paṭhamaṁ chijjati, so hi",
  "atk-vin02a26:25_3": "“na paccessa”nti citte uppannamatteyeva chijjati. Vuttampi cetaṁ –",
  "atk-vin02a26:26": "“Niṭṭhānantiko kathinuddhāro, vutto ādiccabandhunā;",
  "atk-vin02a26:27": "Etañca tāhaṁ vissajjissaṁ, āvāsapalibodho paṭhamaṁ chijjati;",
  "atk-vin02a26:28": "Cīvare niṭṭhite cīvarapalibodho chijjatī”ti.",
  "atk-vin02a26:29_0": "Etena nayena sesamātikāvibhajanepi attho veditabbo. Ayaṁ pana viseso – “sanniṭṭhānantike",
  "atk-vin02a26:29_1": "dvepi palibodhā nevimaṁ cīvaraṁ kāressaṁ, na paccessanti citte uppannamatteyeva ekato",
  "atk-vin02a26:29_2": "chijjantīti. Vuttañhetaṁ –",
  "atk-vin02a26:30": "“Sanniṭṭhānantiko kathinuddhāro, vutto ādiccabandhunā;",
  "atk-vin02a26:31": "Etañca tāhaṁ vissajjissaṁ, dve palibodhā apubbaṁ acarimaṁ chijjantī”ti.",
  "atk-vin02a26:32_0": "Evaṁ sabbakathinuddhāresu palibodhupacchedo veditabbo. So pana yasmā iminā ca vuttanayena",
  "atk-vin02a26:32_1": "parivāre ca āgatabhāvena sakkā jānituṁ, tasmā vitthārato na vutto. Ayaṁ panettha",
  "atk-vin02a26:32_2": "saṅkhepo – nāsanantike āvāsapalibodho paṭhamaṁ chijjati, cīvare naṭṭhe cīvarapalibodho",
  "atk-vin02a26:32_3": "chijjati. Yasmā cīvare naṭṭhe cīvarapalibodho chijjati, tasmā “nāsanantiko”ti vuttaṁ.",
  "atk-vin02a26:33": "Savanantike cīvarapalibodho paṭhamaṁ chijjati, tasmā tassa saha savanena āvāsapalibodho chijjati.",
  "atk-vin02a26:34_0": "Āsāvacchedike āvāsapalibodho paṭhamaṁ chijjati. Cīvarāsāya upacchinnāya cīvarapalibodho",
  "atk-vin02a26:34_1": "chijjati. Ayaṁ pana yasmā “anāsāya labhati; āsāya na labhati; tassa evaṁ hoti ‘idhevimaṁ",
  "atk-vin02a26:34_2": "cīvaraṁ kāressaṁ, na paccessa”’ntiādinā nayena itarehi uddhārehi saddhiṁ vomissakadesano",
  "atk-vin02a26:34_3": "anekappabhedo hoti, tasmā parato visuṁ vitthāretvā vutto, idha na vutto. Idha pana",
  "atk-vin02a26:34_4": "savanantikassa anantaraṁ sīmātikkantiko vutto. Tattha cīvarapalibodho paṭhamaṁ chijjati,",
  "atk-vin02a26:34_5": "tassa bahisīme āvāsapalibodho chijjati. Sahubbhāre dve palibodhā apubbaṁ acarimaṁ chijjantīti.",
  "atk-vin02a26:35_0": "316-325. Evaṁ ādāyavāre sattakathinuddhāre dassetvā puna samādāyavārepi vippakatacīvarassa",
  "atk-vin02a26:35_1": "ādāyasamādāyavāresupi yathāsambhavaṁ teyeva dassitā. Tato paraṁ antosīmāyaṁ “paccessaṁ",
  "atk-vin02a26:35_2": "na paccessa”nti imaṁ vidhiṁ anāmasitvāva “na paccessa”nti imameva āmasitvā anadhiṭṭhitenā”tiādinā",
  "atk-vin02a26:35_3": "nayena ca ye ye yujjanti, te te dassitā. Tato paraṁ “cīvarāsāya pakkamatī”tiādinā",
  "atk-vin02a26:35_4": "nayena itarehi saddhiṁ vomissakanayena anekakkhattuṁ āsāvacchedikaṁ dassetvā puna",
  "atk-vin02a26:35_5": "disaṁgamiyavasena ca phāsuvihārikavasena ca niṭṭhānantikesu yujjamānā kathinuddhārā",
  "atk-vin02a26:35_6": "dassitā. Evaṁ pabhedato kathinuddhāraṁ dassetvā idāni ye tena tena kathinuddhārena",
  "atk-vin02a26:35_7": "palibodhā chijjantīti vuttā, tesaṁ paṭipakkhe dassento dveme bhikkhave kathinassa",
  "atk-vin02a26:35_8": "palibodhātiādimāha. Tattha cattenāti yena cittena so āvāso catto hoti, taṁ cattaṁ",
  "atk-vin02a26:35_9": "nāma, tena cattena. Vantamuttesupi eseva nayo. Sesaṁ sabbattha uttānamevāti.",
  "atk-vin02a26:36": "Kathinakkhandhakavaṇṇanā niṭṭhitā."
}