{
  "tika-vin11t42:0": "Samuṭṭhānasīsakathāvaṇṇanā",
  "tika-vin11t42:1_0": "325-6. Mahesinā dvīsu vibhaṅgesu paññattāni yāni pārājikādīni sikkhāpadāni uposathe",
  "tika-vin11t42:1_1": "uddisanti, tesaṁ sikkhāpadānaṁ samuṭṭhānaṁ bhikkhūnaṁ pāṭavatthāya ito paraṁ pavakkhāmi,",
  "tika-vin11t42:1_2": "taṁ samāhitā suṇāthāti yojanā.",
  "tika-vin11t42:2_0": "327. Kāyo ca vācā ca kāyavācā cāti acittakāni yāni tīṇi samuṭṭhānāni, tāneva cittena",
  "tika-vin11t42:2_1": "paccekaṁ yojitāni sacittakāni tīṇi samuṭṭhānāni hontīti evameva samuṭṭhānaṁ purimānaṁ",
  "tika-vin11t42:2_2": "dvinnaṁ vasena ekaṅgikaṁ, tatiyacatutthapañcamānaṁ vasena dvaṅgikaṁ, chaṭṭhassa vasena",
  "tika-vin11t42:2_3": "tivaṅgikañcāti evaṁ chadhā samuṭṭhānavidhiṁ vadantīti yojanā. Kāyo, vācāti ekaṅgikaṁ",
  "tika-vin11t42:2_4": "dvayaṁ, kāyavācā, kāyacittaṁ, vācācittanti duvaṅgikattayaṁ, kāyavācācittanti aṅgabhedena",
  "tika-vin11t42:2_5": "tividhampi avayavabhedena samuṭṭhānabhedavidhiṁ chappakāraṁ vadantīti adhippāyo.",
  "tika-vin11t42:3": "328.Tesu chasu samuṭṭhānesu ekena vā samuṭṭhānena dvīhi vā tīhi vā catūhi vā chahi vā samuṭṭhānehi nānā āpattiyo jāyareti sambandho.",
  "tika-vin11t42:4_0": "329.Tattha tāsu nānāpattīsu. Pañca samuṭṭhānāni etissāti pañcasamuṭṭhānā, evarūpā",
  "tika-vin11t42:4_1": "kāci āpatti na vijjati. Ekamekaṁ samuṭṭhānaṁ yāsanti viggaho. Pacchimeheva tīhipīti",
  "tika-vin11t42:4_2": "sacittakeheva tīhi samuṭṭhānehi, yā āpatti ekasamuṭṭhānā hoti, sā sacittakānaṁ tiṇṇamaññatarena hotīti adhippāyo.",
  "tika-vin11t42:5_0": "330-1.Tatiyacchaṭṭhatopi cāti kāyavācato, kāyavācācittato ca. Catutthacchaṭṭhato",
  "tika-vin11t42:5_1": "cevāti kāyacittato kāyavācācittato ca. Pañcamacchaṭṭhatopi cāti vācācittato kāyavācācittato",
  "tika-vin11t42:5_2": "ca. “Kāyato kāyacittato”ti paṭhamaṁ dvisamuṭṭhānaṁ, “vācato vācācittato”ti dutiyaṁ,",
  "tika-vin11t42:5_3": "“kāyavācato kāyavācācittato”ti tatiyaṁ, “kāyacittato kāyavācācittato”ti catutthaṁ,",
  "tika-vin11t42:5_4": "“vācācittato kāyavācācittato”ti pañcamaṁ dvisamuṭṭhānanti evaṁ pañcadhā eva ṭhitehi",
  "tika-vin11t42:5_5": "dvīhi samuṭṭhānehi esā dvisamuṭṭhānāpatti jāyate samuṭṭhāti. Na aññatoti kāyato vācatoti",
  "tika-vin11t42:5_6": "ekaṁ, vācato kāyavācatoti ekanti evaṁ yathāvuttakkamavipariyāyena yojitehi aññehi",
  "tika-vin11t42:5_7": "samuṭṭhānehi na samuṭṭhāti.",
  "tika-vin11t42:6_0": "332.Paṭhamehi ca tīhīti “kāyato, vācato, kāyavācato”ti paṭhamaṁ niddiṭṭhehi tīhi",
  "tika-vin11t42:6_1": "acittakasamuṭṭhānehi. Pacchimehi cāti “kāyacittato, vācācittato, kāyavācācittato”ti",
  "tika-vin11t42:6_2": "evaṁ pacchā vuttehi sacittakehi tīhi samuṭṭhānehi. Na aññatoti “kāyato, vācato, kāyacittato,",
  "tika-vin11t42:6_3": "vācato, kāyavācato, kāyacittato”ti evaṁ vuttavipallāsato aññehi tīhi samuṭṭhānehi na samuṭṭhāti.",
  "tika-vin11t42:7_0": "333-4.Paṭhamā tatiyā ceva, catutthacchaṭṭhatopi cāti kāyato, kāyavācato, kāyacittato,",
  "tika-vin11t42:7_1": "kāyavācācittatoti etehi catūhi samuṭṭhānehi ceva. Dutiyā…pe… cchaṭṭhatopi cāti vācato,",
  "tika-vin11t42:7_2": "kāyavācato, vācācittato, kāyavācācittatoti imehi catūhi cāti catusamuṭṭhānenāpatti.",
  "tika-vin11t42:8_0": "Sā evaṁ dvidhā ṭhitehi catūhi samuṭṭhānehi jāyate. Na panaññatoti “kāyato, vācato,",
  "tika-vin11t42:8_1": "kāyavācato, kāyacittato”ti evamādinā vipallāsanayena yojitehi catūhi samuṭṭhānehi",
  "tika-vin11t42:8_2": "na samuṭṭhāti. Cha samuṭṭhānāni yassā sā chasamuṭṭhānā. Sacittakehi tīhi, acittakehi",
  "tika-vin11t42:8_3": "tīhīti chahi eva samuṭṭhānehi samuṭṭhātīti. Pakārantarābhāvā idha “na aññato”ti na vuttaṁ.",
  "tika-vin11t42:9": "Āha ca aṭṭhakathācariyo mātikaṭṭhakathāyaṁ.",
  "tika-vin11t42:10_0": "335. Samuṭṭhāti etasmāti samuṭṭhānaṁ, kāyādi chabbidhaṁ, ekaṁ samuṭṭhānaṁ kāraṇaṁ",
  "tika-vin11t42:10_1": "yassā sā ekasamuṭṭhānā. Pakārantarābhāvā tidhā. Kathaṁ? Sacittakānaṁ tiṇṇaṁ samuṭṭhānānaṁ",
  "tika-vin11t42:10_2": "vasena tividhā. Dvīhi samuṭṭhānehi samuṭṭhitā dvisamuṭṭhitā, dvisamuṭṭhānāpattīti",
  "tika-vin11t42:10_3": "attho. Pañcadhāti vuttanayena pañcappakārā. Tīṇi samuṭṭhānāni yassā sā tisamuṭṭhānā,",
  "tika-vin11t42:10_4": "cattāri samuṭṭhānāni yassā sā caturuṭṭhānā, tisamuṭṭhānā ca caturuṭṭhānā ca ticaturuṭṭhānāti",
  "tika-vin11t42:10_5": "ekadesasarūpekaseso, tisamuṭṭhānā dvidhā vibhattā, catusamuṭṭhānā ca dvidhā eva vibhattāti",
  "tika-vin11t42:10_6": "attho. Chahi samuṭṭhānehi samuṭṭhitā chasamuṭṭhitā, chasamuṭṭhānāti attho. Ekadhāti",
  "tika-vin11t42:10_7": "pakārantarābhāvā ekadhāva ṭhitāti adhippāyo.",
  "tika-vin11t42:11_0": "336.Sabbā āpattiyo samuṭṭhānavisesato evaṁ terasadhā ṭhitānaṁ samuṭṭhānabhedānaṁ",
  "tika-vin11t42:11_1": "nānattato tehi samuṭṭhitānaṁ paṭhamaṁ paññattattā sīsabhūtānaṁ sikkhāpadānaṁ vasena",
  "tika-vin11t42:11_2": "teraseva nāmāni labhanti, tāni ito paraṁ vakkhāmīti yojanā.",
  "tika-vin11t42:12_0": "337.Paṭhamantimavatthuñcāti paṭhamapārājikasamuṭṭhānaṁ. Dutiyanti adinnādānasamuṭṭhānaṁ.",
  "tika-vin11t42:12_1": "Sañcarittakanti sañcarittasamuṭṭhānaṁ. Samanubhāsananti samanubhāsanasamuṭṭhānaṁ.",
  "tika-vin11t42:12_2": "“Kathinaṁ eḷakalomaka”nti padacchedo, kathinasamuṭṭhānaṁ eḷakalomasamuṭṭhānañca.",
  "tika-vin11t42:13_0": "338.Padasodhammanti padasodhammasamuṭṭhānaṁ. Addhānaṁ theyyasatthanti addhānasamuṭṭhānaṁ",
  "tika-vin11t42:13_1": "theyyasatthasamuṭṭhānaṁ. Desanāti dhammadesanāsamuṭṭhānaṁ. Bhūtārocanakanti bhūtārocanasamuṭṭhānaṁ.",
  "tika-vin11t42:13_2": "Corivuṭṭhāpananti corivuṭṭhāpanasamuṭṭhānaṁ.",
  "tika-vin11t42:14_0": "339.Ananuññātakañcāti ananuññātakasamuṭṭhānañcāti etāni terasa tehi samuṭṭhānehi",
  "tika-vin11t42:14_1": "samuṭṭhitānaṁ tesaṁ sikkhāpadānaṁ paṭhamaṁ paṭhamaṁ niddiṭṭhānaṁ paṭhamapārājikādisikkhāpadasamuṭṭhānānaṁ",
  "tika-vin11t42:14_2": "itaresaṁ pubbaṅgamabhāvato “sīsānī”ti vuttāni. Yathāha parivāraṭṭhakathāyaṁ “paṭhamapārājikaṁ",
  "tika-vin11t42:14_3": "nāma ekaṁ samuṭṭhānasīsaṁ, sesāni tena sadisānī”tiādi. Terasete samuṭṭhānanayāti",
  "tika-vin11t42:14_4": "ete sīsavasena dassitā terasa samuṭṭhānanayā. Viññūhi upālittherādīhi.",
  "tika-vin11t42:15": "340.Tattha terasasu samuṭṭhānasīsesu. Yāti yā pana āpatti. Ādipārājikuṭṭhānāti paṭhamapārājikasamuṭṭhānā.",
  "tika-vin11t42:16": "341. Adinnādāna-saddo pubbako paṭhamo etissā taṁsamuṭṭhānāpattiyāti adinnādānapubbakā, adinnādānasamuṭṭhānāti uddiṭṭhāti yojanā.",
  "tika-vin11t42:17": "342.Jātūti ekaṁsena.",
  "tika-vin11t42:18": "343. Ayaṁ samuṭṭhānavasena “samanubhāsanāsamuṭṭhānā”ti vuttāti yojanā.",
  "tika-vin11t42:19": "344. Kathina-saddo upapado yassā taṁsamuṭṭhānāya āpattiyā sā kathinupapadā, kathinasamuṭṭhānāti matā ñātā, ayaṁ samuṭṭhānavasena “kathinasamuṭṭhānā”ti ñātāti attho.",
  "tika-vin11t42:20": "345. Eḷakaloma-saddo ādi yassā taṁsamuṭṭhānāpattiyā sā eḷakalomādisamuṭṭhānāti attho.",
  "tika-vin11t42:21": "349.Ettha samuṭṭhānesu.",
  "tika-vin11t42:22": "350. Bhūtārocana-saddo pubbabhāgo etissā taṁsamuṭṭhānāya āpattiyāti bhūtārocanapubbakā, bhūtārocanasamuṭṭhānāti attho.",
  "tika-vin11t42:23": "351. Samuṭṭhānaṁ samuṭṭhitaṁ, corivuṭṭhāpanaṁ samuṭṭhitaṁ yassā sā corivuṭṭhāpanasamuṭṭhitā, corivuṭṭhāpanasamuṭṭhānāti attho.",
  "tika-vin11t42:24_0": "353.Tatthāti terasasamuṭṭhānasīsesu, “samuṭṭhānaṁ sacittaka”nti idaṁ “paṭhama”ntiādīhi",
  "tika-vin11t42:24_1": "paccekaṁ yojetabbaṁ. Paṭhamaṁ samuṭṭhānanti paṭhamapārājikasamuṭṭhānaṁ. Dutiyaṁ samuṭṭhānanti",
  "tika-vin11t42:24_2": "adinnādānasamuṭṭhānaṁ. Catutthaṁ samuṭṭhānanti samanubhāsanasamuṭṭhānaṁ. Navamaṁ",
  "tika-vin11t42:24_3": "samuṭṭhānanti theyyasatthasamuṭṭhānaṁ. Dasamaṁ samuṭṭhānanti dhammadesanāsamuṭṭhānaṁ.",
  "tika-vin11t42:24_4": "Dvādasamaṁ samuṭṭhānanti corivuṭṭhāpanasamuṭṭhānaṁ.",
  "tika-vin11t42:25_0": "354.Samuṭṭhāneti samuṭṭhānasīse. Sadisāti tena tena samuṭṭhānasīsena samuṭṭhānā āpattiyo.",
  "tika-vin11t42:25_1": "Idhāti imasmiṁ samuṭṭhānavinicchaye. Dissareti dissante, dissantīti attho. Atha vā",
  "tika-vin11t42:25_2": "idha dissareti idha ubhatovibhaṅge etesu terasasamuṭṭhānesu ekekasmiṁ aññānipi sadisāni",
  "tika-vin11t42:25_3": "samuṭṭhānāni dissantīti attho. Idāni tāni sarūpato nidassetumāha “sukkañcā”tiādi.",
  "tika-vin11t42:25_4": "Tattha sukkanti sukkavissaṭṭhisikkhāpadaṁ. Esa nayo “kāyasaṁsaggo”tiādīsupi. Yadettha",
  "tika-vin11t42:25_5": "duviññeyyaṁ, taṁ vakkhāma.",
  "tika-vin11t42:26_0": "355.Pubbupaparipāko cāti “jānaṁ pubbupagataṁ bhikkhu”nti sikkhāpadañca “bhikkhuniparipācita”nti",
  "tika-vin11t42:26_1": "piṇḍapātasikkhāpadañca. Raho bhikkhuniyāsahāti bhikkhuniyā saddhiṁ raho nisajjasikkhāpadañca.",
  "tika-vin11t42:26_2": "Sabhojane, raho dve cāti sabhojane kule anupakhajjasikkhāpadañca dve rahonisajjasikkhāpadāni",
  "tika-vin11t42:26_3": "ca. Aṅgulī udake hasanti aṅgulipatodañca udakahasadhammasikkhāpadañca.",
  "tika-vin11t42:27_0": "356.Pahāre uggire cevāti pahāradānasikkhāpadañca talasattiuggiraṇasikkhāpadañca.",
  "tika-vin11t42:27_1": "Tepaññāsā ca sekhiyāti pañcasattatisekhiyāsu vakkhamānāni ujjagghikādīni samanubhāsanasamuṭṭhānāni",
  "tika-vin11t42:27_2": "dasa, chattapāṇiādīni dhammadesanāsamuṭṭhānāni ekādasa, theyyasatthasamuṭṭhānaṁ,",
  "tika-vin11t42:27_3": "sūpodanaviññattisikkhāpadañcāti bāvīsati sikkhāpadāni ṭhapetvā parimaṇḍalanivāsanādīni",
  "tika-vin11t42:27_4": "itarāni tepaññāsa sekhiyasikkhāpadāni ca. Adhakkhakubbhajāṇuñcāti bhikkhunīnaṁ adhakkhakaubbhajāṇusikkhāpadañca.",
  "tika-vin11t42:27_5": "Gāmantaramavassutāti gāmantaragamanaṁ, avassutassa hatthato khādanīyaggahaṇasikkhāpadañca.",
  "tika-vin11t42:28_0": "357-8.Talamaṭṭhudasuddhi cāti talaghātaṁ, jatumaṭṭhaṁ, udakasuddhikādiyanañca. Vassaṁvutthāti",
  "tika-vin11t42:28_1": "“vassaṁvutthā…pe… chappañcayojanānī”ti sikkhāpadañca. Ovādāya na gacchantīti ovādāya",
  "tika-vin11t42:28_2": "agamanasikkhāpadañca. Nānubandhe pavattininti “vuṭṭhāpitaṁ pavattiniṁ dve vassāni",
  "tika-vin11t42:28_3": "nānubandheyyā”ti sikkhāpadañcāti ubhatovibhaṅge niddiṭṭhā ime pañcasattati dhammā",
  "tika-vin11t42:28_4": "kāyacittasamuṭṭhitā methunena samā ekasamuṭṭhānā matāti yojanā.",
  "tika-vin11t42:29_0": "Ettha ca pāḷiyaṁ “chasattatī”ti gaṇanaparicchedo samuṭṭhānasikkhāpadena saha dassito.",
  "tika-vin11t42:29_1": "Idha pana taṁ vinā taṁsadisānameva gaṇanā dassitā. Teneva paṭhamaṁ samuṭṭhānasīsaṁ",
  "tika-vin11t42:29_2": "pāḷiyaṁ gaṇanāyapi dassitaṁ, idheva na dassitaṁ. Upari katthaci samuṭṭhānasīsassa",
  "tika-vin11t42:29_3": "dassanaṁ panettha vakkhamānānaṁ taṁsadisabhāvadassanatthaṁ, gaṇanāya vakkhamānāya",
  "tika-vin11t42:29_4": "antogadhabhāvadassanatthaṁ. Teneva tatthapi taṁ vinā gaṇanaṁ vakkhati.",
  "tika-vin11t42:30": "Paṭhamapārājikasamuṭṭhānavaṇṇanā.",
  "tika-vin11t42:31_0": "359.Viggahanti manussaviggahasikkhāpadaṁ. Uttari cevāti uttarimanussadhammasikkhāpadañca.",
  "tika-vin11t42:31_1": "Duṭṭhullanti duṭṭhullavācāsikkhāpadaṁ. Attakāmatāti attakāmapāricariyasikkhāpadañca.",
  "tika-vin11t42:31_2": "Duṭṭhadosā duve cevāti dve duṭṭhadosasikkhāpadāni ca. Dutiyāniyatopi cāti dutiyaaniyatasikkhāpadañca.",
  "tika-vin11t42:32_0": "360.Acchindanañcāti sāmaṁ cīvaraṁ datvā acchindanañca. Pariṇāmoti saṅghikalābhassa",
  "tika-vin11t42:32_1": "attano pariṇāmanañca. Musāomasapesuṇāti musāvādo ca omasavādo ca bhikkhupesuññañca.",
  "tika-vin11t42:32_2": "Duṭṭhullārocanañcevāti duṭṭhullāpattiārocanasikkhāpadañca. Pathavīkhaṇanampi cāti",
  "tika-vin11t42:32_3": "pathavīkhaṇanasikkhāpadañca.",
  "tika-vin11t42:33_0": "361.Bhūtagāmañcavādo cāti bhūtagāmasikkhāpadaṁ, aññavādakasikkhāpadañca. Ujjhāpanakameva",
  "tika-vin11t42:33_1": "cāti ujjhāpanakasikkhāpadañca. Nikkaḍḍho siñcanañcevāti vihārato nikkaḍḍhanañca udake",
  "tika-vin11t42:33_2": "tiṇādisiñcanañca. Āmisahetu cāti āmisahetu bhikkhuniyo ovādasikkhāpadañca.",
  "tika-vin11t42:34_0": "362.Bhuttāvinti bhuttāviṁ anatirittena khādanīyādinā pavāraṇasikkhāpadañca. Ehanādarinti",
  "tika-vin11t42:34_1": "“ehāvuso, gāmaṁ vā”ti vuttasikkhāpadañca anādariyasikkhāpadañca. Bhiṁsāpanameva cāti",
  "tika-vin11t42:34_2": "bhikkhubhiṁsanakañca. Apanidheyyāti pattādiapanidhānasikkhāpadañca. Sañcicca pāṇanti",
  "tika-vin11t42:34_3": "sañcicca pāṇaṁ jīvitāvoropanañca. Sappāṇakampi cāti jānaṁ sappāṇakaudakasikkhāpadañca.",
  "tika-vin11t42:35_0": "363.Ukkoṭanañcāti punakammāya ukkoṭanañca. Ūnoti ūnavīsativassasikkhāpadañca. Saṁvāsoti",
  "tika-vin11t42:35_1": "ukkhittakena saddhiṁ saṁvāsasikkhāpadañca. Nāsane cāti nāsitakasāmaṇerasambhogasikkhāpadañca.",
  "tika-vin11t42:35_2": "Sahadhammikanti sahadhammikaṁ vuccamānasikkhāpadañca. Vilekhā cāti “vilekhāya saṁvattantī”ti",
  "tika-vin11t42:35_3": "āgatasikkhāpadañca. Mohanāti mohanasikkhāpadañca. Amūlakena cāti amūlakena saṅghādisesena",
  "tika-vin11t42:35_4": "anuddhaṁsanasikkhāpadañca.",
  "tika-vin11t42:36_0": "364.Kukkuccaṁ khīyanaṁ datvāti kukkuccauppādanañca dhammikānaṁ kammānaṁ chandaṁ datvā",
  "tika-vin11t42:36_1": "khīyanañca cīvaraṁ datvā khīyanañca. Pariṇāmeyya puggaleti saṅghikaṁ lābhaṁ puggalassa",
  "tika-vin11t42:36_2": "pariṇāmanasikkhāpadañca. Kiṁ te, akālaṁ, acchindeti “kiṁ te, ayye, eso purisapuggalo",
  "tika-vin11t42:36_3": "karissatī”ti āgatasikkhāpadañca akālacīvaraṁ “kālacīvara”nti adhiṭṭhahitvā bhājanasikkhāpadañca",
  "tika-vin11t42:36_4": "bhikkhuniyā saddhiṁ cīvaraṁ parivattetvā acchindanasikkhāpadañca. Duggahanirayena",
  "tika-vin11t42:36_5": "cāti duggahitena dupadhāritena paraṁ ujjhāpanasikkhāpadañca nirayena vā brahmacariyena",
  "tika-vin11t42:36_6": "vā abhisapanasikkhāpadañca.",
  "tika-vin11t42:37_0": "365.Gaṇassa cāti “gaṇassa cīvaralābhaṁ antarāyaṁ kareyyā”ti vuttasikkhāpadañca. Vibhaṅgañcāti",
  "tika-vin11t42:37_1": "“dhammikaṁ cīvaravibhaṅgaṁ paṭibāheyyā”ti vuttasikkhāpadañca. Dubbalāsā tatheva cāti",
  "tika-vin11t42:37_2": "“dubbalacīvarapaccāsāya cīvarakālasamayaṁ atikkāmeyyā”ti vuttasikkhāpadañca. Dhammikaṁ",
  "tika-vin11t42:37_3": "kathinuddhāranti “dhammikaṁ kathinuddhāraṁ paṭibāheyyā”ti vuttasikkhāpadañca. Sañciccāphāsumeva",
  "tika-vin11t42:37_4": "cāti “bhikkhuniyā sañcicca aphāsuṁ kareyyā”ti vuttasikkhāpadañca.",
  "tika-vin11t42:38_0": "366.Sayaṁ upassayaṁ datvāti “bhikkhuniyā upassayaṁ datvā kupitā anattamanā nikkaḍḍheyyā”ti",
  "tika-vin11t42:38_1": "vuttasikkhāpadañca. Akkoseyya cāti “bhikkhuṁ akkoseyya vā paribhāseyya vā”ti vuttasikkhāpadañca.",
  "tika-vin11t42:38_2": "Caṇḍikāti “caṇḍīkatā gaṇaṁ paribhāseyyā”ti vuttasikkhāpadañca. Kulamaccharinī assāti",
  "tika-vin11t42:38_3": "“kulamaccharinī assā”ti vuttasikkhāpadañca. Gabbhiniṁ vuṭṭhāpeyya cāti “gabbhiniṁ",
  "tika-vin11t42:38_4": "vuṭṭhāpeyyā”ti vuttasikkhāpadañca.",
  "tika-vin11t42:39_0": "367.Pāyantinti “pāyantiṁ vuṭṭhāpeyyā”ti vuttasikkhāpadañca. Dve ca vassānīti “dve",
  "tika-vin11t42:39_1": "vassāni chasu dhammesu asikkhitasikkhaṁ sikkhamānaṁ vuṭṭhāpeyyā”ti vuttasikkhāpadañca.",
  "tika-vin11t42:39_2": "Saṅghenāsammatanti “sikkhitasikkhaṁ sikkhamānaṁ saṅghena asammataṁ vuṭṭhāpeyyā”ti",
  "tika-vin11t42:39_3": "vuttasikkhāpadañca. Tisso gihigatā vuttāti “ūnadvādasavassaṁ gihigataṁ, paripuṇṇadvādasavassaṁ",
  "tika-vin11t42:39_4": "gihigataṁ dve vassāni chasu dhammesu asikkhitasikkhaṁ, dvevassāni sikkhitasikkhaṁ",
  "tika-vin11t42:39_5": "saṅghena asammata”nti vuttasikkhāpadāni ca. Tissoyeva kumārikāti “ūnavīsativassaṁ",
  "tika-vin11t42:39_6": "kumāribhūta”ntiādinā nayena vuttā tisso ca.",
  "tika-vin11t42:40_0": "368.Ūnadvādasavassā dveti “ūnadvādasavassā vuṭṭhāpeyya, paripuṇṇadvādasavassā saṅghena",
  "tika-vin11t42:40_1": "asammatā vuṭṭhāpeyyā”ti vuttāni dve sikkhāpadāni ca. Alaṁ tāva teti “alaṁ tāva te,",
  "tika-vin11t42:40_2": "ayye, vuṭṭhāpitenā”ti vuttasikkhāpadañca. Sokāvassāti “caṇḍiṁ sokāvāsaṁ sikkhamānaṁ",
  "tika-vin11t42:40_3": "vuṭṭhāpeyyā”ti vuttasikkhāpadañca. Pārivāsikacchandadānatoti “pārivāsikachandadānena",
  "tika-vin11t42:40_4": "sikkhamānaṁ vuṭṭhāpeyyā”ti vuttasikkhāpadañca.",
  "tika-vin11t42:41_0": "369.Anuvassaṁ duve cāti “anuvassaṁ vuṭṭhāpeyya, ekaṁ vassaṁ dve vuṭṭhāpeyyā”ti vuttasikkhāpadāni",
  "tika-vin11t42:41_1": "cāti ekūnasattati sikkhāpadāni. Adinnādānatulyattāti adinnādānena samānasamuṭṭhānattā.",
  "tika-vin11t42:41_2": "Tisamuṭṭhānikā katāti sacittakehi tīhi samuṭṭhānehi samuṭṭhahantīti vuttā.",
  "tika-vin11t42:42": "Dutiyapārājikasamuṭṭhānavaṇṇanā.",
  "tika-vin11t42:43_0": "370.Sañcarikuṭimahallakanti sañcarittaṁ, saññācikāya kuṭikaraṇaṁ, mahallakavihārakaraṇañca.",
  "tika-vin11t42:43_1": "Dhovāpanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca.",
  "tika-vin11t42:43_2": "Cīvarassa ca viññattinti aññātakaṁ gahapatiṁ vā gahapatāniṁ vā cīvaraviññāpanasikkhāpadañca.",
  "tika-vin11t42:43_3": "Gahaṇañca taduttarinti taduttarisādiyanasikkhāpadañca.",
  "tika-vin11t42:44_0": "371.Upakkhaṭadvayañcevāti “cīvaracetāpannaṁ upakkhaṭaṁ hotī”ti āgatasikkhāpadadvayañca.",
  "tika-vin11t42:44_1": "Tathā dūtena cīvaranti dūtenacīvaracetāpannapahitasikkhāpadañca. Kosiyanti kosiyamissakasikkhāpadañca.",
  "tika-vin11t42:44_2": "Suddhakāḷānanti “suddhakāḷakāna”ntiādisikkhāpadañca. Dve bhāgādānameva cāti “dve",
  "tika-vin11t42:44_3": "bhāgā ādātabbā”ti vuttasikkhāpadañca.",
  "tika-vin11t42:45_0": "372.Chabbassānīti chabbassāni dhāraṇasikkhāpadañca. Purāṇassāti “purāṇasanthatassā”ti",
  "tika-vin11t42:45_1": "vuttasikkhāpadañca. Lomadhovāpanampi cāti eḷakalomadhovāpanasikkhāpadañca. Rūpiyassa",
  "tika-vin11t42:45_2": "paṭiggāhoti rūpiyapaṭiggahaṇasikkhāpadañca. Ubho nānappakārakāti rūpiyasaṁvohārakayavikkayasikkhāpadāni ca.",
  "tika-vin11t42:46_0": "373.Ūnabandhanapatto cāti ūnapañcabandhanapattasikkhāpadañca. Vassasāṭikasuttakanti",
  "tika-vin11t42:46_1": "vassikasāṭikasikkhāpadañca suttaṁ viññāpetvā cīvarakārāpanasikkhāpadañca. Vikappāpajjananti",
  "tika-vin11t42:46_2": "tantavāye upasaṅkamitvā cīvare vikappāpajjanañca. Yāva dvāradānañca sibbananti “yāva",
  "tika-vin11t42:46_3": "dvārakosā aggaḷaṭṭhapanāyā”ti vuttasikkhāpadañca “aññātikāya bhikkhuniyā cīvaraṁ",
  "tika-vin11t42:46_4": "dadeyya, cīvaraṁ sibbeyyā”ti vuttasikkhāpadadvayañca.",
  "tika-vin11t42:47_0": "374.Pūvehīti pūvehi vā manthehi vā abhihaṭṭhuṁ pavāraṇasikkhāpadañca. Paccayoti catumāsapaccayapavāraṇasikkhāpadañca.",
  "tika-vin11t42:47_1": "Jotīti jotiyā samādahanasikkhāpadañca. Ratananti ratanasikkhāpadañca. Sūci…pe… sugatassa",
  "tika-vin11t42:47_2": "cāti sūcigharasikkhāpadādīni satta sikkhāpadāni ca.",
  "tika-vin11t42:48_0": "375.Aññaviññattisikkhā cāti “aññaṁ viññāpeyyā”ti vuttasikkhāpadañca. Aññaṁ cetāpanampi",
  "tika-vin11t42:48_1": "cāti “aññaṁ cetāpetvā aññaṁ cetāpeyyā”ti vuttasikkhāpadañca. Saṅghikena duve vuttāti",
  "tika-vin11t42:48_2": "“saṅghikena aññaṁ cetāpeyya, saṅghikena saññācikena aññaṁ cetāpeyyā”ti vuttāni dve",
  "tika-vin11t42:48_3": "sikkhāpadāni ca. Dve mahājanikenāti “mahājanikena aññaṁ cetāpeyya, mahājanikena saññācikena",
  "tika-vin11t42:48_4": "aññaṁ cetāpeyyā”ti vuttāni dve sikkhāpadāni ca.",
  "tika-vin11t42:49_0": "376.Tathāpuggalikenekanti “puggalikena saññācikena aññaṁ cetāpeyyā”ti vuttamekasikkhāpadañca.",
  "tika-vin11t42:49_1": "Garupāvuraṇanti garupāvuraṇacetāpanasikkhāpadañca. Lahunti lahupāvuraṇacetāpanasikkhāpadaṁ.",
  "tika-vin11t42:49_2": "“Vighāsā udasāṭi cā”ti padacchedo. Dve vighāsāti “uccāraṁ vā passāvaṁ vā saṅkāraṁ",
  "tika-vin11t42:49_3": "vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā, harite chaḍḍeyya",
  "tika-vin11t42:49_4": "vā chaḍḍāpeyya vā”ti evaṁ vuttāni dve vighāsasikkhāpadāni ca. Udasāṭi cāti udakasāṭikasikkhāpadañca.",
  "tika-vin11t42:49_5": "Tathā samaṇacīvaranti tathā “samaṇacīvaraṁ dadeyyā”ti vuttasikkhāpadañcāti.",
  "tika-vin11t42:50": "377. Iti ete ekūnapaṇṇāsa dhammā dukkhantadassinā bhagavatā chasamuṭṭhānikā teyeva sañcarittasamā sañcarittasikkhāpadena samā katā anumatā paññattāti yojanā.",
  "tika-vin11t42:51": "Sañcarittasamuṭṭhānavaṇṇanā.",
  "tika-vin11t42:52_0": "378.Saṅghabhedoti saṅghabhedasikkhāpadañca. Bhedānuvattadubbacadūsakāti bhedānuvattakadubbacakuladūsakasikkhāpadāni",
  "tika-vin11t42:52_1": "ca. Duṭṭhullacchādananti duṭṭhullapaṭicchādanasikkhāpadañca. Diṭṭhīti diṭṭhiappaṭinissajjanasikkhāpadañca.",
  "tika-vin11t42:52_2": "Chandaujjagghikā duveti chandaṁadatvāgamanasikkhāpadañca ujjagghikāya antaraghare",
  "tika-vin11t42:52_3": "gamananisīdanasikkhāpadadvayañca.",
  "tika-vin11t42:53_0": "379.Appasaddā duve vuttāti “appasaddo antaraghare gamissāmi, nisīdissāmī”ti vuttāni",
  "tika-vin11t42:53_1": "dve sikkhāpadāni ca. Na byāhareti “na sakabaḷena mukhena byāharissāmī”ti vuttasikkhāpadañca.",
  "tika-vin11t42:53_2": "Chamā, nīcāsane, ṭhānanti “chamāyaṁ nisīditvā, nīce āsane nisīditvā, ṭhito nisinnassā”ti",
  "tika-vin11t42:53_3": "vuttasikkhāpadañca. Pacchato uppathena cāti “pacchato gacchanto purato gacchantassa,",
  "tika-vin11t42:53_4": "uppathena gacchanto pathena gacchantassā”ti vuttasikkhāpadadvayañca.",
  "tika-vin11t42:54_0": "380.Vajjacchādāti vajjato paṭicchādanasikkhāpadañca. Anuvattā cāti ukkhittānuvattanasikkhāpadañca.",
  "tika-vin11t42:54_1": "Gahaṇanti “hatthaggahaṇaṁ vā sādiyeyyā”ti vuttasikkhāpadañca. Osāreyya cāti “anapaloketvā",
  "tika-vin11t42:54_2": "kārakasaṅghaṁ anaññāya gaṇassa chandaṁ osāreyyā”ti vuttasikkhāpadañca. Paccakkhāmīti",
  "tika-vin11t42:54_3": "sikkhā cāti “buddhaṁ paccācikkhāmī”ti vuttasikkhāpadañca. Tathā kismiñcideva cāti",
  "tika-vin11t42:54_4": "“kismiñcideva adhikaraṇe paccākatā”ti vuttasikkhāpadañca.",
  "tika-vin11t42:55_0": "381.Saṁsaṭṭhā dve cāti “bhikkhuniyo paneva saṁsaṭṭhā viharantī”ti ca “yā pana bhikkhunī",
  "tika-vin11t42:55_1": "evaṁ vadeyya saṁsaṭṭhāva, ayye, tumhe viharathā”tiādivacanaṁ paṭicca vuttasikkhāpadadvayañca.",
  "tika-vin11t42:55_2": "Vadhitvā cāti “attānaṁ vadhitvā vadhitvā rodeyyā”ti vuttasikkhāpadañca. Visibbetvā",
  "tika-vin11t42:55_3": "cāti “bhikkhuniyā cīvaraṁ visibbetvā vā visibbāpetvā vā”ti vuttasikkhāpadañca. Dukkhitanti",
  "tika-vin11t42:55_4": "“dukkhitaṁ sahajīvini”nti vuttasikkhāpadañca. Punadeva ca saṁsaṭṭhāti “saṁsaṭṭhā",
  "tika-vin11t42:55_5": "vihareyya gahapatinā vā gahapatiputtena vā”ti evaṁ puna vuttasaṁsaṭṭhasikkhāpadañca.",
  "tika-vin11t42:55_6": "Neva vūpasameyya cāti “‘ehāyye, imaṁ adhikaraṇaṁ vūpasamehī’ti vuccamānā ‘sādhū’ti",
  "tika-vin11t42:55_7": "paṭissuṇitvā sā pacchā anantarāyikinī neva vūpasameyyā”ti vuttasikkhāpadañca.",
  "tika-vin11t42:56_0": "382.Jānaṁsabhikkhukārāmanti “jānaṁ sabhikkhukaṁ ārāmaṁ anāpucchā paviseyyā”ti vuttasikkhāpadañca.",
  "tika-vin11t42:56_1": "Tatheva na pavārayeti “ubhatosaṅghe tīhi ṭhānehi na pavāreyyā”ti vuttasikkhāpadañca.",
  "tika-vin11t42:56_2": "Tathā anvaddhamāsañcāti “anvaddhamāsaṁ bhikkhuniyā bhikkhusaṅghato dve dhammā paccāsīsitabbā”ti",
  "tika-vin11t42:56_3": "vuttasikkhāpadañca. Sahajīviniyo duveti “sahajīviniṁ vuṭṭhāpetvā dve vassāni neva",
  "tika-vin11t42:56_4": "anuggaṇheyya, sahajīviniṁ vuṭṭhāpetvā neva vūpakāseyyā”ti vuttasikkhāpadadvayañca.",
  "tika-vin11t42:57_0": "383-4.Sace me cīvaraṁ ayyeti “sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī”ti",
  "tika-vin11t42:57_1": "vuttasikkhāpadañca. Anubandhissasīti “sace maṁ tvaṁ, ayye, dve vassāni anubandhissasi,",
  "tika-vin11t42:57_2": "evāhaṁ taṁ vuṭṭhāpessāmī”ti vuttasikkhāpadañca. Asamena sambuddhena pakāsitā ime",
  "tika-vin11t42:57_3": "sattatiṁsa dhammā sabbe kāyavācādito kāyavācācittato ekasamuṭṭhānā katā samanubhāsanā",
  "tika-vin11t42:57_4": "siyuṁ samuṭṭhānato samanubhāsanasikkhāpadena sadisā siyunti yojanā.",
  "tika-vin11t42:58": "Samanubhāsanasamuṭṭhānavaṇṇanā.",
  "tika-vin11t42:59_0": "385.Kathināni ca tīṇīti “niṭṭhitacīvarasmiṁ bhikkhunā ubbhatasmiṁ kathine”ti vuttāni",
  "tika-vin11t42:59_1": "ādito tīṇi sikkhāpadāni. Pattoti “dasāhaparamaṁ atirekapatto”ti vuttasikkhāpadañca.",
  "tika-vin11t42:59_2": "Bhesajjameva cāti “paṭisāyanīyāni bhesajjānī”ti vuttasikkhāpadañca. Accekampi cāti",
  "tika-vin11t42:59_3": "accekasikkhāpadañca. Sāsaṅkanti tadanantarameva sāsaṅkasikkhāpadañca. Pakkamantadvayampi",
  "tika-vin11t42:59_4": "cāti “taṁ pakkamanto neva uddhareyyā”ti bhūtagāmavagge vuttasikkhāpadadvayañca.",
  "tika-vin11t42:60_0": "386.Tathā upassayaṁ gantvāti “bhikkhunupassayaṁ upasaṅkamitvā bhikkhuniyo ovadeyyā”ti",
  "tika-vin11t42:60_1": "vuttasikkhāpadañca. Paramparaṁ bhojananti “paramparabhojane pācittiya”nti vuttasikkhāpadañca.",
  "tika-vin11t42:60_2": "Anatirittanti “anatirittaṁ khādanīyaṁ vā bhojanīyaṁ vā”ti vuttasikkhāpadañca. Sabhattoti",
  "tika-vin11t42:60_3": "“nimantito sabhatto samāno”ti vuttasikkhāpadañca. Vikappetvā tatheva cāti “cīvaraṁ",
  "tika-vin11t42:60_4": "vikappetvā”ti vuttasikkhāpadañca.",
  "tika-vin11t42:61_0": "387.Raññoti “rañño khattiyassā”ti vuttasikkhāpadañca. Vikāleti “vikāle gāmaṁ paviseyyā”ti",
  "tika-vin11t42:61_1": "vuttasikkhāpadañca. Vosāsāti “vosāsamānarūpā ṭhitā”ti vuttasikkhāpadañca. “Āraññake",
  "tika-vin11t42:61_2": "ussayavādikā”ti padacchedo. Āraññaketi “tathārūpesu āraññakesu senāsanesu pubbe appaṭisaṁvidita”nti",
  "tika-vin11t42:61_3": "vuttasikkhāpadañca. Ussayavādikāti “ussayavādikā vihareyyā”ti vuttasikkhāpadañca.",
  "tika-vin11t42:61_4": "Pattasannicayañcevāti “pattasannicayaṁ kareyyā”ti vuttasikkhāpadañca. Pure, pacchā,",
  "tika-vin11t42:61_5": "vikālaketi “yā pana bhikkhunī purebhattaṁ kulāni upasaṅkamitvā”ti ca “pacchābhattaṁ",
  "tika-vin11t42:61_6": "kulāni upasaṅkamitvā”ti ca “vikāle kulāni upasaṅkamitvā”ti ca vuttasikkhāpadattayañca.",
  "tika-vin11t42:62_0": "388-9.Pañcāhikanti “pañcāhikaṁ saṅghāṭicāraṁ atikkameyyā”ti vuttasikkhāpadañca. Saṅkamaninti",
  "tika-vin11t42:62_1": "“cīvarasaṅkamanīyaṁ dhāreyyā”ti vuttasikkhāpadañca. Tathā āvasathadvayanti “āvasathacīvaraṁ",
  "tika-vin11t42:62_2": "anissajjitvā paribhuñjeyya, āvasathaṁ anissajjitvā cārikaṁ pakkameyyā”ti evaṁ āvasathena",
  "tika-vin11t42:62_3": "saddhiṁ vuttasikkhāpadadvayañca. Pasākheti “pasākhe jātaṁ gaṇḍaṁ vā”ti vuttasikkhāpadañca.",
  "tika-vin11t42:62_4": "Āsane cāti “bhikkhussa purato anāpucchā āsane nisīdeyyā”ti vuttasikkhāpadañcāti ime",
  "tika-vin11t42:62_5": "pana ekūnatiṁsa dhammā kāyavācato, kāyavācācittato ca samuṭṭhānato sabbe dvisamuṭṭhānikā,",
  "tika-vin11t42:62_6": "tatoyeva kathinasambhavā kathinasamuṭṭhānā hontīti yojanā.",
  "tika-vin11t42:63": "Kathinasamuṭṭhānavaṇṇanā.",
  "tika-vin11t42:64_0": "390.Dve seyyāti dve sahaseyyasikkhāpadāni ca. Āhaccapādo cāti āhaccapādakasikkhāpadañca.",
  "tika-vin11t42:64_1": "Piṇḍañcāti āvasathapiṇḍabhojanasikkhāpadañca. Gaṇabhojananti gaṇabhojanasikkhāpadañca.",
  "tika-vin11t42:64_2": "Vikāleti vikālabhojanasikkhāpadañca. Sannidhiñcevāti sannidhikārakasikkhāpadañca.",
  "tika-vin11t42:64_3": "Dantaponanti dantaponasikkhāpadañca. Acelakanti acelakasikkhāpadañca.",
  "tika-vin11t42:65_0": "391.Uyyuttañcāti “uyyuttaṁ senaṁ dassanāya gaccheyyā”ti vuttasikkhāpadañca. “Vase",
  "tika-vin11t42:65_1": "uyyodhi”nti padacchedo. Vaseti “senāya vaseyyā”ti vuttasikkhāpadañca. Uyyodhinti",
  "tika-vin11t42:65_2": "“uyyodhikaṁ vā…pe… anīkadassanaṁ vā gaccheyyā”ti vuttasikkhāpadañca. Surāti surāpānasikkhāpadañca.",
  "tika-vin11t42:65_3": "Orena nhāyananti orenaddhamāsanahāyanasikkhāpadañca. Dubbaṇṇakaraṇañcevāti “tiṇṇaṁ",
  "tika-vin11t42:65_4": "dubbaṇṇakaraṇāna”nti vuttasikkhāpadañca. Pāṭidesanīyadvayanti vuttāvasesaṁ pāṭidesanīyadvayañca.",
  "tika-vin11t42:66_0": "392.Lasuṇanti lasuṇasikkhāpadañca. Upatiṭṭheyyāti “bhikkhussa bhuñjantassa pānīyena",
  "tika-vin11t42:66_1": "vā vidhūpanena vā upatiṭṭheyyā”ti vuttasikkhāpadañca. Naccadassanameva cāti “naccaṁ",
  "tika-vin11t42:66_2": "vā gītaṁ vā vāditaṁ vā dassanāya gaccheyyā”ti vuttasikkhāpadañca. Nagganti “naggā",
  "tika-vin11t42:66_3": "nahāyeyyā”ti vuttasikkhāpadañca. Attharaṇanti “ekattharaṇapāvuraṇā tuvaṭṭeyyu”nti",
  "tika-vin11t42:66_4": "vuttasikkhāpadañca. Mañceti “ekamañce tuvaṭṭeyyu”nti vuttasikkhāpadañca. Antoraṭṭheti",
  "tika-vin11t42:66_5": "“antoraṭṭhe sāsaṅkasammate”ti vuttasikkhāpadañca. Tathā bahīti “tiroraṭṭhe sāsaṅkasammate”ti vuttasikkhāpadañca.",
  "tika-vin11t42:67_0": "393.Antovassanti “antovassaṁ cārikaṁ careyyā”ti vuttasikkhāpadañca. Agārañcāti “rājāgāraṁ",
  "tika-vin11t42:67_1": "vā cittāgāraṁ vā…pe… pokkharaṇiṁ vā dassanāya gaccheyyā”ti vuttasikkhāpadañca. Āsandinti",
  "tika-vin11t42:67_2": "“āsandiṁ vā pallaṅkaṁ vā paribhuñjeyyā”ti vuttasikkhāpadañca. Suttakantananti “suttaṁ",
  "tika-vin11t42:67_3": "kanteyyā”ti vuttasikkhāpadañca. Veyyāvaccanti “gihiveyyāvaccaṁ kareyyā”ti vuttasikkhāpadañca.",
  "tika-vin11t42:67_4": "Sahatthā cāti “agārikassa vā paribbājakassa vā paribbājikāya vā sahatthā khādanīyaṁ",
  "tika-vin11t42:67_5": "vā bhojanīyaṁ vā dadeyyā”ti vuttasikkhāpadañca. Āvāse ca abhikkhuketi “abhikkhuke",
  "tika-vin11t42:67_6": "āvāse vassaṁ vaseyyā”ti vuttasikkhāpadañca.",
  "tika-vin11t42:68_0": "394.Chattanti “chattupāhanaṁ dhāreyyā”ti vuttasikkhāpadañca. Yānañcāti “yānena yāyeyyā”ti",
  "tika-vin11t42:68_1": "vuttasikkhāpadañca. Saṅghāṇinti “saṅghāṇiṁ dhāreyyā”ti vuttasikkhāpadañca. Alaṅkāranti",
  "tika-vin11t42:68_2": "“itthālaṅkāraṁ dhāreyyā”ti vuttasikkhāpadañca. Gandhavāsitanti “gandhavaṇṇakena nahāyeyya,",
  "tika-vin11t42:68_3": "vāsitakena piññākena nahāyeyyā”ti vuttasikkhāpadadvayañca. “Bhikkhunī…pe… gihiniyā”ti",
  "tika-vin11t42:68_4": "etena “bhikkhuniyā ummaddāpeyyā”tiādīni cattāri sikkhāpadāni vuttāni.",
  "tika-vin11t42:69_0": "395.Tathāsaṁkaccikāti “asaṁkaccikā gāmaṁ paviseyyā”ti evaṁ vuttasikkhāpadañca. Ime",
  "tika-vin11t42:69_1": "pana tecattālīsa dhammā sabbe kāyacittavasena dvisamuṭṭhānikā. Eḷakalomena samuṭṭhānato",
  "tika-vin11t42:69_2": "samā hontīti yojanā.",
  "tika-vin11t42:70": "Eḷakalomasamuṭṭhānavaṇṇanā.",
  "tika-vin11t42:71_0": "396-7.Aññatrāti “mātugāmassa uttarichappañcavācāhi dhammaṁ deseyya aññatra viññunā",
  "tika-vin11t42:71_1": "purisaviggahenā”ti vuttasikkhāpadañca. Asammato cevāti “asammato bhikkhuniyo ovadeyyā”ti",
  "tika-vin11t42:71_2": "vuttasikkhāpadañca. Tathā atthaṅgatena cāti “atthaṅgate sūriye bhikkhuniyo ovadeyyā”ti",
  "tika-vin11t42:71_3": "vuttasikkhāpadañca. Tiracchānavijjā dve vuttāti “tiracchānavijjaṁ pariyāpuṇeyya,",
  "tika-vin11t42:71_4": "vāceyyā”ti evaṁ vuttāni dve sikkhāpadāni ca. Anokāsakatampi cāti “anokāsakataṁ bhikkhuṁ",
  "tika-vin11t42:71_5": "pañhaṁ puccheyyā”ti vuttasikkhāpadañcāti ime pana sabbe cha dhammā vācato, vācācittato",
  "tika-vin11t42:71_6": "cāti imehi dvīhi samuṭṭhānehi samuṭṭhānikā honti. Padasodhammatulyatā ayametesaṁ",
  "tika-vin11t42:71_7": "padasodhammena sadisabhāvoti yojanā.",
  "tika-vin11t42:72": "Padasodhammasamuṭṭhānavaṇṇanā.",
  "tika-vin11t42:73_0": "398-9.Ekanti “bhikkhuniyā saddhiṁ saṁvidhāya ekaddhānamaggaṁ paṭipajjeyyā”ti vuttasikkhāpadañca.",
  "tika-vin11t42:73_1": "Nāvanti “ekanāvaṁ abhiruheyyā”ti vuttasikkhāpadañca. Paṇītañcāti “paṇītabhojanāni",
  "tika-vin11t42:73_2": "agilāno attano atthāya viññāpetvābhuñjeyyā”ti vuttasikkhāpadañca. Saṁvidhānañcāti",
  "tika-vin11t42:73_3": "mātugāmena saddhiṁ saṁvidhāya gamanasikkhāpadañca. Saṁhareti “sambādhe lomaṁ saṁharāpeyyā”ti",
  "tika-vin11t42:73_4": "vuttasikkhāpadañca. Dhaññanti “āmakadhaññaṁ viññatvā vā”ti vuttasikkhāpadañca. Nimantitā",
  "tika-vin11t42:73_5": "cevāti “nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya",
  "tika-vin11t42:73_6": "vā”ti vuttasikkhāpadañca. Pāṭidesaniyaṭṭhakanti bhikkhunīnaṁ vuttā aṭṭha pāṭidesanīyā",
  "tika-vin11t42:73_7": "ceti buddhaseṭṭhena paññattā etā cuddasa sikkhā catusamuṭṭhānā kāyato, kāyavācato,",
  "tika-vin11t42:73_8": "kāyacittato, vācācittato cāti catūhi samuṭṭhānehi samuṭṭhahanti. Samuṭṭhānato addhānena",
  "tika-vin11t42:73_9": "addhānasikkhāpadena samā hontīti matāti yojanā.",
  "tika-vin11t42:74": "Addhānasamuṭṭhānavaṇṇanā.",
  "tika-vin11t42:75_0": "400-1.Sutinti upassutitiṭṭhanasikkhāpadañca. Sūpādiviññattinti sūpodanaviññattisikkhāpadañca.",
  "tika-vin11t42:75_1": "Andhakāreti “rattandhakāre appadīpe”ti vuttasikkhāpadañca. Tatheva ca paṭicchanneti",
  "tika-vin11t42:75_2": "“paṭicchanne okāse”ti vuttasikkhāpadañca. Okāseti “ajjhokāse purisena saddhi”nti",
  "tika-vin11t42:75_3": "evaṁ vuttasikkhāpadañca. Byūhe cāti tadanantarameva “rathikāya vā byūhe vā siṅghāṭake",
  "tika-vin11t42:75_4": "vā purisena saddhi”nti āgatasikkhāpadañcāti ime sabbepi ādiccabandhunā desitā cha",
  "tika-vin11t42:75_5": "dhammā catutthacchaṭṭhato kāyacittato, kāyavācācittato ca samuṭṭhahantā theyyasatthasamuṭṭhānā",
  "tika-vin11t42:75_6": "theyyasatthasikkhāpadena samānasamuṭṭhānā siyunti yojanā.",
  "tika-vin11t42:76": "Theyyasatthasamuṭṭhānavaṇṇanā.",
  "tika-vin11t42:77_0": "402.Chatta, daṇḍakarassāpīti “na chattapāṇissa daṇḍapāṇissā”ti vuttasikkhāpadadvayañca.",
  "tika-vin11t42:77_1": "Satthāvudhakarassāpīti “na satthapāṇissa, na āvudhapāṇissā”ti vuttasikkhāpadadvayañca.",
  "tika-vin11t42:77_2": "Pādukūpāhanā, yānanti “na pādukāruḷhassa, na upāhanāruḷhassa, na yānagatassā”ti vuttasikkhāpadattayañca.",
  "tika-vin11t42:77_3": "Seyyā, pallatthikāya cāti “na sayanagatassa, na pallatthikāya nisinnassā”ti vuttasikkhāpadadvayañca.",
  "tika-vin11t42:78_0": "403.Veṭhitoguṇṭhito cāti “na veṭhitasīsassa, na oguṇṭhitasīsassā”ti vuttasikkhāpadadvayañcāti",
  "tika-vin11t42:78_1": "nidassitā sabbe ekādasa dhammā vācācittasaṅkhātena ekena samuṭṭhānena samuṭṭhitā",
  "tika-vin11t42:78_2": "dhammadesanasamuṭṭhānāti saññitā sallakkhitāti yojanā.",
  "tika-vin11t42:79": "Dhammadesanasamuṭṭhānavaṇṇanā.",
  "tika-vin11t42:80_0": "404. Evaṁ tāva sambhinnasamuṭṭhānaṁ veditabbaṁ, niyatasamuṭṭhānaṁ tividhaṁ, taṁ ekasseva",
  "tika-vin11t42:80_1": "sikkhāpadassa hotīti visuṁyeva dassetumāha “bhūtārocanakañcevā”tiādi. Bhūtārocanakañcevāti",
  "tika-vin11t42:80_2": "tīhi acittakasamuṭṭhānehi samuṭṭhitaṁ bhūtārocanasikkhāpadañca. Corivuṭṭhāpanampi",
  "tika-vin11t42:80_3": "cāti vācācittato, kāyavācācittato cāti dvīhi samuṭṭhitaṁ corivuṭṭhāpanasikkhāpadañca.",
  "tika-vin11t42:80_4": "Ananuññātameva ananuññātamattaṁ. Ananuññātamattanti vācato, kāyavācato, vācācittato,",
  "tika-vin11t42:80_5": "kāyavācācittato cāti catūhi samuṭṭhitaṁ ananuññātasikkhāpadañcāti. Idaṁ tayanti idaṁ",
  "tika-vin11t42:80_6": "sikkhāpadattayaṁ. Asambhinnanti kenaci aññena sikkhāpadena asammissasamuṭṭhānaṁ.",
  "tika-vin11t42:81": "Iti uttare līnatthapakāsaniyā",
  "tika-vin11t42:82": "Samuṭṭhānasīsakathāvaṇṇanā niṭṭhitā."
}