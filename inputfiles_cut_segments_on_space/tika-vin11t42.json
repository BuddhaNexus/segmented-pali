{
  "tika-vin11t42:0": "Samuṭṭhānasīsakathāvaṇṇanā",
  "tika-vin11t42:1_0": "325-6. Mahesinā dvīsu vibhaṅgesu paññattāni yāni pārājikādīni sikkhāpadāni uposathe",
  "tika-vin11t42:1_1": "uddisanti, tesaṁ sikkhāpadānaṁ samuṭṭhānaṁ bhikkhūnaṁ pāṭavatthāya ito paraṁ pavakkhāmi,",
  "tika-vin11t42:1_2": "taṁ samāhitā suṇāthāti yojanā.",
  "tika-vin11t42:2_0": "327. Kāyo ca vācā ca kāyavācā cāti acittakāni yāni tīṇi samuṭṭhānāni, tāneva cittena",
  "tika-vin11t42:2_1": "paccekaṁ yojitāni sacittakāni tīṇi samuṭṭhānāni hontīti evameva samuṭṭhānaṁ purimānaṁ",
  "tika-vin11t42:2_2": "dvinnaṁ vasena ekaṅgikaṁ, tatiyacatutthapañcamānaṁ vasena dvaṅgikaṁ, chaṭṭhassa vasena",
  "tika-vin11t42:2_3": "tivaṅgikañcāti evaṁ chadhā samuṭṭhānavidhiṁ vadantīti yojanā. Kāyo, vācāti ekaṅgikaṁ",
  "tika-vin11t42:2_4": "dvayaṁ, kāyavācā , kāyacittaṁ, vācācittanti duvaṅgikattayaṁ, kāyavācācittanti aṅgabhedena",
  "tika-vin11t42:2_5": "tividhampi avayavabhedena samuṭṭhānabhedavidhiṁ chappakāraṁ vadantīti adhippāyo.",
  "tika-vin11t42:3": "328.Tesu chasu samuṭṭhānesu ekena vā samuṭṭhānena dvīhi vā tīhi vā catūhi vā chahi vā samuṭṭhānehi nānā āpattiyo jāyareti sambandho.",
  "tika-vin11t42:4_0": "329.Tattha tāsu nānāpattīsu. Pañca samuṭṭhānāni etissāti pañcasamuṭṭhānā, evarūpā",
  "tika-vin11t42:4_1": "kāci āpatti na vijjati. Ekamekaṁ samuṭṭhānaṁ yāsanti viggaho. Pacchimeheva tīhipīti",
  "tika-vin11t42:4_2": "sacittakeheva tīhi samuṭṭhānehi, yā āpatti ekasamuṭṭhānā hoti, sā sacittakānaṁ tiṇṇamaññatarena hotīti adhippāyo.",
  "tika-vin11t42:5_0": "330-1.Tatiyacchaṭṭhatopi cāti kāyavācato, kāyavācācittato ca. Catutthacchaṭṭhato",
  "tika-vin11t42:5_1": "cevāti kāyacittato kāyavācācittato ca. Pañcamacchaṭṭhatopi cāti vācācittato kāyavācācittato",
  "tika-vin11t42:5_2": "ca. ‘‘Kāyato kāyacittato’’ti paṭhamaṁ dvisamuṭṭhānaṁ, ‘‘vācato vācācittato’’ti dutiyaṁ,",
  "tika-vin11t42:5_3": "‘‘kāyavācato kāyavācācittato’’ti tatiyaṁ, ‘‘kāyacittato kāyavācācittato’’ti catutthaṁ,",
  "tika-vin11t42:5_4": "‘‘vācācittato kāyavācācittato’’ti pañcamaṁ dvisamuṭṭhānanti evaṁ pañcadhā eva ṭhitehi",
  "tika-vin11t42:5_5": "dvīhi samuṭṭhānehi esā dvisamuṭṭhānāpatti jāyate samuṭṭhāti. Na aññatoti kāyato vācatoti",
  "tika-vin11t42:5_6": "ekaṁ, vācato kāyavācatoti ekanti evaṁ yathāvuttakkamavipariyāyena yojitehi aññehi",
  "tika-vin11t42:5_7": "samuṭṭhānehi na samuṭṭhāti.",
  "tika-vin11t42:6_0": "332.Paṭhamehi ca tīhīti ‘‘kāyato, vācato, kāyavācato’’ti paṭhamaṁ niddiṭṭhehi tīhi",
  "tika-vin11t42:6_1": "acittakasamuṭṭhānehi. Pacchimehi cāti ‘‘kāyacittato, vācācittato, kāyavācācittato’’ti",
  "tika-vin11t42:6_2": "evaṁ pacchā vuttehi sacittakehi tīhi samuṭṭhānehi. Na aññatoti ‘‘kāyato, vācato,",
  "tika-vin11t42:6_3": "kāyacittato, vācato, kāyavācato, kāyacittato’’ti evaṁ vuttavipallāsato aññehi tīhi",
  "tika-vin11t42:6_4": "samuṭṭhānehi na samuṭṭhāti.",
  "tika-vin11t42:7_0": "333-4.Paṭhamā tatiyā ceva, catutthacchaṭṭhatopi cāti kāyato, kāyavācato, kāyacittato,",
  "tika-vin11t42:7_1": "kāyavācācittatoti etehi catūhi samuṭṭhānehi ceva. Dutiyā…pe… cchaṭṭhatopi cāti vācato,",
  "tika-vin11t42:7_2": "kāyavācato, vācācittato, kāyavācācittatoti imehi catūhi cāti catusamuṭṭhānenāpatti.",
  "tika-vin11t42:8_0": "Sā evaṁ dvidhā ṭhitehi catūhi samuṭṭhānehi jāyate. Na panaññatoti ‘‘kāyato, vācato,",
  "tika-vin11t42:8_1": "kāyavācato, kāyacittato’’ti evamādinā vipallāsanayena yojitehi catūhi samuṭṭhānehi",
  "tika-vin11t42:8_2": "na samuṭṭhāti. Cha samuṭṭhānāni yassā sā chasamuṭṭhānā. Sacittakehi tīhi, acittakehi",
  "tika-vin11t42:8_3": "tīhīti chahi eva samuṭṭhānehi samuṭṭhātīti. Pakārantarābhāvā idha ‘‘na aññato’’ti na vuttaṁ.",
  "tika-vin11t42:9": "Āha ca aṭṭhakathācariyo mātikaṭṭhakathāyaṁ.",
  "tika-vin11t42:10_0": "335. Samuṭṭhāti etasmāti samuṭṭhānaṁ, kāyādi chabbidhaṁ, ekaṁ samuṭṭhānaṁ kāraṇaṁ",
  "tika-vin11t42:10_1": "yassā sā ekasamuṭṭhānā. Pakārantarābhāvā tidhā. Kathaṁ? Sacittakānaṁ tiṇṇaṁ samuṭṭhānānaṁ",
  "tika-vin11t42:10_2": "vasena tividhā. Dvīhi samuṭṭhānehi samuṭṭhitā dvisamuṭṭhitā, dvisamuṭṭhānāpattīti",
  "tika-vin11t42:10_3": "attho. Pañcadhāti vuttanayena pañcappakārā. Tīṇi samuṭṭhānāni yassā sā tisamuṭṭhānā,",
  "tika-vin11t42:10_4": "cattāri samuṭṭhānāni yassā sā caturuṭṭhānā, tisamuṭṭhānā ca caturuṭṭhānā ca ticaturuṭṭhānāti",
  "tika-vin11t42:10_5": "ekadesasarūpekaseso, tisamuṭṭhānā dvidhā vibhattā, catusamuṭṭhānā ca dvidhā eva vibhattāti",
  "tika-vin11t42:10_6": "attho. Chahi samuṭṭhānehi samuṭṭhitā chasamuṭṭhitā, chasamuṭṭhānāti attho. Ekadhāti",
  "tika-vin11t42:10_7": "pakārantarābhāvā ekadhāva ṭhitāti adhippāyo.",
  "tika-vin11t42:11_0": "336.Sabbā āpattiyo samuṭṭhānavisesato evaṁ terasadhā ṭhitānaṁ samuṭṭhānabhedānaṁ",
  "tika-vin11t42:11_1": "nānattato tehi samuṭṭhitānaṁ paṭhamaṁ paññattattā sīsabhūtānaṁ sikkhāpadānaṁ vasena",
  "tika-vin11t42:11_2": "teraseva nāmāni labhanti, tāni ito paraṁ vakkhāmīti yojanā.",
  "tika-vin11t42:12_0": "337.Paṭhamantimavatthuñcāti paṭhamapārājikasamuṭṭhānaṁ. Dutiyanti adinnādānasamuṭṭhānaṁ.",
  "tika-vin11t42:12_1": "Sañcarittakanti sañcarittasamuṭṭhānaṁ. Samanubhāsananti samanubhāsanasamuṭṭhānaṁ.",
  "tika-vin11t42:12_2": "‘‘Kathinaṁ eḷakalomaka’’nti padacchedo, kathinasamuṭṭhānaṁ eḷakalomasamuṭṭhānañca.",
  "tika-vin11t42:13_0": "338.Padasodhammanti padasodhammasamuṭṭhānaṁ. Addhānaṁ theyyasatthanti addhānasamuṭṭhānaṁ",
  "tika-vin11t42:13_1": "theyyasatthasamuṭṭhānaṁ. Desanāti dhammadesanāsamuṭṭhānaṁ. Bhūtārocanakanti bhūtārocanasamuṭṭhānaṁ.",
  "tika-vin11t42:13_2": "Corivuṭṭhāpananti corivuṭṭhāpanasamuṭṭhānaṁ.",
  "tika-vin11t42:14_0": "339.Ananuññātakañcāti ananuññātakasamuṭṭhānañcāti etāni terasa tehi samuṭṭhānehi",
  "tika-vin11t42:14_1": "samuṭṭhitānaṁ tesaṁ sikkhāpadānaṁ paṭhamaṁ paṭhamaṁ niddiṭṭhānaṁ paṭhamapārājikādisikkhāpadasamuṭṭhānānaṁ",
  "tika-vin11t42:14_2": "itaresaṁ pubbaṅgamabhāvato ‘‘sīsānī’’ti vuttāni. Yathāha parivāraṭṭhakathāyaṁ ‘‘paṭhamapārājikaṁ",
  "tika-vin11t42:14_3": "nāma ekaṁ samuṭṭhānasīsaṁ, sesāni tena sadisānī’’tiādi (pari. aṭṭha. 258). Terasete",
  "tika-vin11t42:14_4": "samuṭṭhānanayāti ete sīsavasena dassitā terasa samuṭṭhānanayā. Viññūhi upālittherādīhi.",
  "tika-vin11t42:15": "340.Tattha terasasu samuṭṭhānasīsesu. Yāti yā pana āpatti. Ādipārājikuṭṭhānāti paṭhamapārājikasamuṭṭhānā.",
  "tika-vin11t42:16": "341. Adinnādāna-saddo pubbako paṭhamo etissā taṁsamuṭṭhānāpattiyāti adinnādānapubbakā, adinnādānasamuṭṭhānāti uddiṭṭhāti yojanā.",
  "tika-vin11t42:17": "342.Jātūti ekaṁsena.",
  "tika-vin11t42:18": "343. Ayaṁ samuṭṭhānavasena ‘‘samanubhāsanāsamuṭṭhānā’’ti vuttāti yojanā.",
  "tika-vin11t42:19": "344. Kathina-saddo upapado yassā taṁsamuṭṭhānāya āpattiyā sā kathinupapadā, kathinasamuṭṭhānāti matā ñātā, ayaṁ samuṭṭhānavasena ‘‘kathinasamuṭṭhānā’’ti ñātāti attho.",
  "tika-vin11t42:20": "345. Eḷakaloma-saddo ādi yassā taṁsamuṭṭhānāpattiyā sā eḷakalomādisamuṭṭhānāti attho.",
  "tika-vin11t42:21": "349.Ettha samuṭṭhānesu.",
  "tika-vin11t42:22": "350. Bhūtārocana-saddo pubbabhāgo etissā taṁsamuṭṭhānāya āpattiyāti bhūtārocanapubbakā, bhūtārocanasamuṭṭhānāti attho.",
  "tika-vin11t42:23": "351. Samuṭṭhānaṁ samuṭṭhitaṁ, corivuṭṭhāpanaṁ samuṭṭhitaṁ yassā sā corivuṭṭhāpanasamuṭṭhitā, corivuṭṭhāpanasamuṭṭhānāti attho.",
  "tika-vin11t42:24_0": "353.Tatthāti terasasamuṭṭhānasīsesu, ‘‘samuṭṭhānaṁ sacittaka’’nti idaṁ ‘‘paṭhama’’ntiādīhi",
  "tika-vin11t42:24_1": "paccekaṁ yojetabbaṁ. Paṭhamaṁ samuṭṭhānanti paṭhamapārājikasamuṭṭhānaṁ. Dutiyaṁ samuṭṭhānanti",
  "tika-vin11t42:24_2": "adinnādānasamuṭṭhānaṁ. Catutthaṁ samuṭṭhānanti samanubhāsanasamuṭṭhānaṁ. Navamaṁ",
  "tika-vin11t42:24_3": "samuṭṭhānanti theyyasatthasamuṭṭhānaṁ. Dasamaṁ samuṭṭhānanti dhammadesanāsamuṭṭhānaṁ.",
  "tika-vin11t42:24_4": "Dvādasamaṁ samuṭṭhānanti corivuṭṭhāpanasamuṭṭhānaṁ.",
  "tika-vin11t42:25_0": "354.Samuṭṭhāneti samuṭṭhānasīse. Sadisāti tena tena samuṭṭhānasīsena samuṭṭhānā āpattiyo.",
  "tika-vin11t42:25_1": "Idhāti imasmiṁ samuṭṭhānavinicchaye. Dissareti dissante, dissantīti attho. Atha vā",
  "tika-vin11t42:25_2": "idha dissareti idha ubhatovibhaṅge etesu terasasamuṭṭhānesu ekekasmiṁ aññānipi sadisāni",
  "tika-vin11t42:25_3": "samuṭṭhānāni dissantīti attho. Idāni tāni sarūpato nidassetumāha ‘‘sukkañcā’’tiādi.",
  "tika-vin11t42:25_4": "Tattha sukkanti sukkavissaṭṭhisikkhāpadaṁ. Esa nayo ‘‘kāyasaṁsaggo’’tiādīsupi. Yadettha",
  "tika-vin11t42:25_5": "duviññeyyaṁ, taṁ vakkhāma.",
  "tika-vin11t42:26_0": "355.Pubbupaparipāko cāti ‘‘jānaṁ pubbupagataṁ bhikkhu’’nti (pāci. 120) sikkhāpadañca",
  "tika-vin11t42:26_1": "‘‘bhikkhuniparipācita’’nti (pāci. 192, 194) piṇḍapātasikkhāpadañca. Raho bhikkhuniyāsahāti",
  "tika-vin11t42:26_2": "bhikkhuniyā saddhiṁ raho nisajjasikkhāpadañca. Sabhojane, raho dve cāti sabhojane",
  "tika-vin11t42:26_3": "kule anupakhajjasikkhāpadañca dve rahonisajjasikkhāpadāni ca. Aṅgulī udake hasanti",
  "tika-vin11t42:26_4": "aṅgulipatodañca udakahasadhammasikkhāpadañca.",
  "tika-vin11t42:27_0": "356.Pahāre uggire cevāti pahāradānasikkhāpadañca talasattiuggiraṇasikkhāpadañca.",
  "tika-vin11t42:27_1": "Tepaññāsā ca sekhiyāti pañcasattatisekhiyāsu vakkhamānāni ujjagghikādīni samanubhāsanasamuṭṭhānāni",
  "tika-vin11t42:27_2": "dasa, chattapāṇiādīni dhammadesanāsamuṭṭhānāni ekādasa, theyyasatthasamuṭṭhānaṁ ,",
  "tika-vin11t42:27_3": "sūpodanaviññattisikkhāpadañcāti bāvīsati sikkhāpadāni ṭhapetvā parimaṇḍalanivāsanādīni",
  "tika-vin11t42:27_4": "itarāni tepaññāsa sekhiyasikkhāpadāni ca. Adhakkhakubbhajāṇuñcāti bhikkhunīnaṁ adhakkhakaubbhajāṇusikkhāpadañca.",
  "tika-vin11t42:27_5": "Gāmantaramavassutāti gāmantaragamanaṁ, avassutassa hatthato khādanīyaggahaṇasikkhāpadañca.",
  "tika-vin11t42:28_0": "357-8.Talamaṭṭhudasuddhi cāti talaghātaṁ, jatumaṭṭhaṁ, udakasuddhikādiyanañca. Vassaṁvutthāti",
  "tika-vin11t42:28_1": "‘‘vassaṁvutthā…pe… chappañcayojanānī’’ti (pāci. 974) sikkhāpadañca. Ovādāya na gacchantīti",
  "tika-vin11t42:28_2": "ovādāya agamanasikkhāpadañca. Nānubandhe pavattininti ‘‘vuṭṭhāpitaṁ pavattiniṁ dve",
  "tika-vin11t42:28_3": "vassāni nānubandheyyā’’ti (pāci. 1112) sikkhāpadañcāti ubhatovibhaṅge niddiṭṭhā ime",
  "tika-vin11t42:28_4": "pañcasattati dhammā kāyacittasamuṭṭhitā methunena samā ekasamuṭṭhānā matāti yojanā.",
  "tika-vin11t42:29_0": "Ettha ca pāḷiyaṁ ‘‘chasattatī’’ti gaṇanaparicchedo samuṭṭhānasikkhāpadena saha dassito.",
  "tika-vin11t42:29_1": "Idha pana taṁ vinā taṁsadisānameva gaṇanā dassitā. Teneva paṭhamaṁ samuṭṭhānasīsaṁ",
  "tika-vin11t42:29_2": "pāḷiyaṁ gaṇanāyapi dassitaṁ, idheva na dassitaṁ. Upari katthaci samuṭṭhānasīsassa",
  "tika-vin11t42:29_3": "dassanaṁ panettha vakkhamānānaṁ taṁsadisabhāvadassanatthaṁ, gaṇanāya vakkhamānāya",
  "tika-vin11t42:29_4": "antogadhabhāvadassanatthaṁ. Teneva tatthapi taṁ vinā gaṇanaṁ vakkhati.",
  "tika-vin11t42:30": "Paṭhamapārājikasamuṭṭhānavaṇṇanā.",
  "tika-vin11t42:31_0": "359.Viggahanti manussaviggahasikkhāpadaṁ. Uttari cevāti uttarimanussadhammasikkhāpadañca.",
  "tika-vin11t42:31_1": "Duṭṭhullanti duṭṭhullavācāsikkhāpadaṁ. Attakāmatāti attakāmapāricariyasikkhāpadañca.",
  "tika-vin11t42:31_2": "Duṭṭhadosā duve cevāti dve duṭṭhadosasikkhāpadāni ca. Dutiyāniyatopi cāti dutiyaaniyatasikkhāpadañca.",
  "tika-vin11t42:32_0": "360.Acchindanañcāti sāmaṁ cīvaraṁ datvā acchindanañca. Pariṇāmoti saṅghikalābhassa",
  "tika-vin11t42:32_1": "attano pariṇāmanañca. Musāomasapesuṇāti musāvādo ca omasavādo ca bhikkhupesuññañca.",
  "tika-vin11t42:32_2": "Duṭṭhullārocanañcevāti duṭṭhullāpattiārocanasikkhāpadañca. Pathavīkhaṇanampi cāti",
  "tika-vin11t42:32_3": "pathavīkhaṇanasikkhāpadañca.",
  "tika-vin11t42:33_0": "361.Bhūtagāmañcavādo cāti bhūtagāmasikkhāpadaṁ, aññavādakasikkhāpadañca. Ujjhāpanakameva",
  "tika-vin11t42:33_1": "cāti ujjhāpanakasikkhāpadañca. Nikkaḍḍho siñcanañcevāti vihārato nikkaḍḍhanañca udake",
  "tika-vin11t42:33_2": "tiṇādisiñcanañca. Āmisahetu cāti āmisahetu bhikkhuniyo ovādasikkhāpadañca.",
  "tika-vin11t42:34_0": "362.Bhuttāvinti bhuttāviṁ anatirittena khādanīyādinā pavāraṇasikkhāpadañca. Ehanādarinti",
  "tika-vin11t42:34_1": "‘‘ehāvuso, gāmaṁ vā’’ti (pāci. 275) vuttasikkhāpadañca anādariyasikkhāpadañca. Bhiṁsāpanameva",
  "tika-vin11t42:34_2": "cāti bhikkhubhiṁsanakañca. Apanidheyyāti pattādiapanidhānasikkhāpadañca. Sañcicca",
  "tika-vin11t42:34_3": "pāṇanti sañcicca pāṇaṁ jīvitāvoropanañca. Sappāṇakampi cāti jānaṁ sappāṇakaudakasikkhāpadañca.",
  "tika-vin11t42:35_0": "363.Ukkoṭanañcāti punakammāya ukkoṭanañca. Ūnoti ūnavīsativassasikkhāpadañca. Saṁvāsoti",
  "tika-vin11t42:35_1": "ukkhittakena saddhiṁ saṁvāsasikkhāpadañca. Nāsane cāti nāsitakasāmaṇerasambhogasikkhāpadañca.",
  "tika-vin11t42:35_2": "Sahadhammikanti sahadhammikaṁ vuccamānasikkhāpadañca. Vilekhā cāti ‘‘vilekhāya saṁvattantī’’ti",
  "tika-vin11t42:35_3": "(pāci. 439) āgatasikkhāpadañca. Mohanāti mohanasikkhāpadañca. Amūlakena cāti amūlakena",
  "tika-vin11t42:35_4": "saṅghādisesena anuddhaṁsanasikkhāpadañca.",
  "tika-vin11t42:36_0": "364.Kukkuccaṁ khīyanaṁ datvāti kukkuccauppādanañca dhammikānaṁ kammānaṁ chandaṁ datvā",
  "tika-vin11t42:36_1": "khīyanañca cīvaraṁ datvā khīyanañca. Pariṇāmeyya puggaleti saṅghikaṁ lābhaṁ puggalassa",
  "tika-vin11t42:36_2": "pariṇāmanasikkhāpadañca. Kiṁ te, akālaṁ, acchindeti ‘‘kiṁ te, ayye, eso purisapuggalo",
  "tika-vin11t42:36_3": "karissatī’’ti (pāci. 705) āgatasikkhāpadañca akālacīvaraṁ ‘‘kālacīvara’’nti adhiṭṭhahitvā",
  "tika-vin11t42:36_4": "bhājanasikkhāpadañca bhikkhuniyā saddhiṁ cīvaraṁ parivattetvā acchindanasikkhāpadañca.",
  "tika-vin11t42:36_5": "Duggahanirayena cāti duggahitena dupadhāritena paraṁ ujjhāpanasikkhāpadañca nirayena",
  "tika-vin11t42:36_6": "vā brahmacariyena vā abhisapanasikkhāpadañca.",
  "tika-vin11t42:37_0": "365.Gaṇassa cāti ‘‘gaṇassa cīvaralābhaṁ antarāyaṁ kareyyā’’ti (pāci. 908) vuttasikkhāpadañca.",
  "tika-vin11t42:37_1": "Vibhaṅgañcāti ‘‘dhammikaṁ cīvaravibhaṅgaṁ paṭibāheyyā’’ti (pāci. 912) vuttasikkhāpadañca.",
  "tika-vin11t42:37_2": "Dubbalāsā tatheva cāti ‘‘dubbalacīvarapaccāsāya cīvarakālasamayaṁ atikkāmeyyā’’ti",
  "tika-vin11t42:37_3": "(pāci. 921) vuttasikkhāpadañca. Dhammikaṁ kathinuddhāranti ‘‘dhammikaṁ kathinuddhāraṁ",
  "tika-vin11t42:37_4": "paṭibāheyyā’’ti (pāci. 928) vuttasikkhāpadañca. Sañciccāphāsumeva cāti ‘‘bhikkhuniyā",
  "tika-vin11t42:37_5": "sañcicca aphāsuṁ kareyyā’’ti (pāci. 942) vuttasikkhāpadañca.",
  "tika-vin11t42:38_0": "366.Sayaṁ upassayaṁ datvāti ‘‘bhikkhuniyā upassayaṁ datvā kupitā anattamanā nikkaḍḍheyyā’’ti",
  "tika-vin11t42:38_1": "(pāci. 951) vuttasikkhāpadañca. Akkoseyya cāti ‘‘bhikkhuṁ akkoseyya vā paribhāseyya",
  "tika-vin11t42:38_2": "vā’’ti (pāci. 1029) vuttasikkhāpadañca. Caṇḍikāti ‘‘caṇḍīkatā gaṇaṁ paribhāseyyā’’ti",
  "tika-vin11t42:38_3": "(pāci. 1034) vuttasikkhāpadañca. Kulamaccharinī assāti ‘‘kulamaccharinī assā’’ti",
  "tika-vin11t42:38_4": "(pāci. 1043) vuttasikkhāpadañca. Gabbhiniṁ vuṭṭhāpeyya cāti ‘‘gabbhiniṁ vuṭṭhāpeyyā’’ti",
  "tika-vin11t42:38_5": "(pāci. 1068) vuttasikkhāpadañca.",
  "tika-vin11t42:39_0": "367.Pāyantinti ‘‘pāyantiṁ vuṭṭhāpeyyā’’ti (pāci. 1073) vuttasikkhāpadañca. Dve ca",
  "tika-vin11t42:39_1": "vassānīti ‘‘dve vassāni chasu dhammesu asikkhitasikkhaṁ sikkhamānaṁ vuṭṭhāpeyyā’’ti",
  "tika-vin11t42:39_2": "(pāci. 1080) vuttasikkhāpadañca. Saṅghenāsammatanti ‘‘sikkhitasikkhaṁ sikkhamānaṁ",
  "tika-vin11t42:39_3": "saṅghena asammataṁ vuṭṭhāpeyyā’’ti (pāci. 1086) vuttasikkhāpadañca. Tisso gihigatā",
  "tika-vin11t42:39_4": "vuttāti ‘‘ūnadvādasavassaṁ gihigataṁ (pāci. 1091), paripuṇṇadvādasavassaṁ gihigataṁ",
  "tika-vin11t42:39_5": "dve vassāni chasu dhammesu asikkhitasikkhaṁ (pāci. 1097), dvevassāni sikkhitasikkhaṁ",
  "tika-vin11t42:39_6": "saṅghena asammata’’nti (pāci. 1103) vuttasikkhāpadāni ca. Tissoyeva kumārikāti ‘‘ūnavīsativassaṁ",
  "tika-vin11t42:39_7": "kumāribhūta’’ntiādinā (pāci. 1120) nayena vuttā tisso ca.",
  "tika-vin11t42:40_0": "368.Ūnadvādasavassā dveti ‘‘ūnadvādasavassā vuṭṭhāpeyya (pāci. 1137), paripuṇṇadvādasavassā",
  "tika-vin11t42:40_1": "saṅghena asammatā vuṭṭhāpeyyā’’ti (pāci. 1142) vuttāni dve sikkhāpadāni ca. Alaṁ",
  "tika-vin11t42:40_2": "tāva teti ‘‘alaṁ tāva te, ayye, vuṭṭhāpitenā’’ti (pāci. 1147) vuttasikkhāpadañca.",
  "tika-vin11t42:40_3": "Sokāvassāti ‘‘caṇḍiṁ sokāvāsaṁ sikkhamānaṁ vuṭṭhāpeyyā’’ti (pāci. 1159) vuttasikkhāpadañca.",
  "tika-vin11t42:40_4": "Pārivāsikacchandadānatoti ‘‘pārivāsikachandadānena sikkhamānaṁ vuṭṭhāpeyyā’’ti (pāci.",
  "tika-vin11t42:40_5": "1167) vuttasikkhāpadañca.",
  "tika-vin11t42:41_0": "369.Anuvassaṁ duve cāti ‘‘anuvassaṁ vuṭṭhāpeyya (pāci. 1171), ekaṁ vassaṁ dve vuṭṭhāpeyyā’’ti",
  "tika-vin11t42:41_1": "(pāci. 1175) vuttasikkhāpadāni cāti ekūnasattati sikkhāpadāni. Adinnādānatulyattāti",
  "tika-vin11t42:41_2": "adinnādānena samānasamuṭṭhānattā. Tisamuṭṭhānikā katāti sacittakehi tīhi samuṭṭhānehi",
  "tika-vin11t42:41_3": "samuṭṭhahantīti vuttā.",
  "tika-vin11t42:42": "Dutiyapārājikasamuṭṭhānavaṇṇanā.",
  "tika-vin11t42:43_0": "370.Sañcarikuṭimahallakanti sañcarittaṁ, saññācikāya kuṭikaraṇaṁ, mahallakavihārakaraṇañca.",
  "tika-vin11t42:43_1": "Dhovāpanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca.",
  "tika-vin11t42:43_2": "Cīvarassa ca viññattinti aññātakaṁ gahapatiṁ vā gahapatāniṁ vā cīvaraviññāpanasikkhāpadañca.",
  "tika-vin11t42:43_3": "Gahaṇañca taduttarinti taduttarisādiyanasikkhāpadañca.",
  "tika-vin11t42:44_0": "371.Upakkhaṭadvayañcevāti ‘‘cīvaracetāpannaṁ upakkhaṭaṁ hotī’’ti (pārā. 528) āgatasikkhāpadadvayañca.",
  "tika-vin11t42:44_1": "Tathā dūtena cīvaranti dūtenacīvaracetāpannapahitasikkhāpadañca. Kosiyanti kosiyamissakasikkhāpadañca.",
  "tika-vin11t42:44_2": "Suddhakāḷānanti ‘‘suddhakāḷakāna’’ntiādisikkhāpadañca (pārā. 548). Dve bhāgādānameva",
  "tika-vin11t42:44_3": "cāti ‘‘dve bhāgā ādātabbā’’ti (pārā. 553) vuttasikkhāpadañca.",
  "tika-vin11t42:45_0": "372.Chabbassānīti chabbassāni dhāraṇasikkhāpadañca. Purāṇassāti ‘‘purāṇasanthatassā’’ti",
  "tika-vin11t42:45_1": "(pārā. 567) vuttasikkhāpadañca. Lomadhovāpanampi cāti eḷakalomadhovāpanasikkhāpadañca.",
  "tika-vin11t42:45_2": "Rūpiyassa paṭiggāhoti rūpiyapaṭiggahaṇasikkhāpadañca. Ubho nānappakārakāti rūpiyasaṁvohārakayavikkayasikkhāpadāni ca.",
  "tika-vin11t42:46_0": "373.Ūnabandhanapatto cāti ūnapañcabandhanapattasikkhāpadañca. Vassasāṭikasuttakanti",
  "tika-vin11t42:46_1": "vassikasāṭikasikkhāpadañca suttaṁ viññāpetvā cīvarakārāpanasikkhāpadañca. Vikappāpajjananti",
  "tika-vin11t42:46_2": "tantavāye upasaṅkamitvā cīvare vikappāpajjanañca. Yāva dvāradānañca sibbananti ‘‘yāva",
  "tika-vin11t42:46_3": "dvārakosā aggaḷaṭṭhapanāyā’’ti (pāci. 135) vuttasikkhāpadañca ‘‘aññātikāya bhikkhuniyā",
  "tika-vin11t42:46_4": "cīvaraṁ dadeyya (pāci. 171), cīvaraṁ sibbeyyā’’ti (pāci. 176) vuttasikkhāpadadvayañca.",
  "tika-vin11t42:47_0": "374.Pūvehīti pūvehi vā manthehi vā abhihaṭṭhuṁ pavāraṇasikkhāpadañca. Paccayoti catumāsapaccayapavāraṇasikkhāpadañca.",
  "tika-vin11t42:47_1": "Jotīti jotiyā samādahanasikkhāpadañca. Ratananti ratanasikkhāpadañca. Sūci…pe… sugatassa",
  "tika-vin11t42:47_2": "cāti sūcigharasikkhāpadādīni satta sikkhāpadāni ca.",
  "tika-vin11t42:48_0": "375.Aññaviññattisikkhā cāti ‘‘aññaṁ viññāpeyyā’’ti (pāci. 749) vuttasikkhāpadañca.",
  "tika-vin11t42:48_1": "Aññaṁ cetāpanampi cāti ‘‘aññaṁ cetāpetvā aññaṁ cetāpeyyā’’ti (pāci. 749) vuttasikkhāpadañca.",
  "tika-vin11t42:48_2": "Saṅghikena duve vuttāti ‘‘saṅghikena aññaṁ cetāpeyya (pāci. 759), saṅghikena saññācikena",
  "tika-vin11t42:48_3": "aññaṁ cetāpeyyā’’ti (pāci. 764) vuttāni dve sikkhāpadāni ca. Dve mahājanikenāti ‘‘mahājanikena",
  "tika-vin11t42:48_4": "aññaṁ cetāpeyya (pāci. 769), mahājanikena saññācikena aññaṁ cetāpeyyā’’ti (pāci.",
  "tika-vin11t42:48_5": "774) vuttāni dve sikkhāpadāni ca.",
  "tika-vin11t42:49_0": "376.Tathāpuggalikenekanti ‘‘puggalikena saññācikena aññaṁ cetāpeyyā’’ti (pāci. 779)",
  "tika-vin11t42:49_1": "vuttamekasikkhāpadañca. Garupāvuraṇanti garupāvuraṇacetāpanasikkhāpadañca. Lahunti",
  "tika-vin11t42:49_2": "lahupāvuraṇacetāpanasikkhāpadaṁ. ‘‘Vighāsā udasāṭi cā’’ti padacchedo. Dve vighāsāti",
  "tika-vin11t42:49_3": "‘‘uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya",
  "tika-vin11t42:49_4": "vā chaḍḍāpeyya vā (pāci. 825), harite chaḍḍeyya vā chaḍḍāpeyya vā’’ti (pāci. 829)",
  "tika-vin11t42:49_5": "evaṁ vuttāni dve vighāsasikkhāpadāni ca. Udasāṭi cāti udakasāṭikasikkhāpadañca. Tathā",
  "tika-vin11t42:49_6": "samaṇacīvaranti tathā ‘‘samaṇacīvaraṁ dadeyyā’’ti (pāci. 917) vuttasikkhāpadañcāti.",
  "tika-vin11t42:50": "377. Iti ete ekūnapaṇṇāsa dhammā dukkhantadassinā bhagavatā chasamuṭṭhānikā teyeva sañcarittasamā sañcarittasikkhāpadena samā katā anumatā paññattāti yojanā.",
  "tika-vin11t42:51": "Sañcarittasamuṭṭhānavaṇṇanā.",
  "tika-vin11t42:52_0": "378.Saṅghabhedoti saṅghabhedasikkhāpadañca. Bhedānuvattadubbacadūsakāti bhedānuvattakadubbacakuladūsakasikkhāpadāni",
  "tika-vin11t42:52_1": "ca. Duṭṭhullacchādananti duṭṭhullapaṭicchādanasikkhāpadañca. Diṭṭhīti diṭṭhiappaṭinissajjanasikkhāpadañca",
  "tika-vin11t42:52_2": ". Chandaujjagghikā duveti chandaṁadatvāgamanasikkhāpadañca ujjagghikāya antaraghare",
  "tika-vin11t42:52_3": "gamananisīdanasikkhāpadadvayañca.",
  "tika-vin11t42:53_0": "379.Appasaddā duve vuttāti ‘‘appasaddo antaraghare gamissāmi, nisīdissāmī’’ti (pāci.",
  "tika-vin11t42:53_1": "588, 589) vuttāni dve sikkhāpadāni ca. Na byāhareti ‘‘na sakabaḷena mukhena byāharissāmī’’ti",
  "tika-vin11t42:53_2": "(pāci. 619) vuttasikkhāpadañca. Chamā, nīcāsane, ṭhānanti ‘‘chamāyaṁ nisīditvā (pāci.",
  "tika-vin11t42:53_3": "645), nīce āsane nisīditvā (pāci. 647), ṭhito nisinnassā’’ti (pāci. 648) vuttasikkhāpadañca.",
  "tika-vin11t42:53_4": "Pacchato uppathena cāti ‘‘pacchato gacchanto purato gacchantassa (pāci. 649), uppathena",
  "tika-vin11t42:53_5": "gacchanto pathena gacchantassā’’ti (pāci. 650) vuttasikkhāpadadvayañca.",
  "tika-vin11t42:54_0": "380.Vajjacchādāti vajjato paṭicchādanasikkhāpadañca. Anuvattā cāti ukkhittānuvattanasikkhāpadañca.",
  "tika-vin11t42:54_1": "Gahaṇanti ‘‘hatthaggahaṇaṁ vā sādiyeyyā’’ti (pāci. 675) vuttasikkhāpadañca. Osāreyya",
  "tika-vin11t42:54_2": "cāti ‘‘anapaloketvā kārakasaṅghaṁ anaññāya gaṇassa chandaṁ osāreyyā’’ti (pāci. 695)",
  "tika-vin11t42:54_3": "vuttasikkhāpadañca. Paccakkhāmīti sikkhā cāti ‘‘buddhaṁ paccācikkhāmī’’ti (pāci.",
  "tika-vin11t42:54_4": "710) vuttasikkhāpadañca. Tathā kismiñcideva cāti ‘‘kismiñcideva adhikaraṇe paccākatā’’ti",
  "tika-vin11t42:54_5": "(pāci. 716) vuttasikkhāpadañca.",
  "tika-vin11t42:55_0": "381.Saṁsaṭṭhā dve cāti ‘‘bhikkhuniyo paneva saṁsaṭṭhā viharantī’’ti (pāci. 722) ca",
  "tika-vin11t42:55_1": "‘‘yā pana bhikkhunī evaṁ vadeyya saṁsaṭṭhāva, ayye, tumhe viharathā’’tiādivacanaṁ",
  "tika-vin11t42:55_2": "(pāci. 728) paṭicca vuttasikkhāpadadvayañca. Vadhitvā cāti ‘‘attānaṁ vadhitvā vadhitvā",
  "tika-vin11t42:55_3": "rodeyyā’’ti (pāci. 880) vuttasikkhāpadañca. Visibbetvā cāti ‘‘bhikkhuniyā cīvaraṁ",
  "tika-vin11t42:55_4": "visibbetvā vā visibbāpetvā vā’’ti (pāci. 893) vuttasikkhāpadañca. Dukkhitanti ‘‘dukkhitaṁ",
  "tika-vin11t42:55_5": "sahajīvini’’nti (pāci. 947) vuttasikkhāpadañca. Punadeva ca saṁsaṭṭhāti ‘‘saṁsaṭṭhā",
  "tika-vin11t42:55_6": "vihareyya gahapatinā vā gahapatiputtena vā’’ti (pāci. 956) evaṁ puna vuttasaṁsaṭṭhasikkhāpadañca.",
  "tika-vin11t42:55_7": "Neva vūpasameyya cāti ‘‘‘ehāyye, imaṁ adhikaraṇaṁ vūpasamehī’ti (pāci. 995) vuccamānā",
  "tika-vin11t42:55_8": "‘sādhū’ti paṭissuṇitvā sā pacchā anantarāyikinī neva vūpasameyyā’’ti vuttasikkhāpadañca.",
  "tika-vin11t42:56_0": "382.Jānaṁsabhikkhukārāmanti ‘‘jānaṁ sabhikkhukaṁ ārāmaṁ anāpucchā paviseyyā’’ti (pāci.",
  "tika-vin11t42:56_1": "1024) vuttasikkhāpadañca. Tatheva na pavārayeti ‘‘ubhatosaṅghe tīhi ṭhānehi na pavāreyyā’’ti",
  "tika-vin11t42:56_2": "(pāci. 1051) vuttasikkhāpadañca. Tathā anvaddhamāsañcāti ‘‘anvaddhamāsaṁ bhikkhuniyā",
  "tika-vin11t42:56_3": "bhikkhusaṅghato dve dhammā paccāsīsitabbā’’ti (pāci. 1059) vuttasikkhāpadañca. Sahajīviniyo",
  "tika-vin11t42:56_4": "duveti ‘‘sahajīviniṁ vuṭṭhāpetvā dve vassāni neva anuggaṇheyya (pāci. 1108), sahajīviniṁ",
  "tika-vin11t42:56_5": "vuṭṭhāpetvā neva vūpakāseyyā’’ti (pāci. 1116) vuttasikkhāpadadvayañca.",
  "tika-vin11t42:57_0": "383-4.Sace me cīvaraṁ ayyeti ‘‘sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī’’ti",
  "tika-vin11t42:57_1": "(pāci. 1151) vuttasikkhāpadañca. Anubandhissasīti ‘‘sace maṁ tvaṁ, ayye, dve vassāni",
  "tika-vin11t42:57_2": "anubandhissasi, evāhaṁ taṁ vuṭṭhāpessāmī’’ti (pāci. 1155) vuttasikkhāpadañca. Asamena",
  "tika-vin11t42:57_3": "sambuddhena pakāsitā ime sattatiṁsa dhammā sabbe kāyavācādito kāyavācācittato ekasamuṭṭhānā",
  "tika-vin11t42:57_4": "katā samanubhāsanā siyuṁ samuṭṭhānato samanubhāsanasikkhāpadena sadisā siyunti yojanā.",
  "tika-vin11t42:58": "Samanubhāsanasamuṭṭhānavaṇṇanā.",
  "tika-vin11t42:59_0": "385.Kathināni ca tīṇīti ‘‘niṭṭhitacīvarasmiṁ bhikkhunā ubbhatasmiṁ kathine’’ti (pārā.",
  "tika-vin11t42:59_1": "462) vuttāni ādito tīṇi sikkhāpadāni. Pattoti ‘‘dasāhaparamaṁ atirekapatto’’ti (pārā.",
  "tika-vin11t42:59_2": "601) vuttasikkhāpadañca. Bhesajjameva cāti ‘‘paṭisāyanīyāni bhesajjānī’’ti (pārā.",
  "tika-vin11t42:59_3": "622) vuttasikkhāpadañca. Accekampi cāti accekasikkhāpadañca. Sāsaṅkanti tadanantarameva",
  "tika-vin11t42:59_4": "sāsaṅkasikkhāpadañca. Pakkamantadvayampi cāti ‘‘taṁ pakkamanto neva uddhareyyā’’ti",
  "tika-vin11t42:59_5": "(pāci. 109, 115) bhūtagāmavagge vuttasikkhāpadadvayañca.",
  "tika-vin11t42:60_0": "386.Tathā upassayaṁ gantvāti ‘‘bhikkhunupassayaṁ upasaṅkamitvā bhikkhuniyo ovadeyyā’’ti",
  "tika-vin11t42:60_1": "(pāci. 158) vuttasikkhāpadañca. Paramparaṁ bhojananti ‘‘paramparabhojane pācittiya’’nti",
  "tika-vin11t42:60_2": "(pāci. 221) vuttasikkhāpadañca. Anatirittanti ‘‘anatirittaṁ khādanīyaṁ vā bhojanīyaṁ",
  "tika-vin11t42:60_3": "vā’’ti (pāci. 238) vuttasikkhāpadañca. Sabhattoti ‘‘nimantito sabhatto samāno’’ti",
  "tika-vin11t42:60_4": "(pāci. 299) vuttasikkhāpadañca. Vikappetvā tatheva cāti ‘‘cīvaraṁ vikappetvā’’ti",
  "tika-vin11t42:60_5": "(pāci. 373) vuttasikkhāpadañca.",
  "tika-vin11t42:61_0": "387.Raññoti ‘‘rañño khattiyassā’’ti (pāci. 498) vuttasikkhāpadañca. Vikāleti ‘‘vikāle",
  "tika-vin11t42:61_1": "gāmaṁ paviseyyā’’ti (pāci. 509-512) vuttasikkhāpadañca. Vosāsāti ‘‘vosāsamānarūpā",
  "tika-vin11t42:61_2": "ṭhitā’’ti (pāci. 558) vuttasikkhāpadañca. ‘‘Āraññake ussayavādikā’’ti padacchedo.",
  "tika-vin11t42:61_3": "Āraññaketi ‘‘tathārūpesu āraññakesu senāsanesu pubbe appaṭisaṁvidita’’nti (pāci.",
  "tika-vin11t42:61_4": "570) vuttasikkhāpadañca. Ussayavādikāti ‘‘ussayavādikā vihareyyā’’ti (pāci. 679)",
  "tika-vin11t42:61_5": "vuttasikkhāpadañca. Pattasannicayañcevāti ‘‘pattasannicayaṁ kareyyā’’ti (pāci. 734)",
  "tika-vin11t42:61_6": "vuttasikkhāpadañca. Pure, pacchā, vikālaketi ‘‘yā pana bhikkhunī purebhattaṁ kulāni",
  "tika-vin11t42:61_7": "upasaṅkamitvā’’ti (pāci. 855) ca ‘‘pacchābhattaṁ kulāni upasaṅkamitvā’’ti (pāci.",
  "tika-vin11t42:61_8": "860) ca ‘‘vikāle kulāni upasaṅkamitvā’’ti (pāci. 865) ca vuttasikkhāpadattayañca.",
  "tika-vin11t42:62_0": "388-9.Pañcāhikanti ‘‘pañcāhikaṁ saṅghāṭicāraṁ atikkameyyā’’ti (pāci. 898) vuttasikkhāpadañca.",
  "tika-vin11t42:62_1": "Saṅkamaninti ‘‘cīvarasaṅkamanīyaṁ dhāreyyā’’ti (pāci. 903) vuttasikkhāpadañca. Tathā",
  "tika-vin11t42:62_2": "āvasathadvayanti ‘‘āvasathacīvaraṁ anissajjitvā paribhuñjeyya (pāci. 1004), āvasathaṁ",
  "tika-vin11t42:62_3": "anissajjitvā cārikaṁ pakkameyyā’’ti (pāci. 1009) evaṁ āvasathena saddhiṁ vuttasikkhāpadadvayañca.",
  "tika-vin11t42:62_4": "Pasākheti ‘‘pasākhe jātaṁ gaṇḍaṁ vā’’ti (pāci. 1063) vuttasikkhāpadañca. Āsane cāti",
  "tika-vin11t42:62_5": "‘‘bhikkhussa purato anāpucchā āsane nisīdeyyā’’ti (pāci. 1215) vuttasikkhāpadañcāti",
  "tika-vin11t42:62_6": "ime pana ekūnatiṁsa dhammā kāyavācato, kāyavācācittato ca samuṭṭhānato sabbe dvisamuṭṭhānikā,",
  "tika-vin11t42:62_7": "tatoyeva kathinasambhavā kathinasamuṭṭhānā hontīti yojanā.",
  "tika-vin11t42:63": "Kathinasamuṭṭhānavaṇṇanā.",
  "tika-vin11t42:64_0": "390.Dve seyyāti dve sahaseyyasikkhāpadāni ca. Āhaccapādo cāti āhaccapādakasikkhāpadañca.",
  "tika-vin11t42:64_1": "Piṇḍañcāti āvasathapiṇḍabhojanasikkhāpadañca. Gaṇabhojananti gaṇabhojanasikkhāpadañca",
  "tika-vin11t42:64_2": ". Vikāleti vikālabhojanasikkhāpadañca. Sannidhiñcevāti sannidhikārakasikkhāpadañca.",
  "tika-vin11t42:64_3": "Dantaponanti dantaponasikkhāpadañca. Acelakanti acelakasikkhāpadañca.",
  "tika-vin11t42:65_0": "391.Uyyuttañcāti ‘‘uyyuttaṁ senaṁ dassanāya gaccheyyā’’ti (pāci. 311) vuttasikkhāpadañca.",
  "tika-vin11t42:65_1": "‘‘Vase uyyodhi’’nti padacchedo. Vaseti ‘‘senāya vaseyyā’’ti (pāci. 318) vuttasikkhāpadañca.",
  "tika-vin11t42:65_2": "Uyyodhinti ‘‘uyyodhikaṁ vā…pe… anīkadassanaṁ vā gaccheyyā’’ti (pāci. 323) vuttasikkhāpadañca",
  "tika-vin11t42:65_3": ". Surāti surāpānasikkhāpadañca. Orena nhāyananti orenaddhamāsanahāyanasikkhāpadañca.",
  "tika-vin11t42:65_4": "Dubbaṇṇakaraṇañcevāti ‘‘tiṇṇaṁ dubbaṇṇakaraṇāna’’nti (pāci. 368) vuttasikkhāpadañca.",
  "tika-vin11t42:65_5": "Pāṭidesanīyadvayanti vuttāvasesaṁ pāṭidesanīyadvayañca.",
  "tika-vin11t42:66_0": "392.Lasuṇanti lasuṇasikkhāpadañca. Upatiṭṭheyyāti ‘‘bhikkhussa bhuñjantassa pānīyena",
  "tika-vin11t42:66_1": "vā vidhūpanena vā upatiṭṭheyyā’’ti (pāci. 816) vuttasikkhāpadañca. Naccadassanameva",
  "tika-vin11t42:66_2": "cāti ‘‘naccaṁ vā gītaṁ vā vāditaṁ vā dassanāya gaccheyyā’’ti (pāci. 834) vuttasikkhāpadañca.",
  "tika-vin11t42:66_3": "Nagganti ‘‘naggā nahāyeyyā’’ti (pāci. 884) vuttasikkhāpadañca. Attharaṇanti ‘‘ekattharaṇapāvuraṇā",
  "tika-vin11t42:66_4": "tuvaṭṭeyyu’’nti (pāci. 937) vuttasikkhāpadañca. Mañceti ‘‘ekamañce tuvaṭṭeyyu’’nti",
  "tika-vin11t42:66_5": "(pāci. 933) vuttasikkhāpadañca. Antoraṭṭheti ‘‘antoraṭṭhe sāsaṅkasammate’’ti (pāci.",
  "tika-vin11t42:66_6": "962) vuttasikkhāpadañca. Tathā bahīti ‘‘tiroraṭṭhe sāsaṅkasammate’’ti (pāci. 966) vuttasikkhāpadañca.",
  "tika-vin11t42:67_0": "393.Antovassanti ‘‘antovassaṁ cārikaṁ careyyā’’ti (pāci. 970) vuttasikkhāpadañca.",
  "tika-vin11t42:67_1": "Agārañcāti ‘‘rājāgāraṁ vā cittāgāraṁ vā…pe… pokkharaṇiṁ vā dassanāya gaccheyyā’’ti",
  "tika-vin11t42:67_2": "(pāci. 978) vuttasikkhāpadañca. Āsandinti ‘‘āsandiṁ vā pallaṅkaṁ vā paribhuñjeyyā’’ti",
  "tika-vin11t42:67_3": "(pāci. 983) vuttasikkhāpadañca. Suttakantananti ‘‘suttaṁ kanteyyā’’ti (pāci. 987)",
  "tika-vin11t42:67_4": "vuttasikkhāpadañca. Veyyāvaccanti ‘‘gihiveyyāvaccaṁ kareyyā’’ti (pāci. 991) vuttasikkhāpadañca.",
  "tika-vin11t42:67_5": "Sahatthā cāti ‘‘agārikassa vā paribbājakassa vā paribbājikāya vā sahatthā khādanīyaṁ",
  "tika-vin11t42:67_6": "vā bhojanīyaṁ vā dadeyyā’’ti (pāci. 1000) vuttasikkhāpadañca . Āvāse ca abhikkhuketi",
  "tika-vin11t42:67_7": "‘‘abhikkhuke āvāse vassaṁ vaseyyā’’ti (pāci. 1047) vuttasikkhāpadañca.",
  "tika-vin11t42:68_0": "394.Chattanti ‘‘chattupāhanaṁ dhāreyyā’’ti (pāci. 1178) vuttasikkhāpadañca. Yānañcāti",
  "tika-vin11t42:68_1": "‘‘yānena yāyeyyā’’ti (pāci. 1186) vuttasikkhāpadañca. Saṅghāṇinti ‘‘saṅghāṇiṁ dhāreyyā’’ti",
  "tika-vin11t42:68_2": "(pāci. 1191) vuttasikkhāpadañca. Alaṅkāranti ‘‘itthālaṅkāraṁ dhāreyyā’’ti (pāci.",
  "tika-vin11t42:68_3": "1195) vuttasikkhāpadañca. Gandhavāsitanti ‘‘gandhavaṇṇakena nahāyeyya (pāci. 1199),",
  "tika-vin11t42:68_4": "vāsitakena piññākena nahāyeyyā’’ti (pāci. 1203) vuttasikkhāpadadvayañca. ‘‘Bhikkhunī…pe…",
  "tika-vin11t42:68_5": "gihiniyā’’ti etena ‘‘bhikkhuniyā ummaddāpeyyā’’tiādīni (pāci. 1207) cattāri sikkhāpadāni vuttāni.",
  "tika-vin11t42:69_0": "395.Tathāsaṁkaccikāti ‘‘asaṁkaccikā gāmaṁ paviseyyā’’ti (pāci. 1225) evaṁ vuttasikkhāpadañca.",
  "tika-vin11t42:69_1": "Ime pana tecattālīsa dhammā sabbe kāyacittavasena dvisamuṭṭhānikā. Eḷakalomena samuṭṭhānato",
  "tika-vin11t42:69_2": "samā hontīti yojanā.",
  "tika-vin11t42:70": "Eḷakalomasamuṭṭhānavaṇṇanā.",
  "tika-vin11t42:71_0": "396-7.Aññatrāti ‘‘mātugāmassa uttarichappañcavācāhi dhammaṁ deseyya aññatra viññunā",
  "tika-vin11t42:71_1": "purisaviggahenā’’ti (pāci. 63) vuttasikkhāpadañca. Asammato cevāti ‘‘asammato bhikkhuniyo",
  "tika-vin11t42:71_2": "ovadeyyā’’ti (pāci. 146) vuttasikkhāpadañca. Tathā atthaṅgatena cāti ‘‘atthaṅgate",
  "tika-vin11t42:71_3": "sūriye bhikkhuniyo ovadeyyā’’ti (pāci. 154) vuttasikkhāpadañca. Tiracchānavijjā dve",
  "tika-vin11t42:71_4": "vuttāti ‘‘tiracchānavijjaṁ pariyāpuṇeyya, vāceyyā’’ti (pāci. 1014, 1018) evaṁ vuttāni",
  "tika-vin11t42:71_5": "dve sikkhāpadāni ca. Anokāsakatampi cāti ‘‘anokāsakataṁ bhikkhuṁ pañhaṁ puccheyyā’’ti",
  "tika-vin11t42:71_6": "(pāci. 1220) vuttasikkhāpadañcāti ime pana sabbe cha dhammā vācato, vācācittato cāti",
  "tika-vin11t42:71_7": "imehi dvīhi samuṭṭhānehi samuṭṭhānikā honti. Padasodhammatulyatā ayametesaṁ padasodhammena",
  "tika-vin11t42:71_8": "sadisabhāvoti yojanā.",
  "tika-vin11t42:72": "Padasodhammasamuṭṭhānavaṇṇanā.",
  "tika-vin11t42:73_0": "398-9.Ekanti ‘‘bhikkhuniyā saddhiṁ saṁvidhāya ekaddhānamaggaṁ paṭipajjeyyā’’ti (pāci.",
  "tika-vin11t42:73_1": "180) vuttasikkhāpadañca. Nāvanti ‘‘ekanāvaṁ abhiruheyyā’’ti (pāci. 188) vuttasikkhāpadañca.",
  "tika-vin11t42:73_2": "Paṇītañcāti ‘‘paṇītabhojanāni agilāno attano atthāya viññāpetvābhuñjeyyā’’ti (pāci.",
  "tika-vin11t42:73_3": "259) vuttasikkhāpadañca. Saṁvidhānañcāti mātugāmena saddhiṁ saṁvidhāya gamanasikkhāpadañca.",
  "tika-vin11t42:73_4": "Saṁhareti ‘‘sambādhe lomaṁ saṁharāpeyyā’’ti (pāci. 799) vuttasikkhāpadañca. Dhaññanti",
  "tika-vin11t42:73_5": "‘‘āmakadhaññaṁ viññatvā vā’’ti (pāci. 821) vuttasikkhāpadañca. Nimantitā cevāti ‘‘nimantitā",
  "tika-vin11t42:73_6": "vā pavāritā vā khādanīyaṁ vā bhojanīyaṁ vā khādeyya vā bhuñjeyya vā’’ti (pāci. 1038)",
  "tika-vin11t42:73_7": "vuttasikkhāpadañca. Pāṭidesaniyaṭṭhakanti bhikkhunīnaṁ vuttā aṭṭha pāṭidesanīyā ceti",
  "tika-vin11t42:73_8": "buddhaseṭṭhena paññattā etā cuddasa sikkhā catusamuṭṭhānā kāyato, kāyavācato, kāyacittato,",
  "tika-vin11t42:73_9": "vācācittato cāti catūhi samuṭṭhānehi samuṭṭhahanti. Samuṭṭhānato addhānena addhānasikkhāpadena",
  "tika-vin11t42:73_10": "samā hontīti matāti yojanā.",
  "tika-vin11t42:74": "Addhānasamuṭṭhānavaṇṇanā.",
  "tika-vin11t42:75_0": "400-1.Sutinti upassutitiṭṭhanasikkhāpadañca. Sūpādiviññattinti sūpodanaviññattisikkhāpadañca.",
  "tika-vin11t42:75_1": "Andhakāreti ‘‘rattandhakāre appadīpe’’ti (pāci. 839) vuttasikkhāpadañca. Tatheva",
  "tika-vin11t42:75_2": "ca paṭicchanneti ‘‘paṭicchanne okāse’’ti (pāci. 843) vuttasikkhāpadañca. Okāseti",
  "tika-vin11t42:75_3": "‘‘ajjhokāse purisena saddhi’’nti (pāci. 847) evaṁ vuttasikkhāpadañca. Byūhe cāti",
  "tika-vin11t42:75_4": "tadanantarameva ‘‘rathikāya vā byūhe vā siṅghāṭake vā purisena saddhi’’nti (pāci.",
  "tika-vin11t42:75_5": "851) āgatasikkhāpadañcāti ime sabbepi ādiccabandhunā desitā cha dhammā catutthacchaṭṭhato",
  "tika-vin11t42:75_6": "kāyacittato, kāyavācācittato ca samuṭṭhahantā theyyasatthasamuṭṭhānā theyyasatthasikkhāpadena",
  "tika-vin11t42:75_7": "samānasamuṭṭhānā siyunti yojanā.",
  "tika-vin11t42:76": "Theyyasatthasamuṭṭhānavaṇṇanā.",
  "tika-vin11t42:77_0": "402.Chatta, daṇḍakarassāpīti ‘‘na chattapāṇissa daṇḍapāṇissā’’ti (pāci. 635) vuttasikkhāpadadvayañca.",
  "tika-vin11t42:77_1": "Satthāvudhakarassāpīti ‘‘na satthapāṇissa (pāci. 636), na āvudhapāṇissā’’ti (pāci.",
  "tika-vin11t42:77_2": "637) vuttasikkhāpadadvayañca. Pādukūpāhanā, yānanti ‘‘na pādukāruḷhassa (pāci. 638),",
  "tika-vin11t42:77_3": "na upāhanāruḷhassa (pāci. 639), na yānagatassā’’ti (pāci. 640) vuttasikkhāpadattayañca.",
  "tika-vin11t42:77_4": "Seyyā, pallatthikāya cāti ‘‘na sayanagatassa (pāci. 641), na pallatthikāya nisinnassā’’ti",
  "tika-vin11t42:77_5": "(pāci. 642) vuttasikkhāpadadvayañca.",
  "tika-vin11t42:78_0": "403.Veṭhitoguṇṭhito cāti ‘‘na veṭhitasīsassa (pāci. 643), na oguṇṭhitasīsassā’’ti",
  "tika-vin11t42:78_1": "(pāci. 644) vuttasikkhāpadadvayañcāti nidassitā sabbe ekādasa dhammā vācācittasaṅkhātena",
  "tika-vin11t42:78_2": "ekena samuṭṭhānena samuṭṭhitā dhammadesanasamuṭṭhānāti saññitā sallakkhitāti yojanā.",
  "tika-vin11t42:79": "Dhammadesanasamuṭṭhānavaṇṇanā.",
  "tika-vin11t42:80_0": "404. Evaṁ tāva sambhinnasamuṭṭhānaṁ veditabbaṁ, niyatasamuṭṭhānaṁ tividhaṁ, taṁ ekasseva",
  "tika-vin11t42:80_1": "sikkhāpadassa hotīti visuṁyeva dassetumāha ‘‘bhūtārocanakañcevā’’tiādi. Bhūtārocanakañcevāti",
  "tika-vin11t42:80_2": "tīhi acittakasamuṭṭhānehi samuṭṭhitaṁ bhūtārocanasikkhāpadañca. Corivuṭṭhāpanampi",
  "tika-vin11t42:80_3": "cāti vācācittato, kāyavācācittato cāti dvīhi samuṭṭhitaṁ corivuṭṭhāpanasikkhāpadañca.",
  "tika-vin11t42:80_4": "Ananuññātameva ananuññātamattaṁ. Ananuññātamattanti vācato, kāyavācato, vācācittato,",
  "tika-vin11t42:80_5": "kāyavācācittato cāti catūhi samuṭṭhitaṁ ananuññātasikkhāpadañcāti. Idaṁ tayanti idaṁ",
  "tika-vin11t42:80_6": "sikkhāpadattayaṁ. Asambhinnanti kenaci aññena sikkhāpadena asammissasamuṭṭhānaṁ.",
  "tika-vin11t42:81": "Iti uttare līnatthapakāsaniyā",
  "tika-vin11t42:82": "Samuṭṭhānasīsakathāvaṇṇanā niṭṭhitā."
}