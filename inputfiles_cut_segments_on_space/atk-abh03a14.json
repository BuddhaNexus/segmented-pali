{
  "atk-abh03a14:0": "7. Ekaccaṁatthītikathā",
  "atk-abh03a14:1": "1. Atītādiekaccakathāvaṇṇanā",
  "atk-abh03a14:2_0": "299. Idāni ekaccaṁ atthīti kathā hoti. Tattha ye ‘‘ekaccaṁ atītaṁ atthī’’ti maññanti,",
  "atk-abh03a14:2_1": "seyyathāpi kassapikā; tesaṁ laddhibhindanatthaṁ atītaṁ atthīti pucchā sakavādissa,",
  "atk-abh03a14:2_2": "ekaccaṁ atthīti vissajjanaṁ paravādissa. Ayañhi adhippāyo – avipakkavipākaṁ atthi,",
  "atk-abh03a14:2_3": "vipakkavipākaṁ natthīti. Ekaccaṁ niruddhanti anuyogo sakavādissa. Tassattho – yadi",
  "atk-abh03a14:2_4": "te atītaṁ ekaccaṁ atthi ekaccaṁ natthi, evaṁ sante ekaccaṁ atītaṁ niruddhaṁ, ekaccaṁ",
  "atk-abh03a14:2_5": "atītaṁ aniruddhaṁ, tatheva ṭhitanti āpajjati. Vigatantiādīsupi eseva nayo.",
  "atk-abh03a14:3_0": "Avipakkavipākadhammā ekacceti idaṁ yasmā yesaṁ so avipakkavipākānaṁ atthitaṁ icchati,",
  "atk-abh03a14:3_1": "tepi atītāyeva. Tasmā yathā te atītaṁ ekaccaṁ atthi, kiṁ tathā avipakkavipākāpi dhammā",
  "atk-abh03a14:3_2": "ekacce atthī ekacce natthīti codetuṁ vuttaṁ. Vipakkavipākāti idaṁ yesaṁ so natthitaṁ",
  "atk-abh03a14:3_3": "icchati, tesaṁ vasena codetuṁ vuttaṁ. Avipākāti idaṁ abyākatānaṁ vasena codetuṁ vuttaṁ.",
  "atk-abh03a14:3_4": "Iti imesaṁ tiṇṇaṁ rāsīnaṁ vasena sabbesu anulomapaṭilomesu paṭiññā ca paṭikkhepo",
  "atk-abh03a14:3_5": "ca veditabbā. Atītā ekadesaṁ vipakkavipākā, ekadesaṁ avipakkavipākāti vippakatavipākā",
  "atk-abh03a14:3_6": "vuccanti. Yena hi kammena paṭisandhi nibbattitā, bhavaṅgampi cutipi tasseva vipāko.",
  "atk-abh03a14:3_7": "Tasmā paṭisandhito yāva cuti, tāva taṁ vippakatavipākaṁ nāma hoti. Tathārūpe dhamme sandhāyetaṁ vuttaṁ.",
  "atk-abh03a14:4_0": "Vipaccissantīti katvā te atthīti pucchā sakavādissa. Yathā dhammadharassa puggalassa",
  "atk-abh03a14:4_1": "niddāyantassāpi bahupavattino dhammā atthīti vuccanti, evaṁ lokavohāravasena atthitaṁ",
  "atk-abh03a14:4_2": "sandhāya paṭiññā paravādissa. Vipaccissantīti katvā paccupannāti dutiyapañhe ‘‘kammānaṁ",
  "atk-abh03a14:4_3": "avināsasaṅkhāto kammūpacayo nāmeko atthī’’ti laddhiyaṁ ṭhatvā paṭiññā paravādissa.",
  "atk-abh03a14:5": "2. Anāgatādiekaccakathāvaṇṇanā",
  "atk-abh03a14:6": "300.Anāgataṁatthītiādīsupi ekaccaṁ atthīti uppādino dhamme sandhāya vadati. Sesaṁ sabbattha heṭṭhā vuttanayattā uttānatthamevāti.",
  "atk-abh03a14:7": "Ekaccaṁatthītikathāvaṇṇanā."
}