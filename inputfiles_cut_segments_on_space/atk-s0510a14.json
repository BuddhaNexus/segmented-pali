{
  "atk-s0510a14:0": "14. Sobhitavaggo",
  "atk-s0510a14:1": "1. Sobhitattheraapadānavaṇṇanā",
  "atk-s0510a14:2_0": "Padumuttaronāma jinotiādikaṁ āyasmato sobhitattherassa apadānaṁ. Ayampi purimabuddhesu",
  "atk-s0510a14:2_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a14:2_2": "bhagavato kāle ekasmiṁ kulagehe nibbatto viññutaṁ patto gharāvāsaṁ saṇṭhapetvā ekadivasaṁ",
  "atk-s0510a14:2_3": "satthārā dhamme desiyamāne somanassena pasannamānaso nānappakārehi thomesi. So teneva",
  "atk-s0510a14:2_4": "somanassena kālaṁ katvā devesu nibbatto tattha dibbasukhaṁ anubhavitvā manussesu",
  "atk-s0510a14:2_5": "ca manussasukhaṁ anubhavitvā imasmiṁ buddhuppāde sāvatthiyaṁ kulagehe nibbatto sattavassikova",
  "atk-s0510a14:2_6": "pabbajitvā nacirasseva chaḷabhiñño arahā ahosi.",
  "atk-s0510a14:3": "1. So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha. Taṁ sabbaṁ heṭṭhā vuttanayattā suviññeyyamevāti.",
  "atk-s0510a14:4": "Sobhitattheraapadānavaṇṇanā samattā.",
  "atk-s0510a14:5": "2. Sudassanattheraapadānavaṇṇanā",
  "atk-s0510a14:6_0": "Vitthatāya nadītīretiādikaṁ āyasmato sudassanattherassa apadānaṁ. Ayampi purimajinavaresu",
  "atk-s0510a14:6_1": "katādhikāro tattha tattha bhave katapuññūpacayo sikhissa bhagavato kāle kulagehe",
  "atk-s0510a14:6_2": "nibbatto vuddhippatto gharāvāsaṁ saṇṭhapetvā vasanto vitthatāya nāma gaṅgāya samīpe",
  "atk-s0510a14:6_3": "pilakkhuphalitaṁ pariyesanto tassā tīre nisinnaṁ jalamānaaggisikhaṁ iva sikhiṁ sammāsambuddhaṁ",
  "atk-s0510a14:6_4": "disvā pasannamānaso ketakīpupphaṁ vaṇṭeneva chinditvā pūjento evamāha – “bhante,",
  "atk-s0510a14:6_5": "yena ñāṇena tvaṁ evaṁ mahānubhāvo sabbaññubuddho jāto, taṁ ñāṇaṁ ahaṁ pūjemī”ti.",
  "atk-s0510a14:6_6": "Atha bhagavā anumodanamakāsi. So tena puññena devamanussesu jāto ubhayasampattiyo",
  "atk-s0510a14:6_7": "anubhavitvā imasmiṁ buddhuppāde ekasmiṁ kulagehe nibbatto satthari pasanno pabbajitvā",
  "atk-s0510a14:6_8": "nacirasseva arahā ahosi.",
  "atk-s0510a14:7_0": "10. So attano katakusalaṁ saritvā somanassajāto pubbacaritāpadānaṁ pakāsento vitthatāya",
  "atk-s0510a14:7_1": "nadītīretiādimāha. Tattha vitthatāyāti vittharati pattharati vitthiṇṇā hotīti vitthatā,",
  "atk-s0510a14:7_2": "nadanti saddaṁ karonti itā gatā pavattāti nadī, nadiṁ tarantā etaṁ patvā tiṇṇā nāma",
  "atk-s0510a14:7_3": "hontīti tīraṁ, tassā vitthatāya nadiyā tīre tīrasamīpeti attho. Ketakiṁ pupphitaṁ",
  "atk-s0510a14:7_4": "disvāti kucchitākārena gaṇhantānaṁ hatthaṁ kaṇḍako chindati vijjhatīti ketaṁ, ketassa",
  "atk-s0510a14:7_5": "esā ketakīpupphaṁ, taṁ disvā vaṇṭaṁ chinditvāti sambandho.",
  "atk-s0510a14:8_0": "11.Sikhino lokabandhunoti sikhī vuccati aggi, sikhīsadisā nīlapītādibhedā jalamānā",
  "atk-s0510a14:8_1": "chabbaṇṇaghanaraṁsiyo yassa so sikhī, lokassa sakalalokattayassa bandhu ñātakoti",
  "atk-s0510a14:8_2": "lokabandhu, tassa sikhino lokabandhuno ketakīpupphaṁ vaṇṭe chinditvā pūjesinti sambandho.",
  "atk-s0510a14:8_3": "Sesaṁ uttānatthamevāti.",
  "atk-s0510a14:9": "Sudassanattheraapadānavaṇṇanā samattā.",
  "atk-s0510a14:10": "3. Candanapūjanakattheraapadānavaṇṇanā",
  "atk-s0510a14:11_0": "Candabhāgānadītīretiādikaṁ āyasmato candanapūjanakattherassa apadānaṁ. Ayampi purimabuddhesu",
  "atk-s0510a14:11_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a14:11_2": "bhagavato kāle himavante candabhāgānadiyā samīpe kinnarayoniyaṁ nibbatto pupphabhakkho",
  "atk-s0510a14:11_3": "pupphanivasano candanaagaruādīsu gandhavibhūsito himavante bhummadevatā viya uyyānakīḷajalakīḷādianekasukhaṁ",
  "atk-s0510a14:11_4": "anubhavanto vāsaṁ kappesi. Tadā atthadassī bhagavā tassānukampāya himavantaṁ gantvā",
  "atk-s0510a14:11_5": "ākāsato oruyha saṅghāṭiṁ paññāpetvā nisīdi. So kinnaro taṁ bhagavantaṁ vijjotamānaṁ",
  "atk-s0510a14:11_6": "tattha nisinnaṁ disvā pasannamānaso sugandhacandanena pūjesi. Tassa bhagavā anumodanaṁ akāsi.",
  "atk-s0510a14:12_0": "17. So tena puññena tena somanassena yāvatāyukaṁ ṭhatvā tato cuto devaloke nibbatto",
  "atk-s0510a14:12_1": "aparāparaṁ cha kāmāvacarasampattiyo anubhavitvā manussesu cakkavattirajjapadesarajjasampattiyo",
  "atk-s0510a14:12_2": "anubhavitvā imasmiṁ buddhuppāde kulagehe nibbatto viññutaṁ patto pabbajitvā nacirasseva",
  "atk-s0510a14:12_3": "arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a14:12_4": "candabhāgānadītīretiādimāha. Tattha candaṁ manaṁ ruciṁ ajjhāsayaṁ ñatvā viya jātoti",
  "atk-s0510a14:12_5": "cando. Candamaṇḍalena pasannanimmalodakena ubhosu passesu muttādalasadisasantharadhavalapulinatalena",
  "atk-s0510a14:12_6": "ca samannāgatattā candena bhāgā sadisāti candabhāgā, tassā candabhāgāya nadiyā tīre",
  "atk-s0510a14:12_7": "samīpeti attho. Sesaṁ sabbaṁ heṭṭhā vuttanayattā suviññeyyamevāti.",
  "atk-s0510a14:13": "Candanapūjanakattheraapadānavaṇṇanā samattā.",
  "atk-s0510a14:14": "Aṭṭhamabhāṇavāravaṇṇanā samattā.",
  "atk-s0510a14:15": "4. Pupphacchadaniyattheraapadānavaṇṇanā",
  "atk-s0510a14:16_0": "Sunando nāma nāmenātiādikaṁ āyasmato pupphacchadaniyattherassa apadānaṁ. Ayampi purimabuddhesu",
  "atk-s0510a14:16_1": "katādhikāro anekesu bhavesu vivaṭṭūpanissayāni puññāni upacinanto padumuttarassa",
  "atk-s0510a14:16_2": "bhagavato kāle brāhmaṇakule nibbatto viññutaṁ patvā sakasippesu nipphattiṁ patto",
  "atk-s0510a14:16_3": "mahābhogo mahāyaso dānābhirato ahosi. Ekadivasaṁ so “sakalajambudīpe ime yācakā nāma",
  "atk-s0510a14:16_4": "‘ahaṁ dānaṁ na laddhosmī’ti vattuṁ mā labhantū”ti mahādānaṁ sajjesi. Tadā padumuttaro",
  "atk-s0510a14:16_5": "bhagavā saparivāro ākāsena gacchati. Brāhmaṇo taṁ disvā pasannacitto sakasisse pakkosāpetvā",
  "atk-s0510a14:16_6": "pupphāni āharāpetvā ākāse ukkhipitvā pūjesi. Tāni sakalanagaraṁ chādetvā satta divasāni aṭṭhaṁsu.",
  "atk-s0510a14:17_0": "26. So tena puññakammena devamanussesu sukhaṁ anubhavitvā imasmiṁ buddhuppāde sāvatthiyaṁ",
  "atk-s0510a14:17_1": "ekasmiṁ kulagehe nibbatto saddhājāto pabbajitvā khuraggeyeva arahattaṁ patvā attano",
  "atk-s0510a14:17_2": "pubbakammaṁ saritvā somanassajāto pubbacaritāpadānaṁ pakāsento sunando nāma nāmenātiādimāha.",
  "atk-s0510a14:17_3": "Taṁ heṭṭhā vuttanayattā suviññeyyamevāti.",
  "atk-s0510a14:18": "Pupphacchadaniyattheraapadānavaṇṇanā samattā.",
  "atk-s0510a14:19": "5. Rahosaññakattheraapadānavaṇṇanā",
  "atk-s0510a14:20_0": "Himavantassāvidūretiādikaṁ āyasmato rahosaññakattherassa apadānaṁ. Ayampi purimabuddhesu",
  "atk-s0510a14:20_1": "katādhikāro tattha tattha bhave vivaṭṭūpanissayāni puññāni upacinanto ekasmiṁ buddhasuññakāle",
  "atk-s0510a14:20_2": "majjhimadese brāhmaṇakule nibbatto vuddhimanvāya sakasippesu nipphattiṁ patvā tattha",
  "atk-s0510a14:20_3": "sāraṁ apassanto kevalaṁ udaraṁ pūretvā kodhamadamānādayo akusaleyeva disvā gharāvāsaṁ",
  "atk-s0510a14:20_4": "pahāya himavantaṁ pavisitvā isipabbajjaṁ pabbajitvā anekatāpasasataparivāro vasabhapabbatasamīpe",
  "atk-s0510a14:20_5": "assamaṁ māpetvā tīṇi vassasahassāni himavanteyeva vasamāno “ahaṁ ettakānaṁ sissānaṁ",
  "atk-s0510a14:20_6": "ācariyoti sammato garuṭṭhāniyo garukātabbo vandanīyo, ācariyo me natthī”ti domanassappatto",
  "atk-s0510a14:20_7": "te sabbe sisse sannipātetvā buddhānaṁ abhāve nibbānādhigamābhāvaṁ pakāsetvā sayaṁ",
  "atk-s0510a14:20_8": "ekako raho vivekaṭṭhāneva nisinno buddhassa sammukhā nisinno viya buddhasaññaṁ manasi",
  "atk-s0510a14:20_9": "karitvā buddhārammaṇaṁ pītiṁ uppādetvā sālāyaṁ pallaṅkaṁ ābhujitvā nisinno kālaṁ",
  "atk-s0510a14:20_10": "katvā brahmaloke nibbatti.",
  "atk-s0510a14:21_0": "34. So tattha jhānasukhena ciraṁ vasitvā imasmiṁ buddhuppāde kulagehe nibbatto kāmesu",
  "atk-s0510a14:21_1": "anallīno sattavassiko pabbajitvā khuraggeyeva arahattaṁ patvā chaḷabhiñño hutvā pubbenivāsañāṇena",
  "atk-s0510a14:21_2": "attano pubbakammaṁ saritvā sañjātasomanasso pubbacaritāpadānaṁ pakāsento himavantassāvidūretiādimāha.",
  "atk-s0510a14:21_3": "Vasabho nāma pabbatoti himavantapabbataṁ vinā sesapabbatānaṁ uccatarabhāvena seṭṭhatarabhāvena",
  "atk-s0510a14:21_4": "vasabhoti saṅkhaṁ gato pabbatoti attho. Sesaṁ sabbattha uttānatthamevāti.",
  "atk-s0510a14:22": "Rahosaññakattheraapadānavaṇṇanā samattā.",
  "atk-s0510a14:23": "6. Campakapupphiyattheraapadānavaṇṇanā",
  "atk-s0510a14:24_0": "Kaṇikāraṁvajotantantiādikaṁ āyasmato campakapupphiyattherassa apadānaṁ. Ayampi purimabuddhesu",
  "atk-s0510a14:24_1": "katādhikāro tattha tattha bhave vivaṭṭūpanissayāni puññāni upacinanto vessabhussa",
  "atk-s0510a14:24_2": "bhagavato kāle brāhmaṇakule nibbatto vuddhippatto sakasippesu nipphattiṁ patvā tattha",
  "atk-s0510a14:24_3": "sāraṁ apassanto gharāvāsaṁ pahāya tāpasapabbajjaṁ pabbajitvā vanantare vasanto vessabhuṁ",
  "atk-s0510a14:24_4": "bhagavantaṁ uddissa sissehi ānītehi campakapupphehi pūjesi. Bhagavā anumodanaṁ akāsi.",
  "atk-s0510a14:24_5": "So teneva kusalena devamanussesu saṁsaranto ubhayasampattiyo anubhavitvā imasmiṁ",
  "atk-s0510a14:24_6": "buddhuppāde kulagehe nibbatto viññutaṁ pāpuṇitvā pubbavāsanābalena gharāvāse anallīno",
  "atk-s0510a14:24_7": "pabbajitvā nacirasseva arahā ahosi.",
  "atk-s0510a14:25_0": "41. So aparabhāge attano pubbapuññakammaṁ saritvā somanassajāto pubbacaritāpadānaṁ",
  "atk-s0510a14:25_1": "pakāsento kaṇikāraṁva jotantantiādimāha. Tattha kaṇikāranti sakalapattapalāsāni paribhajja",
  "atk-s0510a14:25_2": "pātetvā pupphagahaṇasamaye kaṇṇikābaddho hutvā pupphamakuḷānaṁ gahaṇato kaṇṇikākārena",
  "atk-s0510a14:25_3": "pakatoti kaṇikāro, “kaṇṇikāro”ti vattabbe niruttinayena ekassa pubba ṇa-kārassa lopaṁ",
  "atk-s0510a14:25_4": "katvā “kaṇikāra”nti vuttanti daṭṭhabbaṁ. Taṁ pupphitaṁ kaṇikārarukkhaṁ iva jotantaṁ",
  "atk-s0510a14:25_5": "buddhaṁ addasanti attho. Sesaṁ uttānatthamevāti.",
  "atk-s0510a14:26": "Campakapupphiyattheraapadānavaṇṇanā samattā.",
  "atk-s0510a14:27": "7. Atthasandassakattheraapadānavaṇṇanā",
  "atk-s0510a14:28_0": "Visālamāḷe āsīnotiādikaṁ āyasmato atthasandassakattherassa apadānaṁ. Ayampi purimabuddhesu",
  "atk-s0510a14:28_1": "katādhikāro anekesu attabhāvesu katapuññūpacayo padumuttarassa bhagavato kāle brāhmaṇakule",
  "atk-s0510a14:28_2": "nibbatto vuddhimanvāya sakasippesu nipphattiṁ patto tattha sāraṁ apassanto gehaṁ",
  "atk-s0510a14:28_3": "pahāya himavantaṁ gantvā ramaṇīye ṭhāne paṇṇasālaṁ katvā paṭivasati, tadā sattānukampāya",
  "atk-s0510a14:28_4": "himavantamāgataṁ padumuttarabhagavantaṁ disvā pasannamānaso pañcaṅgasamannāgato vanditvā",
  "atk-s0510a14:28_5": "thutivacanehi thomesi. So tena puññena yāvatāyukaṁ katvā kālaṅkatvā brahmalokūpago",
  "atk-s0510a14:28_6": "ahosi. So aparabhāge imasmiṁ buddhuppāde kulagehe nibbatto viññutaṁ patto satthu",
  "atk-s0510a14:28_7": "dhammadesanaṁ sutvā paṭiladdhasaddho pabbajitvā arahattaṁ pāpuṇi.",
  "atk-s0510a14:29_0": "47. So attano pubbakammaṁ saritvā somanassajāto pubbacaritāpadānaṁ pakāsento visālamāḷe",
  "atk-s0510a14:29_1": "āsīnotiādimāha. Tattha visālamāḷeti visālaṁ patthaṭaṁ vitthiṇṇaṁ mahantaṁ māḷaṁ visālamāḷaṁ,",
  "atk-s0510a14:29_2": "tasmiṁ visālamāḷe āsīno nisinno ahaṁ lokanāyakaṁ addasanti sambandho. Tesaṁ suviññeyyamevāti.",
  "atk-s0510a14:30": "Atthasandassakattheraapadānavaṇṇanā samattā.",
  "atk-s0510a14:31": "8. Ekapasādaniyattheraapadānavaṇṇanā",
  "atk-s0510a14:32_0": "Nārado iti me nāmantiādikaṁ āyasmato ekapasādaniyattherassa apadānaṁ. Ayampi purimabuddhesu",
  "atk-s0510a14:32_1": "katādhikāro anekāsu jātīsu katakusalo atthadassissa bhagavato kāle brāhmaṇakule nibbatto",
  "atk-s0510a14:32_2": "kesavoti pākaṭo hutvā viññutaṁ patvā gharāvāsaṁ pahāya pabbajitvā vasanto ekadivasaṁ",
  "atk-s0510a14:32_3": "satthu dhammadesanaṁ sutvā pasannamānaso añjaliṁ paggayha ativiya pītisomanassajāto",
  "atk-s0510a14:32_4": "pakkāmi. So yāvatāyukaṁ ṭhatvā teneva somanassena kālaṁ katvā devesu nibbatto tattha",
  "atk-s0510a14:32_5": "dibbasampattiṁ anubhavitvā manussesu uppanno tattha sampattiyo anubhavitvā imasmiṁ",
  "atk-s0510a14:32_6": "buddhuppāde aññatarasmiṁ kulagehe nibbatto vuddhippatto satthari pasīditvā pabbajito",
  "atk-s0510a14:32_7": "nacirasseva arahā ahosi.",
  "atk-s0510a14:33_0": "55. So aparabhāge attano katakusalakammaṁ saritvā somanassajāto pubbacaritāpadānaṁ",
  "atk-s0510a14:33_1": "pakāsento nārado iti me nāmantiādimāha. Tattha nāradoti jātivasena suddhasarīrattā",
  "atk-s0510a14:33_2": "natthi rajo dhūli malaṁ etassāti nārado, ja-kārassa da-kāraṁ katvā nāradoti kuladattikaṁ",
  "atk-s0510a14:33_3": "nāmaṁ. Kesavoti kisavacchagotte jātattā kesavo nāradakesavo iti maṁ janā vidū jānantīti",
  "atk-s0510a14:33_4": "attho. Sesaṁ pākaṭamevāti.",
  "atk-s0510a14:34": "Ekapasādaniyattheraapadānavaṇṇanā samattā.",
  "atk-s0510a14:35": "9. Sālapupphadāyakattheraapadānavaṇṇanā",
  "atk-s0510a14:36_0": "Migarājātadā āsintiādikaṁ āyasmato sālapupphadāyakattherassa apadānaṁ. Ayampi purimabuddhesu",
  "atk-s0510a14:36_1": "katādhikāro tattha tattha bhave katakusalasañcayo kenaci kammacchiddena himavante",
  "atk-s0510a14:36_2": "sīhayoniyaṁ nibbatto anekasīhaparivāro vihāsi. Tadā sikhī bhagavā tassānukampāya",
  "atk-s0510a14:36_3": "himavantaṁ agamāsi. Sīho taṁ upagataṁ disvā pasannamānaso sākhābhaṅgena sakaṇṇikasālapupphaṁ",
  "atk-s0510a14:36_4": "gahetvā pūjesi. Bhagavā tassa anumodanaṁ akāsi.",
  "atk-s0510a14:37_0": "60. So tena puññena devamanussesu saṁsaranto ubhayasampattiyo anubhavitvā imasmiṁ",
  "atk-s0510a14:37_1": "buddhuppāde ekasmiṁ kulagehe nibbatto viññutaṁ patvā satthari pasanno pabbajitvā",
  "atk-s0510a14:37_2": "arahattaṁ patto attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a14:37_3": "migarājā tadā āsintiādimāha. Tattha maraṇaṁ gacchantīti migā, atha vā ghāsaṁ magganti",
  "atk-s0510a14:37_4": "gavesantīti migā, migānaṁ rājā migarājā. Sakalacatuppadānaṁ rājabhāve satipi gāthābandhasukhatthaṁ",
  "atk-s0510a14:37_5": "mige ādiṁ katvā migarājāti vuttaṁ. Yadā bhagavantaṁ disvā sapupphaṁ sālasākhaṁ bhañjitvā",
  "atk-s0510a14:37_6": "pūjesiṁ, tadā ahaṁ migarājā ahosinti attho.",
  "atk-s0510a14:38": "62.Sakosaṁ pupphamāharinti sakaṇṇikaṁ sālapupphaṁ āhariṁ pūjesinti attho. Sesaṁ uttānatthamevāti.",
  "atk-s0510a14:39": "Sālapupphadāyakattheraapadānavaṇṇanā samattā.",
  "atk-s0510a14:40": "10. Piyālaphaladāyakattheraapadānavaṇṇanā",
  "atk-s0510a14:41_0": "Parodhakotadā āsintiādikaṁ āyasmato piyālaphaladāyakattherassa apadānaṁ. Ayampi purimabuddhesu",
  "atk-s0510a14:41_1": "katādhikāro tattha tattha bhave vivaṭṭūpanissayāni puññāni upacinanto sikhissa bhagavato",
  "atk-s0510a14:41_2": "kāle nesādakule nibbatto himavante ekasmiṁ pabbhāre mige vadhitvā jīvikaṁ kappetvā",
  "atk-s0510a14:41_3": "vasati. Tasmiṁ kāle tattha gataṁ sikhiṁ bhagavantaṁ disvā pasannamānaso sāyaṁ pātaṁ",
  "atk-s0510a14:41_4": "namassamāno kañci deyyadhammaṁ apassanto madhurāni piyālaphalāni uccinitvā adāsi.",
  "atk-s0510a14:41_5": "Bhagavā tāni paribhuñji. So nesādo buddhārammaṇāya pītiyā nirantaraṁ phuṭṭhasarīro",
  "atk-s0510a14:41_6": "pāpakamme virattacitto mūlaphalāhāro nacirasseva kālaṁ katvā devaloke nibbatti.",
  "atk-s0510a14:42_0": "66. So tattha dibbasampattiyo anubhavitvā manussesu ca anekavidhasampattiyo anubhavitvā",
  "atk-s0510a14:42_1": "imasmiṁ buddhuppāde gahapatikule nibbatto viññutaṁ patto gharāvāsaṁ saṇṭhapetvā tattha",
  "atk-s0510a14:42_2": "anabhirato gehaṁ pahāya satthu santike pabbajitvā vipassanaṁ vaḍḍhetvā nacirasseva",
  "atk-s0510a14:42_3": "arahattaṁ patto attano kataphaladānakammaṁ saritvā somanassajāto pubbacaritāpadānaṁ",
  "atk-s0510a14:42_4": "pakāsento parodhako tadā āsintiādimāha. Tattha yadā ahaṁ piyālaphalaṁ datvā cittaṁ",
  "atk-s0510a14:42_5": "pasādesiṁ, tadā ahaṁ parodhako āsinti sambandho. Parodhakoti parasattarodhako vihesako.",
  "atk-s0510a14:42_6": "“Pararodhako”ti vattabbe pubbassa ra-kārassa lopaṁ katvā “parodhako”ti vuttaṁ.",
  "atk-s0510a14:43": "69.Paricāriṁ vināyakanti taṁ nibbānapāpakaṁ satthāraṁ, “bhante, imaṁ phalaṁ paribhuñjathā”ti pavāriṁ nimantesiṁ ārādhesinti attho. Sesaṁ suviññeyyamevāti.",
  "atk-s0510a14:44": "Piyālaphaladāyakattheraapadānavaṇṇanā samattā.",
  "atk-s0510a14:45": "Cuddasamavaggavaṇṇanā samattā."
}