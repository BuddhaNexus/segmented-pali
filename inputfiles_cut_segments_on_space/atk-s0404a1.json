{
  "atk-s0404a1:0": "2. Mahāvaggo",
  "atk-s0404a1:1": "1. Verañjasuttavaṇṇanā",
  "atk-s0404a1:2_0": "11. Dutiyassa paṭhame abhivādetīti evamādīni na samaṇo gotamoti ettha vuttanakārena",
  "atk-s0404a1:2_1": "yojetvā evamettha attho veditabbo ‘‘na vandati nāsanā vuṭṭhāti, nāpi ‘idha bhonto",
  "atk-s0404a1:2_2": "nisīdantū’ti evaṁ āsanena vā nimantetī’’ti. Ettha hi vā-saddo vibhāvane nāma atthe",
  "atk-s0404a1:2_3": "‘‘rūpaṁ niccaṁ vā aniccaṁ vā’’tiādīsu viya. Evaṁ vatvā atha attano abhivādanādīni",
  "atk-s0404a1:2_4": "akarontaṁ bhagavantaṁ disvā āha – tayidaṁ, bho gotama, tathevāti. Yaṁ taṁ mayā sutaṁ,",
  "atk-s0404a1:2_5": "taṁ tatheva, taṁ savanañca me dassanañca saṁsandati sameti, atthato ekībhāvaṁ gacchati.",
  "atk-s0404a1:2_6": "Na hi bhavaṁ gotamo…pe… āsanena vā nimantetīti. Evaṁ attanā sutaṁ diṭṭhena nigametvā",
  "atk-s0404a1:2_7": "nindanto āha – tayidaṁ, bho gotama, na sampannamevāti taṁ abhivādanādīnaṁ akaraṇaṁ ayuttamevāti.",
  "atk-s0404a1:3_0": "Athassa bhagavā attukkaṁsanaparavambhanadosaṁ anupagamma karuṇāsītalena hadayena",
  "atk-s0404a1:3_1": "taṁ aññāṇaṁ vidhamitvā yuttabhāvaṁ dassetukāmo nāhaṁ taṁ brāhmaṇātiādimāha. Tatrāyaṁ",
  "atk-s0404a1:3_2": "saṅkhepattho – ahaṁ, brāhmaṇa, appaṭihatena sabbaññutaññāṇacakkhunā olokentopi taṁ",
  "atk-s0404a1:3_3": "puggalaṁ etasmiṁ sadevakādibhede loke na passāmi, yamahaṁ abhivādeyyaṁ vā paccuṭṭheyyaṁ",
  "atk-s0404a1:3_4": "vā āsanena vā nimanteyyaṁ. Anacchariyaṁ vā etaṁ, svāhaṁ ajja sabbaññutaṁ patto evarūpaṁ",
  "atk-s0404a1:3_5": "nipaccākārārahaṁ puggalaṁ na passāmi. Apica kho yadāpāhaṁ sampatijātova uttarena",
  "atk-s0404a1:3_6": "mukho sattapadavītihārena gantvā sakalaṁ dasasahassilokadhātuṁ olokesiṁ, tadāpi etasmiṁ",
  "atk-s0404a1:3_7": "sadevakādibhede loke taṁ puggalaṁ na passāmi, yamahaṁ evarūpaṁ nipaccakāraṁ kareyyaṁ.",
  "atk-s0404a1:3_8": "Atha kho maṁ soḷasakappasahassāyuko khīṇāsavamahābrahmāpi añjaliṁ paggahetvā ‘‘tvaṁ",
  "atk-s0404a1:3_9": "loke mahāpuriso, tvaṁ sadevakassa lokassa aggo ca jeṭṭho ca seṭṭho ca, natthi tayā",
  "atk-s0404a1:3_10": "uttaritaro’’ti sañjātasomanasso patimānesi. Tadāpi cāhaṁ attanā uttaritaraṁ apassanto",
  "atk-s0404a1:3_11": "āsabhiṁ vācaṁ nicchāresiṁ – ‘‘aggohamasmi lokassa, jeṭṭhohamasmi lokassa, seṭṭhohamasmi",
  "atk-s0404a1:3_12": "lokassā’’ti. Evaṁ sampatijātassāpi mayhaṁ abhivādanādiraho puggalo natthi, svāhaṁ",
  "atk-s0404a1:3_13": "idāni sabbaññutaṁ patto kaṁ abhivādeyyaṁ. Tasmā tvaṁ, brāhmaṇa, mā tathāgatā evarūpaṁ",
  "atk-s0404a1:3_14": "paramanipaccakāraṁ patthayi. Yañhi, brāhmaṇa, tathāgato abhivādeyya vā…pe… āsanena",
  "atk-s0404a1:3_15": "vā nimanteyya, muddhāpi tassa puggalassa rattipariyosāne paripākasithilabandhanaṁ",
  "atk-s0404a1:3_16": "vaṇṭā muttatālaphalaṁ viya gīvato chijjitvā sahasāva bhūmiyaṁ nipateyya.",
  "atk-s0404a1:4_0": "Evaṁ vuttepi brāhmaṇo duppaññatāya tathāgatassa lokajeṭṭhabhāvaṁ asallakkhento kevalaṁ",
  "atk-s0404a1:4_1": "taṁ vacanaṁ asahamāno āha – arasarūpo bhavaṁ gotamoti. Ayaṁ kirassa adhippāyo – yaṁ",
  "atk-s0404a1:4_2": "loke abhivādanapaccuṭṭhānaañjalikammasāmīcikammaṁ ‘‘sāmaggiraso’’ti vuccati, taṁ",
  "atk-s0404a1:4_3": "bhoto gotamassa natthi. Tasmā arasarūpo bhavaṁ gotamo, arasajātiko arasasabhāvoti.",
  "atk-s0404a1:4_4": "Athassa bhagavā cittamudubhāvajananatthaṁ ujuvipaccanīkabhāvaṁ pariharanto aññathā",
  "atk-s0404a1:4_5": "tassa vacanassa atthaṁ attani sandassento atthi khvesa, brāhmaṇa, pariyāyotiādimāha.",
  "atk-s0404a1:5_0": "Tattha atthi khvesāti atthi kho esa. Pariyāyoti kāraṇaṁ. Idaṁ vuttaṁ hoti – atthi",
  "atk-s0404a1:5_1": "kho, brāhmaṇa, etaṁ kāraṇaṁ, yena kāraṇena maṁ ‘‘arasarūpo bhavaṁ gotamo’’ti vadamāno",
  "atk-s0404a1:5_2": "puggalo sammā vadeyya, avitathavādīti saṅkhaṁ gaccheyya. Katamo pana soti? Ye te,",
  "atk-s0404a1:5_3": "brāhmaṇa, rūparasā…pe… phoṭṭhabbarasā, te tathāgatassa pahīnāti. Kiṁ vuttaṁ hoti?",
  "atk-s0404a1:5_4": "Ye te jātivasena vā upapattivasena vā seṭṭhasammatānampi puthujjanānaṁ rūpārammaṇādīni",
  "atk-s0404a1:5_5": "assādentānaṁ abhinandantānaṁ rajjantānaṁ uppajjanti kāmasukhassādasaṅkhātā rūparasā,",
  "atk-s0404a1:5_6": "saddarasā, gandharasā, rasarasā, phoṭṭhabbarasā, ye imaṁ lokaṁ gīvāya bandhitvā viya",
  "atk-s0404a1:5_7": "āviñchanti, vatthārammaṇādisāmaggiyañca uppannattā sāmaggirasāti vuccanti. Te sabbepi",
  "atk-s0404a1:5_8": "tathāgatassa pahīnā. ‘‘Mayhaṁ pahīnā’’ti vattabbepi mamākārena attānaṁ anukkhipanto",
  "atk-s0404a1:5_9": "dhammaṁ deseti, desanāvilāso vā esa tathāgatassa.",
  "atk-s0404a1:6_0": "Tattha pahīnāti cittasantānato vigatā, pajahitā vā. Etasmiṁ panatthe karaṇe sāmivacanaṁ",
  "atk-s0404a1:6_1": "daṭṭhabbaṁ. Ariyamaggasatthena ucchinnaṁ taṇhāvijjāmayaṁ mūlaṁ etesanti ucchinnamūlā.",
  "atk-s0404a1:6_2": "Tālavatthu viya nesaṁ vatthu katanti tālāvatthukatā. Yathā hi tālarukkhaṁ samūlaṁ",
  "atk-s0404a1:6_3": "uddharitvā tassa vatthumatte tasmiṁ padese kate na puna tassa tālassa uppatti paññāyati,",
  "atk-s0404a1:6_4": "evaṁ ariyamaggasatthena samūle rūpādirase uddharitvā tesaṁ pubbe uppannapubbabhāvena",
  "atk-s0404a1:6_5": "vatthumatte cittasantāne kate sabbepi te tālāvatthukatāti vuccanti. Aviruḷhidhammattā",
  "atk-s0404a1:6_6": "vā matthakacchinnatālo viya katāti tālāvatthukatā. Yasmā pana evaṁ tālāvatthukatā",
  "atk-s0404a1:6_7": "anabhāvaṁkatā honti , yathā nesaṁ pacchābhāvo na hoti, tathā katā honti. Tasmā āha",
  "atk-s0404a1:6_8": "– anabhāvaṁkatāti. Āyatiṁ anuppādadhammāti anāgate anuppajjanakasabhāvā.",
  "atk-s0404a1:7_0": "No ca kho yaṁ tvaṁ sandhāya vadesīti yañca kho tvaṁ sandhāya vadesi, so pariyāyo",
  "atk-s0404a1:7_1": "na hoti. Nanu ca evaṁ vutte yo brāhmaṇena vutto sāmaggiraso, tassa attani vijjamānatā",
  "atk-s0404a1:7_2": "anuññātā hotīti? Na hoti. Yo hi naṁ sāmaggirasaṁ kātuṁ bhabbo hutvā na karoti, so",
  "atk-s0404a1:7_3": "tadabhāvena arasarūpoti vattabbataṁ arahati. Bhagavā pana abhabbova etaṁ kātuṁ, tenassa",
  "atk-s0404a1:7_4": "kāraṇe abhabbataṁ pakāsento āha – ‘‘no ca kho yaṁ tvaṁ sandhāya vadesī’’ti. Yaṁ pariyāyaṁ",
  "atk-s0404a1:7_5": "sandhāya tvaṁ maṁ ‘‘arasarūpo’’ti vadesi, so amhesu neva vattabboti.",
  "atk-s0404a1:8_0": "Evaṁ brāhmaṇo attanā adhippetaṁ arasarūpataṁ āropetuṁ asakkonto athāparaṁ nibbhogo",
  "atk-s0404a1:8_1": "bhavantiādimāha. Sabbapariyāyesu cettha vuttanayeneva yojanākkamaṁ viditvā sandhāyabhāsitamatthaṁ",
  "atk-s0404a1:8_2": "evaṁ veditabbaṁ – brāhmaṇo tadeva vayovuddhānaṁ abhivādanādikammaṁ loke ‘‘sāmaggiparibhogo’’ti",
  "atk-s0404a1:8_3": "maññamāno tadabhāvena ca bhagavantaṁ ‘‘nibbhogo’’tiādimāha. Bhagavā ca yvāyaṁ rūpādīsu",
  "atk-s0404a1:8_4": "sattānaṁ chandarāgaparibhogo, tadabhāvaṁ attani sampassamāno aparaṁ pariyāyamanujāni.",
  "atk-s0404a1:9_0": "Puna brāhmaṇo yaṁ loke vayovuddhānaṁ abhivādanādikulasamudācārakammaṁ lokiyā karonti,",
  "atk-s0404a1:9_1": "tassa akiriyaṁ sampassamāno bhagavantaṁ akiriyavādoti āha. Bhagavā pana yasmā kāyaduccaritādīnaṁ",
  "atk-s0404a1:9_2": "akiriyaṁ vadati, tasmā taṁ akiriyavāditaṁ attani sampassamāno aparaṁ pariyāyamanujāni.",
  "atk-s0404a1:9_3": "Tattha ṭhapetvā kāyaduccaritādīni avasesā akusalā dhammā anekavihitā pāpakā akusalā dhammāti veditabbā.",
  "atk-s0404a1:10_0": "Puna brāhmaṇo tadeva abhivādanādikammaṁ bhagavati apassanto ‘‘imaṁ āgamma ayaṁ lokatanti",
  "atk-s0404a1:10_1": "lokapaveṇī ucchijjatī’’ti maññamāno bhagavantaṁ ucchedavādoti āha. Bhagavā pana yasmā",
  "atk-s0404a1:10_2": "pañcakāmaguṇikarāgassa ceva akusalacittadvayasampayuttassa ca dosassa anāgāmimaggena",
  "atk-s0404a1:10_3": "ucchedaṁ vadati, sabbākusalasambhavassa pana mohassa arahattamaggena ucchedaṁ vadati,",
  "atk-s0404a1:10_4": "ṭhapetvā te tayo avasesānaṁ pāpakānaṁ akusalānaṁ dhammānaṁ yathānurūpaṁ catūhi maggehi",
  "atk-s0404a1:10_5": "ucchedaṁ vadati, tasmā taṁ ucchedavādaṁ attani sampassamāno aparaṁ pariyāyamanujāni.",
  "atk-s0404a1:11_0": "Puna brāhmaṇo ‘‘jigucchati maññe samaṇo gotamo idaṁ vayovuddhānaṁ abhivādanādikulasamudācārakammaṁ,",
  "atk-s0404a1:11_1": "tena taṁ na karotī’’ti maññamāno bhagavantaṁ jegucchīti āha. Bhagavā pana yasmā jigucchati",
  "atk-s0404a1:11_2": "kāyaduccaritādīhi, yāni kāyavacīmanoduccaritāni ceva yāva ca akusalānaṁ lāmakadhammānaṁ",
  "atk-s0404a1:11_3": "samāpatti samāpajjanā samaṅgibhāvo, taṁ sabbampi gūthaṁ viya maṇḍanakajātiko puriso",
  "atk-s0404a1:11_4": "jigucchati hirīyati, tasmā taṁ jegucchitaṁ attani sampassamāno aparaṁ pariyāyamanujāni.",
  "atk-s0404a1:11_5": "Tattha kāyaduccaritenātiādi karaṇavacanaṁ upayogatthe daṭṭhabbaṁ.",
  "atk-s0404a1:12_0": "Puna brāhmaṇo tadeva abhivādanādikammaṁ bhagavati apassanto ‘‘ayaṁ idaṁ lokajeṭṭhakakammaṁ",
  "atk-s0404a1:12_1": "vineti vināseti, atha vā yasmā etaṁ sāmīcikammaṁ na karoti, tasmā ayaṁ vinetabbo",
  "atk-s0404a1:12_2": "niggaṇhitabbo’’ti maññamāno bhagavantaṁ venayikoti āha. Tatrāyaṁ padattho – vinayatīti",
  "atk-s0404a1:12_3": "vinayo, vināsetīti vuttaṁ hoti. Vinayo eva venayiko. Vinayaṁ vā arahatīti venayiko,",
  "atk-s0404a1:12_4": "niggahaṁ arahatīti vuttaṁ hoti. Bhagavā pana yasmā rāgādīnaṁ vinayāya vūpasamāya",
  "atk-s0404a1:12_5": "dhammaṁ deseti, tasmā venayiko hoti. Ayameva cettha padattho – vinayāya dhammaṁ desetīti",
  "atk-s0404a1:12_6": "venayiko. Vicitrā hi taddhitavutti. Svāyaṁ taṁ venayikabhāvaṁ attani sampassamāno",
  "atk-s0404a1:12_7": "aparaṁ pariyāyamanujāni.",
  "atk-s0404a1:13_0": "Puna brāhmaṇo yasmā abhivādanādīni sāmīcikammāni karontā vayovuddhe tosenti hāsenti",
  "atk-s0404a1:13_1": ", akarontā pana tāpenti vihesenti domanassaṁ nesaṁ uppādenti, bhagavā ca tāni na",
  "atk-s0404a1:13_2": "karoti, tasmā ‘‘ayaṁ vayovuddhe tapatī’’ti maññamāno sappurisācāravirahitattā vā",
  "atk-s0404a1:13_3": "‘‘kapaṇapuriso aya’’nti maññamāno bhagavantaṁ tapassīti āha. Tatrāyaṁ padattho –",
  "atk-s0404a1:13_4": "tapatīti tapo, roseti vihesetīti attho. Sāmīcikammākaraṇassetaṁ adhivacanaṁ. Tapo",
  "atk-s0404a1:13_5": "assa atthīti tapassī. Dutiye atthavikappe byañjanāni avicāretvā loke kapaṇapuriso",
  "atk-s0404a1:13_6": "tapassīti vuccati. Bhagavā pana ye akusalā dhammā lokaṁ tapanato tapanīyāni vuccanti,",
  "atk-s0404a1:13_7": "tesaṁ pahīnattā yasmā tapassīti saṅkhaṁ gato. Tasmā taṁ tapassitaṁ attani sampassamāno",
  "atk-s0404a1:13_8": "aparaṁ pariyāyamanujāni. Tatrāyaṁ vacanattho – tapantīti tapā, akusaladhammānametaṁ",
  "atk-s0404a1:13_9": "adhivacanaṁ. Te tape assi nirassi pahāsi viddhaṁsīti tapassī.",
  "atk-s0404a1:14_0": "Puna brāhmaṇo taṁ abhivādanādikammaṁ devalokagabbhasampattiyā devalokapaṭisandhipaṭilābhāya",
  "atk-s0404a1:14_1": "saṁvattatīti maññamāno bhagavati cassa abhāvaṁ disvā bhagavantaṁ apagabbhoti āha.",
  "atk-s0404a1:14_2": "Kodhavasena vā bhagavato mātukucchismiṁ paṭisandhiggahaṇe dosaṁ dassentopi evamāha.",
  "atk-s0404a1:14_3": "Tatrāyaṁ vacanattho – gabbhato apagatoti apagabbho, abhabbo devalokūpapattiṁ pāpuṇitunti",
  "atk-s0404a1:14_4": "adhippāyo. Hīno vā gabbho assāti apagabbho. Devalokagabbhaparibāhirattā āyatiṁ hīnagabbhapaṭilābhabhāgīti.",
  "atk-s0404a1:14_5": "Hīno vāssa mātukucchismiṁ gabbhavāso ahosīti adhippāyo. Bhagavato pana yasmā āyatiṁ",
  "atk-s0404a1:14_6": "gabbhaseyyā apagatā, tasmā so taṁ apagabbhataṁ attani sampassamāno aparaṁ pariyāyamanujāni.",
  "atk-s0404a1:14_7": "Tatra ca yassa kho, brāhmaṇa, āyatiṁ gabbhaseyyā punabbhavābhinibbatti pahīnāti etesaṁ",
  "atk-s0404a1:14_8": "padānaṁ evamattho daṭṭhabbo – ‘‘brāhmaṇa, yassa puggalassa anāgate gabbhaseyyā punabbhave",
  "atk-s0404a1:14_9": "ca abhinibbatti anuttarena maggena vihatakāraṇattā pahīnā. Gabbhaseyyāgahaṇena cettha",
  "atk-s0404a1:14_10": "jalābujayoni gahitā, punabbhavābhinibbattiggahaṇena itarā tisso’’pi.",
  "atk-s0404a1:15_0": "Apica gabbhassa seyyā gabbhaseyyā. Punabbhavo eva abhinibbatti punabbhavābhinibbattīti",
  "atk-s0404a1:15_1": "evamettha attho daṭṭhabbo. Yathā ca viññāṇaṭṭhitīti vuttepi na viññāṇato aññā ṭhiti",
  "atk-s0404a1:15_2": "atthi, evamidhāpi na gabbhato aññā seyyā veditabbā. Abhinibbatti ca nāma yasmā punabbhavabhūtāpi",
  "atk-s0404a1:15_3": "apunabbhavabhūtāpi atthi, idha ca punabbhavabhūtā adhippetā, tasmā vuttaṁ – ‘‘punabbhavo",
  "atk-s0404a1:15_4": "eva abhinibbatti punabbhavābhinibbattī’’ti.",
  "atk-s0404a1:16_0": "Evaṁ āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṁ",
  "atk-s0404a1:16_1": "bhagavā dhammissaro dhammarājā dhammasāmī tathāgato anukampāya sītaleneva cakkhunā",
  "atk-s0404a1:16_2": "brāhmaṇaṁ olekento yaṁ dhammadhātuṁ paṭivijjhitvā desanāvilāsappattā nāma hoti, tassā",
  "atk-s0404a1:16_3": "dhammadhātuyā suppaṭividdhattā vigatavalāhake nabhe puṇṇacando viya ca saradakāle",
  "atk-s0404a1:16_4": "sūriyo viya ca brāhmaṇassa hadayandhakāraṁ vidhamento tāniyeva akkosavatthūni tena",
  "atk-s0404a1:16_5": "tena pariyāyena aññathā dassetvā punapi attano karuṇāvipphāraṁ aṭṭhahi lokadhammehi",
  "atk-s0404a1:16_6": "akampiyabhāvena paṭiladdhatādiguṇalakkhaṇaṁ pathavisamacittataṁ akuppadhammatañca",
  "atk-s0404a1:16_7": "pakāsento ‘‘ayaṁ brāhmaṇo kevalaṁ palitasirakhaṇḍadantavalittacatādīhi attano vuddhabhāvaṁ",
  "atk-s0404a1:16_8": "sallakkheti, no ca kho jānāti attānaṁ jātiyā anugataṁ jarāya anusaṭaṁ byādhino adhibhūtaṁ",
  "atk-s0404a1:16_9": "maraṇena abbhāhataṁ ajja maritvā puna sveva uttānaseyyadārakabhāvagamanīyaṁ . Mahantena",
  "atk-s0404a1:16_10": "kho pana ussāhena mama santikaṁ āgato, tadassa āgamanaṁ sātthakaṁ hotū’’ti cintetvā",
  "atk-s0404a1:16_11": "imasmiṁ loke attano appaṭisamaṁ purejātabhāvaṁ dassento seyyathāpi, brāhmaṇātiādinā",
  "atk-s0404a1:16_12": "nayena brāhmaṇassa dhammadesanaṁ vaḍḍhesi.",
  "atk-s0404a1:17_0": "Tattha seyyathāpītiādīnaṁ heṭṭhā vutanayeneva attho veditabbo. Ayaṁ pana viseso –",
  "atk-s0404a1:17_1": "heṭṭhā vuttanayeneva hi te kukkuṭapotakā pakkhe vidhunantā taṁkhaṇānurūpaṁ viravantā",
  "atk-s0404a1:17_2": "nikkhamanti. Evaṁ nikkhamantānañca tesaṁ yo paṭhamataraṁ nikkhamati, so jeṭṭhoti",
  "atk-s0404a1:17_3": "vuccati. Tasmā bhagavā tāya upamāya attano jeṭṭhabhāvaṁ sādhetukāmo brāhmaṇaṁ pucchati",
  "atk-s0404a1:17_4": "– yo nu kho tesaṁ kukkuṭacchāpotakānaṁ…pe… kinti svāssa vacanīyoti. Tattha kukkuṭacchāpakānanti",
  "atk-s0404a1:17_5": "kukkuṭapotakānaṁ. Kinti svāssa vacanīyoti so kinti vacanīyo assa, kiṁ vattabbo bhaveyya",
  "atk-s0404a1:17_6": "jeṭṭho vā kaniṭṭho vāti.",
  "atk-s0404a1:18_0": "‘‘Jeṭṭho’’tissa, bho gotama, vacanīyoti, bho gotama, so jeṭṭho iti assa vacanīyo.",
  "atk-s0404a1:18_1": "Kasmāti ce? So hi nesaṁ jeṭṭhoti, yasmā so nesaṁ vuddhataroti attho. Athassa bhagavā",
  "atk-s0404a1:18_2": "opammaṁ sampaṭipādento evameva khoti āha, yathā so kukkuṭapotako, evaṁ ahampi. Avijjāgatāyapajāyāti",
  "atk-s0404a1:18_3": "avijjā vuccati aññāṇaṁ, tattha gatāya. Pajāyāti sattadhivacanametaṁ, avijjākosassa",
  "atk-s0404a1:18_4": "anto paviṭṭhesu sattesūpi vuttaṁ hoti. Aṇḍabhūtāyāti aṇḍe bhūtāya pajātāya sañjātāya.",
  "atk-s0404a1:18_5": "Yathā hi aṇḍe nibbattā ekacce sattā aṇḍabhūtāti vuccanti, evamayaṁ sabbāpi pajā avijjaṇḍakose",
  "atk-s0404a1:18_6": "nibbattattā aṇḍabhūtāti vuccati. Pariyonaddhāyāti tena avijjaṇḍakosena samantato",
  "atk-s0404a1:18_7": "onaddhāya baddhāya veṭhitāya. Avijjaṇḍakosaṁ padāletvāti taṁ avijjāmayaṁ aṇḍakosaṁ",
  "atk-s0404a1:18_8": "bhinditvā. Ekova loketi sakalepi lokasannivāse ahameva eko adutiyo. Anuttaraṁ sammāsambodhiṁ",
  "atk-s0404a1:18_9": "abhisambuddhoti uttararahitaṁ sabbaseṭṭhaṁ sammā sāmañca bodhiṁ, atha vā pasatthaṁ",
  "atk-s0404a1:18_10": "sundarañca bodhiṁ. Arahattamaggañāṇassetaṁ nāmaṁ, sabbaññutaññāṇassāpi nāmameva.",
  "atk-s0404a1:18_11": "Ubhayampi vaṭṭati. Aññesaṁ arahattamaggo anuttarā bodhi hoti, na hotīti? Na hoti.",
  "atk-s0404a1:18_12": "Kasmā? Asabbaguṇadāyakattā. Tesañhi kassaci arahattamaggo arahattaphalameva deti,",
  "atk-s0404a1:18_13": "kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṁ.",
  "atk-s0404a1:18_14": "Paccekabuddhānampi paccekabodhiñāṇameva deti, buddhānaṁ pana sabbaguṇasampattiṁ deti",
  "atk-s0404a1:18_15": "abhiseko viya rañño sabbalokissarabhāvaṁ. Tasmā aññassa kassacipi anuttarā bodhi",
  "atk-s0404a1:18_16": "na hotīti. Abhisambuddhoti abbhaññāsiṁ paṭivijjhiṁ, pattomhi adhigatomhīti vuttaṁ hoti.",
  "atk-s0404a1:19_0": "Idāni yadetaṁ bhagavatā ‘‘evameva kho’’tiādinā nayena vuttaṁ opammasampaṭipādanaṁ,",
  "atk-s0404a1:19_1": "taṁ evaṁ atthena saṁsanditvā veditabbaṁ – yathā hi tassā kukkuṭiyā attano aṇḍesu",
  "atk-s0404a1:19_2": "adhisayanāditividhakiriyākaraṇaṁ, evaṁ bodhipallaṅke nisinnassa bodhisattabhūtassa",
  "atk-s0404a1:19_3": "bhagavato attano santāne aniccaṁ, dukkhaṁ, anattāti tividhānupassanākaraṇaṁ. Kukkuṭiyā",
  "atk-s0404a1:19_4": "tividhakiriyāsampādanena aṇḍānaṁ apūtibhāvo viya bodhisattabhūtassa bhagavato tividhānupassanāsampādanena",
  "atk-s0404a1:19_5": "vipassanāñāṇassa aparihāni. Kukkuṭiyā tividhakiriyākaraṇena aṇḍānaṁ allasinehapariyādānaṁ",
  "atk-s0404a1:19_6": "viya bodhisattabhūtassa bhagavato tividhānupassanāsampādanena bhavattayānugatanikantisinehapariyādānaṁ.",
  "atk-s0404a1:19_7": "Kukkuṭiyā tividhakiriyākaraṇena aṇḍakapālānaṁ tanubhāvo viya bodhisattabhūtassa bhagavato",
  "atk-s0404a1:19_8": "tividhānupassanāsampādanena avijjaṇḍakosassa tanubhāvo, kukkuṭiyā tividhakiriyākaraṇena",
  "atk-s0404a1:19_9": "kukkuṭapotakassa pādanakhatuṇḍakānaṁ thaddhakharabhāvo viya bodhisattabhūtassa bhagavato",
  "atk-s0404a1:19_10": "tividhānupassanāsampādanena vipassanāñāṇassa tikkhakharavippasannasūrabhāvo. Kukkuṭiyā",
  "atk-s0404a1:19_11": "tividhakiriyākaraṇena kukkuṭapotakassa pariṇāmakālo viya bodhisattabhūtassa bhagavato",
  "atk-s0404a1:19_12": "tividhānupassanāsampādanena vipassanāñāṇassa pariṇāmakālo vaḍḍhikālo gabbhaggahaṇakālo.",
  "atk-s0404a1:19_13": "Kukkuṭiyā tividhakiriyākaraṇena kukkuṭapotakassa pādanakhasikhāya vā mukhatuṇḍakena",
  "atk-s0404a1:19_14": "vā aṇḍakosaṁ padāletvā pakkhe papphoṭetvā sotthinā abhinibbhidākālo viya bhagavato",
  "atk-s0404a1:19_15": "tividhānupassanāsampādanena vipassanāñāṇagabbhaṁ gaṇhāpetvā anupubbādhigatena arahattamaggena",
  "atk-s0404a1:19_16": "avijjaṇḍakosaṁ padāletvā abhiññāpakkhe papphoṭetvā sotthinā sakalabuddhaguṇasacchikatakālo veditabbo.",
  "atk-s0404a1:20_0": "Ahañhi, brāhmaṇa, jeṭṭho seṭṭho lokassāti, brāhmaṇa, yathā tesaṁ kukkuṭapotakānaṁ",
  "atk-s0404a1:20_1": "paṭhamataraṁ aṇḍakosaṁ padāletvā abhinibbatto kukkuṭapotako jeṭṭho hoti, evaṁ avijjāgatāya",
  "atk-s0404a1:20_2": "pajāya taṁ avijjaṇḍakosaṁ padāletvā paṭhamataraṁ ariyāya jātiyā jātattā ahañhi jeṭṭho",
  "atk-s0404a1:20_3": "vuddhatamoti saṅkhaṁ gato, sabbaguṇehi pana appaṭisamattā seṭṭhoti.",
  "atk-s0404a1:21_0": "Evaṁ bhagavā attano anuttaraṁ jeṭṭhaseṭṭhabhāvaṁ brāhmaṇassa pakāsetvā idāni yāya",
  "atk-s0404a1:21_1": "paṭipadāya taṁ adhigato, taṁ paṭipadaṁ pubbabhāgato pabhuti dassetuṁ āraddhaṁ kho",
  "atk-s0404a1:21_2": "pana me, brāhmaṇātiādimāha. Tattha āraddhaṁ kho pana me, brāhmaṇa, vīriyaṁ ahosīti,",
  "atk-s0404a1:21_3": "brāhmaṇa, na mayā ayaṁ anuttaro jeṭṭhaseṭṭhabhāvo kusītena muṭṭhassatinā sāraddhakāyena",
  "atk-s0404a1:21_4": "vikkhittacitena adhigato, apica kho tadadhigamāya āraddhaṁ kho pana me vīriyaṁ ahosi.",
  "atk-s0404a1:21_5": "Bodhimaṇḍe nisinnena mayā catusammappadhānabhedaṁ vīriyaṁ āraddhaṁ ahosi, paggahitaṁ",
  "atk-s0404a1:21_6": "asithilappavattitaṁ. Āraddhattāyeva ca me taṁ asallīnaṁ ahosi . Na kevalañca vīriyameva,",
  "atk-s0404a1:21_7": "satipi me ārammaṇābhimukhabhāvena upaṭṭhitā ahosi, upaṭṭhitattāyeva ca asammuṭṭhā.",
  "atk-s0404a1:21_8": "Passaddho kāyo asāraddhoti kāyacittappassaddhivasena kāyopi me passaddho ahosi. Tattha",
  "atk-s0404a1:21_9": "yasmā nāmakāye passaddhe rūpakāyopi passaddhoyeva hoti, tasmā ‘‘nāmakāyo rūpakāyo’’ti",
  "atk-s0404a1:21_10": "avisesetvāva ‘‘passaddho kāyo’’ti vuttaṁ. Asāraddhoti so ca kho passaddhattāyeva",
  "atk-s0404a1:21_11": "asāraddho, vigatadarathoti vuttaṁ hoti . Samāhitaṁ cittaṁ ekagganti cittampi me sammā",
  "atk-s0404a1:21_12": "āhitaṁ suṭṭhu ṭhapitaṁ appitaṁ viya ahosi, samāhitattā eva ca ekaggaṁ acalaṁ nipphandananti.",
  "atk-s0404a1:21_13": "Ettāvatā jhānassa pubbabhāgapaṭipadā kathitā hoti.",
  "atk-s0404a1:22_0": "Idāni imāya paṭipadāya adhigataṁ paṭhamajjhānaṁ ādiṁ katvā vijjāttayapariyosānaṁ",
  "atk-s0404a1:22_1": "visesaṁ dassento so kho ahantiādimāha. Tattha yaṁ yāva vinicchayanayena vattabbaṁ",
  "atk-s0404a1:22_2": "siyā, taṁ visuddhimagge (visuddhi. 1.69) vuttameva.",
  "atk-s0404a1:23_0": "Ayaṁ kho me, brāhmaṇātiādīsu pana vijjāti viditakaraṇaṭṭhena vijjā. Kiṁ viditaṁ karoti",
  "atk-s0404a1:23_1": "? Pubbenivāsaṁ. Avijjāti tasseva pubbenivāsassa aviditakaraṇaṭṭhena tappaṭicchādakamoho.",
  "atk-s0404a1:23_2": "Tamoti sveva moho tappaṭicchādakaṭṭhena tamo nāma. Ālokoti sā eva vijjā obhāsakaraṇaṭṭhena",
  "atk-s0404a1:23_3": "ālokoti. Ettha ca vijjā adhigatāti attho, sesaṁ pasaṁsāvacanaṁ. Yojanā panettha –",
  "atk-s0404a1:23_4": "ayaṁ kho me vijjā adhigatā, tassa me adhigatavijjassa avijjā vihatā, vinaṭṭhāti attho.",
  "atk-s0404a1:23_5": "Kasmā? Yasmā vijjā uppannā. Esa nayo itarasmimpi padadvaye. Yathā tanti ettha tanti",
  "atk-s0404a1:23_6": "nipātamattaṁ. Satiyā avippavāsena appamattassa vīriyātāpena ātāpino kāye ca jīvite",
  "atk-s0404a1:23_7": "ca anapekkhātāya pahitattassa pesitattassāti attho. Idaṁ vuttaṁ hoti – yathā appamattassa",
  "atk-s0404a1:23_8": "ātāpino pahitattassa viharato avijjā vihaññeyya, vijjā uppajjeyya tamo vihaññeyya,",
  "atk-s0404a1:23_9": "āloko uppajjeyya, evameva mama avijjā vihatā, vijjā uppannā, tamo vihato, āloko uppanno.",
  "atk-s0404a1:23_10": "Etassa me padhānānuyogassa anurūpameva phalaṁ laddhanti.",
  "atk-s0404a1:24_0": "Ayaṁ kho me, brāhmaṇa, paṭhamā abhinibbhidā ahosi kukkuṭacchāpakasseva aṇḍakosamhāti",
  "atk-s0404a1:24_1": "ayaṁ kho mama, brāhmaṇa, pubbenivāsānussatiñāṇamukhatuṇḍakena pubbe nivutthakhandhappaṭicchādakaṁ",
  "atk-s0404a1:24_2": "avijjaṇḍakosaṁ padāletvā paṭhamā abhinibbhidā paṭhamā nikkhanti paṭhamā ariyājāti",
  "atk-s0404a1:24_3": "ahosi kukkuṭacchāpakasseva mukhatuṇḍakena vā ṁ pādanakhasikhāya vā aṇḍakosaṁ padāletvā",
  "atk-s0404a1:24_4": "tamhā aṇḍakosamhā abhinibbhidā nikkhanti kukkuṭanikāye paccājātīti. Ayaṁ tāva pubbenivāsakathāyaṁ nayo.",
  "atk-s0404a1:25_0": "Cutupapātakathāya pana vijjāti dibbacakkhuñāṇavijjā. Avijjāti cutupapātappaṭicchādikā",
  "atk-s0404a1:25_1": "avijjā. Yathā pana pubbenivāsakathāyaṁ ‘‘pubbenivāsānussatiñāṇamukhatuṇḍakena pubbe",
  "atk-s0404a1:25_2": "nivutthakkhandhappaṭicchādakaṁ avijjaṇḍakosaṁ padāletvā’’ti vuttaṁ, evamidha ‘‘cutupapātañāṇamukhatuṇḍakena",
  "atk-s0404a1:25_3": "cutupapātappaṭicchādakaṁ avijjaṇḍakosaṁ padāletvā’’ti vattabbaṁ.",
  "atk-s0404a1:26_0": "Yaṁ panetaṁ paccavekkhaṇañāṇapariggahitaṁ āsavānaṁ khayañāṇādhigamaṁ brāhmaṇassa",
  "atk-s0404a1:26_1": "dassento ayaṁ kho me, brāhmaṇa, tatiyā vijjātiādimāha, tattha vijjāti arahattamaggavijjā.",
  "atk-s0404a1:26_2": "Avijjāti catusaccappaṭicchādikā avijjā. Ayaṁ kho me, brāhmaṇa, tatiyā abhinibbhidā",
  "atk-s0404a1:26_3": "ahosīti ettha ayaṁ kho mama, brāhmaṇa, āsavānaṁ khayañāṇamukhatuṇḍakena catusaccapaṭicchādakaṁ",
  "atk-s0404a1:26_4": "avijjaṇḍakosaṁ padāletvā tatiyā abhinibbhidā tatiyā nikkhanti tatiyā ariyajāti ahosi",
  "atk-s0404a1:26_5": "kukkuṭacchāpakasseva mukhatuṇḍakena vā pādanakhasikhāya vā aṇḍakosaṁ padāletvā tamhā",
  "atk-s0404a1:26_6": "aṇḍakosamhā abhinibbhidā nikkhanti kukkuṭanikāye paccājātīti.",
  "atk-s0404a1:27_0": "Ettāvatā kiṁ dassesīti? So hi, brāhmaṇa, kukkuṭacchāpako aṇḍakosaṁ padāletvā tato",
  "atk-s0404a1:27_1": "nikkhamanto sakimeva jāyati, ahaṁ pana pubbenivutthakkhandhappaṭicchādakaṁ avijjaṇḍakosaṁ",
  "atk-s0404a1:27_2": "bhinditvā paṭhamaṁ tāva pubbenivāsānussatiñāṇavijjāya jāto. Tato sattānaṁ cutipaṭisandhippaṭicchādakaṁ",
  "atk-s0404a1:27_3": "avijjaṇḍakosaṁ padāletvā dutiyaṁ dibbacakkhuñāṇavijjāya jāto, puna catusaccappaṭicchādakaṁ",
  "atk-s0404a1:27_4": "avijjaṇḍakosaṁ padāletvā tatiyaṁ āsavānaṁ khayañāṇavijjāya jāto. Evaṁ tīhi vijjāhi",
  "atk-s0404a1:27_5": "tikkhattuṁ jātomhi. Sā ca me jāti ariyā suparisuddhāti idaṁ dasseti. Evaṁdassento",
  "atk-s0404a1:27_6": "ca pubbenivāsañāṇena atītaṁsañāṇaṁ, dibbacakkhunā paccuppannānāgataṁsañāṇaṁ, āsavakkhayena",
  "atk-s0404a1:27_7": "sakalalokiyalokuttaraguṇanti evaṁ tīhi vijjāhi sabbepi sabbaññuguṇe pakāsetvā attano",
  "atk-s0404a1:27_8": "ariyāya jātiyā jeṭṭhaseṭṭhabhāvaṁ brāhmaṇassa dassesi.",
  "atk-s0404a1:28_0": "Evaṁ vutte verañjo brāhmaṇoti evaṁ bhagavatā lokānukampakena brāhmaṇaṁ anukampamānena",
  "atk-s0404a1:28_1": "niguhitabbepi attano ariyāya jātiyā jeṭṭhaseṭṭhabhāve vijjāttayapakāsikāya dhammadesanāya",
  "atk-s0404a1:28_2": "vutte pītivipphāraparipuṇṇagattacitto verañjo brāhmaṇo taṁ bhagavato ariyāya jātiyā",
  "atk-s0404a1:28_3": "jeṭṭhaseṭṭhabhāvaṁ viditvā ‘‘īdisaṁ nāmāhaṁ sabbalokajeṭṭhaṁ sabbaguṇasamannāgataṁ",
  "atk-s0404a1:28_4": "sabbaññuṁ ‘aññesaṁ abhivādanādikammaṁ na karotī’ti avacaṁ, dhiratthu vata, bho, aññāṇa’’nti",
  "atk-s0404a1:28_5": "attānaṁ garahitvā ‘‘ayaṁ dāni loke ariyāya jātiyā purejātaṭṭhena jeṭṭho, sabbaguṇehi",
  "atk-s0404a1:28_6": "appaṭisamaṭṭhena seṭṭho’’ti niṭṭhaṁ gantvā bhagavantaṁ etadavoca – jeṭṭho bhavaṁ",
  "atk-s0404a1:28_7": "gotamo seṭṭho bhavaṁ gotamoti. Evañca pana vatvā puna taṁ bhagavato dhammadesanaṁ",
  "atk-s0404a1:28_8": "abbhanumodamāno abhikkantaṁ bho gotamātiādimāha. Taṁ vuttatthamevāti.",
  "atk-s0404a1:29": "2. Sīhasuttavaṇṇanā",
  "atk-s0404a1:30_0": "12. Dutiye abhiññātāti ñātā paññātā pākaṭā. Santhāgāreti mahājanassa vissamanatthāya",
  "atk-s0404a1:30_1": "kate agāre. Sā kira santhāgārasālā nagaramajjhe ahosi, catūsu ṭhānesu ṭhitānaṁ paññāyati,",
  "atk-s0404a1:30_2": "catūhi disāhi āgatamanussā paṭhamaṁ tattha vissamitvā pacchā attano attano phāsukaṭṭhānaṁ",
  "atk-s0404a1:30_3": "gacchanti. Rājakulānaṁ rajjakiccasantharaṇatthāya kataṁ agārantipi vadantiyeva. Tattha",
  "atk-s0404a1:30_4": "hi nisīditvā licchavirājāno rajjakiccaṁ santharanti karonti vicārenti. Sannisinnāti",
  "atk-s0404a1:30_5": "tesaṁ nisīdanatthaññeva paññattesu mahārahavarapaccattharaṇesu samussitasetacchattesu",
  "atk-s0404a1:30_6": "āsanesu sannisinnā. Anekapariyāyena buddhassa vaṇṇaṁ bhāsantīti rājakule kiccañceva",
  "atk-s0404a1:30_7": "lokatthacariyañca vicāretvā anekehi kāraṇehi buddhassa vaṇṇaṁ bhāsanti kathenti dīpenti.",
  "atk-s0404a1:30_8": "Paṇḍitā hi te rājāno saddhā pasannā sotāpannāpi sakadāgāminopi anāgāminopi ariyasāvakā,",
  "atk-s0404a1:30_9": "te sabbepi lokiyajaṭaṁ chinditvā buddhādīnaṁ tiṇṇaṁ ratanānaṁ vaṇṇaṁ bhāsanti. Tattha",
  "atk-s0404a1:30_10": "tividho buddhavaṇṇo nāma cariyavaṇṇo, sarīravaṇṇo, guṇavaṇṇoti. Tatrime rājāno cariyāya",
  "atk-s0404a1:30_11": "vaṇṇaṁ ārabhiṁsu – ‘‘dukkaraṁ vata kataṁ sammāsambuddhena kappasatasahassādhikāni",
  "atk-s0404a1:30_12": "cattāri asaṅkheyyāni dasa pāramiyo, dasa upapāramiyo, dasa paramatthapāramiyoti samattiṁsa",
  "atk-s0404a1:30_13": "pāramiyo pūrentena, ñātatthacariyaṁ, lokatthacariyaṁ, buddhacariyaṁ matthakaṁ pāpetvā",
  "atk-s0404a1:30_14": "pañca mahāpariccāge pariccajantenā’’ti aḍḍhacchakkehi jātakasatehi buddhavaṇṇaṁ kathentā",
  "atk-s0404a1:30_15": "tusitabhavanaṁ pāpetvā ṭhapayiṁsu.",
  "atk-s0404a1:31_0": "Dhammassavaṇṇaṁ bhāsantā pana ‘‘tena bhagavatā dhammo desito, nikāyato pañca nikāyā,",
  "atk-s0404a1:31_1": "piṭakato tīṇi piṭakāni, aṅgato nava aṅgāni, khandhato caturāsītidhammakkhandhasahassānī’’ti",
  "atk-s0404a1:31_2": "koṭṭhāsavasena dhammaguṇaṁ kathayiṁsu.",
  "atk-s0404a1:32_0": "Saṅghassa vaṇṇaṁ bhāsantā satthu dhammadesanaṁ sutvā ‘‘paṭiladdhasaddhā kulaputtā",
  "atk-s0404a1:32_1": "bhogakkhandhañceva ñātiparivaṭṭañca pahāya setacchattaṁ oparajjaṁ senāpatiseṭṭhibhaṇḍāgārikaṭṭhānantarādīni",
  "atk-s0404a1:32_2": "agaṇetvā nikkhamma satthu varasāsane pabbajanti. Setacchattaṁ pahāya pabbajitānaṁ",
  "atk-s0404a1:32_3": "bhaddiyarājamahākappinapukkusātiādīnaṁ rājapabbajitānaṁyeva buddhakāle asītisahassāni",
  "atk-s0404a1:32_4": "ahesuṁ. Anekakoṭisataṁ dhanaṁ pahāya pabbajitānaṁ pana yasakulaputtasoṇaseṭṭhiputtaraṭṭhapālakulaputtādīnaṁ",
  "atk-s0404a1:32_5": "paricchedo natthi. Evarūpā ca evarūpā ca kulaputtā satthu sāsane pabbajantī’’ti pabbajjāsaṅkhepavasena",
  "atk-s0404a1:32_6": "saṅghaguṇe kathayiṁsu.",
  "atk-s0404a1:33_0": "Sīhosenāpatīti evaṁnāmako senāya adhipati. Vesāliyañhi satta sahassāni satta satāni",
  "atk-s0404a1:33_1": "satta ca rājāno. Te sabbepi sannipatitvā sabbesaṁ manaṁ gahetvā ‘‘raṭṭhaṁ vicāretuṁ",
  "atk-s0404a1:33_2": "samatthaṁ ekaṁ vicinathā’’ti vicinantā sīhaṁ rājakumāraṁ disvā ‘‘ayaṁ sakkhissatī’’ti",
  "atk-s0404a1:33_3": "sanniṭṭhānaṁ katvā tassa rattamaṇivaṇṇaṁ kambalapariyonaddhaṁ senāpaticchattaṁ adaṁsu.",
  "atk-s0404a1:33_4": "Taṁ sandhāya vuttaṁ – ‘‘sīho senāpatī’’ti. Nigaṇṭhasāvakoti nigaṇṭhassa nāṭaputtassa",
  "atk-s0404a1:33_5": "paccayadāyako upaṭṭhāko. Jambudīpatalasmiñhi tayo janā nigaṇṭhānaṁ aggupaṭṭhākā –",
  "atk-s0404a1:33_6": "nāḷandāyaṁ, upāli gahapati, kapilapure vappo sakko, vesāliyaṁ ayaṁ sīho senāpatīti.",
  "atk-s0404a1:33_7": "Nisinnohotīti sesarājūnaṁ parisāya antarantare āsanāni paññāpayiṁsu, sīhassa pana",
  "atk-s0404a1:33_8": "majjhe ṭhāneti tasmiṁ paññatte mahārahe rājāsane nisinno hoti. Nissaṁsayanti nibbicikicchaṁ",
  "atk-s0404a1:33_9": "addhā ekaṁsena, na hete yassa vā tassa vā appesakkhassa evaṁ anekasatehi kāraṇehi vaṇṇaṁ bhāsanti.",
  "atk-s0404a1:34_0": "Yena nigaṇṭho nāṭaputto tenupasaṅkamīti nigaṇṭho kira nāṭaputto ‘‘sacāyaṁ sīho kassacideva",
  "atk-s0404a1:34_1": "samaṇassa gotamassa vaṇṇaṁ kathentassa sutvā samaṇaṁ gotamaṁ dassanāya upasaṅkamissati,",
  "atk-s0404a1:34_2": "mayhaṁ parihāni bhavissatī’’ti cintetvā paṭhamataraṁyeva sīhaṁ senāpatiṁ etadavoca",
  "atk-s0404a1:34_3": "– ‘‘senāpati imasmiṁ loke ‘ahaṁ buddho ahaṁ buddho’ti bahū vicaranti. Sace tvaṁ kassaci",
  "atk-s0404a1:34_4": "dassanāya upasaṅkamitukāmo ahosi, maṁ puccheyyāsi. Ahaṁ te yuttaṭṭhānaṁ pesessāmi,",
  "atk-s0404a1:34_5": "ayuttaṭṭhānato nivāressāmī’’ti. So taṁ kathaṁ anussaritvā ‘‘sace maṁ pesessati, gamissāmi.",
  "atk-s0404a1:34_6": "No ce, na gamissāmī’’ti cintetvā yena nigaṇṭho nāṭaputto, tenupasaṅkami.",
  "atk-s0404a1:35_0": "Athassa vacanaṁ sutvā nigaṇṭho mahāpabbatena viya balavasokena otthaṭo ‘‘yattha dānissāhaṁ",
  "atk-s0404a1:35_1": "gamanaṁ na icchāmi, tattheva gantukāmo jāto, hatohamasmī’’ti anattamano hutvā ‘‘paṭibāhanupāyamassa",
  "atk-s0404a1:35_2": "karissāmī’’ti cintetvā kiṁ pana tvantiādimāha. Evaṁ vadanto vicarantaṁ goṇaṁ daṇḍena",
  "atk-s0404a1:35_3": "paharanto viya jalamānaṁ padīpaṁ nibbāpento viya bhattabharitaṁ pattaṁ nikkujjanto",
  "atk-s0404a1:35_4": "viya ca sīhassa uppannapītiṁ vināsesi. Gamiyābhisaṅkhāroti hatthiyānādīnaṁ yojāpanagandhamālādiggahaṇavasena",
  "atk-s0404a1:35_5": "pavatto payogo. So paṭippassambhīti so vūpasanto.",
  "atk-s0404a1:36_0": "Dutiyampi khoti dutiyavārampi. Imasmiñca vāre buddhassa vaṇṇaṁ bhāsantā tusitabhavanato",
  "atk-s0404a1:36_1": "paṭṭhāya yāva mahābodhipallaṅkā dasabalassa heṭṭhā pādatalehi upari kesaggehi paricchinditvā",
  "atk-s0404a1:36_2": "dvattiṁsamahāpurisalakkhaṇaasītianubyañjanabyāmappabhānaṁ vasena sarīravaṇṇaṁ kathayiṁsu.",
  "atk-s0404a1:36_3": "Dhammassa vaṇṇaṁ bhāsantā ‘‘ekapadepi ekabyañjanepi avakhalitaṁ nāma natthī’’ti sukathitavaseneva",
  "atk-s0404a1:36_4": "dhammaguṇaṁ kathayiṁsu. Saṅghassa vaṇṇaṁ bhāsantā ‘‘evarūpaṁ yasasirivibhavaṁ pahāya",
  "atk-s0404a1:36_5": "satthu sāsane pabbajitā na kosajjapakatikā honti, terasasu pana dhutaṅgaguṇesu paripūrakārino",
  "atk-s0404a1:36_6": "hutvā sattasu anupassanāsu kammaṁ karonti, aṭṭhatiṁsārammaṇavibhattiyo vaḷañjentī’’ti",
  "atk-s0404a1:36_7": "paṭipadāvasena saṅghaguṇe kathayiṁsu.",
  "atk-s0404a1:37_0": "Tatiyavāre pana buddhassa vaṇṇaṁ bhāsamānā ‘‘itipi so bhagavā’’ti suttantapariyāyeneva",
  "atk-s0404a1:37_1": "buddhaguṇe kathayiṁsu, ‘‘svākkhāto bhagavatā dhammo’’tiādinā suttantapariyāyeneva",
  "atk-s0404a1:37_2": "dhammaguṇe, ‘‘suppaṭipanno bhagavato sāvakasaṅgho’’tiādinā suttantapariyāyeneva saṅghaguṇe",
  "atk-s0404a1:37_3": "ca kathayiṁsu. Tato sīho cintesi – ‘‘imesañca licchavirājakumārānaṁ tatiyadivasato",
  "atk-s0404a1:37_4": "paṭṭhāya buddhadhammasaṅghaguṇe kathentānaṁ mukhaṁ nappahoti, addhā anomaguṇena samannāgatā",
  "atk-s0404a1:37_5": "so bhagavā, imaṁ dāni uppannaṁ pītiṁ avijahitvāva ahaṁ ajja sammāsambuddhaṁ passissāmī’’ti.",
  "atk-s0404a1:37_6": "Athassa ‘‘kiṁ hi me karissanti nigaṇṭhā’’ti vitakko udapādi. Tattha kiṁ hi me karissantīti",
  "atk-s0404a1:37_7": "kiṁ nāma mayhaṁ nigaṇṭhā karissanti. Apalokitā vā anapalokitā vāti āpucchitā vā anāpucchitā",
  "atk-s0404a1:37_8": "vā. Na hi me te āpucchitā yānavāhanasampattiṁ, na ca issariyavisesaṁ dassanti, nāpi",
  "atk-s0404a1:37_9": "anāpucchitā harissanti, aphalaṁ etesaṁ āpucchananti adhippāyo.",
  "atk-s0404a1:38_0": "Vesāliyā niyyāsīti yathā hi gimhakāle deve vuṭṭhe udakaṁ sandamānaṁ nadiṁ otaritvā",
  "atk-s0404a1:38_1": "thokameva gantvā tiṭṭhati nappavattati, evaṁ sīhassa paṭhamadivase ‘‘dasabalaṁ passissāmī’’ti",
  "atk-s0404a1:38_2": "uppannāya pītiyā nigaṇṭhena paṭibāhitakālo. Yathāpi dutiyadivase deve vuṭṭhe udakaṁ",
  "atk-s0404a1:38_3": "sandamānaṁ nadiṁ otaritvā thokaṁ gantvā vālikāpuñjaṁ paharitvā appavattaṁ hoti, evaṁ",
  "atk-s0404a1:38_4": "sīhassa dutiyadivase ‘‘dasabalaṁ passissāmī’’ti uppannāya pītiyā nigaṇṭhena paṭibāhitakālo.",
  "atk-s0404a1:38_5": "Yathā tatiyadivase deve vuṭṭhe udakaṁ sandamānaṁ nadiṁ otaritvā purāṇapaṇṇasukkhadaṇḍakaṭṭhakacavarādīni",
  "atk-s0404a1:38_6": "parikaḍḍhantaṁ vālikāpuñjaṁ bhinditvā samuddaninnameva hoti, evaṁ sīho tatiyadivase",
  "atk-s0404a1:38_7": "tiṇṇaṁ vatthūnaṁ guṇakathaṁ sutvā uppanne pītipāmojje ‘‘aphalā nigaṇṭhā nipphalā",
  "atk-s0404a1:38_8": "nigaṇṭhā, kiṁ me ime karissanti, gamissāmahaṁ satthusantika’’nti manaṁ abhinīharitvā",
  "atk-s0404a1:38_9": "vesāliyā niyyāsi. Niyyanto ca ‘‘cirassāhaṁ dasabalassa santikaṁ gantukāmo jāto, na",
  "atk-s0404a1:38_10": "kho pana me yuttaṁ aññātakavesena gantu’’nti ‘‘yekeci dasabalassa santikaṁ gantukāmā,",
  "atk-s0404a1:38_11": "sabbe nikkhamantū’’ti ghosanaṁ kāretvā pañcarathasatāni yojāpetvā uttamarathe ṭhito",
  "atk-s0404a1:38_12": "tehi ceva pañcahi rathasatehi mahatiyā ca parisāya parivuto gandhapupphacuṇṇavāsādīni",
  "atk-s0404a1:38_13": "gāhāpetvā niyyāsi. Divā divassāti divasassa ca divā, majjhanhike atikkantamatte.",
  "atk-s0404a1:39_0": "Yena bhagavā tenupasaṅkamīti ārāmaṁ pavisanto dūratova asīti-anubyañjana-byāmappabhā-dvattiṁsa-mahāpurisalakkhaṇāni",
  "atk-s0404a1:39_1": "chabbaṇṇaghanabuddharasmiyo ca disvā ‘‘evarūpaṁ nāma purisaṁ evaṁ āsanne vasantaṁ",
  "atk-s0404a1:39_2": "ettakaṁ kālaṁ nāddasaṁ, vañcito vatamhi, alābhā vata me’’ti cintetvā mahānidhiṁ disvā",
  "atk-s0404a1:39_3": "daliddapuriso viya sañjātapītipāmojjo yena bhagavā tenupasaṅkami. Dhammassa cānudhammaṁ",
  "atk-s0404a1:39_4": "byākarontīti bhotā gotamena vuttakāraṇassa anukāraṇaṁ kathenti. Kāraṇavacano hettha",
  "atk-s0404a1:39_5": "dhammasaddo ‘‘hetumhi ñāṇaṁ dhammapaṭisambhidā’’tiādīsu (vibha. 720) viya. Kāraṇanti",
  "atk-s0404a1:39_6": "cettha tathāpavattassa saddassa attho adhippeto tassa pavattihetubhāvato. Atthappayutto",
  "atk-s0404a1:39_7": "hi saddappayogo. Anukāraṇanti eso eva parehi tathā vuccamāno. Sahadhammiko vādānuvādoti.",
  "atk-s0404a1:39_8": "Parehi vuttakāraṇehi sakāraṇo hutvā tumhākaṁ vādo vā tato paraṁ tassa anuvādo vā",
  "atk-s0404a1:39_9": "koci appamattakopi viññūhi garahitabbaṁ ṭhānaṁ kāraṇaṁ na āgacchati. Idaṁ vuttaṁ",
  "atk-s0404a1:39_10": "hoti – kiṁ sabbākārenapi tava vāde gārayhaṁ kāraṇaṁ natthīti. Anabbhakkhātukāmāti",
  "atk-s0404a1:39_11": "na abhūtena vattukāmā. Atthi sīhapariyāyotiādīnaṁ attho verañjakaṇḍe āgatanayeneva",
  "atk-s0404a1:39_12": "veditabbo. Paramenaassāsenāti catumaggacatuphalasaṅkhātena uttamena. Assāsāya dhammaṁ",
  "atk-s0404a1:39_13": "desemīti assāsanatthāya santhambhanatthāya dhammaṁ desemi. Iti bhagavā aṭṭhahaṅgehi",
  "atk-s0404a1:39_14": "sīhassa senāpatissa dhammaṁ desesi.",
  "atk-s0404a1:40_0": "Anuviccakāranti anuviditvā cintetvā tulayitvā kattabbaṁ karohīti vuttaṁ hoti. Sādhu",
  "atk-s0404a1:40_1": "hotīti sundaro hoti. Tumhādisasmiñhi maṁ disvā maṁ saraṇaṁ gacchante nigaṇṭhaṁ disvā",
  "atk-s0404a1:40_2": "nigaṇṭhaṁ saraṇaṁ gacchante ‘‘kiṁ ayaṁ sīho diṭṭhadiṭṭhameva saraṇaṁ gacchatī’’ti",
  "atk-s0404a1:40_3": "garahā uppajjati, tasmā anuviccakāro tumhādisānaṁ sādhūti dasseti. Paṭākaṁ parihareyyunti",
  "atk-s0404a1:40_4": "te kira evarūpaṁ sāvakaṁ labhitvā ‘‘asuko nāma rājā vā rājamahāmatto vā seṭṭhi vā",
  "atk-s0404a1:40_5": "amhākaṁ saraṇaṁ gato sāvako jāto’’ti paṭākaṁ ukkhipitvā nagare ghosentā āhiṇḍanti.",
  "atk-s0404a1:40_6": "Kasmā? Evaṁ no mahantabhāvo āvibhavissatīti ca. Sace panassa ‘‘kimahaṁ etesaṁ saraṇaṁ",
  "atk-s0404a1:40_7": "gato’’ti vippaṭisāro uppajjeyya, tampi so ‘‘etesaṁ me saraṇagatabhāvaṁ bahū jānanti,",
  "atk-s0404a1:40_8": "dukkhaṁ idāni paṭinivattitu’’nti vinodetvā na paṭikkamissatīti ca. Tenāha – ‘‘paṭākaṁ",
  "atk-s0404a1:40_9": "parihareyyu’’nti. Opānabhūtanti paṭiyattaudapāno viya ṭhitaṁ. Kulanti tava nivesanaṁ.",
  "atk-s0404a1:40_10": "Dātabbaṁ maññeyyāsīti pubbe dasapi vīsatipi saṭṭhipi jane āgate disvā natthīti avatvā",
  "atk-s0404a1:40_11": "desi, idāni maṁ saraṇaṁ gatakāraṇamatteneva mā imesaṁ deyyadhammaṁ upacchindi. Sampattānañhi",
  "atk-s0404a1:40_12": "dātabbamevāti ovadi. Sutaṁ metaṁ, bhanteti kuto sutanti? Nigaṇṭhānaṁ santikā. Te",
  "atk-s0404a1:40_13": "kira kulagharesu evaṁ pakāsenti ‘‘mayaṁ yassa kassaci sampattassa dātabbanti vadāma,",
  "atk-s0404a1:40_14": "samaṇo pana gotamo ‘mayhameva dānaṁ dātabbaṁ nāññesaṁ, mayhameva sāvakānaṁ dānaṁ",
  "atk-s0404a1:40_15": "dātabbaṁ, nāññesaṁ sāvakānaṁ, mayhameva dinnaṁ dānaṁ mahapphalaṁ, nāññesaṁ, mayhameva",
  "atk-s0404a1:40_16": "sāvakānaṁ dinnaṁ mahapphalaṁ, nāññesa’nti evaṁ vadatī’’ti. Taṁ sandhāya ayaṁ ‘‘sutaṁ meta’’nti āha.",
  "atk-s0404a1:41_0": "Anupubbiṁ kathanti dānānantaraṁ sīlaṁ, sīlānantaraṁ saggaṁ, saggānantaraṁ magganti",
  "atk-s0404a1:41_1": "evaṁ anupaṭipāṭikathaṁ. Tattha dānakathanti idaṁ dānaṁ nāma sukhānaṁ nidānaṁ, sampattīnaṁ",
  "atk-s0404a1:41_2": "mūlaṁ, bhogānaṁ patiṭṭhā, visamagatassa tāṇaṁ leṇaṁ gati parāyaṇaṁ, idhalokaparalokesu",
  "atk-s0404a1:41_3": "dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi. Idañhi",
  "atk-s0404a1:41_4": "avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavīsadisaṁ, ārammaṇaṭṭhena",
  "atk-s0404a1:41_5": "ālambanarajjusadisaṁ. Idañhi dukkhanittharaṇaṭṭhena nāvā, samassāsanaṭṭhena saṅgāmasūro,",
  "atk-s0404a1:41_6": "bhayaparittāṇaṭṭhena susaṅkhatanagaraṁ, maccheramalādīhi anupalittaṭṭhena padumaṁ,",
  "atk-s0404a1:41_7": "tesaṁ nidahanaṭṭhena aggi, durāsadaṭṭhena āsiviso, asantāsanaṭṭhena sīho, balavantaṭṭhena",
  "atk-s0404a1:41_8": "hatthī, abhimaṅgalasammataṭṭhena setavasabho, khemantabhūmisampāpanaṭṭhena valāhako",
  "atk-s0404a1:41_9": "assarājā. Dānaṁ nāmetaṁ mayā gatamaggo, mayheso vaṁso, mayā dasa pāramiyo pūrentena",
  "atk-s0404a1:41_10": "velāmamahāyañño, mahāgovindamahāyañño, mahāsudassanamahāyañño, vessantaramahāyaññoti,",
  "atk-s0404a1:41_11": "anekamahāyaññā pavattitā, sasabhūtena jalitaaggikkhandhe attānaṁ niyyādentena sampattayācakānaṁ",
  "atk-s0404a1:41_12": "cittaṁ gahitaṁ. Dānañhi loke sakkasampattiṁ deti mārasampattiṁ brahmasampattiṁ, cakkavattisampattiṁ,",
  "atk-s0404a1:41_13": "sāvakapāramīñāṇaṁ, paccekabodhiñāṇaṁ, abhisambodhiñāṇaṁ detīti evamādidānaguṇappaṭisaṁyuttaṁ kathaṁ.",
  "atk-s0404a1:42_0": "Yasmā pana dānaṁ dento sīlaṁ samādātuṁ sakkoti, tasmā tadanantaraṁ sīlakathaṁ kathesi.",
  "atk-s0404a1:42_1": "Sīlakathanti sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ.",
  "atk-s0404a1:42_2": "Sīlaṁ nāmetaṁ mama vaṁso , ahaṁ saṅkhapālanāgarājakāle bhūridattanāgarājakāle campeyyanāgarājakāle",
  "atk-s0404a1:42_3": "sīlavarājakāle mātuposakahatthirājakāle chaddantahatthirājakāleti anantesu attabhāvesu",
  "atk-s0404a1:42_4": "sīlaṁ paripūresiṁ. Idhalokaparalokasampattīnañhi sīlasadiso avassayo patiṭṭhā ārammaṇaṁ",
  "atk-s0404a1:42_5": "tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro natthi, sīlapupphasadisaṁ",
  "atk-s0404a1:42_6": "pupphaṁ natthi, sīlagandhasadiso gandho natthi. Sīlālaṅkārena hi alaṅkataṁ sīlagandhānulittaṁ",
  "atk-s0404a1:42_7": "sadevakopi loko olokento tittiṁ na gacchatīti evamādisīlaguṇappaṭisaṁyuttaṁ kathaṁ.",
  "atk-s0404a1:43_0": "‘‘Idaṁ pana sīlaṁ nissāya ayaṁ saggo labbhatī’’ti dassetuṁ sīlānantaraṁ saggakathaṁ",
  "atk-s0404a1:43_1": "kathesi. Saggakathanti ‘‘ayaṁ saggo nāma iṭṭho kanto manāpo, niccamettha kīḷā, niccaṁ",
  "atk-s0404a1:43_2": "sampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ",
  "atk-s0404a1:43_3": "anubhavanti, tāvatiṁsā tisso ca vassakoṭiyo saṭṭhi ca vassasatasahassānī’’ti evamādisaggaguṇappaṭisaṁyuttaṁ",
  "atk-s0404a1:43_4": "kathaṁ. Saggasampattiṁ kathayantānañhi buddhānaṁ mukhaṁ nappahoti. Vuttampi cetaṁ",
  "atk-s0404a1:43_5": "– ‘‘anekapariyāyena khvāhaṁ, bhikkhave, saggakathaṁ katheyya’’ntiādi (ma. ni. 3.255).",
  "atk-s0404a1:44_0": "Evaṁ saggakathāya palobhetvā pana hatthiṁ alaṅkaritvā tassa soṇḍaṁ chindanto viya",
  "atk-s0404a1:44_1": "‘‘ayampi saggo anicco addhuvo, na ettha chandarāgo kattabbo’’ti dassanatthaṁ ‘‘appassādā",
  "atk-s0404a1:44_2": "kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.235-236; 2.42)",
  "atk-s0404a1:44_3": "nayena kāmānaṁ ādīnavaṁ okāraṁ saṁkilesaṁ kathesi. Tattha ādīnavoti doso. Okāroti",
  "atk-s0404a1:44_4": "avakāro lāmakabhāvo. Saṁkilesoti tehi sattānaṁ saṁsāre saṁkilissanaṁ. Yathāha – ‘‘saṁkilissanti",
  "atk-s0404a1:44_5": "vata, bho, sattā’’ti (ma. ni. 2.351).",
  "atk-s0404a1:45_0": "Evaṁ kāmādīnavena tajjetvā nekkhamme ānisaṁsaṁ pakāsesi. Kallacittanti arogacittaṁ.",
  "atk-s0404a1:45_1": "Sāmukkaṁsikāti sāmaṁ ukkaṁsikā attanāyeva uddharitvā gahitā, sayambhuñāṇena diṭṭhā",
  "atk-s0404a1:45_2": "asādhāraṇā aññesanti attho. Kā pana sāti? Ariyasaccadesanā. Tenevāha – dukkhaṁ samudayaṁ",
  "atk-s0404a1:45_3": "nirodhaṁ magganti. Virajaṁ vītamalanti rāgarajādīnaṁ abhāvā virajaṁ, rāgamalādīnaṁ",
  "atk-s0404a1:45_4": "vigatattā vītamalaṁ. Dhammacakkhunti idha sotāpattimaggo adhippeto. Tassa uppattiākāradassanatthaṁ",
  "atk-s0404a1:45_5": "yaṁkiñci samudayadhammaṁ sabbaṁ taṁ nirodhadhammanti āha. Tañhi nirodhaṁ ārammaṇaṁ",
  "atk-s0404a1:45_6": "katvā kiccavasena evaṁ sabbasaṅkhataṁ paṭivijjhantaṁ uppajjati. Diṭṭho ariyasaccadhammo",
  "atk-s0404a1:45_7": "etenāti diṭṭhadhammo. Esa nayo sesesupi. Tiṇṇā vicikicchā anenāti tiṇṇavicikiccho.",
  "atk-s0404a1:45_8": "Vigatā kathaṁkathā assāti vigatakathaṁkatho. Visārajjaṁ pattoti vesārajjappatto.",
  "atk-s0404a1:45_9": "Kattha? Satthusāsane. Nāssa paro paccayo, na paraṁ saddhāya ettha vattatīti aparappaccayo.",
  "atk-s0404a1:46_0": "Pavattamaṁsanti pakatiyā pavattaṁ kappiyamaṁsaṁ mūlaṁ gahetvā antarāpaṇe pariyesāhīti",
  "atk-s0404a1:46_1": "adhippāyo. Sambahulā nigaṇṭhāti pañcasatamattā nigaṇṭhā. Thūlaṁ pasunti thūlaṁ mahāsarīraṁ",
  "atk-s0404a1:46_2": "gokaṇṇamahiṁsasūkarasaṅkhātaṁ pasuṁ. Uddissakatanti attānaṁ uddisitvā kataṁ, māritanti",
  "atk-s0404a1:46_3": "attho. Paṭiccakammanti svāyaṁ taṁ maṁsaṁ paṭicca taṁ pāṇavadhakammaṁ phusati. Tañhi",
  "atk-s0404a1:46_4": "akusalaṁ upaḍḍhaṁ dāyakassa, upaḍḍhaṁ paṭiggāhakassa hotīti nesaṁ laddhi. Aparo nayo",
  "atk-s0404a1:46_5": "– paṭiccakammanti attānaṁ paṭiccakataṁ. Atha vā paṭiccakammanti nimittakammassetaṁ",
  "atk-s0404a1:46_6": "adhivacanaṁ, taṁ paṭiccakammaṁ ettha atthīti maṁsampi paṭiccakammanti vuttaṁ. Upakaṇṇaketi",
  "atk-s0404a1:46_7": "kaṇṇamūle. Alanti paṭikkhepavacanaṁ, kiṁ imināti attho. Na ca paneteti ete āyasmanto",
  "atk-s0404a1:46_8": "dīgharattaṁ avaṇṇakāmā hutvā avaṇṇaṁ bhāsantāpi abbhācikkhantā na jiridanti, abbhakkhānassa",
  "atk-s0404a1:46_9": "antaṁ na gacchantīti attho. Atha vā lajjanatthe idaṁ jiridantīti padaṁ daṭṭhabbaṁ,",
  "atk-s0404a1:46_10": "na lajjantīti attho.",
  "atk-s0404a1:47": "3. Assājānīyasuttavaṇṇanā",
  "atk-s0404a1:48_0": "13. Tatiye aṅgehīti guṇaṅgehi. Tassaṁ disāyaṁ jāto hotīti tassaṁ sindhunadītīradisāyaṁ",
  "atk-s0404a1:48_1": "jāto hoti. Aññepi bhadrā assājānīyā tattheva jāyanti. Allaṁ vā sukkhaṁ vāti allatiṇaṁ",
  "atk-s0404a1:48_2": "vā sukkhatiṇaṁ vā. Nāññe asse ubbejetāti aññe asse na ubbejeti na paharati na ḍaṁsati",
  "atk-s0404a1:48_3": "na kalahaṁ karoti. Sāṭheyyānīti saṭhabhāvo. Kūṭeyyānīti kūṭabhāvo. Jimheyyānīti jimhabhāvo.",
  "atk-s0404a1:48_4": "Vaṅkeyyānīti vaṅkabhāvā. Iccassa catūhipi padehi asikkhitabhāvova kathito . Vāhīti",
  "atk-s0404a1:48_5": "vahanasabhāvo dinnovādapaṭikaro. Yāvajīvitamaraṇapariyādānāti yāva jīvitassa maraṇena",
  "atk-s0404a1:48_6": "pariyosānā. Sakkaccaṁ paribhuñjatīti amataṁ viya paccavekkhitvā paribhuñjati. Purisathāmenātiādīsu",
  "atk-s0404a1:48_7": "ñāṇathāmādayo kathitā. Saṇṭhānanti osakkanaṁ paṭippassaddhi.",
  "atk-s0404a1:49": "4. Assakhaḷuṅkasuttavaṇṇanā",
  "atk-s0404a1:50_0": "14. Catutthe ‘‘pehī’’ti vuttoti ‘‘gacchā’’ti vutto. Piṭṭhito rathaṁ pavattetīti khandhaṭṭhikena",
  "atk-s0404a1:50_1": "yugaṁ uppīḷitvā pacchimabhāgena rathaṁ pavaṭṭento osakkati. Pacchā laṅghati, kubbaraṁ",
  "atk-s0404a1:50_2": "hanatīti dve pacchimapāde ukkhipitvā tehi paharitvā rathakubbaraṁ bhindati. Tidaṇḍaṁ",
  "atk-s0404a1:50_3": "bhañjatīti rathassa purato tayo daṇḍakā honti, te bhañjati. Rathīsāya satthiṁ ussajjitvāti",
  "atk-s0404a1:50_4": "sīsaṁ nāmetvā yugaṁ bhūmiyaṁ pātetvā satthinā rathīsaṁ paharitvā. Ajjhomaddatīti",
  "atk-s0404a1:50_5": "dvīhi purimapādehi īsaṁ maddanto tiṭṭhati. Ubbaṭumaṁ rathaṁ karotīti thalaṁ vā kaṇḍakaṭṭhānaṁ",
  "atk-s0404a1:50_6": "vā rathaṁ āropeti. Anādiyitvāti amanasikatvā agaṇitvā. Mukhādhānanti mukhaṭhapanatthāya",
  "atk-s0404a1:50_7": "dinnaṁ ayasaṅkhalikaṁ. Khīlaṭṭhāyīti cattāro pāde thambhe viya niccalaṁ ṭhapetvā",
  "atk-s0404a1:50_8": "khīlaṭṭhānasadisena ṭhānena tiṭṭhati. Imasmiṁ sutte vaṭṭameva kathitaṁ.",
  "atk-s0404a1:51": "5. Malasuttavaṇṇanā",
  "atk-s0404a1:52_0": "15. Pañcame asajjhāyamalāti uggahitamantānaṁ asajjhāyakaraṇaṁ malaṁ nāma hoti. Anuṭṭhānamalā",
  "atk-s0404a1:52_1": "gharāti uṭṭhānavīriyābhāvo gharānaṁ malaṁ nāma. Vaṇṇassāti sarīravaṇṇassa. Rakkhatoti",
  "atk-s0404a1:52_2": "yaṁkiñci attano santakaṁ rakkhantassa. Avijjā paramaṁ malanti tato sesākusaladhammamalato",
  "atk-s0404a1:52_3": "aṭṭhasu ṭhānesu aññāṇabhūtā vaṭṭamūlasaṅkhātā bahalandhakāraavijjā paramaṁ malaṁ.",
  "atk-s0404a1:52_4": "Tato hi malataraṁ nāma natthi. Imasmimpi sutte vaṭṭameva kathitaṁ.",
  "atk-s0404a1:53": "6. Dūteyyasuttavaṇṇanā",
  "atk-s0404a1:54_0": "16. Chaṭṭhe dūteyyanti dūtakammaṁ. Gantumarahatīti taṁ dūteyyasaṅkhātaṁ sāsanaṁ dhāretvā",
  "atk-s0404a1:54_1": "harituṁ arahati. Sotāti yo taṁ assa sāsanaṁ deti , tassa sotā. Sāvetāti taṁ uggaṇhitvā",
  "atk-s0404a1:54_2": "‘‘idaṁ nāma tumhehi vutta’’nti paṭisāvetā. Uggahetāti suggahitaṁ katvā uggahetā.",
  "atk-s0404a1:54_3": "Dhāretāti sudhāritaṁ katvā dhāretā. Viññāti atthānatthassa atthaṁ jānitā. Viññāpetāti",
  "atk-s0404a1:54_4": "paraṁ vijānāpetā. Sahitā sahitassāti idaṁ sahitaṁ, idaṁ asahitanti evaṁ sahitāsahitassa",
  "atk-s0404a1:54_5": "kusalo, upagatānupagatesu cheko sāsanaṁ ārocento sahitaṁ sallakkhetvā āroceti. Na",
  "atk-s0404a1:54_6": "byathatīti vedhati na chambhati. Asandiddhanti nissandehaṁ vigatasaṁsayaṁ. Pucchitoti",
  "atk-s0404a1:54_7": "pañhatthāya pucchito.",
  "atk-s0404a1:55": "7-8. Bandhanasuttadvayavaṇṇanā",
  "atk-s0404a1:56": "17-18. Sattame ruṇṇenāti ruditena. Ākappenāti nivāsanapārupanādinā vidhānena. Vanabhaṅgenāti vanato bhañjitvā āhaṭena pupphaphalādipaṇṇākārena. Aṭṭhamepi eseva nayo.",
  "atk-s0404a1:57": "9. Pahārādasuttavaṇṇanā",
  "atk-s0404a1:58_0": "19. Navame pahārādoti evaṁnāmako. Asurindoti asurajeṭṭhako. Asuresu hi vepacitti",
  "atk-s0404a1:58_1": "rāhu pahārādoti ime tayo jeṭṭhakā. Yena bhagavā tenupasaṅkamīti dasabalassa abhisambuddhadivasato",
  "atk-s0404a1:58_2": "paṭṭhāya ‘‘ajja gamissāmi sve gamissāmī’’ti ekādasa vassāni atikkamitvā dvādasame",
  "atk-s0404a1:58_3": "vasse satthu verañjāyaṁ vasanakāle ‘‘sammāsambuddhassa santikaṁ gamissāmī’’ti cittaṁ",
  "atk-s0404a1:58_4": "uppādetvā ‘‘mama ‘ajja sve’ti dvādasa vassāni jātāni, handāhaṁ idāneva gacchāmī’’ti",
  "atk-s0404a1:58_5": "taṅkhaṇaṁyeva asuragaṇaparivuto asurabhavanā nikkhamitvā divā divassa yena bhagavā",
  "atk-s0404a1:58_6": "tenupasaṅkami, ekamantaṁ aṭṭhāsīti so kira ‘‘tathāgataṁ pañhaṁ pucchitvā eva dhammaṁ",
  "atk-s0404a1:58_7": "suṇissāmī’’ti āgato, tathāgatassa pana diṭṭhakālato paṭṭhāya buddhagāravena pucchituṁ",
  "atk-s0404a1:58_8": "asakkonto api satthāraṁ vanditvā ekamantaṁ aṭṭhāsi. Tato satthā cintesi – ‘‘ayaṁ",
  "atk-s0404a1:58_9": "pahārādo mayi akathente paṭhamataraṁ kathetuṁ na sakkhissati, ciṇṇavasiṭṭhāneyeva",
  "atk-s0404a1:58_10": "naṁ kathāsamuṭṭhāpanatthaṁ ekaṁ pañhaṁ pucchissāmī’’ti .",
  "atk-s0404a1:59_0": "Atha naṁ pucchanto api pana pahārādātiādimāha. Tattha abhiramantīti ratiṁ vindanti,",
  "atk-s0404a1:59_1": "anukkaṇṭhamānā vasantīti attho. So ‘‘pariciṇṇaṭṭhāneyeva maṁ bhagavā pucchatī’’ti",
  "atk-s0404a1:59_2": "attamano hutvā abhiramanti, bhanteti āha. Anupubbaninnotiādīni sabbāni anupaṭipāṭiyā",
  "atk-s0404a1:59_3": "ninnabhāvassa vevacanāni. Na āyatakeneva papātoti na chinnataṭamahāsobbho viya āditova",
  "atk-s0404a1:59_4": "papāto . So hi tīrato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanādivasena",
  "atk-s0404a1:59_5": "gambhīro hutvā gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "atk-s0404a1:60": "Ṭhitadhammoti ṭhitasabhāvo. Kuṇapenāti yena kenaci hatthiassādīnaṁ kaḷevarena. Thalaṁ ussāretīti hatthena gahetvā viya vīcipahāreneva thalaṁ khipati.",
  "atk-s0404a1:61_0": "Gaṅgāyamunāti idha ṭhatvā imāsaṁ nadīnaṁ uppattikathaṁ kathetuṁ vaṭṭati. Ayaṁ tāva",
  "atk-s0404a1:61_1": "jambudīpo dasasahassayojanaparimāṇo, tattha catusahassayojanaparimāṇo padeso udakena",
  "atk-s0404a1:61_2": "ajjhotthaṭo mahāsamuddoti saṅkhaṁ gato, tisahassayojanappamāṇe manussā vasanti, tisahassayojanappamāṇe",
  "atk-s0404a1:61_3": "himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato",
  "atk-s0404a1:61_4": "sandamānapañcasatanadīvicitto, yattha āyāmavitthārena ca gambhīrato ca paṇṇāsapaṇṇāsayojanā",
  "atk-s0404a1:61_5": "diyaḍḍhayojanasataparimaṇḍalā anotattadaho kaṇṇamuṇḍadaho rathakāradaho chaddantadaho",
  "atk-s0404a1:61_6": "kuṇāladaho mandākinidaho sīhappapātadahoti satta mahāsarā patiṭṭhahanti.",
  "atk-s0404a1:62_0": "Tesu anotatto sudassanakūṭaṁ cittakūṭaṁ kāḷakūṭaṁ gandhamādanakūṭaṁ kelāsakūṭanti",
  "atk-s0404a1:62_1": "imehi pañcahi pabbatehi parikkhitto. Tattha sudassanakūṭaṁ sovaṇṇamayaṁ dviyojanasatubbedhaṁ",
  "atk-s0404a1:62_2": "antovaṅkaṁ kākamukhasaṇṭhānaṁ tameva saraṁ paṭicchādetvā tiṭṭhati, cittakūṭaṁ sabbaratanamayaṁ,",
  "atk-s0404a1:62_3": "kāḷakūṭaṁ añjanamayaṁ, gandhamādanakūṭaṁ sānumayaṁ abbhantare muggavaṇṇaṁ, mūlagandho",
  "atk-s0404a1:62_4": "sāragandho pheggugandho tacagandho papaṭikāgandho rasagandho pattagandho pupphagandho",
  "atk-s0404a1:62_5": "phalagandho gandhagandhoti imehi dasahi gandhehi ussannaṁ, nānappakāraosadhasañchannaṁ",
  "atk-s0404a1:62_6": "kāḷapakkhauposathadivase ādittamiva aṅgāraṁ jalantaṁ tiṭṭhati, kelāsakūṭaṁ rajatamayaṁ.",
  "atk-s0404a1:62_7": "Sabbāni sudassanena samānubbedhasaṇṭhānāni tameva saraṁ paṭicchādetvā ṭhitāni. Tāni",
  "atk-s0404a1:62_8": "sabbāni devānubhāvena nāgānubhāvena ca vassanti, nadiyo cetesu sandanti. Taṁ sabbampi",
  "atk-s0404a1:62_9": "udakaṁ anotattameva pavisati. Candimasūriyā dakkhiṇena vā uttarena vā gacchantā pabbatantarena",
  "atk-s0404a1:62_10": "tattha obhāsaṁ karonti, ujuṁ gacchantā na karonti. Tenevassa anotatto tisaṅkhā udapādi.",
  "atk-s0404a1:63_0": "Tattha manoharasilātalāni nimmacchakacchapāni phalikasadisanimmalodakāni nhānatitthāni",
  "atk-s0404a1:63_1": "supaṭiyattāni honti , yesu buddhā khīṇāsavā ca paccekabuddhā ca iddhimantā ca isayo",
  "atk-s0404a1:63_2": "nhāyanti, devayakkhādayo udakakīḷaṁ kīḷanti.",
  "atk-s0404a1:64_0": "Tassa catūsu passesu sīhamukhaṁ, hatthimukhaṁ, assamukhaṁ, usabhamukhanti cattāri",
  "atk-s0404a1:64_1": "mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā",
  "atk-s0404a1:64_2": "honti, hatthimukhādīhi hatthiassausabhā. Puratthimadisato nikkhantanadī anotattaṁ",
  "atk-s0404a1:64_3": "tikkhattuṁ padakkhiṇaṁ katvā itarā tisso nadiyo anupagamma pācīnahimavanteneva amanussapathaṁ",
  "atk-s0404a1:64_4": "gantvā mahāsamuddaṁ pavisati. Pacchimadisato ca uttaradisato ca nikkhantanadiyopi",
  "atk-s0404a1:64_5": "tatheva padakkhiṇaṁ katvā pacchimahimavanteneva uttarahimavanteneva ca amanussapathaṁ",
  "atk-s0404a1:64_6": "gantvā mahāsamuddaṁ pavisanti. Dakkhiṇamukhato nikkhantanadī pana taṁ tikkhattuṁ",
  "atk-s0404a1:64_7": "padakkhiṇaṁ katvā uttarena ujukaṁ pāsāṇapiṭṭheneva saṭṭhi yojanāni gantvā pabbataṁ",
  "atk-s0404a1:64_8": "paharitvā uṭṭhāya parikkhepena tigāvutappamāṇā udakadhārā hutvā ākāsena saṭṭhi yojanāni",
  "atk-s0404a1:64_9": "gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tattha paññāsayojanappamāṇā",
  "atk-s0404a1:64_10": "tiyaggaḷā nāma mahāpokkharaṇī jātā, pokkharaṇiyā kūlaṁ bhinditvā pāsāṇaṁ pavisitvā",
  "atk-s0404a1:64_11": "saṭṭhi yojanāni gatā. Tato ghanapathaviṁ bhinditvā ummaṅgena saṭṭhi yojanāni gantvā",
  "atk-s0404a1:64_12": "giñjhaṁ nāma tiracchānapabbataṁ paharitvā hatthatale pañcaṅgulisadisā pañca dhārā",
  "atk-s0404a1:64_13": "hutvā pavattati. Sā tikkhattuṁ anotattaṁ padakkhiṇaṁ katvā gataṭṭhāne āvattagaṅgāti",
  "atk-s0404a1:64_14": "vuccati . Ujukaṁ pāsāṇapiṭṭhena saṭṭhi yojanāni gataṭṭhāne kaṇhagaṅgā, ākāsena saṭṭhi",
  "atk-s0404a1:64_15": "yojanāni gataṭṭhāne ākāsagaṅgā, tiyaggaḷapāsāṇe paññāsayojanokāse ṭhitā tiyaggaḷapokkharaṇī,",
  "atk-s0404a1:64_16": "kūlaṁ bhinditvā pāsāṇaṁ pavisitvā saṭṭhi yojanāni gataṭṭhāne bahalagaṅgāti, umaṅgena",
  "atk-s0404a1:64_17": "saṭṭhi yojanāni gataṭṭhāne umaṅgagaṅgāti vuccati. Viñjhaṁ nāma tiracchānapabbataṁ",
  "atk-s0404a1:64_18": "paharitvā pañca dhārā hutvā pavattanaṭṭhāne pana gaṅgā, yamunā, aciravatī, sarabhū,",
  "atk-s0404a1:64_19": "mahīti pañca saṅkhaṁ gatā. Evametā pañca mahānadiyo himavantato pavattantīti veditabbā.",
  "atk-s0404a1:65_0": "Savantiyoti yā kāci savamānā gacchantī mahānadiyo vā kunnadiyo vā. Appentīti allīyanti",
  "atk-s0404a1:65_1": "osaranti. Dhārāti vuṭṭhidhārā. Pūrattanti puṇṇabhāvo. Mahāsamuddassa hi ayaṁ dhammatā",
  "atk-s0404a1:65_2": "– ‘‘imasmiṁ kāle devo mando jāto, jālakkhipādīni ādāya macchakacchape gaṇhissāmā’’ti",
  "atk-s0404a1:65_3": "vā ‘‘imasmiṁ kāle mahantā vuṭṭhi, labhissāma nu kho piṭṭhipasāraṇaṭṭhāna’’nti vā",
  "atk-s0404a1:65_4": "vattuṁ na sakkā. Paṭhamakappikakālato paṭṭhāya hi yaṁ sinerumekhalaṁ āhacca udakaṁ",
  "atk-s0404a1:65_5": "ṭhitaṁ, tato ekaṅgulamattampi udakaṁ neva heṭṭhā osīdati, na uddhaṁ uttarati. Ekarasoti asambhinnaraso.",
  "atk-s0404a1:66_0": "Muttāti khuddakamahantavaṭṭadīghādibhedā anekavidhā . Maṇīti rattanīlādibhedo anekavidho.",
  "atk-s0404a1:66_1": "Veḷuriyoti vaṁsavaṇṇasirīsapupphavaṇṇādibhedo anekavidho. Saṅkhoti dakkhiṇāvaṭṭatambakucchikadhamanasaṅkhādibhedo",
  "atk-s0404a1:66_2": "anekavidho. Silāti setakāḷamuggavaṇṇādibhedo anekavidhā. Pavāḷanti khuddakamahantarattaghanarattādibhedaṁ",
  "atk-s0404a1:66_3": "anekavidhaṁ. Masāragallanti kabaramaṇi. Nāgāti ūmipiṭṭhavāsinopi vimānaṭṭhakā nāgāpi.",
  "atk-s0404a1:67_0": "Aṭṭha pahārādāti satthā aṭṭhapi dhamme vattuṁ sakkoti, soḷasapi bāttiṁsapi catusaṭṭhipi",
  "atk-s0404a1:67_1": "sahassampi, pahārādena pana aṭṭha kathitā, ahampi teheva sarikkhake katvā kathessāmīti",
  "atk-s0404a1:67_2": "cintetvā evamāha. Anupubbasikkhātiādīsu anupubbasikkhāya tisso sikkhā gahitā, anupubbakiriyāya",
  "atk-s0404a1:67_3": "terasa dhutaṅgāni, anupubbapaṭipadāya satta anupassanā aṭṭhārasa mahāvipassanā aṭṭhatiṁsa",
  "atk-s0404a1:67_4": "ārammaṇavibhattiyo sattatiṁsa bodhapakkhiyadhammā . Na āyatakeneva aññāpaṭivedhoti",
  "atk-s0404a1:67_5": "maṇḍūkassa uppatitvā gamanaṁ viya āditova sīlapūraṇādiṁ akatvā arahattappaṭivedho",
  "atk-s0404a1:67_6": "nāma natthi, paṭipāṭiyā pana sīlasamādhipaññāyo pūretvāva sakkā arahattaṁ pattunti attho.",
  "atk-s0404a1:68_0": "Ārakāvāti dūreyeva. Na tena nibbānadhātuyā ūnattaṁ vā pūrattaṁ vāti asaṅkhyeyyepi",
  "atk-s0404a1:68_1": "kappe buddhesu anuppannesu ekasattopi parinibbātuṁ na sakkoti, tadāpi ‘‘tucchā nibbānadhātū’’ti",
  "atk-s0404a1:68_2": "na sakkā vattuṁ. Buddhakāle ca pana ekekasmiṁ samāgame asaṅkhyeyyāpi sattā amataṁ",
  "atk-s0404a1:68_3": "ārādhenti, tadāpi na sakkā vattuṁ – ‘‘pūrā nibbānadhātū’’ti.",
  "atk-s0404a1:69": "10. Uposathasuttavaṇṇanā",
  "atk-s0404a1:70_0": "20. Dasame nisinno hotīti uposathakaraṇatthāya upāsikāya ratanapāsāde nisinno. Nisajja",
  "atk-s0404a1:70_1": "pana bhikkhūnaṁ cittāni olokento ekaṁ dussīlapuggalaṁ disvā ‘‘sacāhaṁ imasmiṁ puggale",
  "atk-s0404a1:70_2": "nisinneyeva pātimokkhaṁ uddisissāmi, sattadhā tassa muddhā phalissatī’’ti tassa anukampāya",
  "atk-s0404a1:70_3": "tuṇhīyeva ahosi. Abhikkantāti atikkantā parikkhīṇā. Uddhaste aruṇeti uggate aruṇasīse.",
  "atk-s0404a1:70_4": "Nandimukhiyāti tuṭṭhamukhiyā. Aparisuddhā, ānanda, parisāti ‘‘asukapuggalo aparisuddho’’ti",
  "atk-s0404a1:70_5": "avatvā ‘‘aparisuddhā, ānanda, parisā’’ti āha. Sesaṁ sabbattha uttānamevāti.",
  "atk-s0404a1:71": "Mahāvaggo dutiyo."
}