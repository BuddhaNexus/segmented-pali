{
  "tika-s0402t43:0": "(10) 5. Asuravaggo",
  "tika-s0402t43:1": "1-2. Asurasuttādivaṇṇanā",
  "tika-s0402t43:2": "91-92. Pañcamassa paṭhamadutiyāni uttānatthāneva.",
  "tika-s0402t43:3": "Asurasuttādivaṇṇanā niṭṭhitā.",
  "tika-s0402t43:4": "3. Dutiyasamādhisuttavaṇṇanā",
  "tika-s0402t43:5_0": "93. Tatiye appaṭivānīti bhāvappadhāno niddesoti āha “anivattanatā”ti. “Appaṭivānitā”ti",
  "tika-s0402t43:5_1": "vattabbe “appaṭivānī”ti vuttaṁ. Tathā hi vīriyappavāhe vattamāne antarā eva paṭigamanaṁ",
  "tika-s0402t43:5_2": "nivattanaṁ paṭivānaṁ, taṁ assa atthīti paṭivānī, na paṭivānī appaṭivānī, tassa bhāvo",
  "tika-s0402t43:5_3": "appaṭivānitā, anivattanāti attho. Appaṭivānīti vā itthiliṅgavasenevāyaṁ niddeso.",
  "tika-s0402t43:5_4": "Antarāyeva paṭigamanaṁ nivattanaṁ paṭivānī, na paṭivānī appaṭivānī, anivattanāti attho.",
  "tika-s0402t43:6": "Dutiyasamādhisuttavaṇṇanā niṭṭhitā.",
  "tika-s0402t43:7": "4. Tatiyasamādhisuttavaṇṇanā",
  "tika-s0402t43:8_0": "94. Catutthe saṇṭhapetabbanti sammadeva ṭhapetabbaṁ. Yathā pana ṭhapitaṁ saṇṭhapitaṁ",
  "tika-s0402t43:8_1": "hoti, taṁ dassetuṁ “sannisādetabba”ntiādi vuttaṁ. Tattha sannisādetabbanti samādhippaṭipakkhe",
  "tika-s0402t43:8_2": "kilese sannisīdāpentena cittaṁ gocarajjhatte sannisīdāpetabbanti. Ekodi kātabbanti",
  "tika-s0402t43:8_3": "abyaggabhāvāpādanena ekaggaṁ kātabbaṁ. Samādahitabbanti yathā ārammaṇe suṭṭhu appitaṁ",
  "tika-s0402t43:8_4": "hoti, evaṁ sammā sammadeva ādahitabbaṁ, suṭṭhu āropetabbaṁ samāhitaṁ kātabbanti attho.",
  "tika-s0402t43:9": "Tatiyasamādhisuttavaṇṇanā niṭṭhitā.",
  "tika-s0402t43:10": "5-6. Chavālātasuttādivaṇṇanā",
  "tika-s0402t43:11_0": "95-96. Pañcame chavālātanti chavānaṁ daḍḍhaṭṭhāne alātaṁ. Tenevāha “susāne alāta”nti.",
  "tika-s0402t43:11_1": "Majjhaṭṭhāne gūthamakkhitanti pamāṇena aṭṭhaṅgulamattaṁ dvīsu ṭhānesu ādittaṁ majjhe",
  "tika-s0402t43:11_2": "gūthamakkhitaṁ. Kaṭṭhatthanti kaṭṭhena kātabbakiccaṁ. Sesamettha uttānameva. Chaṭṭhaṁ uttānameva.",
  "tika-s0402t43:12": "Chavālātasuttādivaṇṇanā niṭṭhitā.",
  "tika-s0402t43:13": "7-10. Khippanisantisuttādivaṇṇanā",
  "tika-s0402t43:14_0": "97-100. Sattame khippanisantīti khippapañño. Tenāha “khippanisāmano”tiādi. Anurūpadhammanti",
  "tika-s0402t43:14_1": "lokuttarādhigamassa anucchavikasabhāvaṁ. Kalyāṇā sundarā parimaṇḍalapadabyañjanā",
  "tika-s0402t43:14_2": "vācā assāti kalyāṇavāco. Tenāha “sundaravacano”ti. Kalyāṇaṁ madhuraṁ vākkaraṇaṁ udāhāraghoso",
  "tika-s0402t43:14_3": "assāti kalyāṇavākkaraṇo. Guṇaparipuṇṇabhāvena pūre puṇṇabhāve bhavāti porī, tāya",
  "tika-s0402t43:14_4": "poriyā. Tenāha “guṇaparipuṇṇāyā”ti. Pure bhavattā poriyā nāgarikitthiyā sukhumālattanena",
  "tika-s0402t43:14_5": "sadisāti porī, tāya poriyā. “Sukhumālattanenā”ti iminā tassā vācāya mudusaṇhabhāvo",
  "tika-s0402t43:14_6": "vutto. Apalibuddhāyāti pittasemhādīhi na paliveṭhitāya. Adosāyāti sandiddhavilambitādidosarahitāya",
  "tika-s0402t43:14_7": "agaḷitapadabyañjanāyāti apatitapadabyañjanāya avirahitapadabyañjanāya. Ubhayametaṁ",
  "tika-s0402t43:14_8": "anelagalāyāti imasseva atthavacanaṁ. Anelagalāyāti hi anelāya ceva agalāya cāti attho.",
  "tika-s0402t43:14_9": "Atthaṁ viññāpetuṁ samatthāyāti ādimajjhapariyosānaṁ pākaṭaṁ katvā bhāsitatthassa",
  "tika-s0402t43:14_10": "viññāpanasatthāya. Aṭṭhamanavamadasamāni uttānatthāneva.",
  "tika-s0402t43:15": "Khippanisantisuttādivaṇṇanā niṭṭhitā.",
  "tika-s0402t43:16": "Asuravaggavaṇṇanā niṭṭhitā.",
  "tika-s0402t43:17": "Dutiyapaṇṇāsakaṁ niṭṭhitaṁ.",
  "tika-s0402t43:18": "3. Tatiyapaṇṇāsakaṁ"
}