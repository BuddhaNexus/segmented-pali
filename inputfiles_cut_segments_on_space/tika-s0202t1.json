{
  "tika-s0202t1:0": "2. Bhikkhuvaggo",
  "tika-s0202t1:1": "1. Ambalaṭṭhikarāhulovādasuttavaṇṇanā",
  "tika-s0202t1:2_0": "107.Ambalaṭṭhikāyanti ettha ambalaṭṭhikā vuccati sujāto taruṇambarukkho, tassa pana",
  "tika-s0202t1:2_1": "avidūre kato pāsādo idha “ambalaṭṭhikā”ti adhippeto. Tenāha “veḷuvanavihārassā”tiādi.",
  "tika-s0202t1:2_2": "Padhānagharasaṅkhepeti bhāvanāgehappakāre yogīnaṁ geheti attho. Tikhiṇova hoti, na",
  "tika-s0202t1:2_3": "tassa tikhiṇabhāvo kenaci kātabbo sabhāvasiddhattā. Evameva attano vimuttiparipācanakammunā",
  "tika-s0202t1:2_4": "tikkhavisadabhāvappattiyā ayampi āyasmā…pe… tattha vihāsi. Pakatipaññattamevāti pakatiyā",
  "tika-s0202t1:2_5": "paññattaṁ buddhānaṁ upagamanato puretarameva cārittavasena paññattaṁ.",
  "tika-s0202t1:3_0": "108. Udakaṁ anena dhīyati, ṭhapīyati vā etthāti udakādhānaṁ. Udakaṭṭhānanti ca khuddakabhājanaṁ.",
  "tika-s0202t1:3_1": "“Ovādadānatthaṁ āmantesī”ti vatvā taṁ panassa ovādadānaṁ na idheva, atha kho bahūsu",
  "tika-s0202t1:3_2": "ṭhānesu bahukkhattuṁ pavattitanti tāni tāni saṅkhepato dassetvā idha saṁvaṇṇanatthaṁ",
  "tika-s0202t1:3_3": "“bhagavatā hī”tiādi vuttaṁ.",
  "tika-s0202t1:4_0": "Tattha sabbabuddhehi avijahitanti iminā sabbesaṁ buddhānaṁ sāsane kumārapañhā nāma",
  "tika-s0202t1:4_1": "hotīti dasseti. Ekekato paṭṭhāya yāva dasakā pavattā dasa pucchā etassāti dasapucchaṁ,",
  "tika-s0202t1:4_2": "ekekato paṭṭhāya yāva dasakā ekuttaravasena pavattaṁ vissajjanatthāya pañcapaṇṇasavissajjanaṁ",
  "tika-s0202t1:4_3": "sāmaṇerapañhanti sambandho. Yaṁ panettha vattabbaṁ, taṁ paramatthajotikāyaṁ khuddakaṭṭhakathāyaṁ",
  "tika-s0202t1:4_4": "vuttanayeneva veditabbaṁ. Anādīnavadassitāya abhiṇhaṁ musā samudācaraṇato “piyamusāvādā”ti",
  "tika-s0202t1:4_5": "vuttaṁ, udakāvasesachaḍḍanaudakādhānanikujjanaukkujjanadassanasaññitā catasso udakādhānūpamāyo",
  "tika-s0202t1:4_6": "sabbassa yuddhakammassa akaraṇakaraṇavasena dassitā dve hatthiupamāyo.",
  "tika-s0202t1:5_0": "Tattharāhulasuttanti suttanipāte āgataṁ rāhulasuttaṁ. Abhiṇhovādavasena vuttanti",
  "tika-s0202t1:5_1": "iminā antarantarā taṁ suttaṁ kathetvā bhagavā theraṁ ovadatīti dasseti. Idañca panāti",
  "tika-s0202t1:5_2": "idaṁ yathāvuttaṁ bhagavato taṁtaṁkālānurūpaṁ attano ovādadānaṁ sandhāya. Bījanti",
  "tika-s0202t1:5_3": "aṇḍaṁ. Passasi nūti nu-saddo anujānane, nanu passasīti attho. Saccadhammaṁ laṅghitvā",
  "tika-s0202t1:5_4": "ṭhitassa kiñcipi akattabbaṁ nāma pāpaṁ natthīti āha – “sampajānamusāvāde saṁvararahitassa",
  "tika-s0202t1:5_5": "opammadassanatthaṁ vuttā”ti. Tathā hi –",
  "tika-s0202t1:6": "“Ekaṁ dhammamatītassa, musāvādissa jantuno;",
  "tika-s0202t1:7": "Vitiṇṇaparalokassa, natthi pāpamakāriya”nti. ;",
  "tika-s0202t1:8_0": "Uruḷhavāti uruḷho hutvā ussito. So pana damavasena abhiruyha vaḍḍhito ārohanayogyo",
  "tika-s0202t1:8_1": "ca hotīti āha “abhivaḍḍhito ārohasampanno”ti. Āgatāgateti attano yogyapadesaṁ āgatāgate.",
  "tika-s0202t1:8_2": "Paṭisenāya phalakakoṭṭhakamuṇḍapākārādayoti paṭisenāya attano ārakkhatthāya ṭhapite",
  "tika-s0202t1:8_3": "phalakakoṭṭhake ceva uddhacchadapākārādike ca. Etaṁ padesanti etaṁ parasenāpadesaṁ.",
  "tika-s0202t1:8_4": "Ettakenāti olokanamattena. Tassa olokanākāradassaneneva. Satampi sahassampi senānīkaṁ",
  "tika-s0202t1:8_5": "dvedhā bhijjati, tīrapātikaṁ madditaṁ hutvā padātā hutvā dvedhā hutvā palāyanti.",
  "tika-s0202t1:8_6": "Kaṇṇehi paharitvāti pageva sarānaṁ āgamanasaddaṁ upadhāretvā yathā vego na hoti,",
  "tika-s0202t1:8_7": "evaṁ samuṭṭhāpetvā tehi paharitvā pātanaṁ. Paṭihatthipaṭiassātiādinā paccekaṁ pati-saddo",
  "tika-s0202t1:8_8": "yojetabboti. Dīghāsilaṭṭhiyāti dīghalatāya asilaṭṭhiyā.",
  "tika-s0202t1:9": "Karaṇeti kammakaraṇe. Maññati hatthāroho. Ayamuggaranti tādise kāle gahitamuggaraṁ. Oloketvāti ñāṇacakkhunā disvā, abhiṇhaṁ sampajaññaṁ upaṭṭhapetvāti attho.",
  "tika-s0202t1:10_0": "109.Sasakkanti passituṁ yuttaṁ katvā ussāhaṁ janetvā na karaṇīyaṁ, tādisaṁ niyamato",
  "tika-s0202t1:10_1": "akattabbaṁ hotīti āha “ekaṁseneva na kātabba”nti. Paṭisaṁhareyyāsīti karaṇato saṅkocaṁ",
  "tika-s0202t1:10_2": "āpajjeyyāsi. Yathābhūto asanto nivatto akaronto nāma hotīti āha “nivatteyyāsi mā",
  "tika-s0202t1:10_3": "kareyyāsī”ti. Anupadeyyāsīti anubalappadāyī bhaveyyāsi. Tenāha “upatthambheyyāsī”ti.",
  "tika-s0202t1:10_4": "Taṁ pana anubalappadānaṁ upatthambhanaṁ punappunaṁ karaṇamevāti āha “punappunaṁ kareyyāsī”ti.",
  "tika-s0202t1:10_5": "Sikkhamānoti taṁyeva adhisīlasikkhaṁ tannissayañca sikkhādvayaṁ sikkhanto sampādento.",
  "tika-s0202t1:11_0": "111.Kittakepana ṭhāneti kittake ṭhāne pavattāni. Avidūre eva pavattānīti dassento",
  "tika-s0202t1:11_1": "“ekasmiṁ purebhatteyeva sodhetabbānī”ti āha. Evañhi tāni susodhitāni honti suparisuddhāni.",
  "tika-s0202t1:11_2": "Paresaṁ appiyaṁ garuṁ gārayhaṁ, yathāvuttaṭṭhānato pana aññaṁ vā kammaṭṭhānamanasikāreneva",
  "tika-s0202t1:11_3": "kāyakammādīni parisodhitāni hontīti na gahitaṁ. Paṭighaṁ vāti ettha vā-saddena asamapekkhaṇe",
  "tika-s0202t1:11_4": "mohassa saṅgaho daṭṭhabbo.",
  "tika-s0202t1:12_0": "112. Vuttanayena kāyakammādiparisodhanaṁ nāma idheva, na ito bahiddhāti āha “buddhā…pe…",
  "tika-s0202t1:12_1": "sāvakā vā”ti. Te hi atthato samaṇabrāhmaṇā vāti. Tasmāti yasmā sabbabuddhapaccekabuddhasāvakehi",
  "tika-s0202t1:12_2": "āruḷhamaggo, rāhula, mayā tuyhaṁ ācikkhito, tasmā. Tena anusikkhantena tayā evaṁ",
  "tika-s0202t1:12_3": "sikkhitabbanti ovādaṁ adāsi. Sesaṁ vuttanayattā suviññeyyameva.",
  "tika-s0202t1:13": "Ambalaṭṭhikarāhulovādasuttavaṇṇanāya līnatthappakāsanā",
  "tika-s0202t1:14": "Samattā.",
  "tika-s0202t1:15": "2. Mahārāhulovādasuttavaṇṇanā",
  "tika-s0202t1:16_0": "113.Iriyāpathānubandhanenāti iriyāpathagamanānubandhanena, na paṭipattigamanānubandhanena.",
  "tika-s0202t1:16_1": "Aññameva hi buddhānaṁ paṭipattigamanaṁ aññaṁ sāvakānaṁ. Vilāsitagamanenāti – “dūre",
  "tika-s0202t1:16_2": "pādaṁ na uddharati, na accāsanne pādaṁ nikkhipati, nātisīghaṁ gacchati nātisaṇika”ntiādinā",
  "tika-s0202t1:16_3": "vuttena sabhāvasīlena buddhānaṁ cāturiyagamanena. Tadeva hi sandhāya “pade padaṁ",
  "tika-s0202t1:16_4": "nikkhipanto”ti vuttaṁ. Padānupadikoti rāhulattherassapi lakkhaṇapāripūriyā tādisameva",
  "tika-s0202t1:16_5": "gamananti yattakaṁ padesaṁ antaraṁ adatvā bhagavato piṭṭhito gantuṁ āraddho, sabbattha",
  "tika-s0202t1:16_6": "tameva gamanapadānupadaṁ gacchatīti padānupadiko.",
  "tika-s0202t1:17_0": "Vaṇṇanābhūmi cāyaṁ tattha bhagavantaṁ therañca anekarūpāhi upamāhi vaṇṇento “tattha",
  "tika-s0202t1:17_1": "bhagavā”tiādimāha. Nikkhantagajapotako viya virocitthāti padaṁ ānetvā yojanā. Evaṁ",
  "tika-s0202t1:17_2": "taṁ kesarasīho viyātiādīsupi ānetvā yojetabbaṁ. Tārakarājā nāma cando. Dvinnaṁ candamaṇḍalānantiādi",
  "tika-s0202t1:17_3": "parikappavacanaṁ, buddhāveṇikasantakaṁ viya buddhānaṁ ākappasobhā ahosi, aho sirīsampattīti yojanā.",
  "tika-s0202t1:18_0": "Ādiyamānāti gaṇhanti. “Pacchā jānissāmā”ti na ajjupekkhitabbo. Idaṁ na kattabbanti",
  "tika-s0202t1:18_1": "vutteti idaṁ pāṇaatipātanaṁ na kattabbanti vutte idaṁ daṇḍena vā leḍḍunā vā viheṭhanaṁ",
  "tika-s0202t1:18_2": "na kattabbaṁ, idaṁ pāṇinā daṇḍakadānañca antamaso kujjhitvā olokanamattampi na kattabbamevāti",
  "tika-s0202t1:18_3": "nayasatenapi nayasahassenapi paṭivijjhati, tathā idha tāva sammajjanaṁ kattabbanti",
  "tika-s0202t1:18_4": "vuttepi tattha paribhaṇḍakaraṇaṁ vihāraṅgaṇasammajjanaṁ kacavarachaḍḍanaṁ vālikāsamakiraṇanti",
  "tika-s0202t1:18_5": "evamādinā nayasatena nayasahassena paṭivijjhati. Tenāha – “idaṁ kattabbanti vuttepi",
  "tika-s0202t1:18_6": "eseva nayo”ti. Paribhāsanti tajjanaṁ. Labhāmīti paccāsīsati.",
  "tika-s0202t1:19_0": "Sabbametanti sabbaṁ etaṁ mayi labbhamānaṁ sikkhākāmataṁ. Abhiññāyāti jānitvā. Sahāyoti",
  "tika-s0202t1:19_1": "raṭṭhapālattheraṁ sandhāyāha. So hi bhagavatā saddhāpabbajitabhāve etadagge ṭhapito.",
  "tika-s0202t1:19_2": "Dhammārakkhoti satthu saddhammaratanānupālako dhammabhaṇḍāgāriko. Pettiyoti cūḷapitā.",
  "tika-s0202t1:19_3": "Sabbaṁ me jinasāsananti sabbampi buddhasāsanaṁ mayhameva.",
  "tika-s0202t1:20": "Chandarāgaṁ ñatvāti chandarāgaṁ mama citte uppannaṁ ñatvā. Aññatarasmiṁ rukkhamūleti vihārapariyante aññatarasmiṁ rukkhamūlaṭṭhāne anucchavike.",
  "tika-s0202t1:21_0": "Tadāti aggasāvakehi pasādāpanakāle. Aññakammaṭṭhānāni caṅkamanairiyāpathepi piṭṭhipasāraṇakālepi",
  "tika-s0202t1:21_1": "samijjhanti, na evamidanti āha – “idamassa etissā nisajjāya kammaṭṭhānaṁ anucchavika”nti.",
  "tika-s0202t1:21_2": "Ānāpānassatinti ānāpānassatikammaṭṭhānaṁ.",
  "tika-s0202t1:22": "Samasīsī hotīti sace samasīsī hutvā na parinibbāyati. Paccekabodhiṁ sacchikaroti no ce paccekabodhiṁ sacchikaroti. Khippābhiññoti khippaṁ lahuṁyeva pattabbachaḷabhiñño.",
  "tika-s0202t1:23_0": "Paripuṇṇāti soḷasasu ākāresu kassacipi atāpanena sabbaso puṇṇā. Subhāvitāti samathabhāvanāya",
  "tika-s0202t1:23_1": "vipassanābhāvanāya ca anupubbasampādanena subhāvitā. Gaṇanāvidhānānupubbiyā āsevitattā anupubbaṁ paricitā.",
  "tika-s0202t1:24": "Omānaṁ vāti avajānanaṁ uññātanti evaṁvidhaṁ mānaṁ vā. Atimānaṁ vāti “kiṁ imehi, mameva ānubhāvena jīvissāmī”ti evaṁ atimānaṁ vā kuto janessatīti.",
  "tika-s0202t1:25_0": "114.Visaṅkharitvāti visaṁyutte katvā, yathā saṅgākārena gahaṇaṁ na gacchati, evaṁ",
  "tika-s0202t1:25_1": "vinibhuñjitvāti attho. Mahābhūtāni tāva vitthāretu, sammasanūpagattā, asammasanūpagaṁ",
  "tika-s0202t1:25_2": "ākāsadhātuṁ atha kasmā vitthāresīti āha “upādārūpadassanattha”nti. Āpodhātu sukhumarūpaṁ.",
  "tika-s0202t1:25_3": "Itarāsu oḷārikasukhumatāpi labbhatīti āha “upādārūpadassanattha”nti. Heṭṭhā cattāri",
  "tika-s0202t1:25_4": "mahābhūtāneva kathitāni, na upādārūpanti tassa panettha lakkhaṇahāranayena ākāsadassanena",
  "tika-s0202t1:25_5": "dassitatā veditabbā. Tenāha “iminā mukhena taṁ dassetu”nti. Na kevalaṁ upādārūpaggahaṇadassanatthameva",
  "tika-s0202t1:25_6": "ākāsadhātu vitthāritā, atha kho pariggahasukhatāyapīti dassento “apicā”tiādimāha.",
  "tika-s0202t1:25_7": "Tattha paricchinditabbassa rūpassa niravasesapariyādānatthaṁ “ajjhattikenā”ti visesanamāha.",
  "tika-s0202t1:25_8": "Ākāsenāti ākāsadhātuyā gahitāya. Paricchinnarūpanti tāya paricchinditakalāpagatampi",
  "tika-s0202t1:25_9": "pākaṭaṁ hoti vibhūtaṁ hutvā upaṭṭhāti.",
  "tika-s0202t1:26": "Idāni vuttamevatthaṁ sukhaggahaṇatthaṁ gāthāya dasseti. Tassāti upādāyarūpassa. Evaṁ āvibhāvatthanti evaṁ paricchinnatāya ākāsassa vasena vibhūtabhāvatthaṁ. Tanti ākāsadhātuṁ.",
  "tika-s0202t1:27_0": "118.Ākāsabhāvaṁ gatanti catūhi mahābhūtehi asamphuṭṭhānaṁ tesaṁ paricchedakabhāvena",
  "tika-s0202t1:27_1": "ākāsanti gahetabbataṁ gataṁ, ākāsameva vā ākāsagataṁ yathā “diṭṭhigataṁ, atthaṅgata”nti",
  "tika-s0202t1:27_2": "ca. Ādinnanti imanti taṇhādiṭṭhīhi ādinnaṁ. Tenāha “gahitaṁ parāmaṭṭha”nti. Aññattha",
  "tika-s0202t1:27_3": "kammajaṁ “upādinna”nti vuccati, na tathā idhāti āha “sarīraṭṭhakanti attho”ti. Pathavīdhātuādīsuvuttanayenevāti",
  "tika-s0202t1:27_4": "mahāhatthipadopame vuttanayadassanaṁ sandhāya vadati.",
  "tika-s0202t1:28_0": "119.Tādibhāvo nāma niṭṭhitakiccassa hoti, ayañca vipassanaṁ anuyuñjati, atha kimatthaṁ",
  "tika-s0202t1:28_1": "tādibhāvatā vuttāti? Pathavīsamatādilakkhaṇācikkhaṇāhi vipassanāya sukhappavattiatthaṁ.",
  "tika-s0202t1:28_2": "Tenāha “iṭṭhāniṭṭhesū”tiādi. Gahetvāti kusalappavattiyā okāsadānavasena pariggahetvā.",
  "tika-s0202t1:28_3": "Na patiṭṭhitoti na nissito na laggo.",
  "tika-s0202t1:29_0": "120. Brahmavihārabhāvanā asubhabhāvanā ānāpānassatibhāvanā ca upacāraṁ vā appanaṁ",
  "tika-s0202t1:29_1": "vā pāpento vipassanāya pādakabhāvāya aniccādisaññāya vipassanābhāvena ussakkitvā",
  "tika-s0202t1:29_2": "maggapaṭipāṭiyā arahattādhigamāya hotīti “mettādibhāvanāya pana hotī”ti vuttaṁ. Yattha",
  "tika-s0202t1:29_3": "katthaci sattesu saṅkhāresu ca paṭihaññanakilesoti āghātabhāvameva vadati ñāyabhāvato",
  "tika-s0202t1:29_4": "aññesampi. Asmimānoti rūpādike paccekaṁ ekajjhaṁ gahetvā “ayamahamasmī”ti evaṁ pavattamāno.",
  "tika-s0202t1:30_0": "121.Idaṁ kammaṭṭhānanti ettha gaṇanādivasena āseviyamānā assāsapassāsā yogakammassa",
  "tika-s0202t1:30_1": "patiṭṭhānatāya kammaṭṭhānaṁ. Tattha pana tathāpavatto manasikāro bhāvanā. Ettha ca",
  "tika-s0202t1:30_2": "tasseva therassa bhagavatā bahūnaṁ kammaṭṭhānānaṁ desitattā caritaṁ anādiyitvā kammaṭṭhānāni",
  "tika-s0202t1:30_3": "sabbesaṁ puggalānaṁ sappāyānīti ayamattho siddho, atisappāyavasena pana kammaṭṭhānesu",
  "tika-s0202t1:30_4": "vibhāgakathā kathitāti veditabbā.",
  "tika-s0202t1:31": "Mahārāhulovādasuttavaṇṇanāya līnatthappakāsanā samattā.",
  "tika-s0202t1:32": "3. Cūḷamālukyasuttavaṇṇanā",
  "tika-s0202t1:33_0": "122.Evaṁṭhapitānīti “sassato loko”tiādinayappavattāni diṭṭhigatāni aniyyānikatāya",
  "tika-s0202t1:33_1": "na byākātabbāni na kathetabbāni, evaṁ ṭhapanīyapakkhe ṭhapitāni ceva niyyānikasāsane",
  "tika-s0202t1:33_2": "chaḍḍanīyatāya paṭikkhittāni ca, apicettha atthato paṭikkhepo eva byākātabbato. Yathā",
  "tika-s0202t1:33_3": "eko kammakilesavasena itthattaṁ āgato, tathā aparopi aparopīti satto tathāgato vuccatīti",
  "tika-s0202t1:33_4": "āha – “tathāgatoti satto”ti. Taṁ abyākaraṇaṁ mayhaṁ na ruccatīti yadi sassato loko,",
  "tika-s0202t1:33_5": "sassato lokoti, asassato loko, asassato lokoti jānāmāti byākātabbameva, yaṁ pana",
  "tika-s0202t1:33_6": "ubhayathā abyākaraṇaṁ, taṁ me cittaṁ na ārādheti ajānanahetukattā abyākaraṇassa.",
  "tika-s0202t1:33_7": "Tenāha – “ajānato kho pana apassato etadeva ujukaṁ, yadidaṁ na jānāmi na passāmī”ti.",
  "tika-s0202t1:33_8": "Sassatotiādīsu sassatoti sabbakāliko, nicco dhuvo avipariṇāmadhammoti attho. So hi",
  "tika-s0202t1:33_9": "diṭṭhigatikehi lokīyanti ettha puññapāpatabbipākā, sayaṁ vā tabbipākākarādibhāvena",
  "tika-s0202t1:33_10": "aviyuttehi lokīyatīti lokoti adhippeto. Etena cattāropi sassatavādā dassitā honti.",
  "tika-s0202t1:33_11": "Asassatoti na sassato, anicco addhuvo bhedanadhammoti attho, asassatoti ca sassatabhāvapaṭikkhepena",
  "tika-s0202t1:33_12": "ucchedo dīpitoti sattapi ucchedavādā dassitā honti. Antavāti parivaṭumo paricchinnaparimāṇo,",
  "tika-s0202t1:33_13": "asabbagatoti attho. Tena “sarīraparimāṇo, aṅguṭṭhaparimāṇo, yavaparimāṇo paramāṇuparimāṇo",
  "tika-s0202t1:33_14": "attā”ti evamādivādā dassitā honti.",
  "tika-s0202t1:34_0": "Tathāgato paraṁ maraṇāti tathāgato jīvo attā maraṇato imassa kāyassa bhedato paraṁ",
  "tika-s0202t1:34_1": "uddhaṁ hoti atthi saṁvijjatīti attho. Etena sassatabhāvamukhena soḷasa saññīvādā,",
  "tika-s0202t1:34_2": "aṭṭha asaññīvādā, aṭṭha ca nevasaññīnāsaññīvādā dassitā honti. Na hotīti natthi na",
  "tika-s0202t1:34_3": "upalabbhati. Etena ucchedavādo dassito hoti. Apica hoti ca na ca hotīti atthi natthi",
  "tika-s0202t1:34_4": "cāti. Etena ekaccasassatavādo dassito. Neva hoti na na hotīti pana iminā amarāvikkhepavādo",
  "tika-s0202t1:34_5": "dassitoti veditabbaṁ. Bhagavatā pana aniyyānikattā anatthasaṁhitāni imāni dassanānīti",
  "tika-s0202t1:34_6": "tāni na byākatāni, taṁ abyākaraṇaṁ sandhāyāha ayaṁ thero “taṁ me na ruccatī”ti. Sikkhaṁ",
  "tika-s0202t1:34_7": "paṭikkhipitvā yathāsamādinnasikkhaṁ pahāya.",
  "tika-s0202t1:35": "125.Tvaṁnevayācakoti ahaṁ bhante bhagavati brahmacariyaṁ carissāmītiādinā. Na yācitakoti tvaṁ mālukyaputta mayi brahmacariyaṁ carātiādinā.",
  "tika-s0202t1:36_0": "126.Parasenāya ṭhitena purisena. Bahalalepanenāti bahalavilepanena. Mahāsupiyādi",
  "tika-s0202t1:36_1": "sabbo muduhidako veṇuviseso saṇho. Maruvāti makaci. Khīrapaṇṇinoti khīrapaṇṇiyā,",
  "tika-s0202t1:36_2": "yassā chindanamatte paṇṇe khīraṁ paggharati. Gacchanti gacchato jātaṁ sayaṁjātagumbato",
  "tika-s0202t1:36_3": "gahitanti adhippāyo. Sithilahanu nāma dattā kaṇṇo pataṅgo. Etāya diṭṭhiyā sati na",
  "tika-s0202t1:36_4": "hotīti “sassato loko”ti etāya diṭṭhiyā sati maggabrahmacariyavāso na hoti, taṁ pahāya eva pattabbato.",
  "tika-s0202t1:37": "127.Attheva jātītiādinā etā diṭṭhiyo paccekampi saṁsāraparibrūhanā kaṭasivaḍḍhanā nibbānavibandhanāti dasseti.",
  "tika-s0202t1:38_0": "128.Tasmātihāti idaṁ aṭṭhāne uddhaṭaṁ, ṭhāneyeva pana “vuttapaṭipakkhanayena veditabba”nti",
  "tika-s0202t1:38_1": "imassa parato katvā saṁvaṇṇetabbaṁ. Attano phalena araṇīyato anugantabbato kāraṇampi",
  "tika-s0202t1:38_2": "“attho”ti vuccatīti āha “kāraṇanissita”nti. Tenāha “brahmacariyassa ādimattampī”ti.",
  "tika-s0202t1:38_3": "Pubbapadaṭṭhānanti paṭhamārambho. Sesaṁ suviññeyyameva.",
  "tika-s0202t1:39": "Cūḷamālukyasuttavaṇṇanāya līnatthappakāsanā samattā.",
  "tika-s0202t1:40": "4. Mahāmālukyasuttavaṇṇanā",
  "tika-s0202t1:41_0": "129. Oraṁ vuccati kāmadhātu, tattha pavattiyā saṁvattanato oraṁ bhajantīti orambhāgiyāni,",
  "tika-s0202t1:41_1": "heṭṭhimamaggavajjhatāya orambhāge heṭṭhākoṭṭhāse bhajantīti orambhāgiyāni ka-kārassa",
  "tika-s0202t1:41_2": "ya-kāraṁ katvā. Tenāha “heṭṭhākoṭṭhāsikānī”tiādi. Kammunā hi vaṭṭena ca dukkhaṁ saṁyojentīti",
  "tika-s0202t1:41_3": "saṁyojanāni, orambhāgiyasaññitāni saṁyojanāni yassa appahīnāni, tasseva vaṭṭadukkhaṁ.",
  "tika-s0202t1:41_4": "Yassa pana tāni pahīnāni, tassa taṁ natthīti. Appahīnatāya anusetīti ariyamaggena",
  "tika-s0202t1:41_5": "asamucchinnatāya kāraṇalābhe sati uppajjati, appahīnabhāvena anuseti. Anusayamāno",
  "tika-s0202t1:41_6": "saṁyojanaṁ nāma hotīti anusayattaṁ pharitvā pavattamāno pāpadhammo yathāvuttenatthena",
  "tika-s0202t1:41_7": "saṁyojanaṁ nāma hoti. Etena yadi pana anusayato saṁyojanaṁ pavattaṁ, tathāpi ye te",
  "tika-s0202t1:41_8": "kāmarāgādayo “anusayā”ti vuccanti, teyeva bandhanaṭṭhena saṁyojanānīti dasseti.",
  "tika-s0202t1:42_0": "Evaṁ santepīti yadeva orambhāgiyasaṁyojanaṁ bhagavatā pucchitaṁ, tadeva therenapi",
  "tika-s0202t1:42_1": "vissajjitaṁ, tathāpi ayaṁ laddhi sannissayā. Tattha dosāropanāti dassetuṁ “tassa",
  "tika-s0202t1:42_2": "vāde”tiādi vuttaṁ. Samudācārakkhaṇeyevāti pavattikkhaṇe eva. Na hi sabbe vattamānā",
  "tika-s0202t1:42_3": "kilesā saṁyojanatthaṁ pharantīti adhippāyo. Tenāti tena kāraṇena, tathāladdhikattāti",
  "tika-s0202t1:42_4": "attho. Cintesi “dhammaṁ desessāmī”ti yojanā. Attano dhammatāyevāti ajjhattāsayeneva.",
  "tika-s0202t1:42_5": "Visaṁvāditāti satthu cittassa anārādhanena vivecitā. Evamakāsi evaṁ dhammaṁ desāpesi.",
  "tika-s0202t1:43_0": "130.Sakkāyadiṭṭhipariyuṭṭhitenāti pariyuṭṭhānasamatthasakkāyadiṭṭhikena. Tathābhūtañca",
  "tika-s0202t1:43_1": "cittaṁ tāya diṭṭhiyā vigayhitaṁ ajjhotthaṭañca nāma hotīti āha “gahitena abhibhūtenā”ti.",
  "tika-s0202t1:43_2": "Diṭṭhinissaraṇaṁ nāma dassanamaggo tena samucchinditabbato, so pana nibbānaṁ āgamma",
  "tika-s0202t1:43_3": "taṁ samucchindati, tasmā vuttaṁ “diṭṭhinissaraṇaṁ nibbāna”nti. Avinoditā anīhaṭāti",
  "tika-s0202t1:43_4": "padadvayenapi samucchedavasena appahīnattaṁyeva vadati. Aññaṁ saṁyojanaṁ añño anusayoti",
  "tika-s0202t1:43_5": "vadanti, sahabhāvo nāma aññena hoti. Na hi tadeva tena sahāti vuccatīti tesaṁ adhippāyo.",
  "tika-s0202t1:43_6": "Aññenāti atthato aññena. Avatthāmattato yadipi avayavavinimutto samudāyo natthi,",
  "tika-s0202t1:43_7": "avayavo pana samudāyo na hotīti so samudāyato añño evāti sakkā vattunti yathāvuttassa",
  "tika-s0202t1:43_8": "parihārassa appāṭihīrakataṁ āsaṅkitvā pakkhantaraṁ āsallitaṁ “athāpi siyā”tiādinā.",
  "tika-s0202t1:43_9": "Pakkhantarehi parihārā hontīti yathāvuttañāyenapi añño puriso athāpi siyā, ayaṁ panettha",
  "tika-s0202t1:43_10": "añño dosoti āha “yadi tadevā”tiādi. Athāpi siyā tuyhaṁ yadi parivitakko īdiso yadi",
  "tika-s0202t1:43_11": "tadeva saṁyojanantiādi. Imamatthaṁ sandhāyāti paramatthato so eva kileso saṁyojanamanusayo",
  "tika-s0202t1:43_12": "ca, bandhanatthaappahīnatthānaṁ pana attheva bhedoti imamatthaṁ sandhāya.",
  "tika-s0202t1:44_0": "132.Tacacchedo viya samāpatti kilesānaṁ samāpattivikkhambhanassa sāracchedassa anusayassa",
  "tika-s0202t1:44_1": "dūrabhāvato. Pheggucchedo viya vipassanā tassa āsannabhāvato. Evarūpā puggalāti abhāvitasaddhādibalatāya",
  "tika-s0202t1:44_2": "dubbalanāmakāyā puggalā, yesaṁ sakkāyanirodhāya…pe… nādhimuccati. Evaṁ daṭṭhabbāti",
  "tika-s0202t1:44_3": "yathā so dubbalako puriso, evaṁ daṭṭhabbo so puriso gaṅgāpāraṁ viya sakkāyapāraṁ",
  "tika-s0202t1:44_4": "gantuṁ asamatthattā. Vuttavipariyāyena sukkapakkhassa attho veditabbo.",
  "tika-s0202t1:45_0": "133.Upadhivivekenāti iminā upadhivivekāti karaṇe nissakkananti dasseti, upadhivivekāti",
  "tika-s0202t1:45_1": "vā hetumhi nissakkavacanassa upadhivivekenāti hetumhi karaṇavacanena pañcakāmaguṇaviveko",
  "tika-s0202t1:45_2": "kathito. Kāmaguṇāpi hi upadhīyati ettha dukkhanti upadhīti vuccantīti. Thinamiddhapaccayā",
  "tika-s0202t1:45_3": "kāyavijambhitādibhedaṁ kāyālasiyaṁ. Tatthāti antosamāpattiyaṁ samāpattiabbhantare",
  "tika-s0202t1:45_4": "jātaṁ. Taṁ pana samāpattipariyāpannampi apariyāpannampīti tadubhayaṁ dassetuṁ “antosamāpattikkhaṇeyevā”tiādi",
  "tika-s0202t1:45_5": "vuttaṁ. Rūpādayo dhammeti rūpavedanādike pañcakkhandhadhamme. Na niccatoti iminā",
  "tika-s0202t1:45_6": "niccapaṭikkhepato tesaṁ aniccatamāha. Tato eva udayavayantato vipariṇāmato tāvakālikato",
  "tika-s0202t1:45_7": "ca te aniccāti jotitaṁ hoti. Yañhi niccaṁ na hoti, taṁ udayabbayaparicchinnaṁ jarāya",
  "tika-s0202t1:45_8": "maraṇena cāti dvedhā vipariṇataṁ ittarakhaṇameva ca hoti. Na sukhatoti iminā sukhapaṭikkhepato",
  "tika-s0202t1:45_9": "tesaṁ dukkhatamāha, ato eva abhiṇhaṁ paṭipīḷanato dukkhavatthuto ca te dukkhāti jotitaṁ",
  "tika-s0202t1:45_10": "hoti. Udayabbayavantatāya hi te abhiṇhaṁ paṭipīḷanato nirantaradukkhatāya dukkhasseva",
  "tika-s0202t1:45_11": "ca adhiṭṭhānabhūtāti. Paccayayāpanīyatāya rogamūlatāya ca rogato. Dukkhatāsūlayogitāya",
  "tika-s0202t1:45_12": "kilesāsucipaggharaṇato uppādajarābhaṅgehi uddhumātapakkabhijjanato ca gaṇḍato. Pīḷājananato",
  "tika-s0202t1:45_13": "antotudanato dunnīharaṇato ca avaddhiāvahato aghavatthuto ca aserībhāvato ābādhapadaṭṭhānatāya",
  "tika-s0202t1:45_14": "ca ābādhato. Avasavattanato avidheyyatāya parato. Byādhijarāmaraṇehi palujjanīyatāya",
  "tika-s0202t1:45_15": "palokato. Sāmīnivāsīkārakavedakaadhiṭṭhāyakavirahato suññato. Attapaṭikkhepaṭṭhena",
  "tika-s0202t1:45_16": "anattato, rūpādidhammāpi na ettha attā hontīti anattā, evaṁ ayampi na attā hotīti",
  "tika-s0202t1:45_17": "anattā. Tena abyāpārato nirīhato tucchato anattāti dīpitaṁ hoti. Lakkhaṇattayameva",
  "tika-s0202t1:45_18": "avabodhatthaṁ ekādasahi padehi vibhajitvā gahitanti dassetuṁ “tatthā”tiādi vuttaṁ.",
  "tika-s0202t1:46_0": "Antosamāpattiyanti samāpattīnaṁ sahajātatāya samāpattīnaṁ abbhantare. Cittaṁ paṭisaṁharatīti",
  "tika-s0202t1:46_1": "tappaṭibaddhachandarāgādiupakkilesavikkhambhanena vipassanācittaṁ paṭisaṁharati.",
  "tika-s0202t1:46_2": "Tenāha “mocetī”ti. Savanavasenāti “sabbasaṅkhārasamatho”tiādinā savanavasena. Thutivasenāti",
  "tika-s0202t1:46_3": "tatheva thomanāvasena guṇato saṁkittanavasena. Pariyattivasenāti tassa dhammassa",
  "tika-s0202t1:46_4": "pariyāpuṇanavasena. Paññattivasenāti tadatthassa paññāpanavasena. Ārammaṇakaraṇavaseneva",
  "tika-s0202t1:46_5": "upasaṁharati maggacittaṁ. Etaṁ santantiādi pana avadhāraṇanivattitatthadassanaṁ.",
  "tika-s0202t1:46_6": "Yathā vipassanā “etaṁ santaṁ etaṁ paṇīta”ntiādinā asaṅkhatāya dhātuyā cittaṁ upasaṁharati,",
  "tika-s0202t1:46_7": "evaṁ maggo nibbānaṁ sacchikiriyābhisamayavasena abhisamento tattha labbhamāne sabbe",
  "tika-s0202t1:46_8": "visese asammohato paṭivijānanto tattha cittaṁ upasaṁharati. Tenāha “iminā pana ākārenā”tiādi.",
  "tika-s0202t1:46_9": "So tattha ṭhitoti so adandhavipassano yogī tattha tāya aniccādilakkhaṇattayārammaṇāya",
  "tika-s0202t1:46_10": "vipassanāya ṭhito. Sabbasoti tassa maggassa adhigamāya nibbattitasamathavipassanāsu.",
  "tika-s0202t1:46_11": "Asakkonto anāgāmī hotīti heṭṭhimamaggavahāsu eva samathavipassanāsu chandarāgaṁ pahāya",
  "tika-s0202t1:46_12": "aggamaggavahāsu tāsu nikantiṁ pariyādātuṁ asakkonto anāgāmitāyameva saṇṭhāti.",
  "tika-s0202t1:47_0": "Samatikkantattāti samathavasena vipassanāvasena cāti sabbathāpi rūpassa atikkantattā.",
  "tika-s0202t1:47_1": "Tenāha “ayañhī”tiādi. Anenāti yoginā. Taṁ atikkammāti idaṁ yo vā paṭhamaṁ pañcavokārabhavapariyāpanne",
  "tika-s0202t1:47_2": "dhamme sammadeva sammasitvā te vivajjetvā tato arūpasamāpattiṁ samāpajjitvā arūpadhamme",
  "tika-s0202t1:47_3": "sammasati, taṁ sandhāya vuttaṁ. Tenāha “idāni arūpaṁ sammasatī”ti.",
  "tika-s0202t1:48_0": "Samathavasenagacchatoti samathappadhānaṁ pubbabhāgapaṭipadaṁ anuyuñjantassa. Cittekaggatā",
  "tika-s0202t1:48_1": "dhuraṁ hotīti tassa vipassanābhāvanāya tathā pubbe pavattattā vuṭṭhānagāminivipassanā",
  "tika-s0202t1:48_2": "samādhippadhānā hoti, maggepi cittekaggatā dhuraṁ hoti, samādhindriyaṁ pubbaṅgamaṁ",
  "tika-s0202t1:48_3": "balavaṁ hoti. So cetovimutto nāmāti so ariyo cetovimutto nāma hoti. Vipassanāvasena",
  "tika-s0202t1:48_4": "gacchatoti “samathavasena gacchato”ti ettha vuttanayānusārena attho veditabbo. Ayañca",
  "tika-s0202t1:48_5": "puggalavibhāgo suttantanayena idhābhihito pariyāyo nāma, abhidhammanayena parato",
  "tika-s0202t1:48_6": "kīṭāgirisuttavaṇṇanāyaṁ dassayissāma. Ayaṁ sabhāvadhammoyevāti pubbabhāgapaṭipadā",
  "tika-s0202t1:48_7": "samathappadhānā ce samādhi dhuraṁ, vipassanāpadhānā ce paññā dhuranti ayaṁ dhammasabhāvoyeva,",
  "tika-s0202t1:48_8": "ettha kiñci na āsaṅkitabbaṁ.",
  "tika-s0202t1:49_0": "Indriyaparopariyattaṁ indriyavemattatā. Tenāha “indriyanānattaṁ vadāmī”ti. Indriyanānattatā",
  "tika-s0202t1:49_1": "kāraṇanti idaṁ dasseti – aniccādivasena vipassanābhiniveso viya samathavasena vipassanāvasena",
  "tika-s0202t1:49_2": "ca yaṁ pubbabhāgagamanaṁ, taṁ appamāṇaṁ taṁ vuṭṭhānagāminivipassanaṁ, yassa samādhi",
  "tika-s0202t1:49_3": "dhuraṁ pubbaṅgamaṁ balavaṁ hoti, so ariyo cetovimutti nāma hoti. Yassa paññā dhuraṁ",
  "tika-s0202t1:49_4": "pubbaṅgamaṁ balavaṁ hoti so ariyo paññāvimutto nāma hoti. Idāni tamatthaṁ buddhivisiṭṭhena",
  "tika-s0202t1:49_5": "nidassanena dassento “dve aggasāvakā”tiādimāha, taṁ suviññeyyameva.",
  "tika-s0202t1:50": "Mahāmālukyasuttavaṇṇanāya līnatthappakāsanā samattā.",
  "tika-s0202t1:51": "5. Bhaddālisuttavaṇṇanā",
  "tika-s0202t1:52_0": "134. Asiyatīti asanaṁ, bhuñjanaṁ bhojanaṁ, asanassa bhojanaṁ asanabhojanaṁ, āhāraparibhogo,",
  "tika-s0202t1:52_1": "ekasmiṁ kāle asanabhojanaṁ ekāsanabhojanaṁ. So pana kālo sabbabuddhānaṁ sabbapaccekabuddhānaṁ",
  "tika-s0202t1:52_2": "āciṇṇasamāciṇṇavasena pubbaṇho eva idhādhippetoti āha “ekasmiṁ purebhatte asanabhojana”nti.",
  "tika-s0202t1:52_3": "Vippaṭisārakukkuccanti “ayuttaṁ vata mayā kataṁ, yo attano sarīrapakatiṁ ajānanto",
  "tika-s0202t1:52_4": "ekāsanabhojanaṁ bhuñji, yena me idaṁ sarīraṁ kisaṁ jātaṁ brahmacariyānuggaho nāhosī”ti",
  "tika-s0202t1:52_5": "evaṁ vippaṭisārakukkuccaṁ bhaveyya. Etaṁ sandhāya satthā āha, na bhaddālimeva tādisaṁ",
  "tika-s0202t1:52_6": "kiriyaṁ anujānanto. Itarathāti yadi ekaṁyeva bhattaṁ dvidhā katvā tato ekassa bhāgassa",
  "tika-s0202t1:52_7": "bhuñjanaṁ ekadesabhuñjanaṁ adhippetaṁ. Ko sakkotīti ko evaṁ yāpetuṁ sakkoti. Atītajātiparicayopi",
  "tika-s0202t1:52_8": "nāma imesaṁ sattānaṁyeva anubandhatīti āha “atīte”tiādi. Viravantassevāti anādare",
  "tika-s0202t1:52_9": "sāmivacanaṁ. Taṁ madditvāti “ayaṁ sikkhā sabbesampi buddhānaṁ sāsane āciṇṇaṁ, ayañca",
  "tika-s0202t1:52_10": "bhikkhu imaṁ sikkhatevā”ti vatvā taṁ bhaddāliṁ tassa vā anussāhapavedanaṁ abhibhavitvā.",
  "tika-s0202t1:52_11": "Bhikkhācāragamanatthaṁ na vitakkamāḷakaṁ agamāsi, vihāracārikaṁ caranto tassa vasanaṭṭhānaṁ bhagavā gacchati.",
  "tika-s0202t1:53_0": "135. Dūsayanti garahanti etenāti doso, aparādho, so eva kucchitabhāvena dosako. Garahāya",
  "tika-s0202t1:53_1": "pavattiṭṭhānato okāso. Tenāha – “etaṁ okāsaṁ etaṁ aparādha”nti. Dukkarataranti patikāravasena",
  "tika-s0202t1:53_2": "atisayena dukkaraṁ. Aparādho hi na khamāpentaṁ yathāpaccayaṁ vitthārito hutvā duppatikāro",
  "tika-s0202t1:53_3": "hoti. Tenāha “vassañhī”tiādi.",
  "tika-s0202t1:54_0": "Alaggitvāti imampi nāma apanītaṁ akāsīti evaṁ avinetvā, taṁ taṁ tassa hitapaṭipattiṁ",
  "tika-s0202t1:54_1": "nivāraṇaṁ katvāti attho. Ñāyapaṭipattiṁ aticca eti pavattatīti accayo, aparādho,",
  "tika-s0202t1:54_2": "purisena madditvā pavattito aparādho atthato purisaṁ aticca abhibhavitvā pavatto",
  "tika-s0202t1:54_3": "nāma hoti. Tenāha “accayo maṁ, bhante, accagamā”ti. Avasesapaccayānaṁ samāgame eti",
  "tika-s0202t1:54_4": "phalaṁ etasmā uppajjati pavattati cāti samayo, hetu yathā “samudāyo”ti āha “ekaṁ",
  "tika-s0202t1:54_5": "kāraṇa”nti. Yaṁ panettha bhaddālittherassa aparipūrakāritāya bhikkhuādīnaṁ jānanaṁ,",
  "tika-s0202t1:54_6": "tampi kāraṇaṁ katvā “ahaṁ kho, bhante, na ussahāmī”tiādinā vattabbanti dasseti.",
  "tika-s0202t1:55_0": "136.Ekacittakkhaṇikāti paṭhamamaggacittakkhaṇena ekacittakkhaṇikā. Evaṁ āṇāpetuṁ",
  "tika-s0202t1:55_1": "na yuttanti saṅkamatthāya āṇāpetuṁ na yuttaṁ payojanābhāvato. Anāciṇṇañcetaṁ buddhānaṁ,",
  "tika-s0202t1:55_2": "yadidaṁ padasā akkamanaṁ. Tathā hi –",
  "tika-s0202t1:56": "“Akkamitvāna maṁ buddho, saha sissehi gacchatu;",
  "tika-s0202t1:57": "Mā naṁ kalalaṁ akkamittha, hitāya me bhavissatī”ti. ;",
  "tika-s0202t1:58": "Sumedhapaṇḍitena paccāsīsitaṁ na kataṁ. Yathāha –",
  "tika-s0202t1:59": "“Dīpaṅkaro lokavidū, āhutīnaṁ paṭiggaho;",
  "tika-s0202t1:60": "Ussīsake maṁ ṭhatvāna, idaṁ vacanamabravī”ti. ;",
  "tika-s0202t1:61_0": "Bhagavatā āṇatte sati tesampi evaṁ kātuṁ na yuttanti etthāpi eseva nayo. Etesaṁ paṭibāhituṁ",
  "tika-s0202t1:61_1": "yuttanti idaṁ aṭṭhānaparikappanavaseneva vuttaṁ. Na hi buddhānaṁ kātuṁ āraddhaṁ nāma",
  "tika-s0202t1:61_2": "kiccaṁ kehici paṭibāhituṁ yuttaṁ nāma atthi paṭibāhituṁyeva akaraṇato. Sammattaniyāmassa",
  "tika-s0202t1:61_3": "anokkantattā vuttaṁ “bāhirako”ti.",
  "tika-s0202t1:62": "137.Na kammaṭṭhānaṁ allīyatīti cittaṁ kammaṭṭhānaṁ na otarati.",
  "tika-s0202t1:63_0": "140.Punappunaṁ kārentīti daṇḍakammapaṇāmanādikāraṇaṁ punappunaṁ kārenti. Sammāvattamhi",
  "tika-s0202t1:63_1": "na vattatīti tassā tassā āpattiyā vuṭṭhānatthaṁ bhagavatā paññattasammāvattamhi na",
  "tika-s0202t1:63_2": "vattati. Anulomavatte na vattatīti yena yena vattena saṅgho anulomiko hoti, tasmiṁ",
  "tika-s0202t1:63_3": "tasmiṁ anulomavatte na vattati vilomameva gaṇhāti, paṭilomena hoti. Nitthāraṇakavattamhīti",
  "tika-s0202t1:63_4": "yena vattena saṅgho anulomiko hoti, sāpattikabhāvato nitthiṇṇo hoti, tamhi nitthāraṇavattasmiṁ",
  "tika-s0202t1:63_5": "na vattati. Tenāha “āpattī”tiādi. Dubbacakaraṇeti dubbacassa bhikkhuno karaṇe.",
  "tika-s0202t1:64": "144.Yāpetīti vattati, sāsane tiṭṭhatīti attho. Abhiññāpattāti “asuko asuko ca thero sīlavā kalyāṇadhammo bahussuto”tiādinā abhiññātabhāvaṁ pattā adhigataabhiññātā.",
  "tika-s0202t1:65_0": "145.Sattesu hāyamānesūti kilesabahulatāya paṭipajjanakasattesu parihāyantesu paṭipathesu",
  "tika-s0202t1:65_1": "jāyamānesu. Antaradhāyati nāma tadādhāratāya. Diṭṭhadhammikā parūpavādādayo. Samparāyikā",
  "tika-s0202t1:65_2": "apāyadukkhavisesā. Āsavanti tena tena paccayena pavattantīti āsavā. Nesanti parūpavādādiāsavānaṁ.",
  "tika-s0202t1:65_3": "Teti vītikkamadhammā.",
  "tika-s0202t1:66_0": "Akālaṁ dassetvāti sikkhāpadapaññattiyā akālaṁ dassetvā. Uppattinti āsavaṭṭhāniyānaṁ",
  "tika-s0202t1:66_1": "dhammānamuppattiṁ. Sikkhāpadapaññattiyā kālaṁ, tāvasenāsanāni pahonti, tena āvāsamacchariyādihetunā",
  "tika-s0202t1:66_2": "sāsane ekacce āsavaṭṭhāniyā dhammā na uppajjanti. Iminā nayenāti iminā pana hetunā",
  "tika-s0202t1:66_3": "padasodhammasikkhāpadānaṁ saṅgaho daṭṭhabbo.",
  "tika-s0202t1:67": "Yasanti kittisaddaṁ parivārañca. Sāgatattherassa nāgadamanakittiyasādivasena surāpānasaṅkhāto āsavaṭṭhāniyo dhammo uppajji.",
  "tika-s0202t1:68": "Rasena rasaṁ saṁsandetvāti upādinnakaphassarasena anupādinnakaphassarasaṁ saṁsandetvā.",
  "tika-s0202t1:69": "146. Na kho, bhaddāli, eseva hetu, atha kho aññampi atthīti dassento bhagavā “apicā”tiādimāha. Tena dhammassa sakkaccasavane theraṁ niyojeti.",
  "tika-s0202t1:70": "147.Visevanācāranti adantakiriyaṁ. Parinibbāyatīti vūpasammati. Tattha adantakiriyaṁ pahāya danto hoti. Yugassāti rathadhurassa.",
  "tika-s0202t1:71_0": "Anukkameti anurūpaparigame. Tadavatthānurūpaṁ pādānaṁ ukkhipane nikkhipane ca. Tenāha",
  "tika-s0202t1:71_1": "“cattāro pāde”tiādi. Rajjubandhanavidhānenāti pādato bhūmiyā mocanavidhānena. Evaṁ",
  "tika-s0202t1:71_2": "karaṇatthanti yathā asse nisinnasseva bhūmiṁ gahetuṁ sakkā, evaṁ cattāro pāde tathā",
  "tika-s0202t1:71_3": "katvā attano niccalabhāvakaraṇatthaṁ. Maṇḍaleti maṇḍaladhāvikāyaṁ. Pathavīkamaneti",
  "tika-s0202t1:71_4": "pathaviṁ phuṭṭhamattena gamane. Tenāha “aggaggakhurehī”ti. Okkantakaraṇasminti okkantetvā",
  "tika-s0202t1:71_5": "parasenāsammaddana okkantakaraṇe. Ekasmiṁ ṭhāneti catūsu pādesu yattha katthaci ekasmiṁ",
  "tika-s0202t1:71_6": "ṭhāne gamanaṁ codentīti attho, so panettha sīghataro adhippeto. Davatteti mariyādākopanehi",
  "tika-s0202t1:71_7": "nānappayojane, parasenāya pavattamahānādapaharaṇehi attho. Tenāha “yuddhakālasmi”ntiādi.",
  "tika-s0202t1:72_0": "Raññā jānitabbaguṇeti yathā rājā assassa guṇe jānāti, evaṁ tena jānitabbaguṇakāraṇaṁ",
  "tika-s0202t1:72_1": "kāreti. Assarājavaṁseti dussahaṁ dukkhaṁ patvāpi yathā ayaṁ rājavaṁsānurūpakiriyaṁ",
  "tika-s0202t1:72_2": "na jahissati, evaṁ sikkhāpane. Sikkhāpanameva hi sandhāya sabbattha “kāraṇaṁ kāretī”ti",
  "tika-s0202t1:72_3": "vuttaṁ tassa karaṇakārāpanapariyāyattā.",
  "tika-s0202t1:73_0": "Yathāuttamajavo hotīti javadassanaṭṭhāne yathā hayo uttamajavaṁ na hāpesi, evaṁ sikkhāpeti.",
  "tika-s0202t1:73_1": "Uttamahayabhāve, yathā uttamahayo hotīti kammakaraṇakāle attano uttamasabhāvaṁ aniguhitvā",
  "tika-s0202t1:73_2": "avajjetvā yathā atthasiddhi hoti, evaṁ paramajavena sikkhāpeti. Yathā kiriyā vinā",
  "tika-s0202t1:73_3": "dabbampi vinā kiriyaṁ na bhavati, evaṁ daṭṭhabbanti dassetuṁ “tattha pakatiyā”tiādi vuttaṁ.",
  "tika-s0202t1:74_0": "Tatrāti tasmiṁ pakatiyā uttamahayasseva uttamahayakāraṇārahattā uttamajavapaṭipajjane.",
  "tika-s0202t1:74_1": "Māsakhādakaghoṭakānanti māsaṁ khāditvā yathā tathā viguṇakhaluṅgakānaṁ. Valañjakadaṇḍanti",
  "tika-s0202t1:74_2": "raññā gahetabbasuvaṇṇadaṇḍaṁ. Dhātupatthaddhoti attanāva samuppāditadhātuyā upatthambhito hutvā.",
  "tika-s0202t1:75": "Uttame sākhalyeti paramasakhilabhāve sakhilavācāya eva dametabbatāya. Tenāha “muduvācāya hī”tiādi.",
  "tika-s0202t1:76_0": "Arahattaphalasammādiṭṭhiyāti phalasamāpattikāle pavattasammāñāṇaṁ. Sammāñāṇaṁ pubbe",
  "tika-s0202t1:76_1": "vuttasammādiṭṭhiyevāti pana idaṁ phalasammādiṭṭhibhāvasāmaññena vuttaṁ. Keci pana",
  "tika-s0202t1:76_2": "“paccavekkhaṇañāṇa”nti vadanti, taṁ na yujjati “asekkhenā”ti visesitattā. Tampi asekkhañāṇanti",
  "tika-s0202t1:76_3": "ce? Evampi nippariyāya sekkhaggahaṇe pariyāyasekkhaggahaṇaṁ na yuttameva, kiccabhedena",
  "tika-s0202t1:76_4": "vā vuttanti daṭṭhabbaṁ. Ekā eva hi sā paññā nibbānassa paccakkhakiriyāya sammādassanakiccaṁ",
  "tika-s0202t1:76_5": "upādāya “sammādiṭṭhī”ti vuttā, sammājānanakiccaṁ upādāya “sammāñāṇa”nti. Aññātāvindriyavasena",
  "tika-s0202t1:76_6": "vā sammādiṭṭhi, paññindriyavasena sammāñāṇanti evamettha attho daṭṭhabbo. Maggaphalāvahāya",
  "tika-s0202t1:76_7": "desanāya saṅkhepatova āgatattā vuttaṁ “ugghaṭitaññupuggalassa vasenā”ti.",
  "tika-s0202t1:77": "Bhaddālisuttavaṇṇanāya līnatthappakāsanā samattā.",
  "tika-s0202t1:78": "6. Laṭukikopamasuttavaṇṇanā",
  "tika-s0202t1:79_0": "148.Mahāudāyittheroti kāḷudāyilāḷudāyittherehi añño mahādehatāya mahāudāyīti sāsane",
  "tika-s0202t1:79_1": "paññāto thero. Apahari apaharati apaharissatīti apahattā. Tekāliko hi ayaṁ saddo.",
  "tika-s0202t1:79_2": "Upahattāti etthāpi eseva nayo. Apahārakoti apanetā. Upahārakoti upanetā.",
  "tika-s0202t1:80": "149.Yanti bhummatthe paccattavacanaṁ, tena ca anantaraniddiṭṭhasamayo paccāmaṭṭhoti āha “yasmiṁ samaye”ti. Na bhagavantaṁ paṭiccāti na bhagavantaṁ ārammaṇaṁ katvā.",
  "tika-s0202t1:81": "Kammanipphannatthanti attanā āyāciyamānakammasiddhiatthaṁ. Bhavatīti bhū, na bhūti abhū, bhayavasena pana sā itthī “abhu”nti āha. Ātu mātūti ettha yathā –",
  "tika-s0202t1:82": "“Aṅgā aṅgā sambhavasi, hadayā adhijāyase;",
  "tika-s0202t1:83": "Attā eva putta nāmāsi, sa jīva saradosata”nti. –",
  "tika-s0202t1:84_0": "Ādīsu putto “attā”ti vuccati kulavasena santāne pavattanato. Evaṁ pitāpi “puttassa",
  "tika-s0202t1:84_1": "attā”ti vuccati. Yasmā “bhikkhussa attā mātā”ti vatthukāmā bhayavasena “ātu mātū”ti",
  "tika-s0202t1:84_2": "āha. Tenāha “ātūti pitā”tiādi.",
  "tika-s0202t1:85_0": "150.Evamevanti idaṁ garahatthajotananipātapadanti vuttaṁ “garahanto āhā”ti. Tathā",
  "tika-s0202t1:85_1": "hi naṁ vācakasaddeneva dassento “idhekacce moghapurisā”ti āha. Āhaṁsūti tesaṁ tathā",
  "tika-s0202t1:85_2": "vacanassa avicchedena pavattidīpananti āha “vadantī”ti. Kiṁ panimassa appamattakassāti",
  "tika-s0202t1:85_3": "pahātabbavatthuṁ avamaññamānehi vuttaṁ. Tenāha “kiṁ panā”ti. Hetumhi jotetabbe cetaṁ",
  "tika-s0202t1:85_4": "sāmivacanaṁ yathā “anussavassa hetu, ajjhenassa hetū”ti. Tenāha “appamattakassa hetū”ti.",
  "tika-s0202t1:85_5": "Nanu apassantena viya asuṇantena viya bhavitabbanti? Satthārā nāma appamattakesu",
  "tika-s0202t1:85_6": "dosesu apassantena viya ca asuṇantena viya ca bhavitabbanti tesaṁ adhippāyena vivaraṇaṁ.",
  "tika-s0202t1:85_7": "Tesu cāti sikkhākāmesu ca. Appaccayaṁ upaṭṭhāpentīti ānetvā sambandhitabbanti dasseti.",
  "tika-s0202t1:85_8": "Tesanti ye “moghapurisā”ti vuttā puggalā, tesaṁ. Gale baddhaṁ mahākaṭṭhanti gale",
  "tika-s0202t1:85_9": "olambetvā baddhaṁ rukkhadaṇḍamāha. Pūtilatāyāti galociyā. Pārājikavatthu viya duppajahaṁ",
  "tika-s0202t1:85_10": "hotīti chandakappahānavasena taṁ pajahituṁ na sakkoti.",
  "tika-s0202t1:86_0": "151.Anussukkāti tassa pahātabbassa pahāne ussukkarahitā. Apaccāsīsanapakkheti tāya",
  "tika-s0202t1:86_1": "paradattavuttitāya kassaci paccayassa kutoci apaccāsīsakapakkhe ṭhitā hutvā suppajahaṁ",
  "tika-s0202t1:86_2": "hoti, na tassa pahāne bhāriyaṁ atthi.",
  "tika-s0202t1:87_0": "152.Daliddo duggato. Assakoti asāpateyyo. Gehayaṭṭhiyoti gehachadanassa ādhārā, tā",
  "tika-s0202t1:87_1": "ujukaṁ tiriyaṁ ṭhapetabbadaṇḍā. Samantato bhittipādesu ṭhapetabbadaṇḍā maṇḍalā. Kākātidāyinti",
  "tika-s0202t1:87_2": "ito cito kākehi atipātavasena uḍḍetabbaṁ. Tenāha “yattha kiñcidevā”tiādi. Sūrakākāti",
  "tika-s0202t1:87_3": "kākānaṁ uḍḍepanākāramāha. Naparamarūpanti hīnarūpaṁ. Vilīvamañcakoti tālavettakādīhi",
  "tika-s0202t1:87_4": "vītamañcako. Sā panassa santānānaṁ chinnabhinnatāya oluggaviluggatā, tathā sati sā",
  "tika-s0202t1:87_5": "visamarūpā hotīti āha “oṇatā”tiādi. So puggalo lūkhabhojī hotīti āha “dhaññaṁ nāma",
  "tika-s0202t1:87_6": "kudrūsako”ti. Samakālaṁ vapitabbatāya samavāpakaṁ, yathāutu vapitabbabījaṁ. Jāyikāti",
  "tika-s0202t1:87_7": "kucchitā bhariyā, sabbattha garahāyaṁ ka-saddo. So vatāhaṁ pabbajeyyanti sohaṁ kesamassuṁ",
  "tika-s0202t1:87_8": "ohāretvā pabbajeyyaṁ, yohaṁ puriso nāma assaṁ vatāti pabbajjāvasena attano purisaṁ",
  "tika-s0202t1:87_9": "bodheyya. Taṁsabhāve ṭhitassa bodhā na tu dukkarā, sā khaṭopikā. Sā kumbhī. Meṇḍakaseṭṭhino",
  "tika-s0202t1:87_10": "aḍḍhateḷasāni koṭṭhāgārasatāni viya.",
  "tika-s0202t1:88": "153.Suvaṇṇanikkhasatānanti anekesaṁ suvaṇṇanikkhasatānaṁ. Cayoti santānehi nicayo avīci niccappabandhanicayo. Tenāha “santānato katasannicayo”ti.",
  "tika-s0202t1:89_0": "154. Heṭṭhā kiñcāpi appajahanakā paṭhamaṁ dassitā, pajahanakā padhānā, tesañca vasenettha",
  "tika-s0202t1:89_1": "puggalacatukkaṁ dassitaṁ. Te tañceva pajahantīti pajahanakā paṭhamaṁ gahitā. Rāsivasenāti",
  "tika-s0202t1:89_2": "“idhudāyi ekacco puggalo”tiādinā catukke āgatavibhāgaṁ anāmasitvā “te te”ti pacuravasena",
  "tika-s0202t1:89_3": "vuttaṁ. Tenāha “na pāṭiyekkaṁ vibhattā”ti. Avibhāgena gahitavatthūsu vibhāgato gahaṇaṁ",
  "tika-s0202t1:89_4": "lokasiddhametanti dassetuṁ “yathā nāmā”tiādi vuttaṁ. Pajahanakapuggalāti “te tañceva",
  "tika-s0202t1:89_5": "pajahantī”ti evaṁ pajahanakapuggalā eva.",
  "tika-s0202t1:90_0": "Upadhianudhāvanakāti upadhīsu anuanudhāvanakā upadhiyo ārabbha pavattanakā. Vitakkāyevāti",
  "tika-s0202t1:90_1": "kāmasaṅkappādivitakkāyeva. Indriyanānattatāti vimuttiparipācakānaṁ indriyānaṁ paropariyattaṁ.",
  "tika-s0202t1:90_2": "Tassa hi vaseneva te cattāro puggalā jātā. Aggamaggatthāya vipassanaṁ ussukkāpetvā",
  "tika-s0202t1:90_3": "yāva na taṁ maggena samugghātenti, tāva nappajahanti nāma. Iti heṭṭhimā tayopi ariyā",
  "tika-s0202t1:90_4": "appahīnassa kilesassa vasena “nappajahantī”ti vuttā, pageva puthujjanā. Vuttanayena",
  "tika-s0202t1:90_5": "pana vipassanaṁ maggena ghaṭentā te cattāro janā aggamaggakkhaṇe pajahanti nāma.",
  "tika-s0202t1:90_6": "Te eva tattha sīghakārino khippaṁ pajahanti nāma, tenāha “tatthā”tiādi.",
  "tika-s0202t1:91_0": "Saṁvegaṁ katvā aggiṁ akkantapuriso viya. Maggenāti anukkamāgatena aggamaggena. Mahāhatthipadopameti",
  "tika-s0202t1:91_1": "mahāhatthipadopamasutte. Tattha hi “tassa dhātārammaṇameva cittaṁ pakkhandati pasīdati",
  "tika-s0202t1:91_2": "santiṭṭhati adhimuccatī”ti ettha atitikkhanātitikkha-nātimandaatimanda-puggalavasena",
  "tika-s0202t1:91_3": "aṭṭhakathāyaṁ tayo vārā uddhaṭā, tattha majjhimavaseneva pañho kathito. Indriyabhāvaneti",
  "tika-s0202t1:91_4": "indriyabhāvanāsutte, tatthāpi majjhimanayeneva pañho kathito. Tenāha “imesū”tiādi.",
  "tika-s0202t1:92": "Tanti “upadhī”ti vuttaṁ khandhapañcakaṁ. Dukkhassa mūlanti sabbassapi vaṭṭadukkhassa kāraṇaṁ. Niggahaṇoti nirupādāno. Tenāha “nittaṇho”ti.",
  "tika-s0202t1:93_0": "155.Ye pajahantīti “te tañceva pajahantī”ti evaṁ vuttapuggalā. Te ime nāma ettake",
  "tika-s0202t1:93_1": "kilese pajahantīti ye te puthujjanā lābhino ca pañca kāmaguṇe ettake taṁtaṁjhānādivatthuke",
  "tika-s0202t1:93_2": "ca taṁtaṁmaggavajjhatāya paricchinnattā ettake kilese pajahanti. Ye nappajahantīti",
  "tika-s0202t1:93_3": "ettha vuttanayānusārena attho veditabbo. Asucisukhaṁ kāyāsucisannissitattā. Anariyehīti",
  "tika-s0202t1:93_4": "aparisuddhehi. Paṭilābhato bhāyitabbaṁ kilesadukkhagatikattā. Vipākato bhāyitabbaṁ",
  "tika-s0202t1:93_5": "apāyadukkhagatikattā. Gaṇatopi kilesatopi vivittasukhanti gaṇasaṅgaṇikato ca kilesasaṅgaṇikato",
  "tika-s0202t1:93_6": "ca vivittasukhaṁ. Rāgādivūpasamatthāyāti rāgādivūpasamāvahaṁ sukhaṁ. Na bhāyitabbaṁ",
  "tika-s0202t1:93_7": "sampati āyatiñca ekantahitabhāvato.",
  "tika-s0202t1:94_0": "156.Iñjitasminti paccatte bhummavacananti āha “iñjana”ntiādi. Iñjati tenāti iñjitaṁ,",
  "tika-s0202t1:94_1": "tassa tassa jhānassa khobhakaraṁ oḷārikaṁ jhānaṅgaṁ. Catutthajjhānaṁ aniñjanaṁ sannisinnābhāvato.",
  "tika-s0202t1:94_2": "Tathā hi vuttaṁ “ṭhite āneñjappatte”ti.",
  "tika-s0202t1:95_0": "Alaṁ-saddo yuttatthopi hoti – “alameva nibbindituṁ, alaṁ vimuccitu”ntiādīsu, tasmā",
  "tika-s0202t1:95_1": "analaṁ anusaṅgaṁ kātuṁ ayuttanti attho. Tenāha “akattabbaālayanti vadāmī”ti. Sanniṭṭhānanti",
  "tika-s0202t1:95_2": "sammāpaṭipattiyaṁ alaṁ ettāvatāti ussāhapaṭippassambhanavasena sanniṭṭhānaṁ na kātabbanti",
  "tika-s0202t1:95_3": "yojanā. Uddhambhāgiyasaññitaṁ aṇuṁ vā orambhāgiyasaññitaṁ thūlaṁ vā, rūparāgoti evarūpaṁ",
  "tika-s0202t1:95_4": "aṇuṁ vā kāmāsavo paṭighanti evarūpaṁ thūlaṁ vā, mudunā pavattiākāravisesena appasāvajjaṁ,",
  "tika-s0202t1:95_5": "kammabandhanaṭṭhena vā appasāvajjaṁ, tabbipariyāyato mahāsāvajjaṁ veditabbaṁ. Nātitikkhapaññassa",
  "tika-s0202t1:95_6": "vasena desanāya pavattattā “neyyapuggalassa vasenā”ti vuttaṁ. Sabbaso hi pariyādinnanikantikassa",
  "tika-s0202t1:95_7": "ariyapuggalassa vasena saññāvedayitanirodhassa āgatattā “arahattanikūṭeneva niṭṭhāpitā”ti",
  "tika-s0202t1:95_8": "vuttaṁ. Yaṁ panettha atthato na vibhattaṁ, taṁ suviññeyyameva.",
  "tika-s0202t1:96": "Laṭukikopamasuttavaṇṇanāya līnatthappakāsanā samattā.",
  "tika-s0202t1:97": "7. Cātumasuttavaṇṇanā",
  "tika-s0202t1:98_0": "157.Yathāupanissayenāti yo yo upanissayo yathāupanissayo, tena yathāupanissayena",
  "tika-s0202t1:98_1": "sammāpayogena. Patiṭṭhahissanti sāsane patiṭṭhaṁ paṭilabhissanti. Vasanaṭṭhānānīti",
  "tika-s0202t1:98_2": "vassaggādivasena vasanaṭṭhānāni. Saṇṭhāpayamānāti suvibhattabhāvena ṭhapentā.",
  "tika-s0202t1:99_0": "Avinibbhogasaddanti vinibhuñjitvā gahetuṁ asakkuṇeyyasaddaṁ. Vacīghosopi hi bahūhi",
  "tika-s0202t1:99_1": "ekaccaṁ pavattito ṭhānato ca dūrataro kevalaṁ mahānigghoso eva hutvā sotapathamāgacchati.",
  "tika-s0202t1:99_2": "Macchavilopeti macche vilumpitvā viya gahaṇe, macchānaṁ vā nayane.",
  "tika-s0202t1:100_0": "158.Vavassaggattheti nicchayatthe, idaṁ tāva amhehi vuccamānavacanaṁ ekantasotabbaṁ,",
  "tika-s0202t1:100_1": "pacchā tumhehi kātabbaṁ karothāti adhippāyo. Vacanaparihāroti tehi sakyarājūhi vuttavacanassa",
  "tika-s0202t1:100_2": "parihāro. Lesakappanti kappiyalesaṁ. Dhuravahāti dhuravāhino, dhorayhāti attho. Pādamūlanti",
  "tika-s0202t1:100_3": "upacāraṁ vadati. Vigacchissatīti hāyissati. Paṭippharitoti na bhagavato sammukhāva,",
  "tika-s0202t1:100_4": "sakyarājūnaṁ puratopi vippharitova hoti.",
  "tika-s0202t1:101_0": "159.Abhinandatūti abhimukho hutvā pamodatu. Abhivadatūti abhirūpavasena vadatu. Pasādaññathattanti",
  "tika-s0202t1:101_1": "appasādassa vipariṇāmo hīnāyāvattanasaṅkhātaṁ parivattanaṁ, tenāha “vibbhamantānaṁ.",
  "tika-s0202t1:101_2": "Vipariṇāmaññathatta”nti. Kāraṇūpacārena sassesu bījapariyāyoti āha “bījānaṁ taruṇānanti",
  "tika-s0202t1:101_3": "taruṇasassāna”nti. Taruṇabhāveneva tassa bhāvino phalassa abhāvena vipariṇāmo.",
  "tika-s0202t1:102_0": "160. Kattabbassa saraseneva karaṇaṁ cittaruciyaṁ, na tathā parassa ussādanenāti āha",
  "tika-s0202t1:102_1": "– “pakkosiyamānānaṁ gamanaṁ nāma na phāsuka”nti. Mayampi bhagavā viya diṭṭhadhammasukhavihāreneva",
  "tika-s0202t1:102_2": "viharissāmāti dīpeti pakatiyā vivekajjhāsayabhāvato viraddho āgatassa bhārassa avahanatoyeva.",
  "tika-s0202t1:102_3": "Tenāha “attano bhārabhāvaṁ na aññāsī”ti.",
  "tika-s0202t1:103": "161.Kasmāārabhīti? Sappāyato. Pañcasatā hi bhikkhū abhinavā, tasmā tesaṁ ovādadānatthaṁ bhagavā imaṁ desanaṁ ārabhīti.",
  "tika-s0202t1:104_0": "162.Kodhupāyāsassāti ettha kujjhanaṭṭhena kodho, sveva cittassa kāyassa ca atippamaddanamathanuppādanehi",
  "tika-s0202t1:104_1": "daḷhaṁ āyāsaṭṭhena upāyāso. Anekavāraṁ pavattitvā attanā samavetaṁ sattaṁ ajjhottharitvā",
  "tika-s0202t1:104_2": "sīsaṁ ukkhipituṁ adatvā anayabyasanapāpanena kodhupāyāsassa ūmisadisatā daṭṭhabbā.",
  "tika-s0202t1:104_3": "Tenāha “kodhupāyāse”tiādi.",
  "tika-s0202t1:105": "163.Odarikattena khāditoti odarikabhāvena āmisagedhena micchājīvena jīvikākappanena nāsitasīlādiguṇatāya khāditadhammasarīro.",
  "tika-s0202t1:106_0": "164.Pañcakāmaguṇāvaṭṭenimujjitvāti ettha kāmarāgābhibhūte satte ito ca etto, etto",
  "tika-s0202t1:106_1": "ca itoti evaṁ manāpiyarūpādivisayasaṅkhāte āvaṭṭe attānaṁ saṁsāretvā yathā tato bahibhūte",
  "tika-s0202t1:106_2": "nekkhamme cittampi na uppādeti, evaṁ āvaṭṭetvā byasanāpādanena kāmaguṇānaṁ āvaṭṭasadisatā",
  "tika-s0202t1:106_3": "daṭṭhabbā. Tenāha “yathā hī”tiādi.",
  "tika-s0202t1:107_0": "165.Rāgānuddhaṁsitenāti rāgena anuddhaṁsitena. Caṇḍamacchaṁ āgammāti susukādicaṇḍamacchaṁ",
  "tika-s0202t1:107_1": "āgamma. Mātugāmaṁ āgammāti mātugāmo hi yonisomanasikārarahitaṁ adhīrapurisaṁ itthikuttabhūtehi",
  "tika-s0202t1:107_2": "attano hāvabhāvavilāsehi abhibhuyya gahetvā dhīrajātiyampi attano rūpādīhi palobhanavasena",
  "tika-s0202t1:107_3": "anavasesaṁ attano upakāradhamme sīlādike sampādetuṁ asamatthaṁ karonto anayabyasanaṁ",
  "tika-s0202t1:107_4": "pāpeti. Tenāha – “mātugāmaṁ āgamma uppannakāmarāgo vibbhamatī”ti.",
  "tika-s0202t1:108_0": "Bhayaṁ nāma yattha bhāyitabbavatthu, tattha otarantasseva hoti, na anotarantassa,",
  "tika-s0202t1:108_1": "taṁ otaritvā bhayaṁ vinodetvā tattha kiccaṁ sādhetabbaṁ, itarathā catthasiddhi na",
  "tika-s0202t1:108_2": "hotīti imamatthaṁ upamopamitabbasarūpavasena dassetuṁ “yathā”tiādi vuttaṁ. Tattha",
  "tika-s0202t1:108_3": "udakaṁ nissāya ānisaṁso pipāsavinayanaṁ sarīrasuddhi pariḷāhūpasamo kāyautuggāhāpananti",
  "tika-s0202t1:108_4": "evamādi. Sāsanaṁ nissāya ānisaṁso pana saṅkhepato vaṭṭadukkhūpasamo, vitthārato pana",
  "tika-s0202t1:108_5": "sīlānisaṁsādivasena anekavidho, so visuddhimagge vuttanayena veditabbo. Vuttappakāro",
  "tika-s0202t1:108_6": "ānisaṁso hoti tāni bhayāni abhibhuyya pavattassāti adhippāyo. Imāni abhāyitvāti imāni",
  "tika-s0202t1:108_7": "kodhūpāyāsādibhayāni abhibhuyya pavattitvā abhāyitvā. Kodhūpāyāsādayo hi bhāyati",
  "tika-s0202t1:108_8": "etasmāti bhayanti vuttā. Theroti mahādhammarakkhitatthero. Kāmaṁ pahānābhisamayakālo",
  "tika-s0202t1:108_9": "eva sacchikiriyābhisamayo, sammādiṭṭhiyā pana saṁkilesavodānadhammesu kiccaṁ asaṁkiṇṇaṁ",
  "tika-s0202t1:108_10": "katvā dassetuṁ samānakālikampi asamānakālikaṁ viya vuttaṁ “taṇhāsotaṁ chinditvā nibbānapāraṁ",
  "tika-s0202t1:108_11": "daṭṭhuṁ na sakkotī”ti. Sesaṁ suviññeyyameva.",
  "tika-s0202t1:109": "Cātumasuttavaṇṇanāya līnatthappakāsanā samattā.",
  "tika-s0202t1:110": "8. Naḷakapānasuttavaṇṇanā",
  "tika-s0202t1:111_0": "166. Yattha bodhisattapamukho vānaro naḷakena pānīyaṁ pivi, sā pokkharaṇī, tassāmanto",
  "tika-s0202t1:111_1": "bhūmippadeso, tattha niviṭṭhagāmo ca “naḷakapāna”nteva paññāyittha, idha pana gāmo",
  "tika-s0202t1:111_2": "adhippetoti āha “naḷakapāneti evaṁnāmake gāme”ti. Idāni tamatthaṁ āgamanato paṭṭhāya",
  "tika-s0202t1:111_3": "dassetuṁ “pubbe kirā”ti āraddhaṁ. Paññavāti itikattabbatāya paññāya paññavā.",
  "tika-s0202t1:112_0": "Thūladīghabahulabhāvena mahatīhi dāṭhikāhi samannāgatattā mahādāṭhiko. “Udakarakkhaso",
  "tika-s0202t1:112_1": "aha”nti vatvā vānarānaṁ kañci amuñcitvā “sabbe tumhe mama hatthagatā”ti dassento",
  "tika-s0202t1:112_2": "“tumhe pana sabbe khādissāmī”ti āha. Dhami…pe… piviṁsūti bodhisattena gahitanaḷo",
  "tika-s0202t1:112_3": "anavaseso abbhantare sabbasandhīnaṁ nibbādhena ekacchiddo ahosi. Neva maṁ tvaṁ vadhissasīti",
  "tika-s0202t1:112_4": "udakarakkhasa tvaṁ vadhitukāmopi mama purisathāmena na vadhissasi.",
  "tika-s0202t1:113_0": "Evaṁ pana vatvā mahāsatto “ayaṁ pāpo ettha pānīyaṁ pivante aññepi satte mā bādhayitthā”ti",
  "tika-s0202t1:113_1": "karuṇāyamāno “ettha jāyantā naḷā sabbe apabbabandhā ekacchiddāva hontū”ti adhiṭṭhāya",
  "tika-s0202t1:113_2": "gato. Tenāha “tato paṭṭhāyā”tiādi.",
  "tika-s0202t1:114": "167. Anuruddhappamukhā bhikkhū bhagavatā “kacci tumhe anuruddhā”ti pucchitāti thero “taggha mayaṁ, bhante”ti āha.",
  "tika-s0202t1:115_0": "Sace pabbajati, jīvitaṁ labhissati, no aññathāti raññā pabbajjāya abhinītāti rājābhinītā.",
  "tika-s0202t1:115_1": "Corābhinītāti etthāpi eseva nayo. Corānaṁ mūlaṁ chindanto “kaṇṭakasodhanaṁ karissāmī”ti.",
  "tika-s0202t1:115_2": "Ājīvikāyāti ājīvena jīvitavuttiyā. Imesu pana anuruddhattherādīsu.",
  "tika-s0202t1:116_0": "Vivekanti pubbakālikakiriyappadhānaṁ “abyāpajjaṁ upeta”ntiādīsu viyāti āha – “viviccā”ti,",
  "tika-s0202t1:116_1": "viviccitvā vivitto hutvā vinā hutvāti attho. Pabbajitakiccanti pabbajitassa sāruppakiccaṁ.",
  "tika-s0202t1:116_2": "Samaṇakiccanti samaṇabhāvakaraṇakiccaṁ. Yadaggena hi pabbajitakiccaṁ kātuṁ na sakkoti",
  "tika-s0202t1:116_3": "tadaggena samaṇabhāvakarampi kiccaṁ kātuṁ na sakkoti. Tenāha “so yevā”tiādi.",
  "tika-s0202t1:117": "168.Appaṭisandhike tāva byākaronto pavattīsu ṭhānaṁ atītoti katvā upapattīsu byākaroti nāma tattha paṭisandhiyā abhāvakittanato. Mahantatuṭṭhinoti vipulapamodā.",
  "tika-s0202t1:118_0": "169.Imassāti “assā”ti padassa atthavacanaṁ. Imassa ṭhitassa āyasmato sāmaṁ diṭṭho",
  "tika-s0202t1:118_1": "vā hoti anussavasuto vāti yojanā. Samādhipakkhikā dhammā dhammāti adhippetā, samādhi",
  "tika-s0202t1:118_2": "pana evaṁvihārīti ettha vihārasaddena gahito. Evaṁvimuttāti ettha pana vimuttisaddena",
  "tika-s0202t1:118_3": "phalavimutti gahitā. Caratopīti samathavipassanācārena caratopi viharantassapi. Upāsakaupāsikāṭhānesu",
  "tika-s0202t1:118_4": "labbhamānampi arahattaṁ appakabhāvato pāḷiyaṁ anuddhaṭanti daṭṭhabbaṁ. Sesaṁ suviññeyyameva.",
  "tika-s0202t1:119": "Naḷakapānasuttavaṇṇanāya līnatthappakāsanā samattā.",
  "tika-s0202t1:120": "9. Goliyānisuttavaṇṇanā",
  "tika-s0202t1:121_0": "173.Padasamācāroti taṁtaṁpaccayabhedadassanāya vigatattā pakārehi daliddasamācāro",
  "tika-s0202t1:121_1": "sithilasamācāroti attho. Yasmā pana tādiso samācāro thiro daḷho nāma na hoti, tasmā",
  "tika-s0202t1:121_2": "vuttaṁ “dubbalasamācāro”ti. “Sākhasamācāro”ti vā pāṭho, tattha tattha lagganaṭṭhena",
  "tika-s0202t1:121_3": "sākhāsadisasīloti attho. Tenāha “oḷārikācāro”ti. Paccayesu sāpekkhoti paccayesu sāpekkhatāya",
  "tika-s0202t1:121_4": "eva hissa oḷārikācāratā veditabbā. Garunā kismiñci vutte gāravavasena patissavanaṁ",
  "tika-s0202t1:121_5": "patisso, patissavacanabhūtaṁ taṁsabhāgañca yaṁ kiñci gāravanti attho. Saha patissenāti",
  "tika-s0202t1:121_6": "sappatissena, sappatissavena ovādasampaṭicchanena. Patissīyatīti vā patisso, garukātabbo,",
  "tika-s0202t1:121_7": "tena saha patissenāti sabbaṁ pubbe viya. Tenāha “sajeṭṭhakenā”ti. Serivihāro nāma",
  "tika-s0202t1:121_8": "attappadhānavāso. Tenāha “niraṅkusavihārenā”ti.",
  "tika-s0202t1:122": "Anupakhajjāti anupakaḍḍhitvā. Garuṭṭhāniyānaṁ antaraṁ anāpucchā anupavisitvāti imamatthaṁ dassetuṁ “tattha yo”tiādi vuttaṁ.",
  "tika-s0202t1:123_0": "Ābhisamācārikanti abhisamācāre bhavaṁ. Kiṁ pana tanti āha “vattapaṭipattimattampī”ti.",
  "tika-s0202t1:123_1": "Nātikālasseva saṅghassa purato pavisitabbaṁ, na pacchā paṭikkamitabbanti adhippāyena",
  "tika-s0202t1:123_2": "atikāle ca gāmappaveso atidivā paṭikkamanañca nivāritaṁ, taṁ dassetuṁ “na atipāto”tiādi",
  "tika-s0202t1:123_3": "vuttaṁ. Uddhaccapakatikoti vibbhantacitto. Avacāpalyenāti daḷhavātāpahatapallavasadisena lolabhāvena.",
  "tika-s0202t1:124_0": "Paññavatāti iminā bhikkhusāruppesu itikattabbesu upāyapaññā adhippetā, na sutamayapaññā.",
  "tika-s0202t1:124_1": "Abhidhamme abhivinaye yogoti iminā bhāvanāpaññāuttarimanussadhamme yogo pakāsito.",
  "tika-s0202t1:124_2": "Yogoti ca paricayo uggaṇhavasena.",
  "tika-s0202t1:125_0": "Āruppāti iminā catassopi arūpasamāpattiyo gahitā, tā pana catūhi rūpasamāpattīhi",
  "tika-s0202t1:125_1": "vinā na sampajjantīti āha – “āruppāti ettāvatā aṭṭhapi samāpattiyo vuttā hontī”ti.",
  "tika-s0202t1:125_2": "Kasiṇeti dasavidhe kasiṇe. Ekaṁ parikammakammaṭṭhānanti yaṁ kiñci ekabhāvanā parikammadīpanaṁ",
  "tika-s0202t1:125_3": "khandhakammaṭṭhānaṁ. Tenāha “paguṇaṁ katvā”ti. Kasiṇaparikammaṁ pana taggahaṇeneva",
  "tika-s0202t1:125_4": "gahitaṁ hoti, lokiyā uttarimanussadhammā heṭṭhā gahitāti āha “uttarimanussadhammeti",
  "tika-s0202t1:125_5": "iminā sabbepi lokuttaradhamme dassetī”ti. Neyyapuggalassa vasenāti jānitvā vitthāretvā",
  "tika-s0202t1:125_6": "ñātabbapuggalassa vasenāti.",
  "tika-s0202t1:126": "Goliyānisuttavaṇṇanāya līnatthappakāsanā samattā.",
  "tika-s0202t1:127": "10. Kīṭāgirisuttavaṇṇanā",
  "tika-s0202t1:128_0": "174.Pañcaānisaṁseti appābādhatādike pañca guṇe. Tattha akkhirogakucchirogādīnaṁ abhāvo",
  "tika-s0202t1:128_1": "appābādhatā. Sarīre tesaṁ kuppanadukkhassa abhāvo appātaṅkaṁ. Sarīrassa uṭṭhānasukhatā",
  "tika-s0202t1:128_2": "lahuṭṭhānaṁ. Balaṁ nāma kāyabalaṁ. Phāsuvihāro iriyāpathasukhatā. Anupakkhandānīti",
  "tika-s0202t1:128_3": "duccajanavasena sattānaṁ anupaviṭṭhāni. Sañjānissathāti ettha iti-saddo ādiattho,",
  "tika-s0202t1:128_4": "tasmā iti evaṁ ānisaṁsanti attho.",
  "tika-s0202t1:129_0": "175. Āvāse niyuttāti āvāsikā tassa anativattanato. Tenāha “nibaddhavāsino”ti, niyatavāsinoti",
  "tika-s0202t1:129_1": "attho. Tannibandhāti nibandhaṁ vuccati byāpāro, tattha bandhā pasutā ussukāti tannibandhā.",
  "tika-s0202t1:129_2": "Kathaṁ te tattha nibandhāti āha “akataṁ senāsana”ntiādi. Uppajjanakena kālena pattabbaṁ",
  "tika-s0202t1:129_3": "kālikaṁ so pana kālo anāgato eva hotīti āha “anāgate kāle pattabba”nti.",
  "tika-s0202t1:130": "178.Ettakā vedanā sevitabbāti aṭṭhārasapi nekkhammanissitā vedanā sevitabbā, gehassitā na sevitbbā.",
  "tika-s0202t1:131_0": "181.Taṁ kataṁ soḷasavidhassapi kiccassa niṭṭhitattā. Anulomikānīti utusukhabhāvena",
  "tika-s0202t1:131_1": "anurūpāni. Tenāha “kammaṭṭhānasappāyānī”ti. Samānaṁ kurumānāti omattataṁ adhimattatañca",
  "tika-s0202t1:131_2": "pahāya samakiccataṁ sampādentā.",
  "tika-s0202t1:132": "182.Te dve hontīti te ādito vuttā dve.",
  "tika-s0202t1:133_0": "Ubhato ubhayathā ubhohi bhāgehi vimuttoti ubhatobhāgavimutto ekadesasarūpekasesanayena.",
  "tika-s0202t1:133_1": "Tathā hi vuttaṁ abhidhammaṭṭhakathāyaṁ “dvīhi bhāgehi dve vāre vimuttoti ubhatobhāgavimutto”ti.",
  "tika-s0202t1:133_2": "Tattha keci tāva therā – “samāpattiyā vikkhambhanavimokkhena, maggena samucchedavimokkhena",
  "tika-s0202t1:133_3": "vimuttoti ubhatobhāgavimutto”ti vadanti. Aññe therā – “ayaṁ ubhatobhāgavimutto rūpato",
  "tika-s0202t1:133_4": "muccitvā nāmaṁ nissāya ṭhito puna tato muccanato nāmanissitako”ti vatvā tassa ca sādhakaṁ –",
  "tika-s0202t1:134": "“Acci yathā vātavegena khittā, (upasivāti bhagavā,)",
  "tika-s0202t1:135": "Atthaṁ paleti na upeti saṅkhaṁ;",
  "tika-s0202t1:136": "Evaṁ muni nāmakāyā vimutto,",
  "tika-s0202t1:137": "Atthaṁ paleti na upeti saṅkha”nti. –",
  "tika-s0202t1:138_0": "Imaṁ suttapadaṁ vatvā “nāmakāyato ca rūpakāyato ca suvimuttattā ubhatobhāgavimutto”ti",
  "tika-s0202t1:138_1": "vadanti. Sutte hi ākiñcaññāyatanalābhino upasivabrāhmaṇassa bhagavatā nāmakāyā vimuttoti",
  "tika-s0202t1:138_2": "ubhatobhāgavimuttoti akkhātoti. Apare pana “samāpattiyā vikkhambhanavimokkhena ekavāraṁ",
  "tika-s0202t1:138_3": "vimutto, maggena samucchedavimokkhena ekavāraṁ vimuttoti evaṁ ubhatobhāgavimutto”ti",
  "tika-s0202t1:138_4": "vadanti. Ettha paṭhamavāde dvīhi bhāgehi vimuttoti ubhatobhāgavimutto. Dutiyavāde",
  "tika-s0202t1:138_5": "ubhatobhāgato vimuttoti ubhatobhāgavimutto. Tatiyavāde pana dvīhi bhāgehi dve vāre",
  "tika-s0202t1:138_6": "vimuttoti ayametesaṁ viseso. Kilesehi vimutto kilesā vā vikkhambhanasamucchedehi",
  "tika-s0202t1:138_7": "kāyadvayato vimuttā assāti ayamattho daṭṭhabbo. Tenāha “dvīhi bhāgehī”tiādi.",
  "tika-s0202t1:139_0": "Soti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṁ",
  "tika-s0202t1:139_1": "viya duvaṅgikaṁ āneñjappattanti vuccati. Taṁ pana padaṭṭhānaṁ katvā arahattaṁ patto",
  "tika-s0202t1:139_2": "ubhatobhāgavimutto nāma na hoti rūpakāyato avimuttattā. Tañhi kilesakāyatova vimuttaṁ,",
  "tika-s0202t1:139_3": "na rūpakāyato, tasmā tato vuṭṭhāya arahattaṁ patto ubhatobhāgavimutto na hotīti āha",
  "tika-s0202t1:139_4": "– “catunnaṁ arūpa…pe… pañcavidho hotī”ti. “Rūpī rūpāni passatī”tiādike nirodhasamāpattiante",
  "tika-s0202t1:139_5": "aṭṭha vimokkhe vatvā – “yato ca kho, ānanda, bhikkhu ime aṭṭha vimokkhe kāyena phusitvā",
  "tika-s0202t1:139_6": "viharati, paññāya cassa disvā āsavā parikkhīṇā honti, ayaṁ vuccati, ānanda, bhikkhu",
  "tika-s0202t1:139_7": "ubhatobhāgavimutto”ti yadipi mahānidāne vuttaṁ, taṁ pana ubhatobhāgavimuttaseṭṭhavasena",
  "tika-s0202t1:139_8": "vuttanti idha sabbaubhatobhāgavimuttasaṅgahaṇatthaṁ “pañcavidho hotī”ti vatvā “pāḷi",
  "tika-s0202t1:139_9": "panettha…pe… abhidhamme aṭṭhavimokkhalābhino vasena āgatā”ti āha. Idhāpi hi kīṭāgirisutte",
  "tika-s0202t1:139_10": "“idha, bhikkhave, ekacco puggalo…pe… ubhatobhāgavimutto”ti arūpasamāpattivasena cattāro",
  "tika-s0202t1:139_11": "ubhatobhāgavimuttā, seṭṭho ca vutto vuttalakkhaṇūpapattito. Yathāvuttesu hi pañcasu",
  "tika-s0202t1:139_12": "purimā cattāro nirodhaṁ na samāpajjantīti pariyāyena ubhatobhāgavimuttā nāma. Aṭṭhasamāpattilābhī",
  "tika-s0202t1:139_13": "anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena",
  "tika-s0202t1:139_14": "ubhatobhāgavimuttaseṭṭho nāma.",
  "tika-s0202t1:140_0": "Katamo ca puggalotiādīsu katamoti pucchāvacanaṁ, puggaloti asādhāraṇato pucchitabbavacanaṁ.",
  "tika-s0202t1:140_1": "Idhāti imasmiṁ sāsane. Ekaccoti eko. Aṭṭha vimokkhe kāyena phusitvā viharatīti aṭṭha",
  "tika-s0202t1:140_2": "samāpattiyo sahajātanāmakāyena paṭilabhitvā viharati. Paññāya cassa disvā āsavā parikkhīṇā",
  "tika-s0202t1:140_3": "hontīti vipassanāpaññāya saṅkhāragataṁ, maggapaññāya cattāri saccāni passitvā cattāropi",
  "tika-s0202t1:140_4": "āsavā parikkhīṇā hontīti evamattho daṭṭhabbo.",
  "tika-s0202t1:141_0": "Paññāvimuttoti visesato paññāya eva vimutto, na tassā patiṭṭhānabhūtena aṭṭhavimokkhasaṅkhātena",
  "tika-s0202t1:141_1": "sātisayena samādhināti paññāvimutto. Yo ariyo anadhigataaṭṭhavimokkhena sabbaso āsavehi",
  "tika-s0202t1:141_2": "vimutto, tassetaṁ adhivacanaṁ. Adhigatepi hi rūpajjhānavimokkhe na so sātisayasamādhinissitoti",
  "tika-s0202t1:141_3": "na tassa vasena ubhatobhāgavimutto hotīti vuttovāyamattho. Arūpajjhānesu pana ekasmimpi",
  "tika-s0202t1:141_4": "sati ubhatobhāgavimuttoyeva nāma hoti. Tena hi aṭṭhavimokkhekadesena taṁnāmadānasamatthena",
  "tika-s0202t1:141_5": "aṭṭhavimokkhalābhītveva vuccati. Samudāye hi pavatto vohāro avayavepi dissati yathā",
  "tika-s0202t1:141_6": "“sattisayo”ti. Pāḷīti abhidhammapāḷi. Etthāti etissaṁ paññāvimuttikathāyaṁ. Aṭṭhavimokkhapaṭikkhepavasenevāti",
  "tika-s0202t1:141_7": "avadhāraṇena idhāpi paṭikkhepavaseneva āgatabhāvaṁ dasseti. Tenāha “kāyena phusitvā viharatī”ti.",
  "tika-s0202t1:142_0": "Phuṭṭhantaṁ sacchikarotīti phuṭṭhānaṁ anto phuṭṭhanto, phuṭṭhānaṁ arūpajjhānānaṁ",
  "tika-s0202t1:142_1": "anantaro kāloti adhippāyo. Accantasaṁyoge cetaṁ upayogavacanaṁ, phuṭṭhānantarakālameva",
  "tika-s0202t1:142_2": "sacchikaroti sacchikātabbopāyenāti vuttaṁ hoti. Bhāvanapuṁsakaṁ vā etaṁ “ekamantaṁ",
  "tika-s0202t1:142_3": "nisīdī”tiādīsu viya. Yo hi arūpajjhānena rūpakāyato nāmakāyekadesato ca vikkhambhanavimokkhena",
  "tika-s0202t1:142_4": "vimutto, tena nirodhasaṅkhāto vimokkho ālocito pakāsito viya hoti, na pana kāyena",
  "tika-s0202t1:142_5": "sacchikato, nirodhaṁ pana ārammaṇaṁ katvā ekaccesu āsavesu khepitesu tena so sacchikato",
  "tika-s0202t1:142_6": "hoti, tasmā so sacchikātabbaṁ nirodhaṁ yathāālocitaṁ nāmakāyena sacchikarotīti “kāyasakkhī”ti",
  "tika-s0202t1:142_7": "vuccati, na tu “vimutto”ti ekaccānaṁ āsavānaṁ aparikkhīṇattā. Tenāha – “jhānaphassaṁ",
  "tika-s0202t1:142_8": "paṭhamaṁ phusati, pacchā nirodhaṁ nibbānaṁ sacchikarotī”ti. Ayaṁ catunnaṁ arūpasamāpattīnaṁ",
  "tika-s0202t1:142_9": "ekekato vuṭṭhāya saṅkhāre sammasitvā kāyasakkhibhāvaṁ pattānaṁ catunnaṁ, nirodhā",
  "tika-s0202t1:142_10": "vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma",
  "tika-s0202t1:142_11": "hoti. Tena vuttaṁ abhidhammaṭīkāyaṁ “kāyasakkhimhipi eseva nayo”ti.",
  "tika-s0202t1:143_0": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ",
  "tika-s0202t1:143_1": "hoti. “Diṭṭhattā patto”tipi pāṭho. Etena catusaccadassanasaṅkhātāya diṭṭhiyā nirodhassa",
  "tika-s0202t1:143_2": "pattataṁ dīpeti. Tenāha “dukkhā saṅkhārā, sukho nirodhoti ñātaṁ hotī”ti. Tattha paññāyāti",
  "tika-s0202t1:143_3": "maggapaññāya. Paṭhamaphalaṭṭhato yāva aggamaggaṭṭhā, tāva diṭṭhippatto. Tenāha “sopi",
  "tika-s0202t1:143_4": "kāyasakkhi viya chabbidho hotī”ti. Yathā pana paññāvimutto pañcavidho vutto, evaṁ",
  "tika-s0202t1:143_5": "ayampi sukkhavipassako, catūhi rūpajjhānehi vuṭṭhāya diṭṭhippattabhāvappattā cattāro",
  "tika-s0202t1:143_6": "cāti pañcavidho hotīti veditabbo. Saddhāvimuttepi eseva nayo. Idaṁ dukkhanti ettakaṁ",
  "tika-s0202t1:143_7": "dukkhaṁ, na ito uddhaṁ dukkhanti. Yathābhūtaṁ pajānātīti ṭhapetvā taṇhaṁ upādānakkhandhapañcakaṁ",
  "tika-s0202t1:143_8": "dukkhasaccanti yāthāvato pajānāti. Yasmā pana taṇhā dukkhaṁ janeti nibbatteti, tato",
  "tika-s0202t1:143_9": "taṁ dukkhaṁ samudeti, tasmā naṁ “ayaṁ dukkhasamudayo”ti yathābhūtaṁ pajānāti yasmā",
  "tika-s0202t1:143_10": "pana idaṁ dukkhaṁ samudayo ca nibbānaṁ patvā nirujjhati appavattiṁ gacchati, tasmā",
  "tika-s0202t1:143_11": "“ayaṁ dukkhanirodho”ti yathābhūtaṁ pajānāti. Ariyo pana aṭṭhaṅgiko maggo taṁ dukkhanirodhaṁ",
  "tika-s0202t1:143_12": "gacchati, tena “ayaṁ dukkhanirodhagāminipaṭipadā”ti yathābhūtaṁ pajānāti. Ettāvatā",
  "tika-s0202t1:143_13": "nānakkhaṇe saccavavatthānaṁ dassitaṁ. Idāni taṁ ekakkhaṇe dassetuṁ “tathāgatappaveditā”tiādi",
  "tika-s0202t1:143_14": "vuttaṁ, tassattho āgamissati.",
  "tika-s0202t1:144_0": "Saddhāya vimuttoti etena sabbathā avimuttassapi saddhāmattena vimuttabhāvo dīpito",
  "tika-s0202t1:144_1": "hoti. Saddhāvimuttoti vā saddhāya adhimuttoti attho. Vuttanayenevāti “sotāpattiphala”ntiādinā",
  "tika-s0202t1:144_2": "vuttanayena. Saddahantassāti “ekaṁsato ayaṁ paṭipadā kilesakkhayaṁ āvahati sammāsambuddhena",
  "tika-s0202t1:144_3": "bhāsitattā”ti evaṁ saddahantassa. Yasmā panassa aniccānupassanādīhi niccasaññāpahānavasena",
  "tika-s0202t1:144_4": "bhāvanāya pubbenāparaṁ visesaṁ passato tattha tattha paccakkhatāpi atthi, tasmā vuttaṁ",
  "tika-s0202t1:144_5": "“saddahantassa viyā”ti. Sesapadadvayaṁ tasseva vevacanaṁ. Ettha ca pubbabhāgamaggabhāvanāti",
  "tika-s0202t1:144_6": "vacanena āgamanīyapaṭipadānānattena saddhāvimuttadiṭṭhippattānaṁ paññānānattaṁ hotīti",
  "tika-s0202t1:144_7": "dassitaṁ. Abhidhammaṭṭhakathāyampi “nesaṁ kilesappahāne nānattaṁ natthi, paññāya",
  "tika-s0202t1:144_8": "nānattaṁ atthiyevā”ti vatvā – “āgamanīyanānatteneva saddhāvimutto diṭṭhippattaṁ na",
  "tika-s0202t1:144_9": "pāpuṇātīti sanniṭṭhānaṁ kata”nti vuttaṁ.",
  "tika-s0202t1:145_0": "Paññāsaṅkhātaṁ dhammaṁ adhimattatāya pubbaṅgamaṁ hutvā pavattaṁ anussaratīti dhammānusārī.",
  "tika-s0202t1:145_1": "Tenāha “dhammo”tiādi. Saddhaṁ anussarati saddhāpubbaṅgamaṁ maggaṁ bhāvetīti imamatthaṁ",
  "tika-s0202t1:145_2": "“eseva nayo”ti atidisati. Paññaṁ vāhetīti paññāvāhī, paññaṁ sātisayaṁ pavattetīti",
  "tika-s0202t1:145_3": "attho. Tenāha “paññāpubbaṅgamaṁ ariyamaggaṁ bhāvetī”ti. Saddhāvāhinti ettha vuttanayena",
  "tika-s0202t1:145_4": "attho veditabbo. Ubhatobhāgavimuttādikathāti ubhatobhāgavimuttādīsu āgamanato paṭṭhāya",
  "tika-s0202t1:145_5": "vattabbakathā. Etesanti yathāvuttānaṁ ubhatobhāgavimuttādīnaṁ. Idhāti imasmiṁ kīṭāgirisutte.",
  "tika-s0202t1:145_6": "Nanu ca aṭṭhasamāpattilābhivasena ubhatobhāgavimutto kāyasakkhīādayo ca abhidhamme",
  "tika-s0202t1:145_7": "āgatā, kathamidha arūpajjhānalābhīvaseneva uddhaṭāti codanaṁ sandhāyāha “yasmā”tiādi.",
  "tika-s0202t1:146_0": "Phusitvā patvā. Paññāya cassa disvā āsavā parikkhīṇā hontīti na āsavā paññāya passīyanti,",
  "tika-s0202t1:146_1": "dassanakāraṇā paññāya parikkhīṇā “disvā paññāya parikkhīṇā”ti vuttā. Dassanāyattaparikkhayattā",
  "tika-s0202t1:146_2": "eva hi dassanaṁ āsavānaṁ khayassa purimakiriyā hotīti. Tathāgatena paveditāti bodhimaṇḍe",
  "tika-s0202t1:146_3": "nisīditvā tathāgatena paṭividdhā viditā pacchā paresaṁ pākaṭīkatā. “Catusaccadhammā”ti",
  "tika-s0202t1:146_4": "vatvā tadantogadhattā sīlādīnaṁ “imasmiṁ ṭhāne sīlaṁ kathita”ntiādi vuttaṁ. Atthenāti",
  "tika-s0202t1:146_5": "avippaṭisārādipayojanena tasmiṁ tasmiṁ pītiādikena atthena. Kāraṇenāti sappurisūpanissayādinā",
  "tika-s0202t1:146_6": "kāraṇena tasmiṁ tasmiṁ samādhiādipadaṭṭhānatāya sīlādi kāraṇe. Ciṇṇacaritattāti saddhāciṇṇabhāvena",
  "tika-s0202t1:146_7": "sambodhāvahabhāve. Tattha tattha vicaritā visesena caritā, tesu tena paññā suṭṭhu",
  "tika-s0202t1:146_8": "carāpitāti attho. Patiṭṭhitā hoti maggena āgatattā. Mattāya parittappamāṇena. Olokanaṁ",
  "tika-s0202t1:146_9": "khamanti, paññāya gahetabbataṁ upenti.",
  "tika-s0202t1:147_0": "Tayoti kāyasakkhidiṭṭhippattasaddhāvimuttā. Yathāṭhitova pāḷiattho, na tattha kiñci",
  "tika-s0202t1:147_1": "niddhāretvā vattabbaṁ atthīti suttantapariyāyena avuttaṁ vadati. Tassa maggassāti",
  "tika-s0202t1:147_2": "sotāpattimaggassa yaṁ kātabbaṁ, tassa adhigatattā. Upari pana tiṇṇaṁ maggānaṁ atthāya",
  "tika-s0202t1:147_3": "sevamānā anulomasenāsanaṁ, bhajamānā kalyāṇamitte, samannānayamānā indriyāni anupubbena",
  "tika-s0202t1:147_4": "bhāvanāmaggappaṭipāṭiyā arahattaṁ pāpuṇissanti maggassa anekacittakkhaṇikatāyāti",
  "tika-s0202t1:147_5": "ayamettha suttapadese pāḷiyā attho.",
  "tika-s0202t1:148_0": "Imamevapāḷiṁ gahetvāti “katamo ca puggalo saddhānusārī”ti maggaṭṭhe puggale vatvā",
  "tika-s0202t1:148_1": "“imassa kho ahaṁ, bhikkhave”tiādinā tesaṁ vasena anulomasenāsanasevanādīnaṁ vuttattā",
  "tika-s0202t1:148_2": "imameva yathāvuttaṁ pāḷipadesaṁ gahetvā “lokuttaradhammo bahucittakkhaṇiko”ti vadati.",
  "tika-s0202t1:148_3": "So vattabboti so vitaṇḍavādī evaṁ vattabbo. Yadi maggaṭṭhapuggale vatvā anulomikasenāsanasevanādi",
  "tika-s0202t1:148_4": "pāḷiyaṁ vuttanti maggasamaṅgino eva hutvā te tathā paṭipajjanti, evaṁ sante senāsanapaṭisaṁyuttarūpādivipassanaggahaṇasmiṁ",
  "tika-s0202t1:148_5": "tava matena maggasamaṅgino eva āpajjeyyuṁ, na cetaṁ evaṁ hoti, tasmā suttaṁ me laddhanti",
  "tika-s0202t1:148_6": "yaṁ kiñci mā kathehīti vāretabbo. Tenāha “yadi aññena cittenā”tiādi. Tattha evaṁ",
  "tika-s0202t1:148_7": "santeti nānācitteneva senāsanapaṭisevanādike sati. Tattha pāḷiyaṁ yadi lokuttaradhammasamaṅgino",
  "tika-s0202t1:148_8": "eva pañcaviññāṇasamaṅgikālepi lokuttarasamaṅgitaṁ sace sampaṭicchasi, satthārā saddhiṁ",
  "tika-s0202t1:148_9": "paṭivirujjhasi suttavirodhadīpanato. Tenāha “satthārā hī”tiādi. Dhammavicāraṇā nāma",
  "tika-s0202t1:148_10": "tuyhaṁ avisayo, tasmā yāguṁ pivāhīti uyyojetabbo.",
  "tika-s0202t1:149_0": "183.Ādikenevāti paṭhameneva. Anupubbasikkhāti anupubbeneva pavattasikkhāya. Tenāha",
  "tika-s0202t1:149_1": "“karaṇatthe paccattavacana”nti. Saddhā jātā etassāti saddhājāto, agyāhitātipakkhepena",
  "tika-s0202t1:149_2": "jāta-saddassa pacchāvacanaṁ. Evametanti adhimuccanaṁ okappaniyasaddhā. Santike nisīdati",
  "tika-s0202t1:149_3": "upaṭṭhānavasena. Sādhukaṁ katvā dhāretīti yathāsutaṁ dhammaṁ vācuggatakaraṇavasena",
  "tika-s0202t1:149_4": "taṁ paguṇaṁ katvā sāravasena dhāreti. Chando jāyatīti dhammesu nijjhānakkhamesu ime",
  "tika-s0202t1:149_5": "dhamme bhāvanāpaññāya paccakkhato ussāmīti kattukamyatākusalacchando jāyati. Ussahatīti",
  "tika-s0202t1:149_6": "chando uppādamatte aṭṭhatvā tato bhāvanārambhavasena ussahati. Tulayatiti sammasanavasena",
  "tika-s0202t1:149_7": "saṅkhāre. Tīraṇavipassanāya tulayantoti tīraṇapariññāya jānitvā upari pahānapariññāya",
  "tika-s0202t1:149_8": "vasena paritulayanto paṭijānanto. Maggapadhānaṁ padahatīti maggalakkhaṇaṁ padhānikaṁ",
  "tika-s0202t1:149_9": "maggaṁ padahati. Pesitacittoti nibbānaṁ pati pesitacitto. Nāmakāyenāti maggappaṭipāṭiyā",
  "tika-s0202t1:149_10": "taṁtaṁmaggasampayuttanāmakāyena. Na pana kiñci āhāti dūratāya samānaṁ na kiñci vacanaṁ",
  "tika-s0202t1:149_11": "bhagavā āha te daḷhataraṁ niggaṇhituṁ.",
  "tika-s0202t1:150_0": "184. Paṇena vohārena byākaraṇaṁ paṇaviyā, paṇaviyā abhāvena opaṇaviyā, na upetīti",
  "tika-s0202t1:150_1": "na yujjati. Tanti idaṁ idha adhippetaṁ paṇo paṇaviyaṁ dassetuṁ. Tayidaṁ sabbaṁ bhagavā",
  "tika-s0202t1:150_2": "“mayaṁ kho, āvuso, sāyañceva bhuñjāmā”ti assajipunabbasukehi vuttaṁ sikkhāya avattanabhāvadīpanavacanaṁ sandhāya vadati.",
  "tika-s0202t1:151_0": "Ukkhipitvāti sīsena gahetvā viya samādāya. Anudhammoti anurūpo sabhāvo, sāvakabhāvassa",
  "tika-s0202t1:151_1": "anucchavikā paṭipatti. Rohanīyanti viruḷhibhāvaṁ. Siniyhati ettha, etena vāti sineho,",
  "tika-s0202t1:151_2": "kāraṇaṁ. Taṁ ettha atthīti sinehavantaṁ, pādakanti attho. Taco ekaṁ aṅganti taco",
  "tika-s0202t1:151_3": "vīrapakkhabhāve ekamaṅgaṁ. Padhānaṁ anuyuñjantassa hi tace palujjamānepi taṁnimittaṁ",
  "tika-s0202t1:151_4": "avosānaṁ anāpajjanakasseva vīriyassa ekaṁ aṅgaṁ ekaṁ kāraṇaṁ. Evaṁ sesesu vattabbaṁ.",
  "tika-s0202t1:151_5": "Tenāha – “arahattaṁ appatvā na vuṭṭhahissāmīti evaṁ paṭipajjatī”ti. Sesaṁ suviññeyyameva.",
  "tika-s0202t1:152": "Kīṭāgirisuttavaṇṇanāya līnatthappakāsanā samattā.",
  "tika-s0202t1:153": "Niṭṭhitā ca bhikkhuvaggavaṇṇanā."
}