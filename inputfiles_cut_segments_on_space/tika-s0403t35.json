{
  "tika-s0403t35:0": "3. Vajjisattakavaggo",
  "tika-s0403t35:1": "1. Sārandadasuttavaṇṇanā",
  "tika-s0403t35:2_0": "21. Tatiyassa paṭhame devāyatanabhāvena cittattā lokassa cittīkāraṭṭhānatāya ca cetiyaṁ",
  "tika-s0403t35:2_1": "ahosi. Yāvakīvanti (dī. ni. ṭī. 2.134) ekamevetaṁ padaṁ aniyamato parimāṇavācī. Kālo",
  "tika-s0403t35:2_2": "cettha adhippetoti āha ‘‘yattakaṁ kāla’’nti. Abhiṇhaṁ sannipātāti niccasannipātā.",
  "tika-s0403t35:2_3": "Taṁ pana niccasannipātataṁ dassetuṁ ‘‘divasassā’’tiādi vuttaṁ. Sannipātabahulāti",
  "tika-s0403t35:2_4": "pacurasannipātā. Vosānanti saṅkocaṁ. ‘‘Vuddhiyevā’’tiādinā vuttamatthaṁ byatirekamukhena",
  "tika-s0403t35:2_5": "dassetuṁ ‘‘abhiṇhaṁ asannipatantā hī’’tiādi vuttaṁ. Ākulāti khubhitā na pasannā.",
  "tika-s0403t35:2_6": "Bhijjitvāti vaggabandhato vibhajja visuṁ visuṁ hutvā.",
  "tika-s0403t35:3": "Sannipātabheriyāti sannipātārocanabheriyā. Addhabhuttā vāti sāmibhuttā vā. Osīdamāneti hāyamāne.",
  "tika-s0403t35:4_0": "Suṅkanti bhaṇḍaṁ gahetvā gacchantehi pabbatakhaṇḍanādititthagāmadvārādīsu rājapurisānaṁ",
  "tika-s0403t35:4_1": "dātabbabhāgaṁ. Balinti nipphannasassādito chabhāgaṁ sattabhāgantiādinā laddhabbakaraṁ.",
  "tika-s0403t35:4_2": "Daṇḍanti dasavīsatikahāpaṇādikaṁ aparādhānurūpaṁ gahetabbadhanadaṇḍaṁ. Vajjidhammanti",
  "tika-s0403t35:4_3": "vajjirājadhammaṁ. Idāni apaññattapaññāpanādīsu tappaṭikkhepe ca ādīnavānisaṁse ca",
  "tika-s0403t35:4_4": "vitthārato dassetuṁ ‘‘tesa’’ntiādi vuttaṁ. Pāricariyakkhamāti upaṭṭhānakkhamā. Porāṇaṁ",
  "tika-s0403t35:4_5": "vajjidhammanti ettha pubbe kira vajjirājāno ‘‘ayaṁ coro’’ti ānetvā dassite ‘‘gaṇhatha",
  "tika-s0403t35:4_6": "naṁ cora’’nti avatvā vinicchayamahāmattānaṁ denti. Te vinicchinitvā sace acoro hoti,",
  "tika-s0403t35:4_7": "vissajjenti. Sace coro, attanā kiñci akatvā vohārikānaṁ denti, tepi vinicchinitvā",
  "tika-s0403t35:4_8": "acoro ce, vissajjenti. Coro ce, suttadharānaṁ denti. Tepi vinicchinitvā acoro ce,",
  "tika-s0403t35:4_9": "vissajjenti. Coro ce, aṭṭakulikānaṁ denti, tepi tatheva katvā senāpatissa, senāpati",
  "tika-s0403t35:4_10": "uparājassa, uparājā rañño. Rājā vinicchinitvā sace acoro hoti, vissajjeti. Sace pana",
  "tika-s0403t35:4_11": "coro hoti, paveṇipaṇṇakaṁ vācāpeti. Tattha ‘‘yena idaṁ nāma kataṁ, tassa ayaṁ nāmadaṇḍo’’ti",
  "tika-s0403t35:4_12": "likhitaṁ. Rājā tassa kiriyaṁ tena samānetvā tadanucchavikaṁ daṇḍaṁ karoti. Iti etaṁ",
  "tika-s0403t35:4_13": "porāṇaṁ vajjidhammaṁ samādāya vattantānaṁ manussā na ujjhāyanti. Paramparāgatesu",
  "tika-s0403t35:4_14": "aṭṭakulesu jātā agatigamanaviratā aṭṭamahallakapurisā aṭṭakulikā.",
  "tika-s0403t35:5_0": "Sakkāranti upakāraṁ. Garubhāvaṁ paccupaṭṭhapetvāti ‘‘ime amhākaṁ garuno’’ti tattha",
  "tika-s0403t35:5_1": "garubhāvaṁ paṭi paṭi upaṭṭhapetvā. Mānessantīti sammānessanti. Taṁ pana sammānanaṁ",
  "tika-s0403t35:5_2": "tesu nesaṁ attamanatāpubbakanti āha ‘‘manena piyāyissantī’’ti. Nipaccakāraṁ paṇipātaṁ.",
  "tika-s0403t35:5_3": "Dassentīti garucittabhāraṁ dassenti. Sandhānetunti sambandhaṁ avicchinnaṁ katvā ghaṭetuṁ.",
  "tika-s0403t35:6_0": "Pasayhakārassāti balakkārassa. Kāmaṁ vuddhiyā pūjanīyatāya ‘‘vuddhihāniyo’’ti vuttaṁ,",
  "tika-s0403t35:6_1": "attho pana vuttānukkameneva yojetabbo. Pāḷiyaṁ vā yasmā ‘‘vuddhiyeva pāṭikaṅkhā,",
  "tika-s0403t35:6_2": "no parihānī’’ti vuttaṁ, tasmā tadanukkamena ‘‘vuddhihāniyo’’ti vuttaṁ.",
  "tika-s0403t35:7_0": "Vipaccituṁ aladdhokāse pāpakamme, tassa kammassa vipāke vā anavasarova devasopasaggo.",
  "tika-s0403t35:7_1": "Tasmiṁ pana laddhokāse siyā devatopasaggassa avasaroti āha ‘‘anuppannaṁ…pe… vaḍḍhentī’’ti.",
  "tika-s0403t35:7_2": "Eteneva anuppannaṁ sukhanti etthāpi attho veditabbo. Balakāyassa diguṇatiguṇatādassanaṁ",
  "tika-s0403t35:7_3": "paṭibhayabhāvadassananti evamādinā devatānaṁ saṅgāmasīse sahāyatā veditabbā.",
  "tika-s0403t35:8_0": "Anicchitanti aniṭṭhaṁ. Āvaraṇatoti nisedhanato. Dhammato anapetā dhammiyāti idha",
  "tika-s0403t35:8_1": "‘‘dhammikā’’ti vuttā. Migasūkarādighātāya sunakhādīnaṁ kaḍḍhitvā vanacaraṇaṁ vājo,",
  "tika-s0403t35:8_2": "tattha niyuttā, te vā vājentīti vājikā, migavadhacārino.",
  "tika-s0403t35:9": "Sārandadasuttavaṇṇanā niṭṭhitā.",
  "tika-s0403t35:10": "2. Vassakārasuttavaṇṇanā",
  "tika-s0403t35:11_0": "22. Dutiye abhiyātukāmoti ettha abhi-saddo abhibhavanattho ‘‘anabhividitu’’ntiādīsu",
  "tika-s0403t35:11_1": "viyāti āha ‘‘abhibhavanatthāya yātukāmo’’ti. Vajjirājānoti ‘‘vajjetabbā ime’’ti ādito",
  "tika-s0403t35:11_2": "pavattaṁ vacanaṁ upādāya vajjīti laddhanāmā rājāno, vajjiraṭṭhassa vā rājāno vajjirājāno.",
  "tika-s0403t35:11_3": "Raṭṭhassa pana vajjisamaññā tannivāsirājakumāravasena veditabbā. Rājiddhiyāti rājabhāvānugatena",
  "tika-s0403t35:11_4": "pabhāvena. So pana pabhāvo nesaṁ gaṇarājānaṁ mitho sāmaggiyā loke pākaṭo. Ciraṭṭhāyī",
  "tika-s0403t35:11_5": "ca ahosīti ‘‘samaggabhāvaṁ kathetī’’ti vuttaṁ. Anu anu taṁsamaṅgino bhāveti vaḍḍhetīti",
  "tika-s0403t35:11_6": "anubhāvo, anubhāvo eva ānubhāvo, patāpo. So pana nesaṁ patāpo hatthiassādivāhanasampattiyā",
  "tika-s0403t35:11_7": "tattha ca subhikkhitabhāvena loke pākaṭo jātoti ‘‘etena…pe… kathetī’’ti vuttaṁ. Tāḷacchiggaḷenāti",
  "tika-s0403t35:11_8": "kuñcikāchiddena. Asananti saraṁ. Atipātayissantīti atikkāmenti. Poṅkhānupoṅkhanti",
  "tika-s0403t35:11_9": "poṅkhassa anupoṅkhaṁ, purimasarassa poṅkhapadānugatapoṅkhaṁ itaraṁ saraṁ katvāti",
  "tika-s0403t35:11_10": "attho. Avirādhitanti avirajjhitaṁ. Ucchindissāmīti ummūlanavasena kulasantatiṁ chindissāmi.",
  "tika-s0403t35:11_11": "Ayanaṁ vaḍḍhanaṁ ayo, tappaṭipakkhena anayoti āha ‘‘avaḍḍhi’’nti. Ñātīnaṁ byasanaṁ",
  "tika-s0403t35:11_12": "vināso ñātibyasanaṁ.",
  "tika-s0403t35:12_0": "Gaṅgāyāti gaṅgāsamīpe. Paṭṭanagāmanti sakaṭapaṭṭanagāmaṁ. Tatrāti tasmiṁ paṭṭane.",
  "tika-s0403t35:12_1": "Balavāghātajātoti uppannabalavakodho. Meti mayhaṁ. Gatenāti gamanena. Sītaṁ vā uṇhaṁ",
  "tika-s0403t35:12_2": "vā natthi tāya velāya. Abhimukhaṁ yuddhenāti abhimukhaṁ ujukameva saṅgāmakaraṇena.",
  "tika-s0403t35:12_3": "Upalāpanaṁ sāmaṁ dānañcāti dassetuṁ ‘‘ala’’ntiādi vuttaṁ. Bhedopi idha upāyo evāti",
  "tika-s0403t35:12_4": "vuttaṁ ‘‘aññatra mithubhedā’’ti. Yuddhassa pana anupāyatā pageva pakāsitā. Idanti",
  "tika-s0403t35:12_5": "‘‘aññatra upalāpanāya aññatra mithubhedā’’ti idaṁ vacanaṁ. Kathāya nayaṁ labhitvāti",
  "tika-s0403t35:12_6": "‘‘yāvakīvañca …pe… parihānī’’ti imāya bhagavato kathāya upāyaṁ labhitvā. Anukampāyāti",
  "tika-s0403t35:12_7": "vajjirājesu anuggahena.",
  "tika-s0403t35:13_0": "Rājāpi tameva pesetvā sabbe…pe… pāpesīti rājā taṁ attano santikaṁ āgataṁ ‘‘kiṁ, ācariya,",
  "tika-s0403t35:13_1": "bhagavā avacā’’ti pucchi. So ‘‘yathā bho samaṇassa gotamassa vacanaṁ na sakkā vajjī",
  "tika-s0403t35:13_2": "kenaci gahetuṁ, apica upalāpanāya vā mithubhedena vā sakkā’’ti āha. Tato naṁ rājā",
  "tika-s0403t35:13_3": "‘‘upalāpanāya amhākaṁ hatthiassādayo nassissanti, bhedeneva te gahessāmi, kiṁ karomā’’ti",
  "tika-s0403t35:13_4": "pucchi. Tena hi, mahārāja, tumhe vajjī ārabbha parisati kathaṁ samuṭṭhāpetha, tato",
  "tika-s0403t35:13_5": "ahaṁ ‘‘kiṁ te, mahārāja, tehi, attano santakena kasivaṇijjādīni katvā jīvantu ete",
  "tika-s0403t35:13_6": "rājāno’’ti vatvā pakkamissāmi. Tato tumhe ‘‘kiṁ nu, bho, esa brāhmaṇo vajjī ārabbha",
  "tika-s0403t35:13_7": "pavattaṁ kathaṁ paṭibāhatī’’ti vadeyyātha. Divasabhāge cāhaṁ tesaṁ paṇṇākāraṁ pesessāmi,",
  "tika-s0403t35:13_8": "tampi gāhāpetvā tumhepi mama dosaṁ āropetvā bandhanatāḷanādīni akatvāva kevalaṁ khuramuṇḍaṁ",
  "tika-s0403t35:13_9": "maṁ katvā nagarā nīharāpetha, athāhaṁ ‘‘mayā te nagare pākāro parikhā ca kāritā,",
  "tika-s0403t35:13_10": "ahaṁ thiradubbalaṭṭhānañca uttānagambhīraṭṭhānañca jānāmi, na cirassaṁ dāni taṁ ujuṁ",
  "tika-s0403t35:13_11": "karissāmī’’ti vakkhāmi. Taṁ sutvā tumhe ‘‘gacchatū’’ti vadeyyāthāti. Rājā sabbaṁ akāsi.",
  "tika-s0403t35:14_0": "Licchavī tassa nikkhamanaṁ sutvā ‘‘saṭho brāhmaṇo, mā tassa gaṅgaṁ uttāretuṁ adatthā’’ti",
  "tika-s0403t35:14_1": "āhaṁsu. Tatra ekaccehi ‘‘amhe ārabbha kathitattā kira so evaṁ karotī’’ti vutte ‘‘tena",
  "tika-s0403t35:14_2": "hi bhaṇe etū’’ti vadiṁsu. So gantvā licchavī disvā ‘‘kimāgatatthā’’ti pucchito taṁ",
  "tika-s0403t35:14_3": "pavattiṁ ārocesi. Licchavino ‘‘appamattakena nāma evaṁ garuṁ daṇḍaṁ kātuṁ na yutta’’nti",
  "tika-s0403t35:14_4": "vatvā ‘‘kiṁ te tatra ṭhānantara’’nti pucchiṁsu. Vinicchayamahāmaccohamasmīti. Tadeva",
  "tika-s0403t35:14_5": "te ṭhānantaraṁ hotūti. So suṭṭhutaraṁ vinicchayaṁ karoti. Rājakumārā tassa santike",
  "tika-s0403t35:14_6": "sippaṁ uggaṇhanti. So patiṭṭhitaguṇo hutvā ekadivasaṁ ekaṁ licchaviṁ gahetvā ekamantaṁ",
  "tika-s0403t35:14_7": "gantvā ‘‘dārakā kasantī’’ti pucchi. Āma, kasanti. Dve goṇe yojetvāti. Āma, dve goṇe",
  "tika-s0403t35:14_8": "yojetvāti. Ettakaṁ vatvā nivatto. Tato tamañño ‘‘kiṁ ācariyo āhā’’ti pucchitvā tena",
  "tika-s0403t35:14_9": "vuttaṁ – asaddahanto ‘‘na meso yathābhūtaṁ kathetī’’ti tena saddhiṁ bhijji.",
  "tika-s0403t35:15_0": "Brāhmaṇo aparampi ekadivasaṁ ekaṁ licchaviṁ ekamantaṁ netvā ‘‘kena byañjanena bhuttosī’’ti",
  "tika-s0403t35:15_1": "pucchitvā nivatto. Tampi añño pucchitvā asaddahanto tatheva bhijji. Brāhmaṇo aparampi",
  "tika-s0403t35:15_2": "divasaṁ ekaṁ licchaviṁ ekamantaṁ netvā ‘‘atiduggatosi kirā’’ti pucchi. Ko evamāhāti",
  "tika-s0403t35:15_3": ". Asuko nāma licchavīti. Aparampi ekamantaṁ netvā ‘‘tvaṁ kira bhīrujātiko’’ti pucchi.",
  "tika-s0403t35:15_4": "Ko evamāhāti? Asuko nāma licchavīti. Evaṁ aññena akathitameva aññassa kathento tīhi",
  "tika-s0403t35:15_5": "saṁvaccharehi te rājāno aññamaññaṁ bhinditvā yathā dve ekamaggena na gacchanti, tathā",
  "tika-s0403t35:15_6": "katvā sannipātabheriṁ carāpesi. Licchavino ‘‘issarā sannipatantu, sūrā sannipatantū’’ti",
  "tika-s0403t35:15_7": "vatvā na sannipatiṁsu. Brāhmaṇo ‘‘ayaṁ dāni kālo, sīghaṁ āgacchatū’’ti rañño sāsanaṁ",
  "tika-s0403t35:15_8": "peseti. Rājā sutvāva balabheriṁ carāpetvā nikkhami. Vesālikā sutvā ‘‘rañño gaṅgaṁ",
  "tika-s0403t35:15_9": "uttarituṁ na dassāmā’’ti bheriṁ carāpesuṁ. Te sutvā ‘‘gacchantu sūrarājāno’’tiādīni",
  "tika-s0403t35:15_10": "vatvā na sannipatiṁsu. ‘‘Nagarappavesanaṁ na dassāma, dvārāni pidahissāmā’’ti bheriṁ",
  "tika-s0403t35:15_11": "carāpesuṁ. Ekopi na sannipati. Yathāvivaṭehi dvārehi pavisitvā sabbe anayabyasanaṁ",
  "tika-s0403t35:15_12": "pāpetvā gato. Taṁ sandhāyetaṁ vuttaṁ – ‘‘rājāpi tameva pesetvā sabbepi bhinditvā",
  "tika-s0403t35:15_13": "gantvā anayabyasanaṁ pāpesī’’ti.",
  "tika-s0403t35:16": "Vassakārasuttavaṇṇanā niṭṭhitā.",
  "tika-s0403t35:17": "2. Paṭhamasattakasuttavaṇṇanā",
  "tika-s0403t35:18_0": "23. Tatiye aparihānāya hitāti aparihāniyā (dī. ni. ṭī. 2.136), na parihāyanti etehīti",
  "tika-s0403t35:18_1": "vā aparihāniyā. Evaṁ saṅkhepato vuttamatthaṁ vitthārato dassento ‘‘idhāpi cā’’tiādimāha.",
  "tika-s0403t35:18_2": "Tattha tatotiādi disāsu āgatasāsane vuttavacanaṁ vuttakathanaṁ. Vihārasīmā ākulā",
  "tika-s0403t35:18_3": "yasmā , tasmā uposathapavāraṇā ṭhitā. Olīyamānakoti pāḷito atthato ca vinassamānako.",
  "tika-s0403t35:18_4": "Ukkhipāpentāti paguṇabhāvakaraṇena atthasaṁvaṇṇanāvasena ca paggaṇhantā.",
  "tika-s0403t35:19_0": "Sāvatthiyaṁ bhikkhū viya (pārā. 565) pācittiyaṁ desāpetabboti paññāpentā. Vajjiputtakā",
  "tika-s0403t35:19_1": "viya (cūḷava. 446) dasavatthudīpanena. Tathā akarontāti navaṁ katikavattaṁ vā sikkhāpadaṁ",
  "tika-s0403t35:19_2": "vā amaddantā dhammavinayato sāsanaṁ dīpentā khuddakampi ca sikkhāpadaṁ asamūhanantā.",
  "tika-s0403t35:19_3": "Āyasmā mahākassapo viya cāti ‘‘suṇātu me, āvuso, saṅgho, santāmhākaṁ sikkhāpadāni",
  "tika-s0403t35:19_4": "gihigatāni. Gihinopi jānanti ‘idaṁ vo samaṇānaṁ sakyaputtikānaṁ kappati, idaṁ vo",
  "tika-s0403t35:19_5": "na kappatī’ti. Sacepi hi mayaṁ khuddānukhuddakāni sikkhāpadāni samūhanissāma, bhavissanti",
  "tika-s0403t35:19_6": "vattāro ‘dhūmakālikaṁ samaṇena gotamena sāvakānaṁ sikkhāpadaṁ paññattaṁ, yāvimesaṁ",
  "tika-s0403t35:19_7": "satthā aṭṭhāsi, tāvime sikkhāpadesu sikkhiṁsu. Yato imesaṁ satthā parinibbuto, na",
  "tika-s0403t35:19_8": "dānime sikkhāpadesu sikkhantī’ti. Yadi saṅghassa pattakallaṁ, saṅgho apaññattaṁ na",
  "tika-s0403t35:19_9": "paññapeyya, paññattaṁ na samucchindeyya, yathāpaññattesu sikkhāpadesu samādāya vatteyyā’’ti",
  "tika-s0403t35:19_10": "imaṁ (cūḷava. 442) tantiṁ ṭhapento āyasmā mahākassapo viya ca.",
  "tika-s0403t35:20_0": "Thirabhāvappattāti sāsane thirabhāvaṁ anivattitabhāvaṁ upagatā. Therakārakehīti therabhāvasādhakehi",
  "tika-s0403t35:20_1": "sīlādiguṇehi asekkhadhammehi. Bahū rattiyoti pabbajitā hutvā bahū rattiyo jānanti.",
  "tika-s0403t35:20_2": "Sīlādiguṇesu patiṭṭhāpanameva sāsane pariṇāyakatāti āha ‘‘tīsu sikkhāsu pavattentī’’ti.",
  "tika-s0403t35:20_3": "Ovādaṁ na denti abhājanabhāvato. Paveṇikathanti ācariyaparamparābhataṁ sammāpaṭipattidīpanaṁ",
  "tika-s0403t35:20_4": "dhammakathaṁ. Sārabhūtaṁ dhammapariyāyanti samathavipassanāmaggaphalasampāpanena",
  "tika-s0403t35:20_5": "sāsane sārabhūtaṁ bojjhaṅgakosallaanuttarasītibhāva- (a. ni. 6.85) adhicittasuttādidhammatantiṁ.",
  "tika-s0403t35:20_6": "Ādikaṁ ovādanti ādi-saddena ‘‘evaṁ te āloketabbaṁ, evaṁ te viloketabbaṁ, evaṁ te",
  "tika-s0403t35:20_7": "samiñjitabbaṁ, evaṁ te pasāretabbaṁ, evaṁ te saṅghāṭipattacīvaraṁ dhāretabba’’nti ovādaṁ saṅgaṇhāti.",
  "tika-s0403t35:21": "Punabbhavadānaṁ punabbhavo uttarapadalopena. Itareti ye na paccayavasikā na āmisacakkhukā, te na gacchanti taṇhāya vasaṁ.",
  "tika-s0403t35:22_0": "Āraññakesūti araññabhāgesu araññapariyāpannesu. Nanu yattha katthacipi taṇhā sāvajjā",
  "tika-s0403t35:22_1": "evāti codanaṁ sandhāyāha ‘‘gāmantasenāsanesu hī’’tiādi. Tena ‘‘anuttaresu vimokkhesu",
  "tika-s0403t35:22_2": "pihaṁ upaṭṭhāpayato’’ti ettha vuttapihādayo piya āraññakasenāsanesu sālayatā sevitabbapakkhikā evāti dasseti.",
  "tika-s0403t35:23_0": "Attanāvāti sayameva. Tena parehi anussāhitānaṁ saraseneva anāgatānaṁ pesalānaṁ bhikkhūnaṁ",
  "tika-s0403t35:23_1": "āgamanaṁ, āgatānañca phāsuvihāraṁ paccāsīsantīti dasseti. Imināva nīhārenāti imāya",
  "tika-s0403t35:23_2": "paṭipattiyā. Aggahitadhammaggahaṇanti aggahitassa pariyattidhammassa uggahaṇaṁ. Gahitasajjhāyakaraṇanti",
  "tika-s0403t35:23_3": "uggahitassa suṭṭhu atthacintanaṁ. Cintarattho hi ayaṁ sajjhāyasaddo. Entīti upagacchanti.",
  "tika-s0403t35:23_4": "Nisīdanti āsanapaññāpanādinā.",
  "tika-s0403t35:24": "Paṭhamasattakasuttavaṇṇanā niṭṭhitā.",
  "tika-s0403t35:25": "4-6. Dutiyasattakasuttādivaṇṇanā",
  "tika-s0403t35:26_0": "24-26. Catutthe karontoyevāti yathāvuttaṁ tiracchānakathaṁ kathentoyeva. Atiracchānakathābhāvepi",
  "tika-s0403t35:26_1": "tassa tattha tapparabhāvadassanatthaṁ avadhāraṇavacanaṁ. Pariyantakārīti sapariyantaṁ",
  "tika-s0403t35:26_2": "katvā vattā. ‘‘Pariyantavatiṁ vācaṁ bhāsitā’’ti (dī. ni. 1.9, 194) hi vuttaṁ. Appabhassovāti",
  "tika-s0403t35:26_3": "parimitakathoyeva ekantena kathetabbasseva kathanato. Samāpattisamāpajjanaṁ ariyo",
  "tika-s0403t35:26_4": "tuṇhībhāvo. Niddāyatiyevāti niddokkamane anādīnavadassī niddāyatiyeva, iriyāpathaparivattanādinā",
  "tika-s0403t35:26_5": "na naṁ vinodeti. Evaṁ saṁsaṭṭhovāti vuttanayena gaṇasaṅgaṇikāya saṁsaṭṭho eva viharati.",
  "tika-s0403t35:26_6": "Dussīlā pāpicchā nāmāti sayaṁ nissīlā asantaguṇasambhāvanicchāya samannāgatattā pāpā",
  "tika-s0403t35:26_7": "lāmakā icchā etesanti pāpicchā. Pāpapuggalehi mittikaraṇato pāpamittā. Tehi sadā",
  "tika-s0403t35:26_8": "sahapavattanena pāpasahāyā. Tattha ninnatādinā tadadhimuttatāya pāpasampavaṅkā. Pañcamādīni uttānatthāniyeva.",
  "tika-s0403t35:27": "Dutiyasattakasuttādivaṇṇanā niṭṭhitā.",
  "tika-s0403t35:28": "7-11. Saññāsuttādivaṇṇanā",
  "tika-s0403t35:29_0": "27-31. Sattame aniccāti anupassati etāyāti aniccānupassanā. Tathāpavattavipassanā",
  "tika-s0403t35:29_1": "pana yasmā attanā sahagatasaññāya bhāvitāya bhāvitā eva hoti, tasmā vuttaṁ ‘‘aniccānupassanādīhi",
  "tika-s0403t35:29_2": "sahagatasaññā’’ti. Imā satta lokiyavipassanāpi honti ‘‘anicca’’ntiādinā pavattanato.",
  "tika-s0403t35:29_3": "‘‘Etaṁ santaṁ etaṁ paṇītaṁ yadidaṁ sabbasaṅkhārasamatho’’ti āgatavasena panettha",
  "tika-s0403t35:29_4": "dve lokuttarā hontīti veditabbā. ‘‘Virāgo nirodho’’ti hi tattha nibbānaṁ vuttanti",
  "tika-s0403t35:29_5": "idha virāgasaññā, tā vuttasaññā nibbānārammaṇāpi siyuṁ. Sesamettha suviññeyyameva.",
  "tika-s0403t35:29_6": "Aṭṭhamādīni uttānatthāneva.",
  "tika-s0403t35:30": "Saññāsuttādivaṇṇanā niṭṭhitā.",
  "tika-s0403t35:31": "Vajjisattakavaggavaṇṇanā niṭṭhitā."
}