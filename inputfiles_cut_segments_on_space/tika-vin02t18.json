{
  "tika-vin02t18:0": "10. Kosambakakkhandhakaṁ",
  "tika-vin02t18:1": "Kosambakavivādakathāvaṇṇanā",
  "tika-vin02t18:2_0": "451. Kosambakakkhandhake sace hoti, desessāmīti subbacatāya sikkhākāmatāya ca āpattiṁ",
  "tika-vin02t18:2_1": "passi. Natthi āpattīti anāpattipakkhopi ettha sambhavatīti adhippāyenāha. Sā panāpatti",
  "tika-vin02t18:2_2": "eva. Tenāha “so tassā āpattiyā anāpattidiṭṭhi ahosī”ti.",
  "tika-vin02t18:3_0": "453-454.Sambhamaatthavasenāti turitatthavasena. “Akāraṇe tumhehi so bhikkhu ukkhitto”ti",
  "tika-vin02t18:3_1": "vadeyyāti yasmā pubbe vinayadharassa vacanena “sace āpatti hoti, desessāmī”ti anena",
  "tika-vin02t18:3_2": "paṭiññātaṁ, idānipi tasseva vacanena “asañcicca assatiyā katattā natthettha āpattī”ti",
  "tika-vin02t18:3_3": "anāpattisaññī, tasmā “akāraṇe tumhehi so bhikkhu ukkhitto”ti ukkhepake bhikkhū yadi",
  "tika-vin02t18:3_4": "vadeyyāti adhippāyo. Ukkhittānuvattake vā “tumhe āpattiṁ āpannā”ti vadeyyāti yasmā",
  "tika-vin02t18:3_5": "vatthujānanacittenāyaṁ sacittakā āpatti, ayañca udakāvasese udakāvasesasaññī, tasmā",
  "tika-vin02t18:3_6": "sāpattikasseva “tumhe chandāgatiṁ gacchathā”ti adhippāyena “tumhe āpattiṁ āpannā”ti",
  "tika-vin02t18:3_7": "ukkhittānuvattake vadeyya.",
  "tika-vin02t18:4_0": "455-456.Kammaṁ kopetīti “nānāsaṁvāsakacatuttho ce, bhikkhave, kammaṁ kareyya, akammaṁ",
  "tika-vin02t18:4_1": "na ca karaṇīya”ntiādivacanato sace saṅgho taṁ gaṇapūrakaṁ katvā kammaṁ kareyya, ayaṁ",
  "tika-vin02t18:4_2": "tattha nisinnopi taṁ kammaṁ kopetīti adhippāyo. Upacāraṁ muñcitvāti ettha upacāro",
  "tika-vin02t18:4_3": "nāma aññamaññaṁ hatthena pāpuṇanaṭṭhānaṁ.",
  "tika-vin02t18:5_0": "457.Bhaṇḍanajātātiādīsu kalahassa pubbabhāgo bhaṇḍanaṁ nāma, taṁ jātaṁ etesanti bhaṇḍanajātā,",
  "tika-vin02t18:5_1": "hatthaparāmāsādivasena matthakaṁ patto kalaho jāto etesanti kalahajātā, viruddhavādabhūtaṁ",
  "tika-vin02t18:5_2": "vādaṁ āpannāti vivādāpannā. Mukhasattīhīti vācāsattīhi. Vitudantāti vijjhantā. Bhagavantaṁ",
  "tika-vin02t18:5_3": "etadavocāti “idha, bhante, kosambiyaṁ bhikkhū bhaṇḍanajātā”tiādivacanaṁ avoca, tañca",
  "tika-vin02t18:5_4": "kho neva piyakamyatāya, na bhedādhippāyena, atha kho atthakāmatāya hitakāmatāya.",
  "tika-vin02t18:5_5": "Sāmaggīkārako kiresa bhikkhu, tasmāssa etadahosi “yathā ime bhikkhū vivādaṁ āraddhā,",
  "tika-vin02t18:5_6": "na sakkā mayā, nāpi aññena bhikkhunā samagge kātuṁ, appeva nāma sadevake loke aggapuggalo",
  "tika-vin02t18:5_7": "bhagavā sayaṁ vā gantvā attano vā santikaṁ pakkosāpetvā etesaṁ bhikkhūnaṁ khantimettāpaṭisaṁyuttaṁ",
  "tika-vin02t18:5_8": "sāraṇīyadhammadesanaṁ kathetvā sāmaggiṁ kareyyā”ti atthakāmatāya hitakāmatāya gantvā",
  "tika-vin02t18:5_9": "avoca. Tasmā evamāhāti atthakāmattā evamāha, na bhagavato vacanaṁ anādiyanto. Ye",
  "tika-vin02t18:5_10": "pana tadā satthu vacanaṁ na gaṇhiṁsu, te kiñci avatvā tuṇhībhūtā maṅkubhūtā aṭṭhaṁsu,",
  "tika-vin02t18:5_11": "tasmā ubhayesampi satthari agāravapaṭipatti nāhosi.",
  "tika-vin02t18:6": "Kosambakavivādakathāvaṇṇanā niṭṭhitā.",
  "tika-vin02t18:7": "Dīghāvuvatthukathāvaṇṇanā",
  "tika-vin02t18:8_0": "458.Atha kho bhagavā bhikkhū āmantesītiādīsu bhūtapubbanti idaṁ bhagavā pathavīgataṁ",
  "tika-vin02t18:8_1": "nidhiṁ uddharitvā purato rāsiṁ karonto viya bhavapaṭicchannaṁ purāvutthaṁ dassento",
  "tika-vin02t18:8_2": "āha. Aḍḍhoti issaro. Yo koci attano santakena vibhavena aḍḍho hoti, ayaṁ pana na",
  "tika-vin02t18:8_3": "kevalaṁ aḍḍhoyeva, mahaddhano mahatā aparimāṇasaṅkhena dhanena samannāgatoti āha",
  "tika-vin02t18:8_4": "“mahaddhano”ti. Bhuñjitabbato paribhuñjitabbato visesato kāmā bhogā nāma, tasmā pañcakāmaguṇavasena",
  "tika-vin02t18:8_5": "mahantā uḷārā bhogā assāti mahābhogo. Mahantaṁ senābalañceva thāmabalañca etassāti",
  "tika-vin02t18:8_6": "mahabbalo. Mahanto hatthiassādivāhano etassāti mahāvāhano. Mahantaṁ vijitaṁ raṭṭhaṁ",
  "tika-vin02t18:8_7": "etassāti mahāvijito. Paripuṇṇakosakoṭṭhāgāroti koso vuccati bhaṇḍāgārasāragabbho,",
  "tika-vin02t18:8_8": "koṭṭhaṁ vuccati dhaññassa āṭhapanaṭṭhānaṁ, koṭṭhabhūtaṁ agāraṁ koṭṭhāgāraṁ, nidahitvā",
  "tika-vin02t18:8_9": "ṭhapitena dhanena paripuṇṇakoso dhaññānañca paripuṇṇakoṭṭhāgāroti attho.",
  "tika-vin02t18:9_0": "Atha vā catubbidho koso hatthī assā rathā pattīti. Yathā hi asino tikkhabhāvaparipālako",
  "tika-vin02t18:9_1": "paricchado “koso”ti vuccati, evaṁ rañño tikkhabhāvaparipālakattā caturaṅginī senā",
  "tika-vin02t18:9_2": "“koso”ti vuccati. Tividhaṁ koṭṭhāgāraṁ dhanakoṭṭhāgāraṁ dhaññakoṭṭhāgāraṁ vatthakoṭṭhāgāranti.",
  "tika-vin02t18:9_3": "Taṁ sabbampi paripuṇṇamassāti paripuṇṇakosakoṭṭhāgāro. Caturaṅginiṁ senanti hatthiassarathapattisaṅkhātehi",
  "tika-vin02t18:9_4": "catūhi aṅgehi samannāgataṁ senaṁ. Sannayhitvāti cammapaṭimuñcanādīhi sannāhaṁ kāretvā.",
  "tika-vin02t18:9_5": "Abbhuyyāsīti abhiuyyāsi, abhimukho hutvā nikkhamīti attho. Ekasaṅghātampīti ekappahārampi.",
  "tika-vin02t18:9_6": "Dhovananti dhovanudakaṁ. Parinetvāti nīharitvā. “Anatthado”ti vattabbe da-kārassa",
  "tika-vin02t18:9_7": "ta-kāraṁ katvā “anatthato”ti vuttanti āha “atha vā”tiādi.",
  "tika-vin02t18:10_0": "464. Vaggabhāvena vā puthu nānā saddo assāti puthusaddo. Samajanoti bhaṇḍane samajjhāsayo",
  "tika-vin02t18:10_1": "jano. Tatthāti tasmiṁ janakāye. Ahaṁ bāloti na maññitthāti bālalakkhaṇe ṭhitopi “ahaṁ",
  "tika-vin02t18:10_2": "bālo”ti na maññi. Bhiyyo cāti attano bālabhāvassa ajānanato bhiyyo ca bhaṇḍanassa",
  "tika-vin02t18:10_3": "upariphoṭo viya saṅghabhedassa attano kāraṇabhāvampi uppajjamānaṁ na maññittha nāññāsi.",
  "tika-vin02t18:11_0": "Kalahavasena pavattavācāyeva gocarā etesanti vācāgocarā. Mukhāyāmanti vivadanavasena",
  "tika-vin02t18:11_1": "mukhaṁ āyāmetvā bhāṇino. Na taṁ jānantīti taṁ kalahaṁ na jānanti. Kalahaṁ karonto",
  "tika-vin02t18:11_2": "ca taṁ na jānanto nāma natthi. Yathā pana na jānanti, taṁ dassetuṁ āha “evaṁ sādīnavo",
  "tika-vin02t18:11_3": "aya”nti, ayaṁ kalaho nāma attano paresañca atthahāpanato anatthuppādanato diṭṭheva",
  "tika-vin02t18:11_4": "dhamme samparāye ca sādīnavo sadosoti attho. Taṁ na jānantīti taṁ kalahaṁ na jānanti.",
  "tika-vin02t18:11_5": "Kathaṁ na jānantīti āha “evaṁ sādīnavo aya”nti, “evaṁ sādīnavo ayaṁ kalaho”ti evaṁ",
  "tika-vin02t18:11_6": "taṁ kalahaṁ na jānantīti attho.",
  "tika-vin02t18:12_0": "Akkocchi mantiādīsu akkocchīti akkosi. Avadhīti pahari. Ajinīti kūṭasakkhiotāraṇena",
  "tika-vin02t18:12_1": "vā vādapaṭivādena vā karaṇuttariyakaraṇena vā ajesi. Ahāsīti mama santakaṁ pattādīsu",
  "tika-vin02t18:12_2": "kiñcideva avahari. Ye ca tanti ye keci devā vā manussā vā gahaṭṭhā vā pabbajitā vā",
  "tika-vin02t18:12_3": "taṁ “akkocchi ma”ntiādivatthukaṁ kodhaṁ sakaṭadhuraṁ viya naddhinā pūtimacchādīni",
  "tika-vin02t18:12_4": "viya ca kusādīhi punappunaṁ veṭhentā upanayhanti upanāhavasena anubandhanti, tesaṁ",
  "tika-vin02t18:12_5": "sakiṁ uppannaṁ veraṁ na sammatīti attho.",
  "tika-vin02t18:13_0": "Ye ca taṁ nupanayhantīti assatiyā amanasikāravasena vā kammapaccavekkhaṇādivasena",
  "tika-vin02t18:13_1": "vā ye taṁ akkosādivatthukaṁ kodhaṁ “tayāpi koci niddoso purimabhave akkuṭṭho bhavissati,",
  "tika-vin02t18:13_2": "pahaṭo bhavissati, kūṭasakkhiṁ otāretvā jito bhavissati, kassaci te pasayha kiñci",
  "tika-vin02t18:13_3": "acchinnaṁ bhavissati, tasmā niddoso hutvāpi akkosādīni pāpuṇāsī”ti evaṁ na upanayhanti,",
  "tika-vin02t18:13_4": "tesu pamādena uppannampi veraṁ iminā anupanayhanena nirindhano viya jātavedo upasammati.",
  "tika-vin02t18:14_0": "Na hi verena verānīti yathā hi kheḷasiṅghāṇikādiasucimakkhitaṁ ṭhānaṁ teheva asucīhi",
  "tika-vin02t18:14_1": "dhovanto suddhaṁ niggandhaṁ kātuṁ na sakkoti, atha kho taṁ ṭhānaṁ bhiyyoso mattāya",
  "tika-vin02t18:14_2": "asuddhatarañca duggandhatarañca hoti, evameva akkosantaṁ paccakkosanto paharantaṁ",
  "tika-vin02t18:14_3": "paṭipaharanto verena veraṁ vūpasametuṁ na sakkoti, atha kho bhiyyo verameva karoti.",
  "tika-vin02t18:14_4": "Iti verāni nāma verena kismiñcipi kāle na sammanti, atha kho vaḍḍhantiyeva. Averena",
  "tika-vin02t18:14_5": "ca sammantīti yathā pana tāni kheḷādīni asucīni vippasannena udakena dhoviyamānāni",
  "tika-vin02t18:14_6": "nassanti, taṁ ṭhānaṁ suddhaṁ hoti niggandhaṁ, evameva averena khantimettodakena yonisomanasikārena",
  "tika-vin02t18:14_7": "paṭisaṅkhānena paccavekkhaṇena verāni vūpasammanti paṭippassambhanti abhāvaṁ gacchanti.",
  "tika-vin02t18:14_8": "Esa dhammo sanantanoti esa averena verūpasamanasaṅkhāto porāṇako dhammo sabbesaṁ",
  "tika-vin02t18:14_9": "buddhapaccekabuddhakhīṇāsavānaṁ gatamaggo.",
  "tika-vin02t18:15_0": "Na jānantīti aniccasaññaṁ na paccupaṭṭhāpentīti adhippāyo. Tato sammanti medhagāti",
  "tika-vin02t18:15_1": "tato tasmā kāraṇā medhagā kalahā sammanti vūpasamaṁ gacchanti. Kathaṁ te sammantīti",
  "tika-vin02t18:15_2": "āha “evañhī”tiādi. Tattha evañhi te jānantāti te paṇḍitā “mayaṁ maccusamīpaṁ gacchāmā”ti",
  "tika-vin02t18:15_3": "evaṁ jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti,",
  "tika-vin02t18:15_4": "atha nesaṁ tāya paṭipattiyā te medhagā sammantīti adhippāyo.",
  "tika-vin02t18:16_0": "Tesampi hoti saṅgatīti ye mātāpitūnaṁ aṭṭhīni chindanti, pāṇe haranti, gavādīni ca",
  "tika-vin02t18:16_1": "pasayha gaṇhanti, evaṁ raṭṭhaṁ vilumpamānānaṁ tesampi saṅgati hoti, kimaṅgaṁ pana",
  "tika-vin02t18:16_2": "tumhākaṁ na siyāti adhippāyo.",
  "tika-vin02t18:17_0": "Vaṇṇāvaṇṇadīpanatthaṁ vuttāti “bālasahāyatāya ime bhikkhū kalahapasutā, paṇḍitasahāyānaṁ",
  "tika-vin02t18:17_1": "pana idaṁ na siyā”ti paṇḍitasahāyassa bālasahāyassa ca vaṇṇāvaṇṇadīpanatthaṁ vuttā.",
  "tika-vin02t18:17_2": "Nipakanti nepakkapaññāya samannāgataṁ. Sādhuvihāri dhīranti bhaddakavihāriṁ paṇḍitaṁ.",
  "tika-vin02t18:17_3": "Pākaṭaparissaye ca paṭicchannaparissaye ca abhibhavitvāti sīhabyagghādayo pākaṭaparissaye",
  "tika-vin02t18:17_4": "ca rāgabhayadosabhayādayo paṭicchannaparissaye cāti sabbeva parissaye abhibhavitvā.",
  "tika-vin02t18:18_0": "Ekakācariṁsūti “idaṁ rajjaṁ nāma mahantaṁ pamādaṭṭhānaṁ, kiṁ amhākaṁ rajjena kāritenā”ti",
  "tika-vin02t18:18_1": "raṭṭhaṁ pahāya tato mahāaraññaṁ pavisitvā tāpasapabbajjaṁ pabbajitvā catūsu iriyāpathesu",
  "tika-vin02t18:18_2": "ekakā cariṁsūti attho.",
  "tika-vin02t18:19_0": "Ekassa caritaṁ seyyoti pabbajitassa pabbajitakālato paṭṭhāya ekībhāvābhiratassa ekakasseva",
  "tika-vin02t18:19_1": "caritaṁ seyyoti attho. Natthi bāle sahāyatāti cūḷasīlaṁ majjhimasīlaṁ mahāsīlaṁ dasa",
  "tika-vin02t18:19_2": "kathāvatthūni terasa dhutaguṇā vipassanāñāṇaṁ cattāro maggā cattāri phalāni tisso",
  "tika-vin02t18:19_3": "vijjā cha abhiññā amatamahānibbānanti ayaṁ sahāyatā nāma, sā bālaṁ nissāya adhigantuṁ",
  "tika-vin02t18:19_4": "na sakkāti natthi bāle sahāyatā. Mātaṅgo araññe mātaṅgaraññeti saralopena sandhi.",
  "tika-vin02t18:19_5": "“Mātaṅgarañño”tipi pāṭho, araññako mātaṅgo viyāti attho. Mātaṅga-saddeneva hatthibhāvassa",
  "tika-vin02t18:19_6": "vuttattā nāgavacanaṁ tassa mahattavibhāvanatthanti āha “nāgoti mahantādhivacanameta”nti.",
  "tika-vin02t18:19_7": "Mahantapariyāyo hi nāga-saddo hoti “etaṁ nāgassa nāgena, īsādantassa hatthino”tiādīsu.",
  "tika-vin02t18:20": "Dīghāvuvatthukathāvaṇṇanā niṭṭhitā.",
  "tika-vin02t18:21": "Bālakaloṇakagamanakathāvaṇṇanā",
  "tika-vin02t18:22_0": "465.Bālakaloṇakāragāmoti upāligahapatissa evaṁnāmako bhogagāmo. Tenupasaṅkamīti dhammasenāpatimahāmoggallānattheresu",
  "tika-vin02t18:22_1": "vā asītimahāsāvakesu vā antamaso dhammabhaṇḍāgārikaṁ ānandattherampi kañci anāmantetvā",
  "tika-vin02t18:22_2": "sayameva pattacīvaramādāya anīkanissaṭo hatthī viya yūthanissaṭo kāḷasīho viya vātacchinno",
  "tika-vin02t18:22_3": "valāhako viya ca ekakova upasaṅkami. Kasmā upasaṅkami? Gaṇe kirassa ādīnavaṁ disvā",
  "tika-vin02t18:22_4": "ekavihāriṁ bhikkhuṁ passitukāmatā udapādi, tasmā sītādipīḷito uṇhādiṁ patthayamāno",
  "tika-vin02t18:22_5": "viya upasaṅkami. Atha vā bhagavatā so ādīnavo pageva pariññāto, na tena satthā nibbinno,",
  "tika-vin02t18:22_6": "tasmiṁ pana antovasse keci buddhaveneyyā nāhesuṁ, tena aññattha gamanaṁ tesaṁ bhikkhūnaṁ",
  "tika-vin02t18:22_7": "damanupāyoti pālileyyakaṁ uddissa gacchanto ekavihāriṁ āyasmantaṁ bhaguṁ sampahaṁsetuṁ",
  "tika-vin02t18:22_8": "tattha gato. Evaṁ gate ca satthari pañcasatā bhikkhū āyasmantaṁ ānandaṁ āhaṁsu “āvuso",
  "tika-vin02t18:22_9": "ānanda satthā ekakova gato, mayaṁ anubandhissāmā”ti. “Āvuso, yadā bhagavā sāmaṁ senāsanaṁ",
  "tika-vin02t18:22_10": "saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ adutiyo",
  "tika-vin02t18:22_11": "gacchati, tadā ekacārikaṁ carituṁ bhagavato ajjhāsayo, sāvakena nāma satthu ajjhāsayānurūpaṁ",
  "tika-vin02t18:22_12": "paṭipajjitabbaṁ, tasmā na imesu divasesu bhagavā anugantabbo”ti nivāresi, sayampi",
  "tika-vin02t18:22_13": "nānugañchi. Dhammiyā kathāyāti ekībhāve ānisaṁsapaṭisaṁyuttāya dhammakathāya.",
  "tika-vin02t18:23": "Bālakaloṇakagamanakathāvaṇṇanā niṭṭhitā.",
  "tika-vin02t18:24": "Pācīnavaṁsadāyagamanakathāvaṇṇanā",
  "tika-vin02t18:25_0": "466.Yena pācīnavaṁsadāyoti tattha kasmā upasaṅkami? Yathā nāma jighacchitassa bhojane,",
  "tika-vin02t18:25_1": "pipāsitassa pānīye, sītena phuṭṭhassa uṇhe, uṇhena phuṭṭhassa sīte, dukkhitassa sukhe",
  "tika-vin02t18:25_2": "abhiruci uppajjati, evameva bhagavato kosambake bhikkhū aññamaññaṁ vivādāpanne asamaggavāsaṁ",
  "tika-vin02t18:25_3": "vasante, samaggavāsaṁ vasante āvajjentassa ime tayo kulaputtā āpāthamāgamiṁsu, atha",
  "tika-vin02t18:25_4": "nesaṁ paggaṇhitukāmo upasaṅkami “evāyaṁ paṭipattianukkamena kosambakānaṁ bhikkhūnaṁ",
  "tika-vin02t18:25_5": "vinayanūpāyo hotī”ti. Viharantīti sāmaggirasaṁ anubhavamānā viharanti.",
  "tika-vin02t18:26_0": "Dāyapāloti araññapālo. So araññaṁ yathā icchiticchitappadesena manussā pavisitvā",
  "tika-vin02t18:26_1": "tattha pupphaṁ vā phalaṁ vā niyyāsaṁ vā dabbasambhāraṁ vā na haranti, evaṁ vatiyā",
  "tika-vin02t18:26_2": "parikkhittassa araññassa yojite dvāre nisīditvā araññaṁ rakkhati, tasmā “dāyapālo”ti",
  "tika-vin02t18:26_3": "vutto. Attakāmarūpā viharantīti attano hitaṁ kāmayamānasabhāvā hutvā viharanti. Yo",
  "tika-vin02t18:26_4": "hi imasmiṁ sāsane pabbajitvāpi vejjakammadūtakammapahiṇagamanādīnaṁ vasena ekavīsatianesanāhi",
  "tika-vin02t18:26_5": "jīvikaṁ kappeti, ayaṁ na attakāmarūpo nāma. Yo pana imasmiṁ sāsane pabbajitvā ekavīsatianesanaṁ",
  "tika-vin02t18:26_6": "pahāya catupārisuddhisīle patiṭṭhāya buddhavacanaṁ uggaṇhitvā sappāyadhutaṅgaṁ adhiṭṭhāya",
  "tika-vin02t18:26_7": "aṭṭhatiṁsāya ārammaṇesu cittaruciyaṁ kammaṭṭhānaṁ gahetvā gāmantaṁ pahāya araññaṁ",
  "tika-vin02t18:26_8": "pavisitvā samāpattiyo nibbattetvā vipassanāya kammaṁ kurumāno vicarati, ayaṁ attakāmo",
  "tika-vin02t18:26_9": "nāma. Tepi tayo kulaputtā evarūpā ahesuṁ. Tena vuttaṁ “attakāmarūpā viharantī”ti.",
  "tika-vin02t18:27_0": "Mā tesaṁ aphāsumakāsīti tesaṁ aphāsukaṁ mā akāsīti bhagavantaṁ vāresi. Evaṁ kirassa",
  "tika-vin02t18:27_1": "ahosi “ime kulaputtā samaggā viharanti, ekaccassa ca gataṭṭhāne bhaṇḍanakalahavivādā",
  "tika-vin02t18:27_2": "vattanti, tikhiṇasiṅgo caṇḍagoṇo viya ovijjhanto vicarati, athekamaggena dvinnaṁ",
  "tika-vin02t18:27_3": "gamanaṁ na hoti, kadāci ayampi evaṁ karonto imesaṁ kulaputtānaṁ samaggavāsaṁ bhindeyya,",
  "tika-vin02t18:27_4": "pāsādiko ca panesa suvaṇṇavaṇṇo rasagiddho maññe, gatakālato paṭṭhāya paṇītadāyakānaṁ",
  "tika-vin02t18:27_5": "attano upaṭṭhākānaṁ vaṇṇakathanādīhi imesaṁ kulaputtānaṁ appamādavihāraṁ bhindeyya,",
  "tika-vin02t18:27_6": "vasanaṭṭhānāni cāpi etesaṁ kulaputtānaṁ nibaddhāni paricchinnāni tissova paṇṇasālā",
  "tika-vin02t18:27_7": "tayo caṅkamā tīṇi divāṭṭhānāni tīṇi mañcapīṭhāni, ayaṁ pana samaṇo mahākāyo vuḍḍhataro",
  "tika-vin02t18:27_8": "maññe bhavissati, so akāle ime kulaputte senāsanā vuṭṭhapessati, evaṁ sabbathāpi",
  "tika-vin02t18:27_9": "etesaṁ aphāsu bhavissatī”ti. Taṁ anicchanto “mā tesaṁ aphāsumakāsī”ti bhagavantaṁ vāreti.",
  "tika-vin02t18:28_0": "Kiṁ panesa jānanto vāresi ajānantoti? Ajānanto. Sammāsambuddho hi nāma yadā anekabhikkhusahassaparivāro",
  "tika-vin02t18:28_1": "byāmappabhāya asītianubyañjanehi dvattiṁsamahāpurisalakkhaṇasiriyā ca buddhānubhāvaṁ",
  "tika-vin02t18:28_2": "dassento vicarati, tadā “ko eso”ti apucchitvāva jānitabbo hoti. Tadā pana bhagavā",
  "tika-vin02t18:28_3": "“māssu koci mama buddhānubhāvaṁ aññāsī”ti tathārūpena iddhābhisaṅkhārena sabbampi",
  "tika-vin02t18:28_4": "taṁ buddhānubhāvaṁ cīvaragabbhena viya paṭicchādetvā valāhakagabbhena paṭicchanno",
  "tika-vin02t18:28_5": "puṇṇacando viya sayameva pattacīvaramādāya aññātakavesena agamāsi. Iti taṁ ajānantova dāyapālo vāresi.",
  "tika-vin02t18:29_0": "Etadavocāti thero kira “mā samaṇā”ti dāyapālassa kathaṁ sutvā cintesi “mayaṁ tayo",
  "tika-vin02t18:29_1": "janā idha viharāma, añño pabbajito nāma natthi, ayañca dāyapālo pabbajitena viya",
  "tika-vin02t18:29_2": "saddhiṁ katheti, ko nu kho bhavissatī”ti divāṭṭhānato uṭṭhāya dvāre ṭhatvā maggaṁ",
  "tika-vin02t18:29_3": "olokento bhagavantaṁ addasa. Bhagavāpi therassa saha dassaneneva sarīrobhāsaṁ muñci,",
  "tika-vin02t18:29_4": "asītianubyañjanavirājitā byāmappabhā pasāritasuvaṇṇapaṭo viya virocittha. Thero “ayaṁ",
  "tika-vin02t18:29_5": "dāyapālo phaṇakataāsīvisaṁ gīvāya gahetuṁ hatthaṁ pasārento viya loke aggapuggalena",
  "tika-vin02t18:29_6": "saddhiṁ kathentova na jānāti, aññatarabhikkhunā viya saddhiṁ kathetī”ti nivārento",
  "tika-vin02t18:29_7": "etaṁ “māvuso, dāyapālā”tiādivacanaṁ avoca.",
  "tika-vin02t18:30_0": "Tenupasaṅkamīti kasmā bhagavato paccuggamanaṁ akatvāva upasaṅkami? Evaṁ kirassa ahosi",
  "tika-vin02t18:30_1": "“mayaṁ tayo janā samaggavāsaṁ vasāma, sacāhaṁ ekakova paccuggamanaṁ karissāmi, samaggavāso",
  "tika-vin02t18:30_2": "nāma na bhavissati, piyamitte gahetvāva paccuggamanaṁ karissāmi. Yathā ca bhagavā",
  "tika-vin02t18:30_3": "mayhaṁ piyo, evaṁ sahāyānampi me piyo”ti tehi saddhiṁ paccuggamanaṁ kātukāmo sayaṁ",
  "tika-vin02t18:30_4": "akatvā upasaṅkami. Keci pana “tesaṁ therānaṁ paṇṇasāladvāre caṅkamanakoṭiyā bhagavato",
  "tika-vin02t18:30_5": "āgamanamaggo hoti, tasmā thero tesaṁ saññaṁ dadamānova gato”ti vadanti. Abhikkamathāti",
  "tika-vin02t18:30_6": "ito āgacchatha. Pāde pakkhālesīti vikasitapadumasannibhehi jālahatthehi maṇivaṇṇaṁ",
  "tika-vin02t18:30_7": "udakaṁ gahetvā suvaṇṇavaṇṇesu piṭṭhipādesu udakaṁ āsiñcitvā pādena pādaṁ ghaṁsento",
  "tika-vin02t18:30_8": "pakkhālesi. Buddhānaṁ kāye rajojallaṁ nāma na upalimpati, kasmā pakkhālesīti? Sarīrassa",
  "tika-vin02t18:30_9": "utuggahaṇatthaṁ tesañca cittasampahaṁsanatthaṁ. Amhehi abhihaṭena udakena bhagavā",
  "tika-vin02t18:30_10": "pāde pakkhālesi, paribhogaṁ akāsīti tesaṁ bhikkhūnaṁ balavasomanassavasena cittaṁ",
  "tika-vin02t18:30_11": "pīṇitaṁ hoti, tasmā pakkhālesi.",
  "tika-vin02t18:31_0": "Āyasmantaṁ anuruddhaṁ bhagavā etadavocāti so kira tesaṁ vuḍḍhataro, tassa saṅgahe",
  "tika-vin02t18:31_1": "kate sesānaṁ katova hotīti theraññeva etaṁ “kacci vo anuruddhā”tiādivacanaṁ avoca.",
  "tika-vin02t18:31_2": "Anuruddhāti vā ekasesanayena vuttaṁ virūpekasesassapi icchitabbattā, evañca katvā",
  "tika-vin02t18:31_3": "bahuvacananiddeso ca samatthito hoti. Kaccīti pucchanatthe nipāto. Voti sāmivacanaṁ.",
  "tika-vin02t18:31_4": "Idaṁ vuttaṁ hoti – kacci anuruddhā tumhākaṁ khamanīyaṁ, iriyāpatho vo khamati, kacci",
  "tika-vin02t18:31_5": "yāpanīyaṁ, kacci vo jīvitaṁ yāpeti ghaṭiyati, kacci piṇḍakena na kilamatha, kacci",
  "tika-vin02t18:31_6": "tumhākaṁ sulabhapiṇḍaṁ, sampatte vo disvā manussā uḷuṅkayāguṁ vā kaṭacchubhikkhaṁ",
  "tika-vin02t18:31_7": "vā dātabbaṁ maññantīti bhikkhācāravattaṁ pucchati. Kasmā? Yasmā paccayena akilamantena",
  "tika-vin02t18:31_8": "sakkā samaṇadhammo kātuṁ, vattameva vā etaṁ pabbajitānaṁ.",
  "tika-vin02t18:32_0": "Atha tena paṭivacane dinne “anuruddhā tumhe rājapabbajitā mahāpuññā, manussā tumhākaṁ",
  "tika-vin02t18:32_1": "araññe vasantānaṁ adatvā kassa aññassa dātabbaṁ maññissanti, tumhe pana etaṁ bhuñjitvā",
  "tika-vin02t18:32_2": "kiṁ nu kho migapotakā viya aññamaññaṁ ghaṭṭentā viharatha, udāhu sāmaggibhāvo vo",
  "tika-vin02t18:32_3": "atthī”ti sāmaggirasaṁ pucchanto “kacci pana vo anuruddhā samaggā”tiādimāha. Tattha",
  "tika-vin02t18:32_4": "khīrodakībhūtāti yathā khīrañca udakañca aññamaññaṁ saṁsandati, visuṁ na hoti, ekattaṁ",
  "tika-vin02t18:32_5": "viya upeti, kacci evaṁ sāmaggivasena ekattupagatacittuppādā viharathāti pucchati.",
  "tika-vin02t18:32_6": "Piyacakkhūhīti mettacittaṁ paccupaṭṭhāpetvā olokanato piyabhāvadīpakāni cakkhūni",
  "tika-vin02t18:32_7": "piyacakkhūni nāma, “kacci tathārūpehi cakkhūhi aññamaññaṁ passantā viharathā”ti pucchati.",
  "tika-vin02t18:32_8": "Tagghāti ekaṁsatthe nipāto, ekaṁsena mayaṁ bhanteti vuttaṁ hoti. Yathā kathaṁ panāti",
  "tika-vin02t18:32_9": "ettha yathāti nipātamattaṁ, kathanti kāraṇapucchā, kathaṁ pana tumhe evaṁ viharatha,",
  "tika-vin02t18:32_10": "kena kāraṇena viharatha, taṁ me kāraṇaṁ brūhīti vuttaṁ hoti.",
  "tika-vin02t18:33_0": "Mettaṁkāyakammanti mettacittavasena pavattaṁ kāyakammaṁ. Āvi ceva raho cāti sammukhā",
  "tika-vin02t18:33_1": "ceva parammukhā ca. Itaresupi eseva nayo. Tattha sammukhā kāyavacīkammāni sahavāse",
  "tika-vin02t18:33_2": "labbhanti, itarāni vippavāse, manokammaṁ sabbattha labbhati. Yañhi saheva vasantesu",
  "tika-vin02t18:33_3": "ekena mañcapīṭhaṁ vā dārubhaṇḍaṁ vā mattikābhaṇḍaṁ vā bahi dunnikkhittaṁ hoti, taṁ",
  "tika-vin02t18:33_4": "disvā “kenidaṁ vaḷañjita”nti avaññaṁ akatvā attanā dunnikkhittaṁ viya gahetvā paṭisāmentassa",
  "tika-vin02t18:33_5": "paṭijaggitabbayuttaṁ vā pana ṭhānaṁ paṭijaggantassa sammukhā mettaṁ kāyakammaṁ nāma",
  "tika-vin02t18:33_6": "hoti. Ekasmiṁ pakkante tena dunnikkhittaṁ senāsanaparikkhāraṁ tatheva nikkhipantassa",
  "tika-vin02t18:33_7": "paṭijaggitabbayuttaṁ vā pana ṭhānaṁ paṭijaggantassa parammukhā mettaṁ kāyakammaṁ",
  "tika-vin02t18:33_8": "nāma hoti. Sahavasantassa pana therehi saddhiṁ madhuraṁ sammodanīyakathaṁ paṭisanthārakathaṁ",
  "tika-vin02t18:33_9": "sāraṇīyakathaṁ dhammakathaṁ sarabhaññaṁ sākacchaṁ pañhapucchanaṁ pañhavissajjananti",
  "tika-vin02t18:33_10": "evamādikaraṇe sammukhā mettaṁ vacīkammaṁ nāma hoti. Theresu pana pakkantesu “mayhaṁ",
  "tika-vin02t18:33_11": "piyasahāyo nandiyatthero kimilatthero evaṁ sīlasampanno evaṁ ācārasampanno”tiādiguṇakathane",
  "tika-vin02t18:33_12": "parammukhā mettaṁ vacīkammaṁ nāma hoti. “Mayhaṁ piyamitto nandiyatthero kimilatthero",
  "tika-vin02t18:33_13": "avero hotu abyāpajjo sukhī”ti evaṁ samannāharato pana sammukhāpi parammukhāpi mettaṁ",
  "tika-vin02t18:33_14": "manokammaṁ hotiyeva.",
  "tika-vin02t18:34_0": "Nānā hi kho no bhante kāyāti ayañhi kāyo piṭṭhaṁ viya mattikā viya ca omadditvā ekato",
  "tika-vin02t18:34_1": "kātuṁ na sakkā. Ekañca pana maññe cittanti cittaṁ pana no attano viya aññamaññassa",
  "tika-vin02t18:34_2": "hitabhāvena avirodhabhāvena bhedābhāvena samaggabhāvena ekamevāti dasseti. Kathaṁ",
  "tika-vin02t18:34_3": "panete sakaṁ cittaṁ nikkhipitvā itaresaṁ cittavasena vattiṁsūti? Ekassa patte malaṁ",
  "tika-vin02t18:34_4": "uṭṭhahati, ekassa cīvaraṁ kiliṭṭhaṁ hoti, ekassa paribhaṇḍakammaṁ hoti. Tattha yassa",
  "tika-vin02t18:34_5": "patte malaṁ uṭṭhitaṁ, tena “mamāvuso patte malaṁ uṭṭhitaṁ, pacituṁ vaṭṭatī”ti vutte",
  "tika-vin02t18:34_6": "itare “mayhaṁ cīvaraṁ kiliṭṭhaṁ dhovitabbaṁ, mayhaṁ paribhaṇḍaṁ kātabba”nti avatvā",
  "tika-vin02t18:34_7": "araññaṁ pavisitvā dārūni āharitvā bhinditvā pattakaṭāhe bahalatanumattikāhi lepaṁ",
  "tika-vin02t18:34_8": "katvā pattaṁ pacitvā tato paraṁ cīvaraṁ vā dhovanti, paribhaṇḍaṁ vā karonti. “Mamāvuso",
  "tika-vin02t18:34_9": "cīvaraṁ kiliṭṭhaṁ, dhovituṁ vaṭṭatī”ti “mama paṇṇasālā uklāpā, paribhaṇḍaṁ kātuṁ",
  "tika-vin02t18:34_10": "vaṭṭatī”ti paṭhamataraṁ ārocitepi eseva nayo.",
  "tika-vin02t18:35_0": "Idāni tesaṁ appamādalakkhaṇaṁ pucchanto “kacci pana vo anuruddhā”tiādimāha. Tattha",
  "tika-vin02t18:35_1": "voti nipātamattaṁ, paccattavacanaṁ vā, kacci tumheti attho. Amhākanti amhesu tīsu",
  "tika-vin02t18:35_2": "janesu. Piṇḍāya paṭikkamatīti gāme piṇḍāya caritvā paccāgacchati. Avakkārapātinti",
  "tika-vin02t18:35_3": "atirekapiṇḍapātaṁ apanetvā ṭhapanatthāya ekaṁ samuggapātiṁ dhovitvā ṭhapeti. Yo pacchāti",
  "tika-vin02t18:35_4": "te kira therā na ekatova bhikkhācāraṁ pavisanti. Phalasamāpattiratā hete pātova sarīrapaṭijagganaṁ",
  "tika-vin02t18:35_5": "katvā vattapaṭipattiṁ pūretvā senāsanaṁ pavisitvā kālaparicchedaṁ katvā phalasamāpattiṁ",
  "tika-vin02t18:35_6": "appetvā nisīdanti. Tesu yo paṭhamataraṁ nisinno attano kālaparicchedavasena paṭhamataraṁ",
  "tika-vin02t18:35_7": "uṭṭhāti, so piṇḍāya caritvā paṭinivatto bhattakiccaṭṭhānaṁ āgantvā jānāti “dve bhikkhū",
  "tika-vin02t18:35_8": "pacchato, ahaṁ paṭhamataraṁ āgato”ti. Atha pattaṁ pidahitvā āsanapaññāpanādīni katvā",
  "tika-vin02t18:35_9": "yadi patte paṭivīsamattameva hoti, nisīditvā bhuñjati, yadi atirekaṁ hoti, avakkārapātiyaṁ",
  "tika-vin02t18:35_10": "pakkhipitvā pātiṁ pidhāya bhuñjati, katabhattakicco pattaṁ dhovitvā vodakaṁ katvā",
  "tika-vin02t18:35_11": "thavikāya osāpetvā pattacīvaraṁ gahetvā attano vasanaṭṭhānaṁ pavisati.",
  "tika-vin02t18:36_0": "Dutiyopi āgantvāva jānāti “eko paṭhamaṁ āgato, eko pacchato”ti. So sace patte bhattaṁ",
  "tika-vin02t18:36_1": "pamāṇameva hoti, bhuñjati. Sace mandaṁ, avakkārapātito gahetvā bhuñjati. Sace atirekaṁ",
  "tika-vin02t18:36_2": "hoti, avakkārapātiyaṁ pakkhipitvā pamāṇameva bhuñjitvā purimatthero viya vasanaṭṭhānaṁ",
  "tika-vin02t18:36_3": "pavisati. Tatiyopi āgantvāva jānāti “dve paṭhamaṁ āgatā, ahaṁ pacchimo”ti. Sopi dutiyatthero",
  "tika-vin02t18:36_4": "viya bhuñjitvā katabhattakicco pattaṁ dhovitvā vodakaṁ katvā thavikāya osāpetvā āsanāni",
  "tika-vin02t18:36_5": "ukkhipitvā paṭisāmeti, pānīyaghaṭe vā paribhojanīyaghaṭe vā avasesaudakaṁ chaḍḍetvā",
  "tika-vin02t18:36_6": "ghaṭe nikujjitvā avakkārapātiyaṁ sace avasesabhattaṁ hoti, taṁ vuttanayena jahitvā",
  "tika-vin02t18:36_7": "pātiṁ dhovitvā paṭisāmeti, bhattaggaṁ sammajjati, so kacavaraṁ chaḍḍetvā sammajjaniṁ",
  "tika-vin02t18:36_8": "ukkhipitvā upacikāhi muttaṭṭhāne ṭhapetvā pattacīvaramādāya vasanaṭṭhānaṁ pavisati.",
  "tika-vin02t18:36_9": "Idaṁ therānaṁ bahivihāre araññe bhattakiccakaraṇaṭṭhāne bhojanasālāya vattaṁ. Idaṁ",
  "tika-vin02t18:36_10": "sandhāya “yo pacchā”tiādi vuttaṁ.",
  "tika-vin02t18:37_0": "Yopassatītiādi pana nesaṁ antovihāre vattanti veditabbaṁ. Tattha vaccaghaṭanti ācamanakumbhiṁ.",
  "tika-vin02t18:37_1": "Rittanti rittakaṁ. Tucchanti tasseva vevacanaṁ. Avisayhanti ukkhipituṁ asakkuṇeyyaṁ",
  "tika-vin02t18:37_2": "atibhāriyaṁ. Hatthavikārenāti hatthasaññāya. Te kira pānīyaghaṭādīsu yaṁkiñci tucchakaṁ",
  "tika-vin02t18:37_3": "gahetvā pokkharaṇiṁ gantvā anto ca bahi ca dhovitvā udakaṁ parissāvetvā tīre ṭhapetvā",
  "tika-vin02t18:37_4": "aññaṁ bhikkhuṁ hatthavikārena āmantenti, odissa vā anodissa vā saddaṁ na karonti.",
  "tika-vin02t18:37_5": "Kasmā odissa na karonti? Tañhi bhikkhuṁ saddo bādheyyāti. Kasmā anodissa na karonti?",
  "tika-vin02t18:37_6": "Anodissa sadde dinne “ahaṁ pure, ahaṁ pure”ti dvepi nikkhameyyuṁ. Tato dvīhi kattabbakamme",
  "tika-vin02t18:37_7": "tatiyassa kammacchedo bhaveyya. Saṁyatapadasaddo pana hutvā aparassa bhikkhuno divāṭṭhānasantikaṁ",
  "tika-vin02t18:37_8": "gantvā tena diṭṭhabhāvaṁ ñatvā hatthasaññaṁ karoti, tāya saññāya itaro āgacchati,",
  "tika-vin02t18:37_9": "tato dve janā hatthena hatthaṁ saṁsibbantā dvīsu hatthesu ṭhapetvā uṭṭhāpenti. Taṁ",
  "tika-vin02t18:37_10": "sandhāyāha “hatthavikārena dutiyaṁ āmantetvā hatthavilaṅghakena upaṭṭhāpemā”ti.",
  "tika-vin02t18:38_0": "Pañcāhikaṁ kho panāti cātuddase pannarase aṭṭhamiyanti idaṁ tāva pakatidhammassavanameva,",
  "tika-vin02t18:38_1": "taṁ akhaṇḍaṁ katvā pañcame pañcame divase dve therā nātivikāle nahāyitvā anuruddhattherassa",
  "tika-vin02t18:38_2": "vasanaṭṭhānaṁ gacchanti. Tattha tayopi nisīditvā tiṇṇaṁ piṭakānaṁ aññatarasmiṁ aññamaññaṁ",
  "tika-vin02t18:38_3": "pañhaṁ pucchanti, aññamaññaṁ vissajjenti. Tesaṁ evaṁ karontānaṁyeva aruṇaṁ uggacchati.",
  "tika-vin02t18:38_4": "Taṁ sandhāyetaṁ vuttaṁ. Ettāvatā therena bhagavatā appamādalakkhaṇaṁ pucchitena pamādaṭṭhānesuyeva",
  "tika-vin02t18:38_5": "appamādalakkhaṇaṁ vissajjitaṁ hoti. Aññesañhi bhikkhūnaṁ bhikkhācārapavisanakālo",
  "tika-vin02t18:38_6": "nikkhamanakālo nivāsanaparivattanaṁ cīvarapārupanaṁ antogāme piṇḍāya caraṇaṁ dhammakathanaṁ",
  "tika-vin02t18:38_7": "anumodanaṁ antogāmato nikkhamitvā bhattakiccakaraṇaṁ pattadhovanaṁ pattaosāpanaṁ",
  "tika-vin02t18:38_8": "pattacīvarapaṭisāmananti papañcakaraṇaṭṭhānāni etāni. Tasmā thero “amhākaṁ ettakaṁ",
  "tika-vin02t18:38_9": "ṭhānaṁ muñcitvā vissaṭṭhakathāpavattanena kammaṭṭhāne pamajjanaṭṭhānāni, tatthāpi",
  "tika-vin02t18:38_10": "mayaṁ, bhante, kammaṭṭhānaviruddhaṁ na paṭipajjāmā”ti aññesaṁ pamādaṭṭhānesuyeva",
  "tika-vin02t18:38_11": "sikhāppattaṁ attano appamādalakkhaṇaṁ vissajjesi. Imināva etāni ṭhānāni muñcitvā",
  "tika-vin02t18:38_12": "aññattha vihārasamāpattīnaṁ avaḷañjanavasena pamādakālo nāma amhākaṁ natthīti dīpeti.",
  "tika-vin02t18:39": "Pācīnavaṁsadāyagamanakathāvaṇṇanā niṭṭhitā.",
  "tika-vin02t18:40": "Pālileyyakagamanakathāvaṇṇanā",
  "tika-vin02t18:41_0": "467.Dhammiyākathāyāti samaggavāse ānisaṁsapaṭisaṁyuttāya dhammakathāya. Anupubbena",
  "tika-vin02t18:41_1": "cārikaṁ caramānoti anukkamena gāmanigamapaṭipāṭiyā cārikaṁ caramāno. Yena pālileyyakaṁ",
  "tika-vin02t18:41_2": "tadavasarīti ekakova yena pālileyyakagāmo, taṁ avasari. Pālileyyakagāmavāsinopi paccuggantvā",
  "tika-vin02t18:41_3": "bhagavato dānaṁ datvā pālileyyakagāmassa avidūre rakkhitavanasaṇḍo nāma atthi, tattha",
  "tika-vin02t18:41_4": "bhagavato paṇṇasālaṁ katvā “ettha bhagavā vasatū”ti yācitvā vāsayiṁsu. Bhaddasāloti",
  "tika-vin02t18:41_5": "pana tattheko manāpo laṭṭhiko sālarukkho. Bhagavā taṁ gāmaṁ upanissāya vanasaṇḍe",
  "tika-vin02t18:41_6": "paṇṇasālāya samīpe tasmiṁ rukkhamūle vihāsi. Tena vuttaṁ “pālileyyake viharati rakkhitavanasaṇḍe bhaddasālamūle”ti.",
  "tika-vin02t18:42_0": "Atha kho bhagavato rahogatassātiādi bhagavato vivekasukhapaccavekkhaṇadassanaṁ. Ākiṇṇo",
  "tika-vin02t18:42_1": "na phāsu vihāsinti sambādhappatto ākiṇṇo vihāsiṁ. Kiṁ pana bhagavato sambādho atthi",
  "tika-vin02t18:42_2": "saṁsaggo vāti? Natthi. Na hi koci bhagavantaṁ anicchāya upasaṅkamituṁ sakkoti. Durāsadā",
  "tika-vin02t18:42_3": "hi buddhā bhagavanto sabbattha ca anupalittā, hitesitāya pana sattesu anukampaṁ upādāya",
  "tika-vin02t18:42_4": "“mutto mocessāmī”ti paṭiññānurūpaṁ caturoghanittharaṇatthaṁ aṭṭhannaṁ parisānaṁ attano",
  "tika-vin02t18:42_5": "santikaṁ kālena kālaṁ upasaṅkamanaṁ adhivāseti, sayañca mahākaruṇāsamussāhito kālaññū",
  "tika-vin02t18:42_6": "hutvā tattha upasaṅkamīti idaṁ sabbabuddhānaṁ āciṇṇaṁ. Nāyamidha ākiṇṇavihāro adhippeto,",
  "tika-vin02t18:42_7": "idha pana tehi kalahakārakehi kosambakabhikkhūhi saddhiṁ ekavihāre vāsaṁ vihāsi,",
  "tika-vin02t18:42_8": "tadā vinetabbābhāvato ākiṇṇavihāraṁ katvā vuttaṁ “ahaṁ kho pubbe ākiṇṇo na phāsu",
  "tika-vin02t18:42_9": "vihāsi”nti. Tenevāha “tehi kosambakehi bhikkhūhi bhaṇḍanakārakehī”tiādi.",
  "tika-vin02t18:43_0": "Daharapotakehīti daharehi hatthipotakehi, ye bhiṅkātipi vuccanti. Tehīti hatthiādīhi.",
  "tika-vin02t18:43_1": "Kaddamodakānīti kaddamamissāni udakāni. Ogāhāti ettha “ogāha”ntipi pāḷi. Assāti hatthināgassa.",
  "tika-vin02t18:43_2": "Upanighaṁsantiyoti ghaṭṭentiyo. Upanighaṁsiyamānopi attano uḷārabhāvena na kujjhati,",
  "tika-vin02t18:43_3": "tena tā ghaṁsantiyeva. Vūpakaṭṭhoti vūpakaṭṭho dūrībhūto.",
  "tika-vin02t18:44_0": "Yūthāti hatthighaṭāya. Yena bhagavā tenupasaṅkamīti so kira hatthināgo yūthavāse",
  "tika-vin02t18:44_1": "ukkaṇṭhito taṁ vanasaṇḍaṁ paviṭṭho. Tattha bhagavantaṁ disvā ghaṭasahassena nibbāpitasantāpo",
  "tika-vin02t18:44_2": "viya nibbuto hutvā pasannacitto bhagavato santike aṭṭhāsi, tato paṭṭhāya vattasīse",
  "tika-vin02t18:44_3": "ṭhatvā bhaddasālassa paṇṇasālāya ca samantato appaharitaṁ katvā sākhābhaṅgena sammajjati,",
  "tika-vin02t18:44_4": "bhagavato mukhadhovanaṁ deti, nahānodakaṁ āharati, dantakaṭṭhaṁ deti, araññato madhurāni",
  "tika-vin02t18:44_5": "phalāphalāni āharitvā satthu upaneti. Satthā tāni paribhuñjati. Tena vuttaṁ “soṇḍāya",
  "tika-vin02t18:44_6": "bhagavato pānīyaṁ paribhojanīyaṁ upaṭṭhāpetī”tiādi. So kira soṇḍāya dārūni āharitvā",
  "tika-vin02t18:44_7": "aññamaññaṁ ghaṁsitvā aggiṁ uṭṭhāpetvā dārūni jālāpetvā tattha pāsāṇakhaṇḍāni tāpetvā",
  "tika-vin02t18:44_8": "tāni daṇḍakehi vaṭṭetvā soṇḍiyaṁ khipitvā udakassa tattabhāvaṁ ñatvā bhagavato santikaṁ",
  "tika-vin02t18:44_9": "upagantvā tiṭṭhati. Bhagavā “hatthināgo mama nahānaṁ icchatī”ti tattha gantvā nahānakiccaṁ",
  "tika-vin02t18:44_10": "karoti. Pānīyepi eseva nayo. Tasmiṁ pana sītale jāte upasaṅkamati. Taṁ sandhāya vuttaṁ",
  "tika-vin02t18:44_11": "“soṇḍāya bhagavato pānīyaṁ paribhojanīyaṁ upaṭṭhāpetī”ti.",
  "tika-vin02t18:45_0": "Attano ca pavivekaṁ viditvāti kehici anākiṇṇabhāvaladdhaṁ kāyavivekaṁ jānitvā. Itare",
  "tika-vin02t18:45_1": "pana vivekā bhagavato sabbakālaṁ vijjantiyeva. Imaṁ udānaṁ udānesīti imaṁ attano",
  "tika-vin02t18:45_2": "hatthināgassa ca vivekābhiratiyā samānajjhāsayabhāvadīpanaṁ udānaṁ udānesi.",
  "tika-vin02t18:46_0": "Gāthāya pana evamatthayojanā veditabbā – etaṁ īsādantassa rathaīsāsadisadantassa",
  "tika-vin02t18:46_1": "hatthināgassa cittaṁ nāgena buddhanāgassa cittena sameti saṁsandati. Kathaṁ sameti",
  "tika-vin02t18:46_2": "ce? Yadeko ramatī vane, yasmā buddhanāgo “ahaṁ kho pubbe ākiṇṇo vihāsi”nti purimaṁ",
  "tika-vin02t18:46_3": "ākiṇṇavihāraṁ jigucchitvā vivekaṁ upabrūhayamāno idāni yathā eko adutiyo vane araññe",
  "tika-vin02t18:46_4": "ramati abhiramati, evaṁ ayampi hatthināgo pubbe attano hatthiādīhi ākiṇṇavihāraṁ",
  "tika-vin02t18:46_5": "jigucchitvā idāni eko asahāyo vane ekavihāraṁ ramati abhinandati, tasmāssa cittaṁ",
  "tika-vin02t18:46_6": "nāgena sameti, tassa cittena sametīti katvā ekībhāvaratiyā ekasadisaṁ hotīti attho.",
  "tika-vin02t18:47": "Pālileyyakagamanakathāvaṇṇanā niṭṭhitā.",
  "tika-vin02t18:48": "Aṭṭhārasavatthukathāvaṇṇanā",
  "tika-vin02t18:49_0": "473.Yo paṭibāheyya, āpatti dukkaṭassāti ettha yo senāsanārahassa senāsanaṁ paṭibāhati,",
  "tika-vin02t18:49_1": "tasseva āpatti. Kalahakārakādīnaṁ panettha “okāso natthī”tiādikaṁ saṅghassa katikaṁ",
  "tika-vin02t18:49_2": "ārocetvā na paññapentassa “ahaṁ vuḍḍho”ti pasayha attanāva attano paññapetvā gaṇhantaṁ",
  "tika-vin02t18:49_3": "“yuttiyā gaṇhathā”ti vatvā vārentassa ca natthi āpatti. “Bhaṇḍanakārakaṁ nikkaḍḍhatīti",
  "tika-vin02t18:49_4": "vacanato kuladūsakassa pabbājanīyakammānuññāya ca idha kalahavūpasamanatthaṁ āgatānaṁ",
  "tika-vin02t18:49_5": "kosambakānampi ‘yathāvuḍḍha’nti avatvā ‘vivitte asati vivittaṁ katvāpi dātabba’nti",
  "tika-vin02t18:49_6": "vuttattā vivittaṁ katvā dentaṁ paṭibāhantasseva āpattī”ti gaṇṭhipadesu vuttaṁ.",
  "tika-vin02t18:50": "Upālisaṅghasāmaggīpucchāvaṇṇanā",
  "tika-vin02t18:51": "476.Namūlā mūlaṁ gantvāti mūlato mūlaṁ agantvā. Atthato apagatāti sāmaggisaṅkhātaatthato apagatā.",
  "tika-vin02t18:52": "477. Yena naṁ paccatthikā vadeyyuṁ, taṁ na hi hotīti sambandho. Anapagatanti kāraṇato anapetaṁ, sakāraṇanti vuttaṁ hoti.",
  "tika-vin02t18:53_0": "Usūyāyāti iminā dosāgatigamanassa saṅgahitattā “agatigamanenā”ti avasesaagatigamanaṁ",
  "tika-vin02t18:53_1": "dassitanti veditabbaṁ. Aṭṭhahi dūtaṅgehīti “sotā ca hoti sāvetā ca uggahetā ca dhāretā",
  "tika-vin02t18:53_2": "ca viññāpetā ca kusalo ca sahitāsahitadassano ca akalahakārako cā”ti evaṁ vuttehi",
  "tika-vin02t18:53_3": "aṭṭhahi dūtaṅgehi. Sesamettha pāḷito aṭṭhakathāto ca suviññeyyameva.",
  "tika-vin02t18:54": "Kosambakakkhandhakavaṇṇanā niṭṭhitā.",
  "tika-vin02t18:55": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t18:56": "Mahāvaggavaṇṇanā niṭṭhitā.",
  "tika-vin02t18:57": "Namo tassa bhagavato arahato sammāsambuddhassa"
}