{
  "atk-s0305a0:0": " Namo tassa bhagavato arahato sammāsambuddhassa",
  "atk-s0305a0:1": "Saṁyuttanikāye",
  "atk-s0305a0:2": "Mahāvagga-aṭṭhakathā",
  "atk-s0305a0:3": "1. Maggasaṁyuttaṁ",
  "atk-s0305a0:4": "1. Avijjāvaggo",
  "atk-s0305a0:5": "1-2. Avijjāsuttādivaṇṇanā",
  "atk-s0305a0:6_0": "1-2. Mahāvaggassa paṭhame pubbaṅgamāti sahajātavasena ca upanissayavasena cāti dvīhākārehi",
  "atk-s0305a0:6_1": "pubbaṅgamā. Samāpattiyāti samāpajjanāya sabhāvapaṭilābhāya, uppattiyāti attho. Anvadeva",
  "atk-s0305a0:6_2": "ahirikaṁ anottappanti sā panesā yadetaṁ alajjanākārasaṇṭhikaṁ ahirikaṁ, abhāyanākārasaṇṭhitañca",
  "atk-s0305a0:6_3": "anottappaṁ, etaṁ anudeva saheva ekatova, na vinā tena uppajjatīti attho. Avijjāgatassāti",
  "atk-s0305a0:6_4": "avijjāya upagatassa samannāgatassa. Micchādiṭṭhīti ayāthāvadiṭṭhi aniyyānikadiṭṭhi.",
  "atk-s0305a0:6_5": "Pahotīti hoti uppajjati. Micchāsaṅkappādīsupi ayāthāvaaniyyānikavaseneva micchābhāvo",
  "atk-s0305a0:6_6": "veditabbo. Iti imāni aṭṭhapi akusaladhammasamāpattiyā micchattaaṅgāni nāma honti.",
  "atk-s0305a0:6_7": "Tāni pana na ekakkhaṇe sabbāni labbhanti, nānakkhaṇe labbhanti.",
  "atk-s0305a0:7_0": "Kathaṁ? Yadā hi diṭṭhisampayuttacittaṁ kāyaviññattiṁ samuṭṭhāpentaṁ uppajjati, tadā",
  "atk-s0305a0:7_1": "micchādiṭṭhi micchāsaṅkappo micchāvāyāmo micchāsati micchāsamādhi micchākammantoti",
  "atk-s0305a0:7_2": "cha aṅgāni honti. Yadā diṭṭhivippayuttaṁ, tadā micchādiṭṭhivajjāni pañca. Yadā tāneva",
  "atk-s0305a0:7_3": "dve vacīviññattiṁ samuṭṭhāpenti, tadā micchākammantaṭṭhāne micchāvācāya saddhiṁ tāneva",
  "atk-s0305a0:7_4": "cha vā pañca vā. Ayaṁ ājīvo nāma kuppamāno kāyavacīdvāresuyeva aññatarasmiṁ kuppati,",
  "atk-s0305a0:7_5": "na manodvāre. Tasmā yadā ājīvasīsena tāneva cittāni kāyavacīviññattiyo samuṭṭhāpenti,",
  "atk-s0305a0:7_6": "tadā kāyakammaṁ micchājīvo nāma hoti, tathā vacīkammanti micchājīvassa vasena tāneva",
  "atk-s0305a0:7_7": "cha vā pañca vā. Yadā pana viññattiṁ asamuṭṭhāpetvā tāni cittāni uppajjanti , tadā",
  "atk-s0305a0:7_8": "micchādiṭṭhimicchāsaṅkappamicchāvāyāmamicchāsatimicchāsamādhivasena pañca vā, micchāsaṅkappādivasena",
  "atk-s0305a0:7_9": "cattāri vā hontīti evaṁ na ekakkhaṇe sabbāni labbhanti, nānakkhaṇe labbhantīti.",
  "atk-s0305a0:8_0": "Sukkapakkhe vijjāti kammassakatañāṇaṁ. Ihāpi sahajātavasena ca upanissayavasena cāti",
  "atk-s0305a0:8_1": "dvīhākārehi pubbaṅgamatā veditabbā. Hirottappanti hirī ca ottappañca. Tattha lajjanākārasaṇṭhitā",
  "atk-s0305a0:8_2": "hirī, bhāyanākārasaṇṭhitaṁ ottappaṁ. Ayamettha saṅkhepo, vitthāro pana visuddhimagge",
  "atk-s0305a0:8_3": "vuttova. Vijjāgatassāti vijjāya upagatassa samannāgatassa. Viddasunoti viduno paṇḍitassa.",
  "atk-s0305a0:8_4": "Sammādiṭṭhīti yāthāvadiṭṭhi niyyānikadiṭṭhi. Sammākammantādīsupi eseva nayo. Iti",
  "atk-s0305a0:8_5": "kusaladhammasamāpattiyā imāni aṭṭhaṅgāni honti, tāni lokiyamaggakkhaṇe na ekato sabbāni",
  "atk-s0305a0:8_6": "labbhanti, lokuttaramaggakkhaṇe pana labbhanti. Tāni ca kho paṭhamajjhānikamagge,",
  "atk-s0305a0:8_7": "dutiyajjhānikādīsu pana sammāsaṅkappavajjāni satteva honti.",
  "atk-s0305a0:9_0": "Tattha yo evaṁ vadeyya ‘‘yasmā majjhimanikāyamhi mahāsaḷāyatanikasutte (ma. ni. 3.431)",
  "atk-s0305a0:9_1": "‘yā tathābhūtassa diṭṭhi, sāssa hoti sammādiṭṭhi. Yo tathābhūtassa, saṅkappo, svāssa",
  "atk-s0305a0:9_2": "hoti sammāsaṅkappo. Yo tathābhūtassa vāyāmo, svāssa hoti sammāvāyāmo. Yā tathābhūtassa",
  "atk-s0305a0:9_3": "sati, svāssa hoti sammāsati. Yo tathābhūtassa samādhi, svāssa hoti sammāsamādhi.",
  "atk-s0305a0:9_4": "Pubbeva kho panassa kāyakammaṁ vacīkammaṁ ājīvo ca suparisuddho’ti vuttaṁ tasmā pañcaṅgikopi",
  "atk-s0305a0:9_5": "lokuttaramaggo hotī’’ti so vattabbo – tasmiṁyeva sutte ‘‘evamassāyaṁ ariyo aṭṭhaṅgiko",
  "atk-s0305a0:9_6": "maggo bhāvanāpāripūriṁ gacchatī’’ti idaṁ kasmā na passasi ? Yaṁ panetaṁ ‘‘pubbeva",
  "atk-s0305a0:9_7": "kho panassā’’ti vuttaṁ, taṁ pabbajitadivasato paṭṭhāya parisuddhabhāvadassanatthaṁ.",
  "atk-s0305a0:9_8": "Pabbajitadivasato paṭṭhāya hi parisuddhāni kāyakammādīni lokuttaramaggakkhaṇe atiparisuddhāni",
  "atk-s0305a0:9_9": "hontīti ayamattho dīpito.",
  "atk-s0305a0:10_0": "Yampi abhidhamme vuttaṁ ‘‘tasmiṁ kho pana samaye pañcaṅgiko maggo hotī’’ti (vibha.",
  "atk-s0305a0:10_1": "212), taṁ ekaṁ kiccantaraṁ dassetuṁ vuttaṁ. Yasmiñhi kāle micchākammantaṁ pahāya",
  "atk-s0305a0:10_2": "sammākammantaṁ pūreti, tasmiṁ kāle micchāvācā vā micchājīvo vā na hoti, diṭṭhi saṅkappo",
  "atk-s0305a0:10_3": "vāyāmo sati samādhīti imesuyeva pañcasu kārakaṅgesu sammākammanto pūrati. Virativasena",
  "atk-s0305a0:10_4": "hi sammākammanto pūrati nāma. Sammāvācāsammāājīvesupi eseva nayo. Iti imaṁ kiccantaraṁ",
  "atk-s0305a0:10_5": "dassetuṁ evaṁ vuttaṁ. Lokiyamaggakkhaṇe ca pañceva honti, virati pana aniyatā. Tasmā",
  "atk-s0305a0:10_6": "‘‘chaaṅgiko’’ti avatvā ‘‘pañcaṅgiko’’tveva vuttaṁ. ‘‘Yā ca, bhikkhave, ariyacittassa",
  "atk-s0305a0:10_7": "anāsavacittassa ariyamaggasamaṅgino ariyamaggaṁ bhāvayato tīhi kāyaduccaritehi ārati",
  "atk-s0305a0:10_8": "virati paṭivirati veramaṇī akiriyā akaraṇaṁ, ayaṁ bhikkhave sammākammanto ariyo anāsavo",
  "atk-s0305a0:10_9": "lokuttaramaggo’’ti (ma. ni. 3.139). Evaṁ pana mahācattālīsakasuttādīsu anekesu suttesu",
  "atk-s0305a0:10_10": "sammākammantādīnañca lokuttaramaggassa aṅgabhāvasiddhito aṭṭhaṅgikova lokuttaramaggo",
  "atk-s0305a0:10_11": "hotīti veditabboti. Imasmiṁ sutte ayaṁ aṭṭhaṅgiko maggo lokiyalokuttaramissakova",
  "atk-s0305a0:10_12": "kathito. Dutiyaṁ kosalasaṁyutte vuttameva.",
  "atk-s0305a0:11": "3. Sāriputtasuttavaṇṇanā",
  "atk-s0305a0:12_0": "3. Tatiye sakalamidaṁ bhanteti ānandatthero sāvakapāramīñāṇassa matthakaṁ appattatāya",
  "atk-s0305a0:12_1": "sakalampi maggabrahmacariyaṁ kalyāṇamittasannissayena labbhatīti na aññāsi, dhammasenāpati",
  "atk-s0305a0:12_2": "pana sāvakapāramīñāṇassa matthake ṭhitattā aññāsi, tasmā evamāha. Tenevassa bhagavā",
  "atk-s0305a0:12_3": "sādhu sādhūti sādhukāramadāsi.",
  "atk-s0305a0:13": "4. Jāṇussoṇibrāhmaṇasuttavaṇṇanā",
  "atk-s0305a0:14_0": "4. Catutthe sabbasetena vaḷavābhirathenāti sakalasetena catūhi vaḷavāhi yuttarathena.",
  "atk-s0305a0:14_1": "So kira sabbo sacakkapañjarakubbaro rajataparikkhitto hoti. Ratho ca nāmesa duvidho",
  "atk-s0305a0:14_2": "hoti – yodharatho, alaṅkārarathoti. Tattha yodharatho caturassasaṇṭhāno hoti nātimahā",
  "atk-s0305a0:14_3": "dvinnaṁ tiṇṇaṁ vā janānaṁ gahaṇasamattho. Alaṅkāraratho mahā hoti dīghato dīgho puthulato",
  "atk-s0305a0:14_4": "puthulo ca, tattha chattaggāhako vālabījaniggāhako tālavaṇṭaggāhakoti evaṁ aṭṭha",
  "atk-s0305a0:14_5": "vā dasa vā sukheneva ṭhātuṁ vā nisīdituṁ vā nipajjituṁ vā sakkonti. Ayampi alaṅkārarathoyeva.",
  "atk-s0305a0:15_0": "Setā sudaṁ assāti tā vaḷavā pakatiyā setavaṇṇāva. Setālaṅkārāti pasādhanaṁ tāsaṁ",
  "atk-s0305a0:15_1": "rajatamayaṁ ahosi. Seto rathoti rathopi vuttanayeneva rajataparikkhittattā tattha",
  "atk-s0305a0:15_2": "tattha dantakammakhacitattā ca setova. Setaparivāroti yathā aññe rathā sīhacammaparivārāpi",
  "atk-s0305a0:15_3": "honti, byagghacammaparivārāpi paṇḍukambalaparivārāpi honti, na evaṁ esa. Esa pana",
  "atk-s0305a0:15_4": "ghanadukūlena parivārito ahosi. Setā rasmiyoti rasmiyopi rajatapanāḷisuparikkhittā.",
  "atk-s0305a0:15_5": "Setā patodalaṭṭhīti patodalaṭṭhipi rajataparikkhittā.",
  "atk-s0305a0:16_0": "Setaṁ chattanti rathamajjhe ussāpitachattampi setameva ahosi. Setaṁ uṇhīsanti aṭṭhaṅgulavitthāro",
  "atk-s0305a0:16_1": "rajatamayo uṇhīsapaṭṭo seto. Setāni vatthānīti vatthānipi setāni pheṇapuñjavaṇṇāni.",
  "atk-s0305a0:16_2": "Tesu nivāsanaṁ pañcasatagghanakaṁ, uttarāsaṅgo sahassagghanako. Setā upāhanāti upāhanā",
  "atk-s0305a0:16_3": "nāma maggāruḷhassa vā honti aṭaviṁ vā pavisantassa. Ayaṁ pana rathaṁ abhiruḷho, tenassa",
  "atk-s0305a0:16_4": "tadanucchaviko rajatapaṭisevito pādālaṅkāro nāma esa evaṁ vuttoti veditabbo. Setāya",
  "atk-s0305a0:16_5": "sudaṁ vālabījaniyāti phalikamayadaṇḍāya setacamaravālabījaniyā. Na kevalañca ettakamevassa",
  "atk-s0305a0:16_6": "setaṁ ahosi, so pana brāhmaṇo setavilepanaṁ vilimpi, setamālaṁ piḷandhi, dasasu aṅgulīsu",
  "atk-s0305a0:16_7": "aṅgulimuddikā kaṇṇesu kuṇḍalānīti evamādi alaṅkāropissa rajatamayova ahosi . Parivārabrāhmaṇāpissa",
  "atk-s0305a0:16_8": "dasasahassamattā tatheva setavatthavilepanamālālaṅkārā ahesuṁ.",
  "atk-s0305a0:17_0": "Yaṁ panetaṁ sāvatthiyā niyyāyantanti vuttaṁ, tatrāyaṁ niyyāyanavibhāvanā – so kira",
  "atk-s0305a0:17_1": "channaṁ channaṁ māsānaṁ ekavāraṁ nagaraṁ padakkhiṇaṁ karoti – ‘‘ito ettakehi divasehi",
  "atk-s0305a0:17_2": "nagaraṁ padakkhiṇaṁ karissatī’’ti puretarameva ghosanā kayirati. Taṁ sutvā ye nagarato",
  "atk-s0305a0:17_3": "na pakkantā, te na pakkamanti. Yepi pakkantā, tepi ‘‘puññavato sirisampattiṁ passissāmā’’ti",
  "atk-s0305a0:17_4": "āgacchanti. Yaṁ divasaṁ brāhmaṇo nagaraṁ anuvicarati, tadā pātova nagaravīthiyo sammajjitvā",
  "atk-s0305a0:17_5": "vālikaṁ okiritvā lājapañcamehi pupphehi vippakiritvā puṇṇaghaṭe ṭhapetvā kadaliyo",
  "atk-s0305a0:17_6": "ca dhaje ca ussāpetvā sakalanagaraṁ dhūpitavāsitaṁ karonti.",
  "atk-s0305a0:18_0": "Brāhmaṇo pātova sīsaṁ nhāyitvā purebhattaṁ bhuñjitvā vuttanayeneva setavatthādīhi",
  "atk-s0305a0:18_1": "attānaṁ alaṅkaritvā pāsādā oruyha rathaṁ abhiruhati. Atha naṁ te brāhmaṇā sabbasetavatthavilepanamālālaṅkārā",
  "atk-s0305a0:18_2": "setacchattāni gahetvā parivārenti. Tato mahājanassa sannipātatthaṁ paṭhamaṁyeva taruṇadārakānaṁ",
  "atk-s0305a0:18_3": "phalāphalāni vikiranti, tadanantaraṁ māsakarūpādīni, tadanantaraṁ kahāpaṇe vikiranti.",
  "atk-s0305a0:18_4": "Mahājano sannipatati, ukkuṭṭhiyo ceva celukkhepā ca vattanti. Atha brāhmaṇo maṅgalikasovatthikādīsu",
  "atk-s0305a0:18_5": "maṅgalāni ceva suvatthiyo ca karontesu mahāsampattiyā nagaraṁ anuvicarati. Puññavantā",
  "atk-s0305a0:18_6": "manussā ekabhūmikādipāsāde āruyha sukapattasadisāni vātapānakavāṭāni vivaritvā olokenti.",
  "atk-s0305a0:18_7": "Brāhmaṇopi attano yasasirisampattiyā nagaraṁ ajjhottharanto viya dakkhiṇadvārābhimukho",
  "atk-s0305a0:18_8": "hoti. Taṁ sandhāyetaṁ vuttaṁ.",
  "atk-s0305a0:19_0": "Tamenaṁ jano disvāti mahājano taṁ rathaṁ disvā. Brahmanti seṭṭhādhivacanametaṁ. Brahmaṁ",
  "atk-s0305a0:19_1": "vata bho yānanti seṭṭhayānasadisaṁ vata bho yānanti ayamettha attho. Imasseva kho",
  "atk-s0305a0:19_2": "etanti, ānanda, manussā nāma vaṇṇabhāṇakānaṁ dhanaṁ datvā attano dārikānaṁ vaṇṇagītaṁ",
  "atk-s0305a0:19_3": "gāyāpenti ‘‘abhirūpo hoti dassanīyo mahaddhano mahābhogo’’ti, na ca tena vaṇṇabhaṇanamattena",
  "atk-s0305a0:19_4": "abhirūpā vā honti mahaddhanā vā, evameva mahājano brāhmaṇassa rathaṁ disvā – ‘‘brahmaṁ",
  "atk-s0305a0:19_5": "vata bho yāna’’nti kiñcāpi evaṁ vaṇṇaṁ bhaṇati, na panetaṁ yānaṁ vaṇṇabhaṇanamatteneva",
  "atk-s0305a0:19_6": "brahmayānaṁ nāma hoti. Lāmakañhi etaṁ chavaṁ. Paramatthena pana imasseva kho etaṁ,",
  "atk-s0305a0:19_7": "ānanda, ariyassa aṭṭhaṅgikassa maggassa adhivacanaṁ. Ayañhi sabbadosavigamena seṭṭho,",
  "atk-s0305a0:19_8": "iminā ca ariyā nibbānaṁ yantīti brahmayānaṁ itipi, dhammabhūtattā yānattā ca dhammayānaṁ",
  "atk-s0305a0:19_9": "itipi, anuttarattā kilesasaṅgāmassa ca vijitattā anuttaro saṅgāmavijayo itipi vattuṁ vaṭṭati.",
  "atk-s0305a0:20_0": "Idānissa niddosabhāvañceva saṅgāmavijayabhāvañca dassento rāgavinayapariyosānātiādimāha.",
  "atk-s0305a0:20_1": "Tattha rāgaṁ vinayamānā pariyosāpeti pariyosānaṁ gacchati nipphajjatīti rāgavinayapariyosānā. Esa nayo sabbattha.",
  "atk-s0305a0:21_0": "Yassa saddhā ca paññā cāti yassa ariyamaggayānassa saddhānusārivasena saddhā, dhammānusārivasena",
  "atk-s0305a0:21_1": "paññāti ime dve dhammā sadā dhuraṁ yuttā, tatramajjhattatāyuge yuttāti attho. Hirī",
  "atk-s0305a0:21_2": "īsāti attanā saddhiṁ adhiviṭṭhena bahiddhāsamuṭṭhānena ottappena saddhiṁ ajjhattasamuṭṭhānā",
  "atk-s0305a0:21_3": "hirī yassa maggarathassa īsā. Mano yottanti vipassanācittañca maggacittañca yottaṁ.",
  "atk-s0305a0:21_4": "Yathā hi rathassa vākādimayaṁ yottaṁ goṇe ekābaddhe karoti ekasaṅgahite, evaṁ maggarathassa",
  "atk-s0305a0:21_5": "lokiyavipassanācittaṁ atirekapaññāsa, lokuttaravipassanācittaṁ atirekasaṭṭhi kusaladhamme",
  "atk-s0305a0:21_6": "ekābaddhe ekasaṅgahe karoti. Tena vuttaṁ ‘‘mano yotta’’nti. Sati ārakkhasārathīti",
  "atk-s0305a0:21_7": "maggasampayuttā sati ārakkhasārathi. Yathā hi rathassa ārakkho sārathi nāma yoggiyo.",
  "atk-s0305a0:21_8": "Dhuraṁ vāheti yojeti akkhaṁ abbhañjati rathaṁ peseti rathayuttake nibbisevane karoti,",
  "atk-s0305a0:21_9": "evaṁ maggarathassa sati. Ayañhi ārakkhapaccupaṭṭhānā ceva kusalākusalānañca dhammānaṁ",
  "atk-s0305a0:21_10": "gatiyo samanvesatīti vuttā.",
  "atk-s0305a0:22_0": "Rathoti ariyaaṭṭhaṅgikamaggaratho. Sīlaparikkhāroti catupārisuddhisīlālaṅkāro. Jhānakkhoti",
  "atk-s0305a0:22_1": "vipassanāsampayuttānaṁ pañcannaṁ jhānaṅgānaṁ vasena jhānamayaakkho. Cakkavīriyoti",
  "atk-s0305a0:22_2": "vīriyacakko, kāyikacetasikasaṅkhātāni dve vīriyāni assa cakkānīti attho. Upekkhā",
  "atk-s0305a0:22_3": "dhurasamādhīti dhurassa samādhi, unnatonatākārassa abhāvena dvinnampi yugapadesānaṁ",
  "atk-s0305a0:22_4": "samatāti attho. Ayañhi tatramajjhattupekkhā cittuppādassa līnuddhaccabhāvaṁ haritvā",
  "atk-s0305a0:22_5": "payogamajjhatte cittaṁ ṭhapeti, tasmā imassa maggarathassa ‘‘dhurasamādhī’’ti vuttā.",
  "atk-s0305a0:22_6": "Anicchā parivāraṇanti bāhirakarathassa sīhacammādīni viya imassāpi ariyamaggarathassa",
  "atk-s0305a0:22_7": "alobhasaṅkhātā anicchā parivāraṇaṁ nāma.",
  "atk-s0305a0:23_0": "Abyāpādoti mettā ca mettāpubbabhāgo ca. Avihiṁsāti karuṇā ca karuṇāpubbabhāgo ca.",
  "atk-s0305a0:23_1": "Vivekoti kāyavivekādi tividhaviveko. Yassa āvudhanti yassa ariyamaggarathe ṭhitassa",
  "atk-s0305a0:23_2": "kulaputtassa etaṁ pañcavidhaṁ āvudhaṁ. Yathā hi rathe ṭhito pañcahi āvudhehi sapatte",
  "atk-s0305a0:23_3": "vijjhati, evaṁ yogāvacaropi imasmiṁ lokiyalokuttaramaggarathe ṭhito mettāya dosaṁ",
  "atk-s0305a0:23_4": "vijjhati, karuṇāya vihiṁsaṁ , kāyavivekena gaṇasaṅgaṇikaṁ, cittavivekena kilesasaṅgaṇikaṁ,",
  "atk-s0305a0:23_5": "upadhivivekena sabbākusalaṁ vijjhati. Tenassetaṁ pañcavidhaṁ ‘‘āvudha’’nti vuttaṁ.",
  "atk-s0305a0:23_6": "Titikkhāti duruttānaṁ durāgatānaṁ vacanapathānaṁ adhivāsanakkhanti. Cammasannāhoti",
  "atk-s0305a0:23_7": "sannaddhacammo. Yathā hi rathe ṭhito rathiko paṭimukkacammo āgatāgate sare khamati,",
  "atk-s0305a0:23_8": "na naṁ te vijjhanti, evaṁ adhivāsanakkhantisamannāgato bhikkhu āgatāgate vacanapathe",
  "atk-s0305a0:23_9": "khamati, na naṁ te vijjhanti. Tasmā ‘‘titikkhā cammasannāho’’ti vutto. Yogakkhemāya",
  "atk-s0305a0:23_10": "vattatīti catūhi yogehi khemāya nibbānāya vattati, nibbānābhimukho gacchatiyeva,",
  "atk-s0305a0:23_11": "na tiṭṭhati na bhijjatīti attho.",
  "atk-s0305a0:24_0": "Etadattani sambhūtanti etaṁ maggayānaṁ attano purisakāraṁ nissāya laddhattā attani",
  "atk-s0305a0:24_1": "sambhūtaṁ nāma hoti. Brahmayānaṁ anuttaranti asadisaṁ seṭṭhayānaṁ. Niyyanti dhīrā",
  "atk-s0305a0:24_2": "lokamhāti yesaṁ etaṁ yānaṁ atthi, te dhīrā paṇḍitapurisā lokamhā niyyanti gacchanti.",
  "atk-s0305a0:24_3": "Aññadatthūti ekaṁsena. Jayaṁ jayanti rāgādayo sapatte jinantā jinantā.",
  "atk-s0305a0:25": "5-6. Kimatthiyasuttādivaṇṇanā",
  "atk-s0305a0:26": "5-6. Pañcame ayamevāti evasaddo niyamattho. Tena aññaṁ maggaṁ paṭikkhipati. Imasmiṁ sutte vaṭṭadukkhañceva missakamaggo ca kathito. Chaṭṭhaṁ uttānameva.",
  "atk-s0305a0:27": "7. Dutiyaaññatarabhikkhusuttavaṇṇanā",
  "atk-s0305a0:28_0": "7. Sattame nibbānadhātuyā kho etaṁ bhikkhu adhivacananti asaṅkhatāya amatāya nibbānadhātuyā",
  "atk-s0305a0:28_1": "etaṁ adhivacanaṁ. Āsavānaṁ khayo tena vuccatīti apica tena rāgādivinayena āsavānaṁ",
  "atk-s0305a0:28_2": "khayotipi vuccati. Āsavakkhayo nāma arahattaṁ, arahattassāpi etaṁ rāgavinayotiādi",
  "atk-s0305a0:28_3": "nāmamevāti dīpeti. Etadavocāti ‘‘satthārā nibbānadhātūti vadantena amataṁ nibbānaṁ",
  "atk-s0305a0:28_4": "kathitaṁ, maggo panassa na kathito. Taṁ kathāpessāmī’’ti anusandhikusalatāya pucchanto etaṁ avoca.",
  "atk-s0305a0:29": "8. Vibhaṅgasuttavaṇṇanā",
  "atk-s0305a0:30_0": "8. Aṭṭhame katamā ca bhikkhave sammādiṭṭhīti ekena pariyāyena aṭṭhaṅgikamaggaṁ vibhajitvā",
  "atk-s0305a0:30_1": "puna aparena pariyāyena vibhajitukāmo idaṁ desanaṁ ārabhi. Tattha dukkhe ñāṇanti",
  "atk-s0305a0:30_2": "savanasammasanapaṭivedhapaccavekkhaṇavasena catūhākārehi uppannaṁ ñāṇaṁ. Samudayepi",
  "atk-s0305a0:30_3": "eseva nayo. Sesesu pana dvīsu sammasanassa abhāvā tividhameva vaṭṭati. Evametaṁ ‘‘dukkhe",
  "atk-s0305a0:30_4": "ñāṇa’’ntiādinā catusaccakammaṭṭhānaṁ dassitaṁ.",
  "atk-s0305a0:31_0": "Tattha purimāni dve saccāni vaṭṭaṁ, pacchimāni vivaṭṭaṁ. Tesu bhikkhuno vaṭṭe kammaṭṭhānābhiniveso",
  "atk-s0305a0:31_1": "hoti, vivaṭṭe natthi abhiniveso. Purimāni hi dve saccāni ‘‘pañcakkhandhā dukkhaṁ,",
  "atk-s0305a0:31_2": "taṇhā samudayo’’ti evaṁ saṅkhepena ca, ‘‘katame pañcakkhandhā rūpakkhandho’’tiādinā",
  "atk-s0305a0:31_3": "nayena vitthārena ca ācariyasantike uggaṇhitvā vācāya punappunaṁ parivattento yogāvacaro",
  "atk-s0305a0:31_4": "kammaṁ karoti. Itaresu pana dvīsu saccesu – ‘‘nirodhasaccaṁ iṭṭhaṁ kantaṁ manāpaṁ,",
  "atk-s0305a0:31_5": "maggasaccaṁ iṭṭhaṁ kantaṁ manāpa’’nti evaṁ savaneneva kammaṁ karoti. So evaṁ karonto",
  "atk-s0305a0:31_6": "cattāri saccāni ekapaṭivedhena paṭivijjhati, ekābhisamayena abhisameti . Dukkhaṁ",
  "atk-s0305a0:31_7": "pariññāpaṭivedhena paṭivijjhati, samudayaṁ pahānapaṭivedhena, nirodhaṁ sacchikiriyapaṭivedhena,",
  "atk-s0305a0:31_8": "maggaṁ bhāvanāpaṭivedhena paṭivijjhati. Dukkhaṁ pariññābhisamayena…pe… maggaṁ bhāvanābhisamayena abhisameti.",
  "atk-s0305a0:32_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho",
  "atk-s0305a0:32_1": "hoti, dvīsu savanapaṭivedhoyeva. Aparabhāge tīsu kiccato paṭivedho hoti, nirodhe",
  "atk-s0305a0:32_2": "ārammaṇapaṭivedho. Paccavekkhaṇā pana pattasaccassa hoti. Imassa bhikkhuno pubbe",
  "atk-s0305a0:32_3": "pariggahato – ‘‘dukkhaṁ parijānāmi, samudayaṁ pajahāmi, nirodhaṁ sacchikaromi, maggaṁ",
  "atk-s0305a0:32_4": "bhāvemī’’ti ābhogasamannāhāramanasikārapaccavekkhaṇā natthi, pariggahato paṭṭhāya",
  "atk-s0305a0:32_5": "hoti. Aparabhāge pana dukkhaṁ pariññātameva hoti…pe… maggo bhāvitova hoti.",
  "atk-s0305a0:33_0": "Tattha dve saccāni duddasattā gambhīrāni, dve gambhīrattā duddasāni. Dukkhasaccañhi",
  "atk-s0305a0:33_1": "uppattito pākaṭaṁ, khāṇukaṇṭakapahārādīsu ‘‘aho dukkha’’nti vattabbatampi āpajjati.",
  "atk-s0305a0:33_2": "Samudayampi khāditukāmatābhuñjitukāmatādivasena uppattito pākaṭaṁ. Lakkhaṇapaṭivedhato",
  "atk-s0305a0:33_3": "pana ubhayampi gambhīraṁ. Iti tāni duddasattā gambhīrāni. Itaresaṁ dvinnaṁ dassanatthāya",
  "atk-s0305a0:33_4": "payogo bhavaggaggahaṇatthaṁ hatthapasāraṇaṁ viya avīciphusanatthaṁ pādapasāraṇaṁ",
  "atk-s0305a0:33_5": "viya satadhā bhinnassa vālassa koṭiyā koṭiṁ paṭipādanaṁ viya ca hoti. Iti tāni gambhīrattā",
  "atk-s0305a0:33_6": "duddasāni. Evaṁ duddasattā gambhīresu gambhīrattā ca duddasesu catūsu saccesu uggahādivasena",
  "atk-s0305a0:33_7": "idaṁ ‘‘dukkhe ñāṇa’’ntiādi vuttaṁ. Paṭivedhakkhaṇe pana ekameva taṁ ñāṇaṁ hoti.",
  "atk-s0305a0:34_0": "Nekkhammasaṅkappādīsu kāmapaccanīkaṭṭhena kāmato nissaṭabhāvena vā, kāmaṁ sammasantassa",
  "atk-s0305a0:34_1": "uppannoti vā, kāmapadaghātaṁ kāmavūpasamaṁ karonto uppannoti vā , kāmavivittante",
  "atk-s0305a0:34_2": "uppannoti vā nekkhammasaṅkappo. Sesapadadvayepi eseva nayo. Sabbepi ca te nekkhammasaṅkappādayo",
  "atk-s0305a0:34_3": "kāmabyāpādavihiṁsāviramaṇasaññānaṁ nānattā pubbabhāge nānā, maggakkhaṇe pana imesu",
  "atk-s0305a0:34_4": "tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṁ",
  "atk-s0305a0:34_5": "pūrayamāno ekova kusalasaṅkappo uppajjati. Ayaṁ sammāsaṅkappo nāma.",
  "atk-s0305a0:35_0": "Musāvādā veramaṇīādayopi musāvādādīhi viramaṇasaññānaṁ nānattā pubbabhāge nānā, maggakkhaṇe",
  "atk-s0305a0:35_1": "pana imesu catūsu ṭhānesu uppannāya akusaladussīlyacetanāya padacchedato anuppattisādhanavasena",
  "atk-s0305a0:35_2": "maggaṅgaṁ pūrayamānā ekāva kusalaveramaṇī uppajjati. Ayaṁ sammāvācā nāma.",
  "atk-s0305a0:36_0": "Pāṇātipātā veramaṇī ādayopi pāṇātipātādīhi viramaṇasaññānaṁ nānattā pubbabhāge nānā,",
  "atk-s0305a0:36_1": "maggakkhaṇe pana imesu tīsu ṭhānesu uppannāya akusaladussīlyacetanāya akiriyato padacchedato",
  "atk-s0305a0:36_2": "anuppattisādhanavasena maggaṅgaṁ pūrayamānā ekāva kusalaveramaṇī uppajjati. Ayaṁ sammākammanto nāma.",
  "atk-s0305a0:37_0": "Micchāājīvanti khādanīyabhojanīyādīnaṁ atthāya pavattitaṁ kāyavacīduccaritaṁ. Pahāyāti",
  "atk-s0305a0:37_1": "vajjetvā. Sammāājīvenāti buddhapasatthena ājīvena. Jīvikaṁ kappetīti jīvitavuttiṁ",
  "atk-s0305a0:37_2": "pavatteti. Sammājīvopi kuhanādīhi viramaṇasaññānaṁ nānattā pubbabhāge nānā. Maggakkhaṇe",
  "atk-s0305a0:37_3": "pana imesuyeva sattasu ṭhānesu uppannāya micchājīvadussīlyacetanāya padacchedato",
  "atk-s0305a0:37_4": "anuppattisādhanavasena maggaṅgaṁ pūrayamānā ekāva kusalaveramaṇī uppajjati. Ayaṁ sammāājīvo nāma.",
  "atk-s0305a0:38_0": "Anuppannānanti ekasmiṁ bhave tathārūpe vā ārammaṇe attano na uppannānaṁ, parassa",
  "atk-s0305a0:38_1": "pana uppajjamāne disvā – ‘‘aho vata me evarūpā pāpakā dhammā na uppajjeyyu’’nti evaṁ",
  "atk-s0305a0:38_2": "anuppannānaṁ pāpakānaṁ akusalānaṁ dhammānaṁ anuppādāya. Chandanti tesaṁ akusalānaṁ",
  "atk-s0305a0:38_3": "anuppādakapaṭipattisādhakaṁ vīriyacchandaṁ janeti. Vāyamatīti vāyāmaṁ karoti. Vīriyaṁ",
  "atk-s0305a0:38_4": "ārabhatīti vīriyaṁ pavatteti. Cittaṁ paggaṇhātīti vīriyena cittaṁ paggahitaṁ karoti.",
  "atk-s0305a0:38_5": "Padahatīti ‘‘kāmaṁ taco ca nhāru ca aṭṭhi ca avasissatū’’ti (ma. ni. 2.184) padhānaṁ",
  "atk-s0305a0:38_6": "pavatteti . Uppannānanti samudācāravasena attano uppannapubbānaṁ. Idāni tādise na",
  "atk-s0305a0:38_7": "uppādessāmīti tesaṁ pahānāya chandaṁ janeti.",
  "atk-s0305a0:39_0": "Anuppannānaṁ kusalānanti apaṭiladdhānaṁ paṭhamajjhānādīnaṁ. Uppannānanti tesaṁyeva",
  "atk-s0305a0:39_1": "paṭiladdhānaṁ. Ṭhitiyāti punappunaṁ uppattipabandhavasena ṭhitatthaṁ. Asammosāyāti",
  "atk-s0305a0:39_2": "avināsatthaṁ. Bhiyyobhāvāyāti uparibhāvāya. Vepullāyāti vipulabhāvāya. Pāripūriyāti",
  "atk-s0305a0:39_3": "bhāvanāya paripūraṇatthaṁ. Ayampi sammāvāyāmo anuppannānaṁ akusalānaṁ anuppādanādicittanānattā",
  "atk-s0305a0:39_4": "pubbabhāge nānā. Maggakkhaṇe pana imesuyeva catūsu ṭhānesu kiccasādhanavasena maggaṅgaṁ",
  "atk-s0305a0:39_5": "pūrayamānaṁ ekameva kusalavīriyaṁ uppajjati. Ayaṁ sammāvāyāmo nāma.",
  "atk-s0305a0:40_0": "Sammāsatipi kāyādipariggāhakacittānaṁ nānattā pubbabhāge nānā, maggakkhaṇe pana imesu",
  "atk-s0305a0:40_1": "catūsu ṭhānesu kiccasādhanavasena maggaṅgaṁ pūrayamānā ekā sati uppajjati. Ayaṁ sammāsati nāma.",
  "atk-s0305a0:41_0": "Jhānādīni pubbabhāgepi maggakkhaṇepi nānā, pubbabhāge samāpattivasena nānā, maggakkhaṇe",
  "atk-s0305a0:41_1": "nānāmaggavasena. Ekassa hi paṭhamamaggo paṭhamajjhāniko hoti, dutiyamaggādayopi paṭhamajjhānikā",
  "atk-s0305a0:41_2": "vā dutiyādīsu aññatarajjhānikā vā. Ekassa paṭhamamaggo dutiyādīnaṁ aññatarajjhāniko",
  "atk-s0305a0:41_3": "hoti, dutiyādayopi dutiyādīnaṁ aññatarajjhānikā vā paṭhamajjhānikā vā. Evaṁ cattāropi",
  "atk-s0305a0:41_4": "maggā jhānavasena sadisā vā asadisā vā ekaccasadisā vā honti.",
  "atk-s0305a0:42_0": "Ayaṁ panassa viseso pādakajjhānaniyamena hoti. Pādakajjhānaniyamena hi paṭhamajjhānalābhino",
  "atk-s0305a0:42_1": "paṭhamajjhānā vuṭṭhāya vipassantassa uppannamaggo paṭhamajjhāniko hoti, maggaṅgabojjhaṅgāni",
  "atk-s0305a0:42_2": "panettha paripuṇṇāneva honti. Dutiyajjhānato vuṭṭhāya vipassantassa uppanno dutiyajjhāniko",
  "atk-s0305a0:42_3": "hoti, maggaṅgāni panettha satta honti. Tatiyajjhānato vuṭṭhāya vipassantassa uppanno",
  "atk-s0305a0:42_4": "tatiyajjhāniko, maggaṅgāni panettha satta, bojjhaṅgāni cha honti. Esa nayo catutthajjhānato",
  "atk-s0305a0:42_5": "paṭṭhāya yāva nevasaññānāsaññāyatanā .",
  "atk-s0305a0:43_0": "Āruppe catukkapañcakajjhānaṁ uppajjati, tañca lokuttaraṁ, no lokiyanti vuttaṁ. Ettha",
  "atk-s0305a0:43_1": "kathanti? Etthāpi paṭhamajjhānādīsu yato vuṭṭhāya sotāpattimaggaṁ paṭilabhitvā arūpasamāpattiṁ",
  "atk-s0305a0:43_2": "bhāvetvā so āruppe uppanno, taṁjhānikāvassa tattha tayo maggā uppajjanti. Evaṁ pādakajjhānameva",
  "atk-s0305a0:43_3": "niyameti. Keci pana therā – ‘‘vipassanāya ārammaṇabhūtā khandhā niyamentī’’ti vadanti",
  "atk-s0305a0:43_4": ". Keci ‘‘puggalajjhāsayo niyametī’’ti vadanti. Keci ‘‘vuṭṭhānagāminīvipassanā niyametī’’ti",
  "atk-s0305a0:43_5": "vadanti. Tesaṁ vādavinicchayo visuddhimagge vuṭṭhānagāminīvipassanādhikāre vuttanayeneva",
  "atk-s0305a0:43_6": "veditabbo. Ayaṁ vuccati, bhikkhave, sammāsamādhīti ayaṁ pubbabhāge lokiyo, aparabhāge",
  "atk-s0305a0:43_7": "lokuttaro sammāsamādhīti vuccati.",
  "atk-s0305a0:44": "9. Sūkasuttavaṇṇanā",
  "atk-s0305a0:45_0": "9. Navame micchāpaṇihitanti sūkaṁ nāma uddhaggaṁ katvā ṭhapitaṁ hatthaṁ vā pādaṁ",
  "atk-s0305a0:45_1": "vā bhindati, tathā aṭṭhapitaṁ pana micchāpaṇihitaṁ nāma. Micchāpaṇihitāya diṭṭhiyāti",
  "atk-s0305a0:45_2": "micchāṭhapitāya kammassakatapaññāya. Avijjaṁ bhindissatīti catusaccapaṭicchādakaṁ",
  "atk-s0305a0:45_3": "avijjaṁ bhindissati. Vijjaṁ uppādessatīti arahattamaggavijjaṁ uppādessati. Micchāpaṇihitattā,",
  "atk-s0305a0:45_4": "bhikkhave, diṭṭhiyāti kammassakatapaññāya ceva maggabhāvanāya ca micchā ṭhapitattā,",
  "atk-s0305a0:45_5": "appavattitattāti attho. Imasmiṁ sutte kammassakatañāṇaṁ magganissitaṁ katvā missakamaggo kathito.",
  "atk-s0305a0:46": "10. Nandiyasuttavaṇṇanā",
  "atk-s0305a0:47": "10. Dasame paribbājakoti channaparibbājako. Sesamettha uttānamevāti.",
  "atk-s0305a0:48": "Avijjāvaggo paṭhamo.",
  "atk-s0305a0:49": "2. Vihāravaggo",
  "atk-s0305a0:50": "1. Paṭhamavihārasuttavaṇṇanā",
  "atk-s0305a0:51_0": "11. Dutiyavaggassa paṭhame icchāmahaṁ, bhikkhave, aḍḍhamāsaṁ paṭisallīyitunti ahaṁ,",
  "atk-s0305a0:51_1": "bhikkhave, ekaṁ aḍḍhamāsaṁ paṭisallīyituṁ nilīyituṁ ekova hutvā viharituṁ icchāmīti",
  "atk-s0305a0:51_2": "attho. Namhi kenaci upasaṅkamitabbo aññatra ekena piṇḍapātanīhārakenāti yo attanā",
  "atk-s0305a0:51_3": "payuttavācaṁ akatvā mamatthāya saddhesu kulesu paṭiyattaṁ piṇḍapātaṁ nīharitvā mayhaṁ",
  "atk-s0305a0:51_4": "upanāmeyya, taṁ piṇḍapātanīhārakaṁ ekaṁ bhikkhuṁ ṭhapetvā namhi aññena kenaci bhikkhunā",
  "atk-s0305a0:51_5": "vā gahaṭṭhena vā upasaṅkamitabboti.",
  "atk-s0305a0:52_0": "Kasmā pana evamāhāti? Tasmiṁ kira aḍḍhamāse vinetabbo satto nāhosi. Atha satthā –",
  "atk-s0305a0:52_1": "‘‘imaṁ aḍḍhamāsaṁ phalasamāpattisukheneva vītināmessāmi, iti mayhañceva sukhavihāro",
  "atk-s0305a0:52_2": "bhavissati, anāgate ca pacchimā janatā ‘satthāpi gaṇaṁ vihāya ekako vihāsi, kimaṅgaṁ",
  "atk-s0305a0:52_3": "pana maya’nti diṭṭhānugatiṁ āpajjissati, tadassā bhavissati dīgharattaṁ hitāya sukhāyā’’ti",
  "atk-s0305a0:52_4": "iminā kāraṇena evamāha. Bhikkhusaṅghopi satthu vacanaṁ sampaṭicchitvā ekaṁ bhikkhuṁ",
  "atk-s0305a0:52_5": "adāsi. So pātova gandhakuṭipariveṇasammajjanamukhodakadantakaṭṭhadānādīni sabbakiccāni",
  "atk-s0305a0:52_6": "tasmiṁ khaṇe katvā apagacchati.",
  "atk-s0305a0:53_0": "Yena svāhanti yena so ahaṁ. Paṭhamābhisambuddhoti abhisambuddho hutvā paṭhamaṁyeva",
  "atk-s0305a0:53_1": "ekūnapaññāsadivasabbhantare. Viharāmīti idaṁ atītatthe vattamānavacanaṁ. Tassa padesena",
  "atk-s0305a0:53_2": "vihāsinti tassa paṭhamābhisambuddhavihārassa padesena. Tattha padeso nāma khandhapadeso",
  "atk-s0305a0:53_3": "āyatanadhātusaccaindriyapaccayākārasatipaṭṭhānajhānanāmarūpapadeso dhammapadesoti",
  "atk-s0305a0:53_4": "nānāvidho. Taṁ sabbampi sandhāya – ‘‘tassa padesena vihāsi’’nti āha. Bhagavā hi paṭhamabodhiyaṁ",
  "atk-s0305a0:53_5": "ekūnapaññāsadivasabbhantare yathā nāma pattarajjo rājā attano vibhavasāradassanatthaṁ",
  "atk-s0305a0:53_6": "taṁ taṁ gabbhaṁ vivarāpetvā suvaṇṇarajatamuttāmaṇiādīni ratanāni paccavekkhanto vihareyya,",
  "atk-s0305a0:53_7": "evameva pañcakkhandhe nippadese katvā sammasanto paccavekkhanto vihāsi . Imasmiṁ",
  "atk-s0305a0:53_8": "pana aḍḍhamāse tesaṁ khandhānaṁ padesaṁ vedanākkhandhameva paccavekkhanto vihāsi.",
  "atk-s0305a0:53_9": "Tassa ‘‘ime sattā evarūpaṁ nāma sukhaṁ paṭisaṁvedenti, evarūpaṁ dukkha’’nti olokayato",
  "atk-s0305a0:53_10": "yāva bhavaggā pavattā sukhavedanā, yāva avīcito pavattā dukkhavedanā, sabbā sabbākārena",
  "atk-s0305a0:53_11": "upaṭṭhāsi. Atha naṁ ‘‘micchādiṭṭhipaccayāpi vedayita’’ntiādinā nayena pariggaṇhanto vihāsi.",
  "atk-s0305a0:54_0": "Tathā paṭhamabodhiyaṁ dvādasāyatanāni nippadesāneva katvā vihāsi, imasmiṁ pana aḍḍhamāse",
  "atk-s0305a0:54_1": "tesaṁ āyatanānaṁ padesaṁ vedanāvasena dhammāyatanekadesaṁ, dhātūnaṁ padesaṁ vedanāvasena",
  "atk-s0305a0:54_2": "dhammadhātuekadesaṁ, saccānaṁ padesaṁ vedanākkhandhavaseneva dukkhasaccekadesaṁ,",
  "atk-s0305a0:54_3": "paccayānaṁ padesaṁ phassapaccayā vedanāvasena paccayekadesaṁ jhānānaṁ padesaṁ vedanāvaseneva",
  "atk-s0305a0:54_4": "jhānaṅgekadesaṁ, nāmarūpānaṁ padesaṁ vedanāvaseneva nāmekadesaṁ paccavekkhanto vihāsi.",
  "atk-s0305a0:54_5": "Paṭhamabodhiyañhi ekūnapaññāsadivasabbhantare kusalādidhamme nippadese katvā anantanayāni",
  "atk-s0305a0:54_6": "satta pakaraṇāni paccavekkhanto vihāsi. Imasmiṁ pana aḍḍhamāse sabbadhammānaṁ padesaṁ",
  "atk-s0305a0:54_7": "vedanāttikameva paccavekkhanto vihāsi. Tasmiṁ tasmiṁ ṭhāne sā sā ca vihārasamāpatti",
  "atk-s0305a0:54_8": "vedanānubhāvena jātā.",
  "atk-s0305a0:55_0": "Idāni yenākārena vihāsi, taṁ dassento micchādiṭṭhipaccayāpītiādimāha. Tattha micchādiṭṭhipaccayāpīti",
  "atk-s0305a0:55_1": "diṭṭhisampayuttā vedanāpi vaṭṭati. Diṭṭhiṁ upanissayaṁ katvā uppannā kusalākusalavedanāpi",
  "atk-s0305a0:55_2": "vaṭṭati vipākavedanāpi. Tattha micchādiṭṭhisampayuttā akusalāva hoti, diṭṭhiṁ pana",
  "atk-s0305a0:55_3": "upanissāya kusalāpi uppajjanti akusalāpi. Micchādiṭṭhikā hi diṭṭhiṁ upanissāya pakkhadivasesu",
  "atk-s0305a0:55_4": "yāgubhattādīni denti, addhikādīnaṁ vaṭṭaṁ paṭṭhapenti, catumahāpathe sālaṁ karonti,",
  "atk-s0305a0:55_5": "pokkharaṇiñca khaṇāpenti, devakulādīsu mālāgacchaṁ ropenti, nadīviduggādīsu setuṁ",
  "atk-s0305a0:55_6": "attharanti, visamaṁ samaṁ karonti, iti nesaṁ kusalavedanā uppajjati. Micchādiṭṭhiṁ",
  "atk-s0305a0:55_7": "pana nissāya sammādiṭṭhike akkosanti paribhāsanti, vadhabandhanādīni karonti, pāṇaṁ",
  "atk-s0305a0:55_8": "vadhitvā devatānaṁ upahāraṁ upaharanti , iti nesaṁ akusalavedanā uppajjati. Vipākavedanā",
  "atk-s0305a0:55_9": "pana bhavantaragatānaṁyeva hoti.",
  "atk-s0305a0:56_0": "Sammādiṭṭhipaccayāti etthāpi sammādiṭṭhisampayuttā vedanāpi vaṭṭati, sammādiṭṭhiṁ",
  "atk-s0305a0:56_1": "upanissayaṁ katvā uppannā kusalākusalavedanāpi vipākavedanāpi. Tattha sammādiṭṭhisampayuttā",
  "atk-s0305a0:56_2": "kusalāva hoti, sammādiṭṭhiṁ pana upanissāya buddhapūjaṁ dīpamālaṁ mahādhammassavanaṁ",
  "atk-s0305a0:56_3": "appatiṭṭhite disābhāge cetiyapatiṭṭhāpananti evamādīni puññāni karonti, iti nesaṁ",
  "atk-s0305a0:56_4": "kusalā vedanā uppajjati. Sammādiṭṭhiṁyeva nissāya micchādiṭṭhike akkosanti paribhāsanti,",
  "atk-s0305a0:56_5": "attānaṁ ukkaṁsenti, paraṁ vambhenti, iti nesaṁ akusalavedanā uppajjati. Vipākavedanā",
  "atk-s0305a0:56_6": "pana bhavantaragatānaṁyeva hoti. Micchāsaṅkappapaccayātiādīsupi eseva nayo. Chandapaccayātiādīsu",
  "atk-s0305a0:56_7": "pana chandapaccayā aṭṭhalobhasahagatacittasampayuttā vedanā veditabbā, vitakkapaccayā",
  "atk-s0305a0:56_8": "paṭhamajjhānavedanāva. Saññā paccayā ṭhapetvā paṭhamajjhānaṁ sesā cha saññāsamāpattivedanā.",
  "atk-s0305a0:57_0": "Chando ca avūpasantotiādīsu tiṇṇaṁ avūpasame aṭṭhalobhasahagatacittasampayuttā vedanā",
  "atk-s0305a0:57_1": "hoti, chandamattassa vūpasame paṭhamajjhānavedanāva. Chandavitakkānaṁ vūpasame dutiyajjhānādivedanā",
  "atk-s0305a0:57_2": "adhippetā, tiṇṇampi vūpasame nevasaññānāsaññāyatanavedanā. Appattassa pattiyāti arahattaphalassa",
  "atk-s0305a0:57_3": "pattatthāya. Atthi āyāmanti atthi vīriyaṁ. Tasmimpi ṭhāne anuppatteti tassa vīriyārambhassa",
  "atk-s0305a0:57_4": "vasena tassa arahattaphalassa kāraṇe anuppatte. Tappaccayāpi vedayitanti arahattassa",
  "atk-s0305a0:57_5": "ṭhānapaccayā vedayitaṁ. Etena catumaggasahajātā nibbattitalokuttaravedanāva gahitā.",
  "atk-s0305a0:58": "2. Dutiyavihārasuttavaṇṇanā",
  "atk-s0305a0:59_0": "12. Dutiye paṭisallānakāraṇaṁ vuttanayeneva veditabbaṁ. Micchādiṭṭhivūpasamapaccayāti",
  "atk-s0305a0:59_1": "micchādiṭṭhivūpasamo nāma sammādiṭṭhi. Tasmā yaṁ sammādiṭṭhipaccayā vedayitaṁ vuttaṁ,",
  "atk-s0305a0:59_2": "tadeva micchādiṭṭhivūpasamapaccayā veditabbaṁ. Imasmiṁ pana sutte vipākavedanaṁ atidūreti",
  "atk-s0305a0:59_3": "maññamānā na gaṇhantīti vuttaṁ. Iminā nayena sabbattha attho veditabbo. Yassa yassa",
  "atk-s0305a0:59_4": "hi vūpasamapaccayāti vuccati, tassa tassa paṭipakkhadhammapaccayāva taṁ taṁ vedayitaṁ",
  "atk-s0305a0:59_5": "adhippetaṁ. Chandavūpasamapaccayātiādīsu pana chandavūpasamapaccayā tāva paṭhamajjhānavedanā",
  "atk-s0305a0:59_6": "veditabbā. Vitakkavūpasamapaccayā dutiyajjhānavedanā. Saññāpaccayā chasamāpattivedanā.",
  "atk-s0305a0:59_7": "Saññāvūpasamapaccayā nevasaññānāsaññāyatanavedanā. Chando ca vūpasantotiādīni vuttatthāneva.",
  "atk-s0305a0:60": "3-7. Sekkhasuttādivaṇṇanā",
  "atk-s0305a0:61_0": "13-17. Tatiye sekkhoti sikkhanasīlo. Kiṁ sikkhatīti? Tisso sikkhā. Sekkhāyāti tīhi",
  "atk-s0305a0:61_1": "phalehi catūhi ca maggehi saddhiṁ uppannāya. Sāpi hi aniṭṭhitakiccattā attano kiccaṁ",
  "atk-s0305a0:61_2": "sikkhatevāti sekkhā. Catutthapañcamachaṭṭhasattamāni uttānatthānevāti.",
  "atk-s0305a0:62": "8-10. Paṭhamakukkuṭārāmasuttādivaṇṇanā",
  "atk-s0305a0:63": "18-20. Aṭṭhame ummaṅgoti paññāummaṅgo, paññāvīmaṁsanaṁ, paññāgavesananti attho. Evañhi tvaṁ āvusoti idaṁ tassa pucchāpatiṭṭhāpanatthāya āha. Navamadasamāni uttānatthāmevāti.",
  "atk-s0305a0:64": "Vihāravaggo dutiyo.",
  "atk-s0305a0:65": "3. Micchattavaggavaṇṇanā",
  "atk-s0305a0:66_0": "21-30. Tatiyavaggassa paṭhame micchattanti micchāsabhāvaṁ. Sammattanti sammāsabhāvaṁ.",
  "atk-s0305a0:66_1": "Micchāpaṭipattādhikaraṇahetūti micchāpaṭipattikaraṇahetu. Yasmā micchāpaṭipattiṁ",
  "atk-s0305a0:66_2": "karoti, tasmāti attho. Nārādhakoti na sampādako. Ñāyaṁ dhammanti ariyamaggadhammaṁ.",
  "atk-s0305a0:66_3": "Micchāñāṇīti micchāviññāṇo micchāpaccavekkhaṇo. Micchāvimuttīti ayāthāvavimutti,",
  "atk-s0305a0:66_4": "aniyyānikavimutti. Imesu tatiyādīsu catūsu suttesu vaṭṭavivaṭṭaṁ kathitaṁ, pacchimesu",
  "atk-s0305a0:66_5": "panettha dvīsu puggalo pucchito dhammo vibhatto, evaṁ dhammena puggalo dassitoti.",
  "atk-s0305a0:66_6": "Suppavattiyoti suppavattaniyo. Yathā icchiticchitaṁ disaṁ pavattento dhāvati, evaṁ",
  "atk-s0305a0:66_7": "pavattetuṁ sakkā hotīti attho. Saupanisaṁ saparikkhāranti sappaccayaṁ saparivāraṁ.",
  "atk-s0305a0:66_8": "Sesaṁ sabbattha uttānatthamevāti.",
  "atk-s0305a0:67": "Micchattavaggo tatiyo.",
  "atk-s0305a0:68": "4. Paṭipattivaggavaṇṇanā",
  "atk-s0305a0:69_0": "31-40. Catutthe micchāpaṭipattinti ayāthāvapaṭipattiṁ. Micchāpaṭipannanti ayāthāvapaṭipannaṁ.",
  "atk-s0305a0:69_1": "Iti ekaṁ suttaṁ dhammavasena kathitaṁ, ekaṁ puggalavasena. Apārā pāranti vaṭṭato",
  "atk-s0305a0:69_2": "nibbānaṁ. Pāragāminoti ettha yepi pāraṅgatā, yepi gacchanti, yepi gamissanti, sabbe",
  "atk-s0305a0:69_3": "pāragāminotveva veditabbā.",
  "atk-s0305a0:70_0": "Tīramevānudhāvatīti vaṭṭameva anudhāvati, vaṭṭe vicarati. Kaṇhanti akusaladhammaṁ.",
  "atk-s0305a0:70_1": "Sukkanti kusaladhammaṁ. Okā anokanti vaṭṭato nibbānaṁ. Āgammāti ārabbha sandhāya",
  "atk-s0305a0:70_2": "paṭicca. Pariyodapeyyāti parisuddhaṁ kareyya. Cittaklesehīti cittaṁ kilissāpentehi",
  "atk-s0305a0:70_3": "nīvaraṇehi. Sambodhiyaṅgesūti sattasu bojjhaṅgesu.",
  "atk-s0305a0:71_0": "Sāmaññatthanti nibbānaṁ. Tañhi sāmaññena upagantabbato sāmaññatthoti vuccati. Brahmaññanti",
  "atk-s0305a0:71_1": "seṭṭhabhāvaṁ. Brahmaññatthanti nibbānaṁ brahmaññena upagantabbato. Yattha yattha",
  "atk-s0305a0:71_2": "pana heṭṭhā ca imesu ca tīsu suttesu ‘‘rāgakkhayo’’ti āgataṁ, tattha tattha arahattampi",
  "atk-s0305a0:71_3": "vaṭṭatiyevāti vadanti.",
  "atk-s0305a0:72": "Paṭipattivaggo catuttho.",
  "atk-s0305a0:73": "5. Aññatitthiyapeyyālavaggavaṇṇanā",
  "atk-s0305a0:74_0": "41-48. Aññatitthiyapeyyāle addhānapariññatthanti saṁsāraddhānaṁ nibbānaṁ patvā pariññātaṁ",
  "atk-s0305a0:74_1": "nāma hoti. Tasmā nibbānaṁ ‘‘addhānapariññā’’ti vuccati, tadatthanti attho. Anupādāparinibbānatthanti",
  "atk-s0305a0:74_2": "apaccayaparinibbānatthaṁ. Iti imasmiṁ peyyāle vijjāvimuttiphalena arahattaṁ kathitaṁ.",
  "atk-s0305a0:74_3": "Ñāṇadassanena paccavekkhaṇā, sesehi nibbānanti.",
  "atk-s0305a0:75": "Aññatitthiyapeyyālavaggo.",
  "atk-s0305a0:76": "6. Sūriyapeyyālavaggavaṇṇanā",
  "atk-s0305a0:77_0": "49-62. Sūriyapeyyāle aruṇuggaṁ viya kalyāṇamittattā, kalyāṇamittatāya ṭhatvā nibbattito",
  "atk-s0305a0:77_1": "savipassanaariyamaggo sūriyapātubhāvo viyāti evaṁ sabbattha attho veditabbo. Sīlasampadāti",
  "atk-s0305a0:77_2": "catupārisuddhisīlaṁ. Chandasampadāti kusalakattukamyatāchando. Attasampadāti sampannacittatā.",
  "atk-s0305a0:77_3": "Diṭṭhisampadāti ñāṇasampatti. Appamādasampadāti kārāpakaappamādasampatti. Yonisomanasikārasampadāti",
  "atk-s0305a0:77_4": "upāyamanasikārasampatti. Puna kalyāṇamittatātiādīni sammādiṭṭhiādīnaṁ aññenapi ākārena",
  "atk-s0305a0:77_5": "bhāvadassanatthaṁ vuttāni. Sabbāneva cetāni suttāni pāṭiyekkaṁ puggalajjhāsayavasena vuttānīti.",
  "atk-s0305a0:78": "Sūriyapeyyālavaggo.",
  "atk-s0305a0:79": "7. Ekadhammapeyyālavaggādivaṇṇanā",
  "atk-s0305a0:80": "63-138. Ekadhammapeyyālopi gaṅgāpeyyālopi pāṭiyekkaṁ puggalajjhāsayavaseneva tathā tathā vutte bujjhanakānaṁ ajjhāsayavasena kathito.",
  "atk-s0305a0:81": "8. Appamādapeyyālavaggo",
  "atk-s0305a0:82": "1. Tathāgatasuttavaṇṇanā",
  "atk-s0305a0:83_0": "139. Appamādapeyyāle evameva khoti ettha yathā sabbasattānaṁ sammāsambuddho aggo,",
  "atk-s0305a0:83_1": "evaṁ sabbesaṁ kusaladhammānaṁ kārāpakaappamādo aggoti daṭṭhabbo. Nanu cesa lokiyova,",
  "atk-s0305a0:83_2": "kusaladhammā pana lokuttarāpi. Ayañca kāmāvacarova, kusaladhammā pana catubhūmakā.",
  "atk-s0305a0:83_3": "Kathamesa tesaṁ aggoti? Paṭilābhakaṭṭhena. Appamādena hi te paṭilabbhanti, tasmā",
  "atk-s0305a0:83_4": "so tesaṁ aggo. Tenetaṁ vuttaṁ sabbe te appamādamūlakātiādi.",
  "atk-s0305a0:84": "2. Padasuttavaṇṇanā",
  "atk-s0305a0:85_0": "140.Jaṅgalānanti pathavītalavāsīnaṁ. Pāṇānanti sapādakapāṇānaṁ . Padajātānīti padāni.",
  "atk-s0305a0:85_1": "Samodhānaṁ gacchantīti odhānaṁ upakkhepaṁ gacchanti. Aggamakkhāyatīti seṭṭhaṁ akkhāyati.",
  "atk-s0305a0:85_2": "Yadidaṁ mahantattenāti mahantabhāvena aggamakkhāyati, na guṇavasenāti attho.",
  "atk-s0305a0:86": "3-10. Kūṭasuttādivaṇṇanā",
  "atk-s0305a0:87_0": "141-148.Vassikanti sumanapupphaṁ. Imaṁ kira suttaṁ sutvā bhātiyamahārājā vīmaṁsitukāmatāya",
  "atk-s0305a0:87_1": "ekasmiṁ gabbhe catujātigandhehi paribhaṇḍaṁ kāretvā sugandhāni pupphāni āharāpetvā",
  "atk-s0305a0:87_2": "ekassa samuggassa majjhe sumanapupphamuṭṭhiṁ ṭhapetvā sesāni tassa samantato muṭṭhimuṭṭhiṁ",
  "atk-s0305a0:87_3": "katvā ṭhapetvā dvāraṁ pidhāya bahi nikkhanto. Athassa muhuttaṁ vītināmetvā dvāraṁ",
  "atk-s0305a0:87_4": "vivaritvā pavisantassa sabbapaṭhamaṁ sumanapupphagandho ghānaṁ pahari. So mahātalasmiṁyeva",
  "atk-s0305a0:87_5": "mahācetiyābhimukho nipajjitvā – ‘‘vassikaṁ tesaṁ agganti kathentena sukathitaṁ sammāsambuddhenā’’ti",
  "atk-s0305a0:87_6": "cetiyaṁ vandi. Kuṭṭarājānoti khuddakarājāno. ‘‘Khuddarājāno’’tipi pāṭho. Tantāvutānanti",
  "atk-s0305a0:87_7": "tante āvutānaṁ, tantaṁ āropetvā vāyitānanti attho. Idañca paccatte sāmivacanaṁ. Yāni",
  "atk-s0305a0:87_8": "kānici tantāvutāni vatthānīti ayañhettha attho. Atha vā tantāvutānaṁ vatthānaṁ yāni",
  "atk-s0305a0:87_9": "kānici vatthānīti evaṁ sāvasesapāṭhanayenapettha attho daṭṭhabbo. Sesaṁ sabbattha uttānamevāti.",
  "atk-s0305a0:88": "Appamādavaggo aṭṭhamo.",
  "atk-s0305a0:89": "9. Balakaraṇīyavaggo",
  "atk-s0305a0:90": "1. Balasuttavaṇṇanā",
  "atk-s0305a0:91_0": "149. Balakaraṇīyavagge balakaraṇīyāti ūrubalabāhubalena kattabbā dhāvanalaṅghanatāpanavahanādayo",
  "atk-s0305a0:91_1": "kammantā. Sīle patiṭṭhāyāti catupārisuddhisīle ṭhatvā. Aṭṭhaṅgikaṁ magganti sahavipassanaṁ ariyamaggaṁ.",
  "atk-s0305a0:92": "2. Bījasuttavaṇṇanā",
  "atk-s0305a0:93": "150.Bījagāmabhūtagāmāti ettha pañcavidhampi bījaṁ bījagāmo nāma, tadeva paṇṇasampannaṁ nīlabhāvato paṭṭhāya bhūtagāmoti veditabbaṁ.",
  "atk-s0305a0:94": "3. Nāgasuttavaṇṇanā",
  "atk-s0305a0:95_0": "151.Balaṁgāhentīti balaṁ gaṇhanti, gahitabalā thirasarīrā honti. Kusobbhe otarantītiādīsu",
  "atk-s0305a0:95_1": "ayamanupubbikathā – nāginiyo kira utusamaye patiṭṭhitagabbhā cintenti – ‘‘sace mayaṁ",
  "atk-s0305a0:95_2": "idha vijāyissāma, evaṁ no dārakā ūmivegañca supaṇṇassa ca pakkhanditvā āgatassa vegaṁ",
  "atk-s0305a0:95_3": "sahituṁ na sakkhissantī’’ti tā mahāsamudde nimujjitvā sambhajjamukhadvāraṁ patvā",
  "atk-s0305a0:95_4": "pañca mahānadiyo pavisitvā himavantaṁ gacchanti. Tattha supaṇṇehi apakkhandanīyāsu",
  "atk-s0305a0:95_5": "suvaṇṇarajatamaṇiguhāsu vasamānā vijāyitvā nāgapotake gopphakādipamāṇesu udakesu",
  "atk-s0305a0:95_6": "otāretvā udakataraṇaṁ sikkhāpenti.",
  "atk-s0305a0:96_0": "Atha yadā anukkamena te nāgā gaṅgādīnaṁ nadīnaṁ orimatīrato paratīraṁ, paratīrato",
  "atk-s0305a0:96_1": "orimatīranti taraṇapaṭitaraṇaṁ kātuṁ sakkonti, tadā ‘‘idāni no dārakā ūmivegañca",
  "atk-s0305a0:96_2": "garuḷavegañca sahituṁ sakkhissantī’’ti ñatvā attano ānubhāvena mahāmeghaṁ samuṭṭhāpetvā",
  "atk-s0305a0:96_3": "sakalahimavantaṁ ekodakaṁ viya kurumānā devaṁ vassāpetvā suvaṇṇarajatādimayā nāvā",
  "atk-s0305a0:96_4": "māpetvā upari suvaṇṇatārakavicittaṁ samosaritagandhapupphadāmaṁ celavitānaṁ bandhitvā",
  "atk-s0305a0:96_5": "surabhicandanagandhapupphādīni ādāya tāhi nāvāhi pañca mahānadiyo ogāhitvā anukkamena",
  "atk-s0305a0:96_6": "mahāsamuddaṁ pāpuṇanti. Tattha ca vasantā dasabyāma-satabyāma-sahassabyāma-satasahassabyāma-pamāṇataṁ",
  "atk-s0305a0:96_7": "āpajjantā mahantattaṁ vepullattaṁ āpajjanti nāma.",
  "atk-s0305a0:97_0": "Evameva khoti ettha himavantapabbato viya catupārisuddhisīlaṁ daṭṭhabbaṁ, nāgapotakā",
  "atk-s0305a0:97_1": "viya yogāvacarā, kusobbhādayo viya ariyamaggo, mahāsamuddo viya nibbānaṁ. Yathā nāgapotakā",
  "atk-s0305a0:97_2": "himavante patiṭṭhāya kusobbhādīhi mahāsamuddaṁ patvā kāyamahantattaṁ āpajjanti, evaṁ",
  "atk-s0305a0:97_3": "yogino sīlaṁ nissāya sīle patiṭṭhāya ariyamaggena nibbānaṁ patvā arahattamaggeneva",
  "atk-s0305a0:97_4": "āgatesu chasu abhiññādhammesu guṇasarīramahantattaṁ pāpuṇantīti.",
  "atk-s0305a0:98": "5. Kumbhasuttavaṇṇanā",
  "atk-s0305a0:99": "153.Kumbhoti udakaghaṭo. No paccāvamatīti na patiāvamati, na anto pavesetīti attho.",
  "atk-s0305a0:100": "7. Ākāsasuttavaṇṇanā",
  "atk-s0305a0:101_0": "155.Puratthimāti puratthimadisato āgatavātā. Pacchimadisādīsupi eseva nayo. Cattāropi",
  "atk-s0305a0:101_1": "satipaṭṭhānāti yatheva hi etesaṁ puratthimādibhedānaṁ vātānaṁ sannipāto ākāse ijjhati,",
  "atk-s0305a0:101_2": "evaṁ idhāpi ‘‘cattāro satipaṭṭhānā’’tiādinā nayena vuttā bodhipakkhiyadhammā sahavipassanassa",
  "atk-s0305a0:101_3": "ariyamaggassa bhāvanāya ijjhanti, tenetaṁ vuttaṁ.",
  "atk-s0305a0:102": "8-9. Paṭhamameghasuttādivaṇṇanā",
  "atk-s0305a0:103_0": "156-157.Gimhānaṁ pacchime māseti āsāḷhamāse. Ūhatanti dvipadacatuppadānaṁ pādappahārena",
  "atk-s0305a0:103_1": "pathavītale uṭṭhahitvā uddhaṁ gataṁ vaṭṭivaṭṭi hutvā ākāse pakkhantaṁ. Rajojallanti paṁsurajojallaṁ.",
  "atk-s0305a0:104": "10. Nāvāsuttavaṇṇanā",
  "atk-s0305a0:105": "158.Sāmuddikāyanāvāyātiādi heṭṭhā vāṇijakopame vitthāritameva.",
  "atk-s0305a0:106": "11-12. Āgantukasuttādivaṇṇanā",
  "atk-s0305a0:107_0": "159-160.Āgantukāgāranti puññatthikehi nagaramajjhe kataṁ āgantukagharaṁ, yattha rājarājamahāmattehipi",
  "atk-s0305a0:107_1": "sakkā hoti nivāsaṁ upagantuṁ. Abhiññā pariññeyyāti yatheva hi tesaṁ puratthimadisādīhi",
  "atk-s0305a0:107_2": "āgatānaṁ khattiyādīnaṁ vāso āgantukāgāre ijjhati, evaṁ imesaṁ abhiññāpariññeyyātiādīnaṁ",
  "atk-s0305a0:107_3": "dhammānaṁ abhiññāparijānanādīhi sahavipassanassa ariyamaggassa bhāvanāya ijjhanti,",
  "atk-s0305a0:107_4": "tenetaṁ vuttaṁ. Nadīsuttaṁ heṭṭhā vuttanayamevāti.",
  "atk-s0305a0:108": "Balakaraṇīyavaggo navamo.",
  "atk-s0305a0:109": "10. Esanāvaggo",
  "atk-s0305a0:110": "1. Esanāsuttavaṇṇanā",
  "atk-s0305a0:111": "161. Esanāvagge kāmesanāti kāmānaṁ esanā gavesanā magganā patthanā. Bhavesanāti bhavānaṁ esanā. Brahmacariyesanāti micchādiṭṭhisaṅkhātassa brahmacariyassa esanā.",
  "atk-s0305a0:112": "2-11. Vidhāsuttādivaṇṇanā",
  "atk-s0305a0:113_0": "162-171.Vidhāti mānakoṭṭhāsā mānaṭhapanā vā. Seyyohamasmīti vidhāti ahamasmi seyyoti",
  "atk-s0305a0:113_1": "evaṁ mānakoṭṭhāso mānaṭhapanā vā. Nīghāti dukkhā. Vacanattho panettha yassa uppajjanti,",
  "atk-s0305a0:113_2": "taṁ purisaṁ nīhanantīti nīghā. Sesamettha uttānamevāti.",
  "atk-s0305a0:114": "Esanāvaggo dasamo.",
  "atk-s0305a0:115": "11. Oghavaggo",
  "atk-s0305a0:116": "1-2. Oghasuttādivaṇṇanā",
  "atk-s0305a0:117_0": "172-173. Oghavagge kāmoghoti pañcasu kāmaguṇesu chandarāgo. Bhavoghoti rūpārūpabhavesu",
  "atk-s0305a0:117_1": "chandarāgo. Diṭṭhoghoti dvāsaṭṭhi diṭṭhiyo. Avijjoghoti catūsu saccesu aññāṇaṁ. Kāmayogādīsupi eseva nayo.",
  "atk-s0305a0:118": "3-4. Upādānasuttādivaṇṇanā",
  "atk-s0305a0:119_0": "174-175.Kāmupādānanti kāmaggahaṇaṁ. Diṭṭhupādānādīsupi eseva nayo. Ganthāti ganthanā",
  "atk-s0305a0:119_1": "ghaṭanā. Kāyaganthoti nāmakāyassa gantho ganthanaghaṭanakileso. Idaṁsaccābhinivesoti",
  "atk-s0305a0:119_2": "antaggāhikadiṭṭhivasena uppanno ‘‘idameva sacca’’nti evaṁ abhiniveso.",
  "atk-s0305a0:120": "5-10. Anusayasuttādivaṇṇanā",
  "atk-s0305a0:121_0": "176-181.Kāmarāgānusayoti thāmagataṭṭhena kāmarāgova anusayo kāmarāgānusayo. Sesesupi",
  "atk-s0305a0:121_1": "eseva nayo. Orambhāgiyānīti heṭṭhākoṭṭhāsiyāni. Saṁyojanānīti bandhanāni. Uddhambhāgiyānīti",
  "atk-s0305a0:121_2": "uparikoṭṭhāsiyāni. Sesaṁ sabbattha uttānatthamevāti.",
  "atk-s0305a0:122": "Oghavaggo ekādasamo.",
  "atk-s0305a0:123": "Maggasaṁyuttavaṇṇanā niṭṭhitā."
}