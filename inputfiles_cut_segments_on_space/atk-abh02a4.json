{
  "atk-abh02a4:0": "5. Indriyavibhaṅgo",
  "atk-abh02a4:1": "1. Abhidhammabhājanīyavaṇṇanā",
  "atk-abh02a4:2_0": "219. Idāni tadanantare indriyavibhaṅge bāvīsatīti gaṇanaparicchedo. Indriyānīti paricchinnadhammanidassanaṁ.",
  "atk-abh02a4:2_1": "Idāni tāni sarūpato dassento cakkhundriyantiādimāha. Tattha cakkhudvāre indaṭṭhaṁ",
  "atk-abh02a4:2_2": "kāretīti cakkhundriyaṁ. Sotaghānajivhākāyadvāre indaṭṭhaṁ kāretīti kāyindriyaṁ. Vijānanalakkhaṇe",
  "atk-abh02a4:2_3": "indaṭṭhaṁ kāretīti manindriyaṁ. Itthibhāve indaṭṭhaṁ kāretīti itthindriyaṁ. Purisabhāve",
  "atk-abh02a4:2_4": "indaṭṭhaṁ kāretīti purisindriyaṁ. Anupālanalakkhaṇe indaṭṭhaṁ kāretīti jīvitindriyaṁ.",
  "atk-abh02a4:2_5": "Sukhalakkhaṇe indaṭṭhaṁ kāretīti sukhindriyaṁ. Dukkhasomanassa domanassa upekkhālakkhaṇe",
  "atk-abh02a4:2_6": "indaṭṭhaṁ kāretīti upekkhindriyaṁ. Adhimokkhalakkhaṇe indaṭṭhaṁ kāretīti saddhindriyaṁ.",
  "atk-abh02a4:2_7": "Paggahalakkhaṇe indaṭṭhaṁ kāretīti vīriyindriyaṁ. Upaṭṭhānalakkhaṇe indaṭṭhaṁ kāretīti",
  "atk-abh02a4:2_8": "satindriyaṁ. Avikkhepalakkhaṇe indaṭṭhaṁ kāretīti samādhindriyaṁ. Dassanalakkhaṇe",
  "atk-abh02a4:2_9": "indaṭṭhaṁ kāretīti paññindriyaṁ. Anaññātaññassāmīti pavatte jānanalakkhaṇe indaṭṭhaṁ",
  "atk-abh02a4:2_10": "kāretīti anaññātaññassāmītindriyaṁ. Ñātānaṁyeva dhammānaṁ puna ājānane indaṭṭhaṁ",
  "atk-abh02a4:2_11": "kāretīti aññindriyaṁ. Aññātāvībhāve indaṭṭhaṁ kāretīti aññātāvindriyaṁ.",
  "atk-abh02a4:3_0": "Idha suttantabhājanīyaṁ nāma na gahitaṁ. Kasmā? Suttante imāya paṭipāṭiyā bāvīsatiyā",
  "atk-abh02a4:3_1": "indriyānaṁ anāgatattā. Suttantasmiñhi katthaci dve indriyāni kathitāni, katthaci",
  "atk-abh02a4:3_2": "tīṇi, katthaci pañca. Evaṁ pana nirantaraṁ dvāvīsati āgatāni nāma natthi. Ayaṁ tāvettha",
  "atk-abh02a4:3_3": "aṭṭhakathānayo. Ayaṁ pana aparo nayo – etesu hi",
  "atk-abh02a4:4": "Atthato lakkhaṇādīhi, kamato ca vijāniyā;",
  "atk-abh02a4:5": "Bhedābhedā tathā kiccā, bhūmito ca vinicchayaṁ.",
  "atk-abh02a4:6_0": "Tattha cakkhādīnaṁ tāva ‘‘cakkhatīti cakkhū’’tiādinā nayena attho pakāsito. Pacchimesu",
  "atk-abh02a4:6_1": "pana tīsu paṭhamaṁ ‘pubbabhāge anaññātaṁ amataṁ padaṁ catusaccadhammaṁ vā jānissāmī’ti",
  "atk-abh02a4:6_2": "evaṁ paṭipannassa uppajjanato indriyaṭṭhasambhavato ca anaññātaññassāmītindriyanti",
  "atk-abh02a4:6_3": "vuttaṁ. Dutiyaṁ ājānanato ca indriyaṭṭhasambhavato ca aññindriyaṁ. Tatiyaṁ aññātāvino",
  "atk-abh02a4:6_4": "catūsu saccesu niṭṭhitañāṇakiccassa khīṇāsavasseva uppajjanato indriyaṭṭhasambhavato ca aññātāvindriyaṁ.",
  "atk-abh02a4:7_0": "Ko panesa indriyaṭṭho nāmāti? Indaliṅgaṭṭho indriyaṭṭho, indadesitaṭṭho indriyaṭṭho,",
  "atk-abh02a4:7_1": "indadiṭṭhaṭṭho indriyaṭṭho, indasiṭṭhaṭṭho indriyaṭṭho, indajuṭṭhaṭṭho indriyaṭṭho.",
  "atk-abh02a4:7_2": "So sabbopi idha yathāyogaṁ yujjati. Bhagavā hi sammāsambuddho paramissariyabhāvato",
  "atk-abh02a4:7_3": "indo. Kusalākusalañca kammaṁ kammesu kassaci issariyābhāvato. Tenevettha kammasañjanitāni",
  "atk-abh02a4:7_4": "indriyāni kusalākusalakammaṁ ulliṅgenti. Tena ca siṭṭhānīti indaliṅgaṭṭhena indasiṭṭhaṭṭhena",
  "atk-abh02a4:7_5": "ca indriyāni. Sabbāneva panetāni bhagavatā yathābhūtato pakāsitāni ca abhisambuddhāni",
  "atk-abh02a4:7_6": "cāti indadesitaṭṭhena indadiṭṭhaṭṭhena ca indriyāni. Teneva bhagavatā munindena kānici",
  "atk-abh02a4:7_7": "gocarāsevanāya, kānici bhāvanāsevanāya sevitānīti indajuṭṭhaṭṭhenapi indriyāni. Apica",
  "atk-abh02a4:7_8": "ādhipaccasaṅkhātena issariyaṭṭhenāpi etāni indriyāni. Cakkhuviññāṇādippavattiyañhi",
  "atk-abh02a4:7_9": "cakkhādīnaṁ siddhamādhipaccaṁ; tasmiṁ tikkhe tikkhattā mande ca mandattāti. Ayaṁ",
  "atk-abh02a4:7_10": "tāvettha ‘atthato’ vinicchayo.",
  "atk-abh02a4:8_0": "‘Lakkhaṇādīhī’ti lakkhaṇarasapaccupaṭṭhānapadaṭṭhānehipi cakkhādīnaṁ vinicchayaṁ",
  "atk-abh02a4:8_1": "vijāniyāti attho. Tāni nesaṁ lakkhaṇādīni heṭṭhā vuttanayāneva. Paññindriyādīni hi",
  "atk-abh02a4:8_2": "cattāri atthato amohoyeva. Sesāni tattha sarūpenevāgatāni.",
  "atk-abh02a4:9_0": "‘Kamato’ti ayampi desanākkamova. Tattha ajjhattadhammaṁ pariññāya ariyabhūmipaṭilābho",
  "atk-abh02a4:9_1": "hotīti attabhāvapariyāpannāni cakkhundriyādīni paṭhamaṁ desitāni. So panattabhāvo",
  "atk-abh02a4:9_2": "yaṁ dhammaṁ upādāya itthīti vā purisoti vā saṅkhaṁ gacchati, ayaṁ soti nidassanatthaṁ",
  "atk-abh02a4:9_3": "tato itthindriyaṁ purisindriyañca . So duvidhopi jīvitindriyapaṭibaddhavuttīti ñāpanatthaṁ",
  "atk-abh02a4:9_4": "tato jīvitindriyaṁ. Yāva tassa pavatti tāva etesaṁ vedayitānaṁ anivatti. Yaṁ kiñci",
  "atk-abh02a4:9_5": "vedayitaṁ sabbaṁ taṁ sukhadukkhanti ñāpanatthaṁ tato sukhindriyādīni. Taṁnirodhatthaṁ",
  "atk-abh02a4:9_6": "pana ete dhammā bhāvetabbāti paṭipattidassanatthaṁ tato saddhādīni. Imāya paṭipattiyā",
  "atk-abh02a4:9_7": "esa dhammo paṭhamaṁ attani pātubhavatīti paṭipattiyā amoghabhāvadassanatthaṁ tato",
  "atk-abh02a4:9_8": "anaññātaññassāmītindriyaṁ. Tasseva phalattā tato anantaraṁ bhāvetabbattā ca tato",
  "atk-abh02a4:9_9": "aññindriyaṁ. Ito paraṁ bhāvanāya imassa adhigamo, adhigate ca panimasmiṁ natthi kiñci",
  "atk-abh02a4:9_10": "uttari karaṇīyanti ñāpanatthaṁ ante paramassāsabhūtaṁ aññātāvindriyaṁ desitanti ayamettha kamo.",
  "atk-abh02a4:10": "‘Bhedābhedā’ti jīvitindriyasseva cettha bhedo. Tañhi rūpajīvitindriyaṁ arūpajīvitindriyanti duvidhaṁ hoti. Sesānaṁ abhedoti evamettha bhedābhedato vinicchayaṁ vijāniyā.",
  "atk-abh02a4:11_0": "‘Kiccā’ti kiṁ indriyānaṁ kiccanti ce? Cakkhundriyassa tāva ‘‘cakkhāyatanaṁ cakkhuviññāṇadhātuyā",
  "atk-abh02a4:11_1": "taṁsampayuttakānañca dhammānaṁ indriyapaccayena paccayo’’ti vacanato yaṁ taṁ indriyapaccayabhāvena",
  "atk-abh02a4:11_2": "sādhetabbaṁ attano tikkhamandādibhāvena cakkhuviññāṇādidhammānaṁ tikkhamandādisaṅkhātaṁ",
  "atk-abh02a4:11_3": "attākārānuvattāpanaṁ idaṁ ‘kiccaṁ’. Evaṁ sotaghānajivhākāyānaṁ. Manindriyassa pana",
  "atk-abh02a4:11_4": "sahajātadhammānaṁ attano vasavattāpanaṁ, jīvitindriyassa sahajātadhammānupālanaṁ,",
  "atk-abh02a4:11_5": "itthindriyapurisindriyānaṁ itthipurisanimittakuttākappākārānuvidhānaṁ, sukhadukkhasomanassadomanassindriyānaṁ",
  "atk-abh02a4:11_6": "sahajātadhamme abhibhavitvā yathāsakaṁ oḷārikākārānupāpanaṁ, upekkhindriyassa santapaṇītamajjhattākārānupāpanaṁ,",
  "atk-abh02a4:11_7": "saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ,",
  "atk-abh02a4:11_8": "anaññātaññassāmītindriyassa saṁyojanattayappahānañceva sampayuttakānañca tappahānābhimukhabhāvakaraṇaṁ,",
  "atk-abh02a4:11_9": "aññindriyassa kāmarāgabyāpādāditanukaraṇapahānañceva sahajātānañca attano vasānuvattāpanaṁ,",
  "atk-abh02a4:11_10": "aññātāvindriyassa sabbakiccesu ussukkappahānañceva amatābhimukhabhāvapaccayatā ca",
  "atk-abh02a4:11_11": "sampayuttānanti evamettha kiccato vinicchayaṁ vijāniyā.",
  "atk-abh02a4:12_0": "‘Bhūmito’ti cakkhusotaghānajivhākāyaitthipurisasukhadukkhadomanassindriyāni cettha",
  "atk-abh02a4:12_1": "kāmāvacarāneva . Manindriyajīvitindriyaupekkhindriyāni, saddhāvīriyasatisamādhipaññindriyāni",
  "atk-abh02a4:12_2": "ca catubhūmipariyāpannāni. Somanassindriyaṁ kāmāvacara-rūpāvacara-lokuttaravasena",
  "atk-abh02a4:12_3": "bhūmittayapariyāpannaṁ. Avasāne tīṇi lokuttarānevāti evaṁ bhūmito vinicchayaṁ vijāniyā. Evañhi vijānanto –",
  "atk-abh02a4:13": "Saṁvegabahulo bhikkhu, ṭhito indriyasaṁvare;",
  "atk-abh02a4:14": "Indriyāni pariññāya, dukkhassantaṁ nigacchatīti.",
  "atk-abh02a4:15_0": "220. Niddesavāre ‘‘yaṁ cakkhu catunnaṁ mahābhūtāna’’ntiādi sabbaṁ dhammasaṅgaṇiyaṁ",
  "atk-abh02a4:15_1": "padabhājane (dha. sa. aṭṭha. 595 ādayo) vuttanayeneva veditabbaṁ. Vīriyindriyasamādhindriyaniddesādīsu",
  "atk-abh02a4:15_2": "ca sammāvāyāmo micchāvāyāmo sammāsamādhi micchāsamādhītiādīni na vuttāni. Kasmā?",
  "atk-abh02a4:15_3": "Sabbasaṅgāhakattā. Sabbasaṅgāhakāni hi idha indriyāni kathitāni. Evaṁ santepettha",
  "atk-abh02a4:15_4": "dasa indriyāni lokiyāni kāmāvacarāneva, tīṇi lokuttarāni, nava lokiyalokuttaramissakānīti.",
  "atk-abh02a4:16": "Abhidhammabhājanīyavaṇṇanā.",
  "atk-abh02a4:17": "2. Pañhāpucchakavaṇṇanā",
  "atk-abh02a4:18": "221. Pañhāpucchake sabbesampi indriyānaṁ kusalādivibhāgo pāḷinayānusāreneva veditabbo.",
  "atk-abh02a4:19_0": "223. Ārammaṇattikesu pana sattindriyā anārammaṇāti cakkhusotaghānajivhākāyaitthipurisindriyāni",
  "atk-abh02a4:19_1": "sandhāya vuttaṁ. Jīvitindriyaṁ pana arūpamissakattā idha anābhaṭṭhaṁ. Dvindriyāti",
  "atk-abh02a4:19_2": "dve indriyā; sukhadukkhadvayaṁ sandhāyetaṁ vuttaṁ. Tañhi ekantaparittārammaṇaṁ. Domanassindriyaṁ",
  "atk-abh02a4:19_3": "siyā parittārammaṇaṁ, siyā mahaggatārammaṇanti kāmāvacaradhamme ārabbha pavattikāle",
  "atk-abh02a4:19_4": "parittārammaṇaṁ hoti , rūpāvacarārūpāvacare pana ārabbha pavattikāle mahaggatārammaṇaṁ,",
  "atk-abh02a4:19_5": "paṇṇattiṁ ārabbha pavattikāle navattabbārammaṇaṁ. Navindriyā siyā parittārammaṇāti",
  "atk-abh02a4:19_6": "manindriyajīvitindriyasomanassindriyaupekkhindriyāni ceva saddhādipañcakañca sandhāya",
  "atk-abh02a4:19_7": "idaṁ vuttaṁ. Jīvitindriyañhi rūpamissakattā anārammaṇesu rūpadhammesu saṅgahitampi",
  "atk-abh02a4:19_8": "arūpakoṭṭhāsena siyāpakkhe saṅgahitaṁ.",
  "atk-abh02a4:20_0": "Cattāri indriyānīti sukhadukkhadomanassaaññātāvindriyāni. Tāni hi maggārammaṇattike",
  "atk-abh02a4:20_1": "na bhajanti. Maggahetukanti sahajātahetuṁ sandhāya vuttaṁ. Vīriyavīmaṁsājeṭṭhakakāle",
  "atk-abh02a4:20_2": "siyā maggādhipati, chandacittajeṭṭhakakāle siyā navattabbā.",
  "atk-abh02a4:21_0": "Dasindriyāsiyā uppannā, siyā uppādinoti satta rūpindriyāni tīṇi ca vipākindriyāni",
  "atk-abh02a4:21_1": "sandhāyetaṁ vuttaṁ. Dasindriyāni domanassena saddhiṁ heṭṭhā vuttāneva. Tattha domanassindriyaṁ",
  "atk-abh02a4:21_2": "paṇṇattiṁ ārabbha pavattikāle navattabbārammaṇaṁ, sesāni nibbānapaccavekkhaṇakālepi.",
  "atk-abh02a4:21_3": "Tīṇindriyāni bahiddhārammaṇānīti tīṇi lokuttarindriyāni. Cattārīti sukhadukkhasomanassadomanassāni.",
  "atk-abh02a4:21_4": "Tāni hi ajjhattadhammepi bahiddhādhammepi ārabbha pavattanti. Aṭṭhindriyāti manindriyajīvitindriyaupekkhindriyāni",
  "atk-abh02a4:21_5": "ceva saddhādipañcakañca. Tattha ākiñcaññāyatanakāle navattabbārammaṇatā veditabbā.",
  "atk-abh02a4:22_0": "Iti imasmimpi pañhāpucchake dasindriyāni kāmāvacarāni, tīṇi lokuttarāni, nava lokiyalokuttaramissakāneva",
  "atk-abh02a4:22_1": "kathitānīti. Ayampi abhidhammabhājanīyena saddhiṁ ekaparicchedova hoti. Ayaṁ pana",
  "atk-abh02a4:22_2": "indriyavibhaṅgo dveparivaṭṭaṁ nīharitvā bhājetvā dassitoti.",
  "atk-abh02a4:23": "Sammohavinodaniyā vibhaṅgaṭṭhakathāya",
  "atk-abh02a4:24": "Indriyavibhaṅgavaṇṇanā niṭṭhitā."
}