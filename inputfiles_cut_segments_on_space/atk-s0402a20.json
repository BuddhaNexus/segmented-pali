{
  "atk-s0402a20:0": "2. Rathakāravaggo",
  "atk-s0402a20:1": "1. Ñātasuttavaṇṇanā",
  "atk-s0402a20:2_0": "11. Dutiyassa paṭhame ñātoti paññāto pākaṭo. Ananulomiketi sāsanassa na anulometīti",
  "atk-s0402a20:2_1": "ananulomikaṁ, tasmiṁ ananulomike. Kāyakammeti pāṇātipātādimhi kāyaduccarite. Oḷārikaṁ",
  "atk-s0402a20:2_2": "vā etaṁ, na evarūpe samādapetuṁ sakkoti. Disā namassituṁ vaṭṭati, bhūtabaliṁ kātuṁ",
  "atk-s0402a20:2_3": "vaṭṭatīti evarūpe samādapeti gaṇhāpeti. Vacīkammepi musāvādādīni oḷārikāni, attano",
  "atk-s0402a20:2_4": "santakaṁ parassa adātukāmena ‘‘natthī’’ti ayaṁ vañcanamusāvādo nāma vattuṁ vaṭṭatīti",
  "atk-s0402a20:2_5": "evarūpe samādapeti. Manokammepi abhijjhādayo oḷārikā, kammaṭṭhānaṁ visaṁvādetvā kathento",
  "atk-s0402a20:2_6": "pana ananulomikesu dhammesu samādapeti nāma dakkhiṇavihāravāsitthero viya. Taṁ kira",
  "atk-s0402a20:2_7": "theraṁ eko upaṭṭhāko amaccaputto upasaṅkamitvā ‘‘mettāyantena paṭhamaṁ kīdise puggale",
  "atk-s0402a20:2_8": "mettāyitabba’’nti pucchi. Thero sabhāgavisabhāgaṁ anācikkhitvā ‘‘piyapuggale’’ti",
  "atk-s0402a20:2_9": "āha. Tassa ca bhariyā piyā hoti manāpā, so taṁ ārabbha mettāyanto ummādaṁ pāpuṇi.",
  "atk-s0402a20:2_10": "Kathaṁ panesa bahujanaahitāya paṭipanno hotīti? Evarūpassa hi saddhivihārikādayo",
  "atk-s0402a20:2_11": "ceva upaṭṭhākādayo ca tesaṁ ārakkhadevatā ādiṁ katvā tāsaṁ tāsaṁ mittabhūtā yāva",
  "atk-s0402a20:2_12": "brahmalokā sesadevatā ca ‘‘ayaṁ bhikkhu na ajānitvā karissatī’’ti tena katameva karonti,",
  "atk-s0402a20:2_13": "evamesa bahujanaahitāya paṭipanno hoti.",
  "atk-s0402a20:3_0": "Sukkapakkhe pāṇātipātā veramaṇiādīnaṁyeva vasena kāyakammavacīkammāni veditabbāni.",
  "atk-s0402a20:3_1": "Kammaṭṭhānaṁ pana avisaṁvādetvā kathento anulomikesu dhammesu samādapeti nāma koḷitavihāravāsī",
  "atk-s0402a20:3_2": "catunikāyikatissatthero viya. Tassa kira jeṭṭhabhātā nandābhayatthero nāma potaliyavihāre",
  "atk-s0402a20:3_3": "vasanto ekasmiṁ roge samuṭṭhite kaniṭṭhaṁ pakkosāpetvā āha – ‘‘āvuso, mayhaṁ sallahukaṁ",
  "atk-s0402a20:3_4": "katvā ekaṁ kammaṭṭhānaṁ kathehī’’ti. Kiṁ, bhante, aññena kammaṭṭhānena, kabaḷīkārāhāraṁ",
  "atk-s0402a20:3_5": "pariggaṇhituṁ vaṭṭatīti? Kimatthiko esa, āvusoti? Bhante, kabaḷīkārāhāro upādārūpaṁ,",
  "atk-s0402a20:3_6": "ekasmiñca upādārūpe diṭṭhe tevīsati upādārūpāni pākaṭāni hontīti . So ‘‘vaṭṭissati,",
  "atk-s0402a20:3_7": "āvuso, ettaka’’nti taṁ uyyojetvā kabaḷīkārāhāraṁ pariggaṇhitvā upādārūpaṁ sallakkhetvā",
  "atk-s0402a20:3_8": "vivaṭṭetvā arahattaṁ pāpuṇi. Atha naṁ theraṁ bahivihārā anikkhantameva pakkositvā,",
  "atk-s0402a20:3_9": "‘‘āvuso, mahāavassayosi mayhaṁ jāto’’ti kaniṭṭhattherassa attanā paṭiladdhaguṇaṁ",
  "atk-s0402a20:3_10": "ārocesi. Bahujanahitāyāti etassapi hi saddhivihārikādayo ‘‘ayaṁ na ajānitvā karissatī’’ti",
  "atk-s0402a20:3_11": "tena katameva karontīti bahujanahitāya paṭipanno nāma hotīti.",
  "atk-s0402a20:4": "2. Sāraṇīyasuttavaṇṇanā",
  "atk-s0402a20:5_0": "12. Dutiye khattiyassāti jātiyā khattiyassa. Muddhāvasittassāti rājābhisekena muddhani",
  "atk-s0402a20:5_1": "abhisittassa. Sāraṇīyāni bhavantīti saritabbāni asammussanīyāni honti. Jātoti nibbatto.",
  "atk-s0402a20:5_2": "Yāvajīvaṁ sāraṇīyanti daharakāle jānitumpi na sakkā, aparabhāge pana mātāpituādīhi",
  "atk-s0402a20:5_3": "ñātakehi vā dāsādīhi vā ‘‘tvaṁ asukajanapade asukanagare asukadivase asukanakkhatte",
  "atk-s0402a20:5_4": "jāto’’ti ācikkhite sutvā tato paṭṭhāya yāvajīvaṁ sarati na sammussati. Tena vuttaṁ",
  "atk-s0402a20:5_5": "– ‘‘yāvajīvaṁ sāraṇīyaṁ hotī’’ti.",
  "atk-s0402a20:6_0": "Idaṁ, bhikkhave, dutiyanti abhisekaṭṭhānaṁ nāma rañño balavatuṭṭhikaraṁ hoti, tenassa",
  "atk-s0402a20:6_1": "taṁ yāvajīvaṁ sāraṇīyaṁ. Saṅgāmavijayaṭṭhānepi eseva nayo. Ettha pana saṅgāmanti",
  "atk-s0402a20:6_2": "yuddhaṁ. Abhivijinitvāti jinitvā sattumaddanaṁ katvā. Tameva saṅgāmasīsanti tameva",
  "atk-s0402a20:6_3": "saṅgāmaṭṭhānaṁ. Ajjhāvasatīti abhibhavitvā āvasati.",
  "atk-s0402a20:7_0": "Idāni yasmā sammāsambuddhassa rañño jātiṭṭhānādīhi kattabbakiccaṁ natthi, imasmiṁ",
  "atk-s0402a20:7_1": "pana sāsane tappaṭibhāge tayo puggale dassetuṁ idaṁ kāraṇaṁ ābhataṁ, tasmā te dassento",
  "atk-s0402a20:7_2": "evameva kho, bhikkhavetiādimāha. Tattha anagāriyaṁ pabbajito hotīti ettha catupārisuddhisīlampi",
  "atk-s0402a20:7_3": "pabbajjānissitamevāti veditabbaṁ. Sāraṇīyaṁ hotīti ‘‘ahaṁ asukaraṭṭhe asukajanapade",
  "atk-s0402a20:7_4": "asukavihāre asukamāḷake asukadivāṭṭhāne asukacaṅkame asukarukkhamūle pabbajito’’ti",
  "atk-s0402a20:7_5": "evaṁ yāvajīvaṁ saritabbameva hoti na sammussitabbaṁ.",
  "atk-s0402a20:8_0": "Idaṁdukkhanti ettakaṁ dukkhaṁ, na ito uddhaṁ dukkhaṁ atthi. Ayaṁ dukkhasamudayoti",
  "atk-s0402a20:8_1": "ettako dukkhasamudayo, na ito uddhaṁ dukkhasamudayo atthīti. Sesapadadvayepi eseva",
  "atk-s0402a20:8_2": "nayo. Evamettha catūhi saccehi sotāpattimaggo kathito. Kasiṇaparikammavipassanāñāṇāni",
  "atk-s0402a20:8_3": "pana maggasannissitāneva honti. Sāraṇīyaṁhotīti ‘‘ahaṁ asukaraṭṭhe…pe… asukarukkhamūle",
  "atk-s0402a20:8_4": "sotāpanno jāto’’ti yāvajīvaṁ sāraṇīyaṁ hoti asammussanīyaṁ.",
  "atk-s0402a20:9_0": "Āsavānaṁ khayāti āsavānaṁ khayena. Cetovimuttinti phalasamādhiṁ. Paññāvimuttinti",
  "atk-s0402a20:9_1": "phalapaññaṁ. Sayaṁ abhiññā sacchikatvāti attanāva abhivisiṭṭhāya paññāya paccakkhaṁ",
  "atk-s0402a20:9_2": "katvā. Upasampajja viharatīti paṭilabhitvā viharati. Sāraṇīyanti ‘‘mayā asukaraṭṭhe…pe…",
  "atk-s0402a20:9_3": "asukarukkhamūle arahattaṁ patta’’nti attano arahattapattiṭṭhānaṁ nāma yāvajīvaṁ sāraṇīyaṁ",
  "atk-s0402a20:9_4": "hoti asammussanīyanti yathānusandhināva desanaṁ niṭṭhapesi.",
  "atk-s0402a20:10": "3. Āsaṁsasuttavaṇṇanā",
  "atk-s0402a20:11_0": "13. Tatiye santoti atthi upalabbhanti. Saṁvijjamānāti tasseva vevacanaṁ. Lokasminti",
  "atk-s0402a20:11_1": "sattaloke. Nirāsoti anāso apatthano. Āsaṁsoti āsaṁsamāno patthayamāno. Vigatāsoti",
  "atk-s0402a20:11_2": "apagatāso. Caṇḍālakuleti caṇḍālānaṁ kule. Venakuleti vilīvakārakule. Nesādakuleti",
  "atk-s0402a20:11_3": "migaluddakānaṁ kule. Rathakārakuleti cammakārakule. Pukkusakuleti pupphacchaḍḍakakule.",
  "atk-s0402a20:12_0": "Ettāvatā kulavipattiṁ dassetvā idāni yasmā nīcakule jātopi ekacco aḍḍho hoti mahaddhano,",
  "atk-s0402a20:12_1": "ayaṁ pana na tādiso, tasmāssa bhogavipattiṁ dassetuṁ daliddetiādimāha. Tattha daliddeti",
  "atk-s0402a20:12_2": "dāliddiyena samannāgate. Appannapānabhojaneti parittakaannapānabhojane. Kasiravuttiketi",
  "atk-s0402a20:12_3": "dukkhajīvike, yattha vāyāmena payogena jīvitavuttiṁ sādhenti, tathārūpeti attho.",
  "atk-s0402a20:12_4": "Yattha kasirena ghāsacchādo labbhatīti yasmiṁ kule dukkhena yāgubhattaghāso ca kopīnamattaṁ",
  "atk-s0402a20:12_5": "acchādanañca labbhati.",
  "atk-s0402a20:13_0": "Idāni yasmā ekacco nīcakule jātopi upadhisampanno hoti attabhāvasamiddhiyaṁ ṭhito",
  "atk-s0402a20:13_1": ", ayañca na tādiso, tasmāssa sarīravipattimpi dassetuṁ so ca hoti dubbaṇṇotiādimāha.",
  "atk-s0402a20:13_2": "Tattha dubbaṇṇoti paṁsupisācako viya jhāmakhāṇuvaṇṇo. Duddasikoti vijātamātuyāpi",
  "atk-s0402a20:13_3": "amanāpadassano. Okoṭimakoti lakuṇḍako. Kāṇoti ekakkhikāṇo vā ubhayakkhikāṇo vā. Kuṇīti",
  "atk-s0402a20:13_4": "ekahatthakuṇī vā ubhayahatthakuṇī vā. Khañjoti ekapādakhañjo vā ubhayapādakhañjo",
  "atk-s0402a20:13_5": "vā. Pakkhahatoti hatapakkho pīṭhasappī. Padīpeyyassāti vaṭṭitelakapallakādino padīpaupakaraṇassa.",
  "atk-s0402a20:13_6": "Tassa na evaṁ hotīti. Kasmā na hoti? Nīcakule jātattā.",
  "atk-s0402a20:14_0": "Jeṭṭhoti aññasmiṁ jeṭṭhe sati kaniṭṭho āsaṁ na karoti, tasmā jeṭṭhoti āha. Ābhisekoti",
  "atk-s0402a20:14_1": "jeṭṭhopi na abhisekāraho āsaṁ na karoti, tasmā ābhisekoti āha. Anabhisittoti abhisekārahopi",
  "atk-s0402a20:14_2": "kāṇakuṇiādidosarahito sakiṁ abhisitto puna abhiseke āsaṁ na karoti, tasmā anabhisittoti",
  "atk-s0402a20:14_3": "āha . Acalappattoti jeṭṭhopi ābhiseko anabhisitto mando uttānaseyyako, sopi abhiseke",
  "atk-s0402a20:14_4": "āsaṁ na karoti. Soḷasavassuddesiko pana paññāyamānamassubhedo acalappatto nāma hoti,",
  "atk-s0402a20:14_5": "mahantampi rajjaṁ vicāretuṁ samattho, tasmā ‘‘acalappatto’’ti āha. Tassa evaṁ hotīti",
  "atk-s0402a20:14_6": "kasmā hoti? Mahājātitāya.",
  "atk-s0402a20:15_0": "Dussīloti nissīlo. Pāpadhammoti lāmakadhammo. Asucīti asucīhi kāyakammādīhi samannāgato.",
  "atk-s0402a20:15_1": "Saṅkassarasamācāroti saṅkāhi saritabbasamācāro, kiñcideva asāruppaṁ disvā ‘‘idaṁ",
  "atk-s0402a20:15_2": "iminā kataṁ bhavissatī’’ti evaṁ paresaṁ āsaṅkanīyasamācāro, attanāyeva vā saṅkāhi",
  "atk-s0402a20:15_3": "saritabbasamācāro, sāsaṅkasamācāroti attho. Tassa hi divāṭṭhānādīsu sannipatitvā",
  "atk-s0402a20:15_4": "kiñcideva mantayante bhikkhū disvā ‘‘ime ekato hutvā mantenti, kacci nu kho mayā",
  "atk-s0402a20:15_5": "katakammaṁ jānitvā mantentī’’ti evaṁ sāsaṅkasamācāro hoti. Paṭicchannakammantoti",
  "atk-s0402a20:15_6": "paṭicchādetabbayuttakena pāpakammena samannāgato. Assamaṇo samaṇapaṭiññoti assamaṇo",
  "atk-s0402a20:15_7": "hutvāva samaṇapatirūpakatāya ‘‘samaṇo aha’’nti evaṁ paṭiñño. Abrahmacārī brahmacāripaṭiññoti",
  "atk-s0402a20:15_8": "aññe brahmacārino sunivatthe supārute sumbhakapattadhare gāmanigamarājadhānīsu piṇḍāya",
  "atk-s0402a20:15_9": "caritvā jīvikaṁ kappente disvā sayampi tādisena ākārena tathā paṭipajjanato ‘‘ahaṁ",
  "atk-s0402a20:15_10": "brahmacārī’’ti paṭiññaṁ dento viya hoti. ‘‘Ahaṁ bhikkhū’’ti vatvā uposathaggādīni",
  "atk-s0402a20:15_11": "pavisanto pana brahmacāripaṭiñño hotiyeva, tathā saṅghikaṁ lābhaṁ gaṇhanto. Antopūtīti",
  "atk-s0402a20:15_12": "pūtinā kammena anto anupaviṭṭho. Avassutoti rāgādīhi tinto. Kasambujātoti sañjātarāgādikacavaro.",
  "atk-s0402a20:15_13": "Tassa na evaṁ hotīti. Kasmā na hoti? Lokuttaradhammaupanissayassa natthitāya. Tassaevaṁ",
  "atk-s0402a20:15_14": "hotīti. Kasmā hoti? Mahāsīlasmiṁ paripūrakāritāya.",
  "atk-s0402a20:16": "4. Cakkavattisuttavaṇṇanā",
  "atk-s0402a20:17_0": "14. Catutthe catūhi saṅgahavatthūhi janaṁ rañjetīti rājā. Cakkaṁ vattetīti cakkavattī.",
  "atk-s0402a20:17_1": "Vattitaṁ vā anena cakkanti cakkavattī. Dhammo assa atthīti dhammiko. Dhammeneva dasavidhena",
  "atk-s0402a20:17_2": "cakkavattivattena rājā jātoti dhammarājā. Sopi na arājakanti sopi aññaṁ nissayarājānaṁ",
  "atk-s0402a20:17_3": "alabhitvā cakkaṁ nāma vattetuṁ na sakkotīti attho. Iti satthā desanaṁ paṭṭhapetvā",
  "atk-s0402a20:17_4": "yathānusandhiṁ apāpetvāva tuṇhī ahosi. Kasmā? Anusandhikusalā uṭṭhahitvā anusandhiṁ",
  "atk-s0402a20:17_5": "pucchissanti, bahū hi imasmiṁ ṭhāne tathārūpā bhikkhū, athāhaṁ tehi puṭṭho desanaṁ",
  "atk-s0402a20:17_6": "vaḍḍhessāmīti. Atheko anusandhikusalo bhikkhu bhagavantaṁ pucchanto ko pana, bhantetiādimāha.",
  "atk-s0402a20:17_7": "Bhagavāpissa byākaronto dhammo bhikkhūtiādimāha.",
  "atk-s0402a20:18_0": "Tattha dhammoti dasakusalakammapathadhammo. Dhammanti tameva vuttappakāraṁ dhammaṁ.",
  "atk-s0402a20:18_1": "Nissāyāti tadadhiṭṭhānena cetasā tameva nissayaṁ katvā. Dhammaṁ sakkarontoti yathā",
  "atk-s0402a20:18_2": "kato so dhammo suṭṭhu kato hoti, evametaṁ karonto. Dhammaṁ garuṁ karontoti tasmiṁ",
  "atk-s0402a20:18_3": "gāravuppattiyā taṁ garukaronto. Dhammaṁ apacāyamānoti tasseva dhammassa añjalikaraṇādīhi",
  "atk-s0402a20:18_4": "nīcavuttitaṁ karonto. Dhammaddhajo dhammaketūti taṁ dhammaṁ dhajamiva purakkhatvā",
  "atk-s0402a20:18_5": "ketumiva ukkhipitvā pavattiyā dhammaddhajo dhammaketu ca hutvāti attho. Dhammādhipateyyoti",
  "atk-s0402a20:18_6": "dhammādhipatibhūtāgatabhāvena dhammavaseneva ca sabbakiriyānaṁ karaṇena dhammādhipateyyo",
  "atk-s0402a20:18_7": "hutvā. Dhammikaṁ rakkhāvaraṇaguttiṁ saṁvidahatīti dhammo assā atthīti dhammikā, rakkhā",
  "atk-s0402a20:18_8": "ca āvaraṇañca gutti ca rakkhāvaraṇagutti. Tattha ‘‘paraṁ rakkhanto attānaṁ rakkhatī’’ti",
  "atk-s0402a20:18_9": "vacanato khantiādayo rakkhā. Vuttañhetaṁ – ‘‘kathañca, bhikkhave, paraṁ rakkhanto",
  "atk-s0402a20:18_10": "attānaṁ rakkhati. Khantiyā avihiṁsāya mettacittatāya anuddayāyā’’ti (saṁ. ni. 5.385).",
  "atk-s0402a20:18_11": "Nivāsanapārupanagehādīni āvaraṇaṁ. Corādiupaddavanivāraṇatthaṁ gopāyanā gutti. Taṁ",
  "atk-s0402a20:18_12": "sabbampi suṭṭhu vidahati pavatteti ṭhapetīti attho.",
  "atk-s0402a20:19_0": "Idāni yattha sā saṁvidahitabbā, taṁ dassento antojanasmintiādimāha. Tatrāyaṁ saṅkhepattho",
  "atk-s0402a20:19_1": "– antojanasaṅkhātaṁ puttadāraṁ sīlasaṁvare patiṭṭhāpento vatthagandhamālādīni cassa",
  "atk-s0402a20:19_2": "dadamāno sabbopaddave cassa nivārayamāno dhammikaṁ rakkhāvaraṇaguttiṁ saṁvidahati",
  "atk-s0402a20:19_3": "nāma. Khattiyādīsupi eseva nayo. Ayaṁ pana viseso – abhisittakhattiyā bhadraassājānīyādiratanasampadānenapi",
  "atk-s0402a20:19_4": "upagaṇhitabbā, anuyantā khattiyā tesaṁ anurūpayānavāhanasampadānenapi paritosetabbā,",
  "atk-s0402a20:19_5": "balakāyo kālaṁ anatikkametvā bhattavetanasampadānenapi anuggahetabbo, brāhmaṇā annapānavatthādinā",
  "atk-s0402a20:19_6": "deyyadhammena, gahapatikā bhattabījanaṅgalabalibaddādisampadānena, tathā nigamavāsino",
  "atk-s0402a20:19_7": "negamā janapadavāsino ca jānapadā. Samitapāpabāhitapāpā pana samaṇabrāhmaṇā samaṇaparikkhārasampadānena",
  "atk-s0402a20:19_8": "sakkātabbā, migapakkhino abhayadānena samassāsetabbā.",
  "atk-s0402a20:20_0": "Dhammeneva cakkaṁ vattetīti dasakusalakammapathadhammeneva cakkaṁ pavatteti. Taṁ",
  "atk-s0402a20:20_1": "hoti cakkaṁ appaṭivattiyanti taṁ tena evaṁ pavattitaṁ āṇācakkaṁ appaṭivattiyaṁ hoti.",
  "atk-s0402a20:20_2": "Kenacimanussabhūtenāti devatā nāma attanā icchiticchitameva karonti, tasmā tā aggaṇhitvā",
  "atk-s0402a20:20_3": "‘‘manussabhūtenā’’ti vuttaṁ. Paccatthikenāti paṭiatthikena, paṭisattunāti attho.",
  "atk-s0402a20:20_4": "Dhammikoti cakkavattī dasakusalakammapathavasena dhammiko, tathāgato pana navalokuttaradhammavasena.",
  "atk-s0402a20:20_5": "Dhammarājāti navahi lokuttaradhammehi mahājanaṁ rañjetīti dhammarājā. Dhammaṁyevāti",
  "atk-s0402a20:20_6": "navalokuttaradhammameva nissāya tameva sakkaronto taṁ garukaronto taṁ apacāyamāno.",
  "atk-s0402a20:20_7": "Sovassa dhammo abbhuggataṭṭhena dhajoti dhammaddhajo. Sovassa ketūti dhammaketu.",
  "atk-s0402a20:20_8": "Tameva adhipatiṁ jeṭṭhakaṁ katvā viharatīti dhammādhipateyyo. Dhammikaṁ rakkhāvaraṇaguttinti",
  "atk-s0402a20:20_9": "lokiyalokuttaradhammadāyikarakkhañca āvaraṇañca guttiñca. Saṁvidahatīti ṭhapeti paññapeti.",
  "atk-s0402a20:20_10": "Evarūpanti tividhaṁ kāyaduccaritaṁ na sevitabbaṁ, sucaritaṁ sevitabbanti evaṁ sabbattha",
  "atk-s0402a20:20_11": "attho veditabbo. Saṁvidahitvāti ṭhapetvā kathetvā. Dhammeneva anuttaraṁ dhammacakkaṁ",
  "atk-s0402a20:20_12": "pavattetīti navalokuttaradhammeneva asadisaṁ dhammacakkaṁ pavatteti. Taṁ hoti cakkaṁ",
  "atk-s0402a20:20_13": "appaṭivattiyanti taṁ evaṁ pavattitaṁ dhammacakkaṁ etesu samaṇādīsu ekenapi paṭivattetuṁ",
  "atk-s0402a20:20_14": "paṭibāhituṁ na sakkā. Sesaṁ sabbattha uttānamevāti.",
  "atk-s0402a20:21": "5. Sacetanasuttavaṇṇanā",
  "atk-s0402a20:22_0": "15. Pañcame isipataneti buddhapaccekabuddhasaṅkhātānaṁ isīnaṁ dhammacakkappavattanatthāya",
  "atk-s0402a20:22_1": "ceva uposathakaraṇatthāya ca āgantvā patane, sannipātaṭṭhāneti attho. Padanetipi",
  "atk-s0402a20:22_2": "pāṭho, ayameva attho. Migadāyeti migānaṁ abhayatthāya dinne. Chahi māsehi chārattūnehīti",
  "atk-s0402a20:22_3": "so kira raññā āṇattadivaseyeva sabbūpakaraṇāni sajjetvā antevāsikehi saddhiṁ araññaṁ",
  "atk-s0402a20:22_4": "pavisitvā gāmadvāragāmamajjhadevakulasusānādīsu ṭhitarukkhe ceva jhāmapatitasukkharukkhe",
  "atk-s0402a20:22_5": "ca vivajjetvā sampannapadese ṭhite sabbadosavivajjite nābhiaranemīnaṁ anurūpe rukkhe",
  "atk-s0402a20:22_6": "gahetvā taṁ cakkaṁ akāsi. Tassa rukkhe vicinitvā gaṇhantassa ceva karontassa ca ettako",
  "atk-s0402a20:22_7": "kālo vītivatto. Tena vuttaṁ – ‘‘chahi māsehi chārattūnehī’’ti. Nānākaraṇanti nānattaṁ.",
  "atk-s0402a20:22_8": "Nesanti na esaṁ. Atthesanti atthi esaṁ. Abhisaṅkhārassa gatīti payogassa gamanaṁ.",
  "atk-s0402a20:22_9": "Ciṅgulāyitvāti paribbhamitvā. Akkhāhataṁ maññeti akkhe pavesetvā ṭhapitamiva.",
  "atk-s0402a20:23_0": "Sadosāti sagaṇḍā uṇṇatoṇataṭṭhānayuttā. Sakasāvāti pūtisārena ceva pheggunā ca yuttā.",
  "atk-s0402a20:23_1": "Kāyavaṅkātiādīni kāyaduccaritādīnaṁ nāmāni. Evaṁ papatitāti evaṁ guṇapatanena patitā.",
  "atk-s0402a20:23_2": "Evaṁ patiṭṭhitāti evaṁ guṇehi patiṭṭhitā. Tattha lokiyamahājanā papatitā nāma, sotāpannādayo",
  "atk-s0402a20:23_3": "patiṭṭhitā nāma. Tesupi purimā tayo kilesānaṁ samudācārakkhaṇe papatitā nāma, khīṇāsavā",
  "atk-s0402a20:23_4": "pana ekanteneva patiṭṭhitā nāma. Tasmāti yasmā appahīnakāyavaṅkādayo papatanti, pahīnakāyavaṅkādayo",
  "atk-s0402a20:23_5": "patiṭṭhahanti, tasmā. Kāyavaṅkādīnaṁ pana evaṁ pahānaṁ veditabbaṁ – pāṇātipāto adinnādānaṁ",
  "atk-s0402a20:23_6": "micchācāro musāvādo pisuṇāvācā micchādiṭṭhīti ime tāva cha sotāpattimaggena pahīyanti,",
  "atk-s0402a20:23_7": "pharusāvācā byāpādoti dve anāgāmimaggena, abhijjhā samphappalāpoti dve arahattamaggenāti.",
  "atk-s0402a20:24": "6. Apaṇṇakasuttavaṇṇanā",
  "atk-s0402a20:25_0": "16. Chaṭṭhe apaṇṇakapaṭipadanti aviraddhapaṭipadaṁ ekaṁsapaṭipadaṁ niyyānikapaṭipadaṁ",
  "atk-s0402a20:25_1": "kāraṇapaṭipadaṁ sārapaṭipadaṁ maṇḍapaṭipadaṁ apaccanīkapaṭipadaṁ anulomapaṭipadaṁ",
  "atk-s0402a20:25_2": "dhammānudhammapaṭipadaṁ paṭipanno hoti, na takkaggāhena vā nayaggāhena vā. Evaṁ gahetvā",
  "atk-s0402a20:25_3": "paṭipanno hi bhikkhu vā bhikkhunī vā upāsako vā upāsikā vā manussadevanibbānasampattīhi",
  "atk-s0402a20:25_4": "hāyati parihāyati, apaṇṇakapaṭipadaṁ paṭipanno pana tāhi sampattīhi na parihāyati.",
  "atk-s0402a20:25_5": "Atīte kantāraddhānamaggaṁ paṭipannesu dvīsu satthavāhesu yakkhassa vacanaṁ gahetvā",
  "atk-s0402a20:25_6": "bālasatthavāho saddhiṁ satthena anayabyasanaṁ patto, yakkhassa vacanaṁ aggahetvā",
  "atk-s0402a20:25_7": "‘‘udakadiṭṭhaṭṭhāne udakaṁ chaḍḍessāmā’’ti satthake saññāpetvā maggaṁ paṭipanno paṇḍitasatthavāho",
  "atk-s0402a20:25_8": "viya. Yaṁ sandhāya vuttaṁ –",
  "atk-s0402a20:26": "‘‘Apaṇṇakaṁ ṭhānameke, dutiyaṁ āhu takkikā;",
  "atk-s0402a20:27": "Etadaññāya medhāvī, taṁ gaṇhe yadapaṇṇaka’’nti. (jā. 1.1.1);",
  "atk-s0402a20:28_0": "Yoni cassa āraddhā hotīti ettha yonīti khandhakoṭṭhāsassapi kāraṇassapi passāvamaggassapi",
  "atk-s0402a20:28_1": "nāmaṁ. ‘‘Catasso kho imā, sāriputta, yoniyo’’tiādīsu (ma. ni. 1.152) hi khandhakoṭṭhāso",
  "atk-s0402a20:28_2": "yoni nāma. ‘‘Yoni hesā bhūmija phalassa adhigamāyā’’tiādīsu (ma. ni. 3.226) kāraṇaṁ.",
  "atk-s0402a20:28_3": "‘‘Na cāhaṁ brāhmaṇaṁ brūmi, yonijaṁ mattisambhava’’nti (ma. ni. 2.457; dha. pa. 396)",
  "atk-s0402a20:28_4": "ca ‘‘tamenaṁ kammajavātā nivattitvā uddhaṁpādaṁ adhosiraṁ samparivattetvā mātu yonimukhe",
  "atk-s0402a20:28_5": "sampaṭipādentī’’ti ca ādīsu passāvamaggo. Idha pana kāraṇaṁ adhippetaṁ. Āraddhāti",
  "atk-s0402a20:28_6": "paggahitā paripuṇṇā.",
  "atk-s0402a20:29_0": "Āsavānaṁ khayāyāti ettha āsavantīti āsavā, cakkhutopi…pe… manatopi sandanti pavattantīti",
  "atk-s0402a20:29_1": "vuttaṁ hoti. Dhammato yāva gotrabhu, okāsato yāva bhavaggā savantīti vā āsavā, ete",
  "atk-s0402a20:29_2": "dhamme etañca okāsaṁ antokaritvā pavattantīti attho. Antokaraṇattho hi ayaṁ ākāro.",
  "atk-s0402a20:29_3": "Cirapārivāsiyaṭṭhena madirādayo āsavā, āsavā viyātipi āsavā. Lokasmimpi hi cirapārivāsikā",
  "atk-s0402a20:29_4": "madirādayo āsavāti vuccanti, yadi ca cirapārivāsiyaṭṭhena āsavā, eteyeva bhavitumarahanti.",
  "atk-s0402a20:29_5": "Vuttañhetaṁ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi",
  "atk-s0402a20:29_6": "(a. ni. 10.61). Āyataṁ vā saṁsāradukkhaṁ savanti pasavantītipi āsavā. Purimāni cettha",
  "atk-s0402a20:29_7": "nibbacanāni yattha kilesā āsavāti āgacchanti, tattha yujjanti, pacchimaṁ kammepi.",
  "atk-s0402a20:29_8": "Na kevalañca kammakilesāyeva āsavā, apica kho nānappakārā upaddavāpi. Suttesu hi",
  "atk-s0402a20:29_9": "‘‘nāhaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemī’’ti (dī.",
  "atk-s0402a20:29_10": "ni. 3.182) ettha vivādamūlabhūtā kilesā āsavāti āgatā.",
  "atk-s0402a20:30": "‘‘Yena devūpapatyassa, gandhabbo vā vihaṅgamo;",
  "atk-s0402a20:31": "Yakkhattaṁ yena gaccheyyaṁ, manussattañca abbaje;",
  "atk-s0402a20:32": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36) –",
  "atk-s0402a20:33_0": "Ettha tebhūmakaṁ ca kammaṁ avasesā ca akusalā dhammā. ‘‘Diṭṭhadhammikānaṁ āsavānaṁ",
  "atk-s0402a20:33_1": "saṁvarāya samparāyikānaṁ āsavānaṁ paṭighātāyā’’ti (pārā. 39; a. ni. 2.202-230) ettha",
  "atk-s0402a20:33_2": "parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.",
  "atk-s0402a20:34_0": "Te panete āsavā yattha yathā āgatā, tattha tathā veditabbā. Ete hi vinaye tāva ‘‘diṭṭhadhammikānaṁ",
  "atk-s0402a20:34_1": "āsavānaṁ saṁvarāya, samparāyikānaṁ āsavānaṁ paṭighātāyā’’ti (pārā. 39; a. ni. 2.202-230)",
  "atk-s0402a20:34_2": "dvedhā āgatā. Saḷāyatane ‘‘tayo me, āvuso, āsavā kāmāsavo bhavāsavo avijjāsavo’’ti",
  "atk-s0402a20:34_3": "(saṁ. ni. 4.321) tidhā āgatā. Aññesu ca suttantesu (cūḷani. jatukaṇṇimāṇavapucchāniddeso",
  "atk-s0402a20:34_4": "69; paṭi. ma. 1.107) abhidhamme (dha. sa. 1102-1106; vibha. 937) ca teyeva diṭṭhāsavena",
  "atk-s0402a20:34_5": "saha catudhā āgatā. Nibbedhikapariyāyena ‘‘atthi, bhikkhave, āsavā nirayagāminiyā",
  "atk-s0402a20:34_6": ", atthi āsavā tiracchānayonigāminiyā, atthi āsavā pettivisayagāminiyā, atthi āsavā",
  "atk-s0402a20:34_7": "manussalokagāminiyā, atthi āsavā devalokagāminiyā’’ti (a. ni. 6.63) pañcadhā āgatā.",
  "atk-s0402a20:34_8": "Kammameva cettha āsavāti vuttaṁ. Chakkanipāte ‘‘atthi, bhikkhave, āsavā saṁvarāpahātabbā’’tiādinā",
  "atk-s0402a20:34_9": "(a. ni. 6.58) nayena chadhā āgatā. Sabbāsavapariyāye (ma. ni. 1.14 ādayo) teyeva",
  "atk-s0402a20:34_10": "dassanena pahātabbehi saddhiṁ sattadhā āgatā. Idha pana abhidhammanayena cattāro",
  "atk-s0402a20:34_11": "āsavā adhippetāti veditabbā.",
  "atk-s0402a20:35_0": "Khayāyāti ettha pana āsavānaṁ sarasabhedopi khīṇākāropi maggaphalanibbānānipi ‘‘āsavakkhayo’’ti",
  "atk-s0402a20:35_1": "vuccati. ‘‘Yo āsavānaṁ khayo vayo bhedo paribhedo aniccatā antaradhāna’’nti ettha",
  "atk-s0402a20:35_2": "hi āsavānaṁ sarasabhedo ‘‘āsavakkhayo’’ti vutto. ‘‘Jānato ahaṁ, bhikkhave, passato",
  "atk-s0402a20:35_3": "āsavānaṁ khayaṁ vadāmī’’ti (ma. ni. 1.15; saṁ. ni. 2.23; itivu. 102) ettha āsavappahānaṁ",
  "atk-s0402a20:35_4": "āsavānaṁ accantakkhayo asamuppādo khīṇākāro natthibhāvo ‘‘āsavakkhayo’’ti vutto.",
  "atk-s0402a20:36": "‘‘Sekhassa sikkhamānassa, ujumaggānusārino;",
  "atk-s0402a20:37": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62) –",
  "atk-s0402a20:38": "Ettha maggo ‘‘āsavakkhayo’’ti vutto. ‘‘Āsavānaṁ khayā samaṇo hotī’’ti (ma. ni. 1.438) ettha phalaṁ.",
  "atk-s0402a20:39": "‘‘Paravajjānupassissa, niccaṁ ujjhānasaññino;",
  "atk-s0402a20:40": "Āsavā tassa vaḍḍhanti, ārā so āsavakkhayā’’ti. (dha. pa. 253) –",
  "atk-s0402a20:41": "Ettha nibbānaṁ. Imasmiṁ pana sutte phalaṁ sandhāya ‘‘āsavānaṁ khayāyā’’ti āha, arahattaphalatthāyāti attho.",
  "atk-s0402a20:42_0": "Indriyesu guttadvāroti manacchaṭṭhesu indriyesu pihitadvāro. Bhojane mattaññūti bhojanasmiṁ",
  "atk-s0402a20:42_1": "pamāṇaññū, paṭiggahaṇaparibhogapaccavekkhaṇamattaṁ jānāti pajānātīti attho. Jāgariyaṁanuyuttoti",
  "atk-s0402a20:42_2": "rattindivaṁ cha koṭṭhāse katvā pañcasu koṭṭhāsesu jāgaraṇabhāvaṁ anuyutto, jāgaraṇeyeva",
  "atk-s0402a20:42_3": "yuttappayuttoti attho.",
  "atk-s0402a20:43_0": "Evaṁ mātikaṁ ṭhapetvā idāni tameva ṭhapitapaṭipāṭiyā vibhajanto kathañca, bhikkhave,",
  "atk-s0402a20:43_1": "bhikkhūtiādimāha. Tattha cakkhunā rūpaṁ disvātiādīnaṁ attho visuddhimagge (visuddhi.",
  "atk-s0402a20:43_2": "1.15) vitthārito, tathā paṭisaṅkhā yoniso āhāraṁ āhāreti neva davāyātiādīnaṁ (visuddhi.",
  "atk-s0402a20:43_3": "1.18). Āvaraṇīyehi dhammehīti pañcahi nīvaraṇehi dhammehi. Nīvaraṇāni hi cittaṁ āvaritvā",
  "atk-s0402a20:43_4": "tiṭṭhanti, tasmā āvaraṇīyā dhammāti vuccanti. Sīhaseyyaṁ kappetīti sīho viya seyyaṁ",
  "atk-s0402a20:43_5": "kappeti. Pāde pādaṁ accādhāyāti vāmapādaṁ dakkhiṇapāde atiādhāya. Samaṁ ṭhapite hi",
  "atk-s0402a20:43_6": "pāde jāṇukena jāṇukaṁ gopphakena ca gopphakaṁ ghaṭīyati, tato vedanā uṭṭhahanti.",
  "atk-s0402a20:43_7": "Tasmā tassa dosassa parivajjanatthaṁ thokaṁ atikkamitvā esa pādaṁ ṭhapeti. Tena vuttaṁ",
  "atk-s0402a20:43_8": "– ‘‘pāde pādaṁ accādhāyā’’ti.",
  "atk-s0402a20:44_0": "Satosampajānoti satiyā ceva sampajaññena ca samannāgato. Kathaṁ panesa niddāyanto",
  "atk-s0402a20:44_1": "sato sampajāno nāma hotīti? Purimappavattivasena. Ayaṁ hi caṅkame caṅkamanto niddāya",
  "atk-s0402a20:44_2": "okkamanabhāvaṁ ñatvā pavattamānaṁ kammaṭṭhānaṁ ṭhapetvā mañce vā phalake vā nipanno",
  "atk-s0402a20:44_3": "niddaṁ upagantvā puna pabujjhamāno kammaṭṭhānaṁ ṭhitaṭṭhāne gaṇhantoyeva pabujjhati.",
  "atk-s0402a20:44_4": "Tasmā niddāyantopi sato sampajāno nāma hoti. Ayaṁ tāva mūlakammaṭṭhāne nayova. Pariggahakammaṭṭhānavasenāpi",
  "atk-s0402a20:44_5": "panesa sato sampajāno nāma hoti. Kathaṁ? Ayaṁ hi caṅkamanto niddāya okkamanabhāvaṁ",
  "atk-s0402a20:44_6": "ñatvā pāsāṇaphalake vā mañce vā dakkhiṇena passena nipajjitvā paccavekkhati – ‘‘acetano",
  "atk-s0402a20:44_7": "kāyo acetane mañce patiṭṭhito, acetano mañco acetanāya pathaviyā, acetanā pathavī",
  "atk-s0402a20:44_8": "acetane udake, acetanaṁ udakaṁ acetane vāte, acetano vāto acetane ākāse patiṭṭhito.",
  "atk-s0402a20:44_9": "Tattha ākāsampi ‘ahaṁ vātaṁ ukkhipitvā ṭhita’nti na jānāti, vātopi ‘ahaṁ ākāse patiṭṭhito’ti",
  "atk-s0402a20:44_10": "na jānāti. Tathā vāto na jānāti. ‘Ahaṁ udakaṁ ukkhipitvā ṭhito’ti…pe… mañco na jānāti,",
  "atk-s0402a20:44_11": "‘ahaṁ kāyaṁ ukkhipitvā ṭhito’ti, kāyo na jānāti ‘ahaṁ mañce patiṭṭhito’ti. Na hi",
  "atk-s0402a20:44_12": "tesaṁ aññamaññaṁ ābhogo vā samannāhāro vā manasikāro vā cetanā vā patthanā vā atthī’’ti.",
  "atk-s0402a20:44_13": "Tassa evaṁ paccavekkhato taṁ paccavekkhaṇacittaṁ bhavaṅge otarati. Evaṁ niddāyantopi",
  "atk-s0402a20:44_14": "sato sampajāno nāma hotīti.",
  "atk-s0402a20:45_0": "Uṭṭhānasaññaṁ manasikaritvāti ‘‘ettakaṁ ṭhānaṁ gate cande vā tārakāya vā uṭṭhahissāmī’’ti",
  "atk-s0402a20:45_1": "uṭṭhānakālaparicchedikaṁ saññaṁ manasikaritvā, citte ṭhapetvāti attho. Evaṁ karitvā",
  "atk-s0402a20:45_2": "sayito hi yathāparicchinneyeva kāle uṭṭhahati.",
  "atk-s0402a20:46": "7. Attabyābādhasuttavaṇṇanā",
  "atk-s0402a20:47": "17. Sattame attabyābādhāyāti attadukkhāya. Parabyābādhāyāti paradukkhāya. Kāyasucaritantiādīni pubbabhāge dasakusalakammapathavasena āgatāni, upari pana yāva arahattā avāritāneva.",
  "atk-s0402a20:48": "8. Devalokasuttavaṇṇanā",
  "atk-s0402a20:49_0": "18. Aṭṭhame aṭṭīyeyyāthāti aṭṭā pīḷitā bhaveyyātha. Harāyeyyāthāti lajjeyyātha. Jiguccheyyāthāti",
  "atk-s0402a20:49_1": "gūthe viya tasmiṁ vacane sañjātajigucchā bhaveyyātha. Iti kirāti ettha itīti padasandhibyañjanasiliṭṭhatā,",
  "atk-s0402a20:49_2": "kirāti anussavatthe nipāto. Dibbena kira āyunā aṭṭīyathāti evamassa sambandho veditabbo.",
  "atk-s0402a20:49_3": "Pageva kho panāti paṭhamataraṁyeva.",
  "atk-s0402a20:50": "9. Paṭhamapāpaṇikasuttavaṇṇanā",
  "atk-s0402a20:51_0": "19. Navame pāpaṇikoti āpaṇiko, āpaṇaṁ ugghāṭetvā bhaṇḍavikkāyakassa vāṇijassetaṁ",
  "atk-s0402a20:51_1": "adhivacanaṁ. Abhabboti abhājanabhūto. Nasakkaccaṁ kammantaṁ adhiṭṭhātīti yathā adhiṭṭhitaṁ",
  "atk-s0402a20:51_2": "suadhiṭṭhitaṁ hoti, evaṁ sayaṁ attapaccakkhaṁ karonto nādhiṭṭhāti. Tattha paccūsakāle",
  "atk-s0402a20:51_3": "padasaddena uṭṭhāya dīpaṁ jāletvā bhaṇḍaṁ pasāretvā anisīdanto pubbaṇhasamayaṁ na",
  "atk-s0402a20:51_4": "sakkaccaṁ kammantaṁ adhiṭṭhāti nāma. Ayaṁ hi yaṁ corā rattiṁ bhaṇḍaṁ haritvā ‘‘idaṁ",
  "atk-s0402a20:51_5": "amhākaṁ hatthato vissajjessāmā’’ti āpaṇaṁ gantvā appena agghena denti, yampi bahuverino",
  "atk-s0402a20:51_6": "manussā rattiṁ nagare vasitvā pātova āpaṇaṁ gantvā bhaṇḍaṁ gaṇhanti, yaṁ vā pana",
  "atk-s0402a20:51_7": "janapadaṁ gantukāmā manussā pātova āpaṇaṁ gantvā bhaṇḍaṁ kiṇanti, tappaccayassa lābhassa assāmiko hoti.",
  "atk-s0402a20:52_0": "Aññesaṁ bhojanavelāya pana bhuñjituṁ āgantvā pātova bhaṇḍaṁ paṭisāmetvā gharaṁ gantvā",
  "atk-s0402a20:52_1": "bhuñjitvā niddāyitvā sāyaṁ puna āpaṇaṁ āgacchanto majjhanhikasamayaṁ na sakkaccaṁ",
  "atk-s0402a20:52_2": "kammantaṁ adhiṭṭhāti nāma. So hi yaṁ corā pātova vissajjetuṁ na sampāpuṇiṁsu, divākāle",
  "atk-s0402a20:52_3": "pana paresaṁ asañcārakkhaṇe āpaṇaṁ gantvā appagghena denti, yañca bhojanavelāya puññavanto",
  "atk-s0402a20:52_4": "issarā ‘‘āpaṇato idañcidañca laddhuṁ vaṭṭatī’’ti pahiṇitvā āharāpenti, tappaccayassa",
  "atk-s0402a20:52_5": "lābhassa assāmiko hoti.",
  "atk-s0402a20:53_0": "Yāva yāmabherinikkhamanā pana antoāpaṇe dīpaṁ jālāpetvā anisīdanto sāyanhasamayaṁ",
  "atk-s0402a20:53_1": "na sakkaccaṁ kammantaṁ adhiṭṭhāti nāma. So hi yaṁ corā pātopi divāpi vissajjetuṁ",
  "atk-s0402a20:53_2": "na sampāpuṇiṁsu , sāyaṁ pana āpaṇaṁ gantvā appagghena denti, tappaccayassa lābhassa assāmiko hoti.",
  "atk-s0402a20:54_0": "Na sakkaccaṁ samādhinimittaṁ adhiṭṭhātīti sakkaccakiriyāya samādhiṁ na samāpajjati.",
  "atk-s0402a20:54_1": "Ettha ca pātova cetiyaṅgaṇabodhiyaṅgaṇesu vattaṁ katvā senāsanaṁ pavisitvā yāva bhikkhācāravelā,",
  "atk-s0402a20:54_2": "tāva samāpattiṁ appetvā anisīdanto pubbaṇhasamayaṁ na sakkaccaṁ samādhinimittaṁ adhiṭṭhāti",
  "atk-s0402a20:54_3": "nāma. Pacchābhattaṁ pana piṇḍapātapaṭikkanto rattiṭṭhānadivāṭṭhānaṁ pavisitvā yāva",
  "atk-s0402a20:54_4": "sāyanhasamayā samāpattiṁ appetvā anisīdanto majjhanhikasamayaṁ na sakkaccaṁ samādhinimittaṁ",
  "atk-s0402a20:54_5": "adhiṭṭhāti nāma. Sāyaṁ pana cetiyaṁ vanditvā therūpaṭṭhānaṁ katvā senāsanaṁ pavisitvā",
  "atk-s0402a20:54_6": "paṭhamayāmaṁ samāpattiṁ samāpajjitvā anisīdanto sāyanhasamayaṁ na sakkaccaṁ samādhinimittaṁ",
  "atk-s0402a20:54_7": "adhiṭṭhāti nāma. Sukkapakkho vuttapaṭipakkhanayeneva veditabbo. Apicettha ‘‘samāpattiṁ",
  "atk-s0402a20:54_8": "appetvā’’ti vuttaṭṭhāne samāpattiyā asati vipassanāpi vaṭṭati, samādhinimittanti",
  "atk-s0402a20:54_9": "ca samādhiārammaṇampi vaṭṭatiyeva. Vuttampi cetaṁ – ‘‘samādhipi samādhinimittaṁ,",
  "atk-s0402a20:54_10": "samādhārammaṇampi samādhinimitta’’nti.",
  "atk-s0402a20:55": "10. Dutiyapāpaṇikasuttavaṇṇanā",
  "atk-s0402a20:56_0": "20. Dasame cakkhumāti paññācakkhunā cakkhumā hoti. Vidhuroti visiṭṭhadhuro uttamadhuro",
  "atk-s0402a20:56_1": "ñāṇasampayuttena vīriyena samannāgato. Nissayasampannoti avassayasampanno patiṭṭhānasampanno.",
  "atk-s0402a20:56_2": "Paṇiyanti vikkāyikabhaṇḍaṁ. Ettakaṁ mūlaṁ bhavissati ettako udayoti tasmiṁ ‘‘evaṁ",
  "atk-s0402a20:56_3": "kītaṁ evaṁ vikkāyamāna’’nti vuttapaṇiye yena kayena taṁ kītaṁ, taṁ kayasaṅkhātaṁ",
  "atk-s0402a20:56_4": "mūlaṁ ettakaṁ bhavissati. Yo ca tasmiṁ vikkayamāne vikkayo, tasmiṁ vikkaye ettako",
  "atk-s0402a20:56_5": "udayo bhavissati, ettikā vaḍḍhīti attho.",
  "atk-s0402a20:57": "Kusalo hoti paṇiyaṁ ketuñca vikketuñcāti sulabhaṭṭhānaṁ gantvā kiṇanto dullabhaṭṭhānaṁ gantvā vikkiṇanto ca ettha kusalo nāma hoti, dasaguṇampi vīsatiguṇampi lābhaṁ labhati.",
  "atk-s0402a20:58_0": "Aḍḍhāti issarā bahunā nikkhittadhanena samannāgatā. Mahaddhanāti vaḷañjanakavasena",
  "atk-s0402a20:58_1": "mahaddhanā . Mahābhogāti upabhogaparibhogabhaṇḍena mahābhogā. Paṭibaloti kāyabalena",
  "atk-s0402a20:58_2": "ceva ñāṇabalena ca samannāgatattā samattho. Amhākañca kālena kālaṁ anuppadātunti",
  "atk-s0402a20:58_3": "amhākañca gahitadhanamūlikaṁ vaḍḍhiṁ kālena kālaṁ anuppadātuṁ. Nipatantīti nimantenti.",
  "atk-s0402a20:58_4": "Nipātentītipi pāṭho, ayameva attho.",
  "atk-s0402a20:59_0": "Kusalānaṁ dhammānaṁ upasampadāyāti kusaladhammānaṁ sampādanatthāya paṭilābhatthāya.",
  "atk-s0402a20:59_1": "Thāmavāti ñāṇathāmena samannāgato. Daḷhaparakkamoti thirena ñāṇaparakkamena samannāgato.",
  "atk-s0402a20:59_2": "Anikkhittadhuroti ‘‘aggamaggaṁ apāpuṇitvā imaṁ vīriyadhuraṁ na ṭhapessāmī’’ti evaṁ aṭṭhapitadhuro.",
  "atk-s0402a20:60_0": "Bahussutāti ekanikāyādivasena bahu buddhavacanaṁ sutaṁ etesanti bahussutā. Āgatāgamāti",
  "atk-s0402a20:60_1": "eko nikāyo eko āgamo nāma, dve nikāyā dve āgamā nāma, pañca nikāyā pañca āgamā nāma,",
  "atk-s0402a20:60_2": "etesu āgamesu yesaṁ ekopi āgamo āgato paguṇo pavattito, te āgatāgamā nāma. Dhammadharāti",
  "atk-s0402a20:60_3": "suttantapiṭakadharā. Vinayadharāti vinayapiṭakadharā. Mātikādharāti dvemātikādharā.",
  "atk-s0402a20:60_4": "Paripucchatīti atthānatthaṁ kāraṇākāraṇaṁ pucchati. Paripañhatīti ‘‘imaṁ nāma pucchissāmī’’ti",
  "atk-s0402a20:60_5": "aññāti tuleti pariggaṇhāti. Sesamettha uttānatthameva.",
  "atk-s0402a20:61_0": "Imasmiṁ pana sutte paṭhamaṁ paññā āgatā, pacchā vīriyañca kalyāṇamittasevanā ca.",
  "atk-s0402a20:61_1": "Tattha paṭhamaṁ arahattaṁ patvā pacchā vīriyaṁ katvā kalyāṇamittā sevitabbāti na",
  "atk-s0402a20:61_2": "evaṁ attho daṭṭhabbo, desanāya nāma heṭṭhimena vā paricchedo hoti uparimena vā dvīhipi",
  "atk-s0402a20:61_3": "vā koṭīhi. Idha pana uparimena paricchedo veditabbo. Tasmā kathentena paṭhamaṁ kalyāṇamittaupanissayaṁ",
  "atk-s0402a20:61_4": "dassetvā majjhe vīriyaṁ dassetvā pacchā arahattaṁ kathetabbanti.",
  "atk-s0402a20:62": "Rathakāravaggo dutiyo."
}