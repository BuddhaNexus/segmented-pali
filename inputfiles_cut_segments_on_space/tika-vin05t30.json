{
  "tika-vin05t30:0": "30. Garubhaṇḍavinicchayakathā",
  "tika-vin05t30:1_0": "227.Garubhaṇḍānīti ettha ‘‘pañcimāni, bhikkhave, avissajjiyāni na vissajjetabbāni",
  "tika-vin05t30:1_1": "saṅghena vā gaṇena vā puggalena vā, vissajjitānipi avissajjitāni honti, yo vissajjeyya,",
  "tika-vin05t30:1_2": "āpatti thullaccayassā’’tiādinā (cūḷava. 321) nayena dassitāni ārāmo ārāmavatthu,",
  "tika-vin05t30:1_3": "vihāro vihāravatthu, mañco pīṭhaṁ bhisi bimbohanaṁ, lohakumbhī lohabhāṇakaṁ lohavārako",
  "tika-vin05t30:1_4": "lohakaṭāhaṁ vāsi pharasu kuṭhārī kudālo nikhādanaṁ, valli veḷu muñjaṁ pabbajaṁ tiṇaṁ",
  "tika-vin05t30:1_5": "mattikā dārubhaṇḍaṁ mattikābhaṇḍanti imāni pañca garubhaṇḍāni nāma.",
  "tika-vin05t30:2_0": "Tattha (cūḷava. aṭṭha. 321) ārāmo nāma pupphārāmo vā phalārāmo vā. Ārāmavatthu nāma",
  "tika-vin05t30:2_1": "tesaṁyeva ārāmānaṁ atthāya paricchinditvā ṭhapitokāso, tesu vā ārāmesu vinaṭṭhesu",
  "tika-vin05t30:2_2": "tesaṁ porāṇakabhūmibhāgo. Vihāro nāma yaṁ kiñci pāsādādi senāsanaṁ. Vihāravatthu",
  "tika-vin05t30:2_3": "nāma tassa patiṭṭhānokāso. Mañco nāma masārako bundikābaddho kuḷīrapādako āhaccapādakoti",
  "tika-vin05t30:2_4": "imesaṁ catunnaṁ mañcānaṁ aññataro. Pīṭhaṁ nāma masārakādīnaṁyeva catunnaṁ pīṭhānaṁ",
  "tika-vin05t30:2_5": "aññataraṁ. Bhisi nāma uṇṇabhisiādīnaṁ pañcannaṁ aññatarā. Bimbohanaṁ nāma rukkhatūlalatātūlapoṭakītūlānaṁ",
  "tika-vin05t30:2_6": "aññataraṁ. Lohakumbhī nāma kāḷalohena vā tambalohena vā yena kenaci lohena katakumbhī.",
  "tika-vin05t30:2_7": "Lohabhāṇakādīsupi eseva nayo. Ettha pana bhāṇakanti arañjaro vuccati. Vārakoti ghaṭo.",
  "tika-vin05t30:2_8": "Kaṭāhaṁ kaṭāhameva. Vāsiādīsu valliādīsu ca duviññeyyaṁ nāma natthi. Pañcāti ca rāsivasena",
  "tika-vin05t30:2_9": "vuttaṁ, sarūpavasena panetāni pañcavīsatividhāni honti. Vuttañhetaṁ –",
  "tika-vin05t30:3": "‘‘Dvisaṅgahāni dve honti, tatiyaṁ catusaṅgahaṁ;",
  "tika-vin05t30:4": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "tika-vin05t30:5": "‘‘Iti pañcahi rāsīhi, pañcanimmalalocano;",
  "tika-vin05t30:6": "Pañcavīsavidhaṁ nātho, garubhaṇḍaṁ pakāsayī’’ti.",
  "tika-vin05t30:7": "Tatrāyaṁ vinicchayakathā – idañhi sabbampi garubhaṇḍaṁ senāsanakkhandhake ‘‘avissajjiya’’nti vuttaṁ, kīṭāgirivatthusmiṁ ‘‘avebhaṅgiya’’nti dassitaṁ, parivāre pana –",
  "tika-vin05t30:8": "‘‘Avissajjiyaṁ avebhaṅgiyaṁ,",
  "tika-vin05t30:9": "Pañca vuttā mahesinā;",
  "tika-vin05t30:10": "Vissajjentassa paribhuñjantassa anāpatti,",
  "tika-vin05t30:11": "Pañhāmesā kusalehi cintitā’’ti. (pari. 479) –",
  "tika-vin05t30:12": "Āgataṁ. Tasmā mūlacchejjavasena avissajjiyañca avebhaṅgiyañca, parivattanavasena pana vissajjentassa paribhuñjantassa ca anāpattīti evamettha adhippāyo veditabbo.",
  "tika-vin05t30:13_0": "228. Tatrāyaṁ anupubbikathā – idaṁ tāva pañcavidhampi cīvarapiṇḍapātabhesajjatthāya",
  "tika-vin05t30:13_1": "upanetuṁ na vaṭṭati, thāvarena ca thāvaraṁ, garubhaṇḍena ca garubhaṇḍaṁ parivattetuṁ",
  "tika-vin05t30:13_2": "vaṭṭati. Thāvare pana khettaṁ vatthu taḷākaṁ mātikāti evarūpaṁ bhikkhusaṅghassa vicāretuṁ",
  "tika-vin05t30:13_3": "vā sampaṭicchituṁ vā adhivāsetuṁ vā na vaṭṭati, kappiyakārakeheva vicāritato kappiyabhaṇḍaṁ",
  "tika-vin05t30:13_4": "vaṭṭati. Ārāmena pana ārāmaṁ ārāmavatthuṁ vihāraṁ vihāravatthunti imāni cattāripi",
  "tika-vin05t30:13_5": "parivattetuṁ vaṭṭati.",
  "tika-vin05t30:14_0": "Tatrāyaṁ parivattananayo – saṅghassa nāḷikerārāmo dūre hoti, kappiyakārakā bahutaraṁ",
  "tika-vin05t30:14_1": "khādanti, yampi na khādanti, tato sakaṭavetanaṁ datvā appameva āharanti, aññesaṁ",
  "tika-vin05t30:14_2": "pana tassa ārāmassa avidūre gāmavāsīnaṁ manussānaṁ vihārassa samīpe ārāmo hoti, te",
  "tika-vin05t30:14_3": "saṅghaṁ upasaṅkamitvā sakena ārāmena taṁ ārāmaṁ yācanti, saṅghena ‘‘ruccati saṅghassā’’ti",
  "tika-vin05t30:14_4": "apaloketvā sampaṭicchitabbo. Sacepi bhikkhūnaṁ rukkhasahassaṁ hoti, manussānaṁ pañca",
  "tika-vin05t30:14_5": "satāni, ‘‘tumhākaṁ ārāmo khuddako’’ti na vattabbaṁ. Kiñcāpi hi ayaṁ khuddako, atha",
  "tika-vin05t30:14_6": "kho itarato bahutaraṁ āyaṁ deti. Sacepi samakameva deti, evampi icchiticchitakkhaṇe",
  "tika-vin05t30:14_7": "paribhuñjituṁ sakkāti gahetabbameva. Sace pana manussānaṁ bahutarā rukkhā honti,",
  "tika-vin05t30:14_8": "‘‘nanu tumhākaṁ bahutarā rukkhā’’ti vattabbaṁ. Sace ‘‘atirekaṁ amhākaṁ puññaṁ hotu,",
  "tika-vin05t30:14_9": "saṅghassa demā’’ti vadanti, jānāpetvā sampaṭicchituṁ vaṭṭati. Bhikkhūnaṁ rukkhā phaladhārino,",
  "tika-vin05t30:14_10": "manussānaṁ rukkhā na tāva phalaṁ gaṇhanti, kiñcāpi na gaṇhanti, ‘‘na cirena gaṇhissantī’’ti",
  "tika-vin05t30:14_11": "sampaṭicchitabbameva. Manussānaṁ rukkhā phaladhārino, bhikkhūnaṁ rukkhā na tāva phalaṁ",
  "tika-vin05t30:14_12": "gaṇhanti, ‘‘nanu tumhākaṁ rukkhā phaladhārino’’ti vattabbaṁ. Sace ‘‘gaṇhatha, bhante,",
  "tika-vin05t30:14_13": "amhākaṁ puññaṁ bhavissatī’’ti denti, jānāpetvā sampaṭicchituṁ vaṭṭati. Evaṁ ārāmena",
  "tika-vin05t30:14_14": "ārāmo parivattetabbo. Eteneva nayena ārāmavatthupi vihāropi vihāravatthupi ārāmena",
  "tika-vin05t30:14_15": "parivattetabbaṁ, ārāmavatthunā ca mahantena vā khuddakena vā ārāmaārāmavatthuvihāravihāravatthūni.",
  "tika-vin05t30:15_0": "Kathaṁ vihārena vihāro parivattetabbo? Saṅghassa antogāme gehaṁ hoti, manussānaṁ",
  "tika-vin05t30:15_1": "vihāramajjhe pāsādo hoti, ubhopi agghena samakā, sace manussā tena pāsādena taṁ gehaṁ",
  "tika-vin05t30:15_2": "yācanti, sampaṭicchituṁ vaṭṭati. Bhikkhūnaṁ ce mahagghataraṁ gehaṁ hoti, ‘‘mahagghataraṁ",
  "tika-vin05t30:15_3": "amhākaṁ geha’’nti vutte ca ‘‘kiñcāpi mahagghataraṁ pabbajitānaṁ asāruppaṁ, na sakkā",
  "tika-vin05t30:15_4": "tattha pabbajitehi vasituṁ, idaṁ pana sāruppaṁ, gaṇhathā’’ti vadanti, evampi sampaṭicchituṁ",
  "tika-vin05t30:15_5": "vaṭṭati. Sace pana manussānaṁ mahagghaṁ hoti, ‘‘nanu tumhākaṁ gehaṁ mahaggha’’nti",
  "tika-vin05t30:15_6": "vattabbaṁ. ‘‘Hotu, bhante, amhākaṁ puññaṁ bhavissati, gaṇhathā’’ti vutte pana sampaṭicchituṁ",
  "tika-vin05t30:15_7": "vaṭṭati. Evampi vihārena vihāro parivattetabbo. Eteneva nayena vihāravatthupi ārāmopi",
  "tika-vin05t30:15_8": "ārāmavatthupi vihārena parivattetabbaṁ, vihāravatthunā ca mahagghena vā appagghena",
  "tika-vin05t30:15_9": "vā vihāravihāravatthuārāmaārāmavatthūni. Evaṁ thāvarena thāvaraparivattanaṁ veditabbaṁ.",
  "tika-vin05t30:16_0": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā,",
  "tika-vin05t30:16_1": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa",
  "tika-vin05t30:16_2": "dinnakālato paṭṭhāya garubhaṇḍaṁ hoti. Sacepi rājarājamahāmattādayo ekappahāreneva",
  "tika-vin05t30:16_3": "mañcasataṁ vā mañcasahassaṁ vā denti, sabbe kappiyamañcā sampaṭicchitabbā, sampaṭicchitvā",
  "tika-vin05t30:16_4": "‘‘vuḍḍhapaṭipāṭiyā saṅghikaparibhogena paribhuñjathā’’ti dātabbā, puggalikavasena",
  "tika-vin05t30:16_5": "na dātabbā. Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati.",
  "tika-vin05t30:16_6": "Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo.",
  "tika-vin05t30:16_7": "Tattha ce bahū mañcā honti, mañcena kammaṁ natthi. Yassa vasanaṭṭhāne kammaṁ atthi,",
  "tika-vin05t30:16_8": "tattha ‘‘saṅghikaparibhogena paribhuñjathā’’ti dātabbo. Mahagghena satagghanakena",
  "tika-vin05t30:16_9": "vā sahassagghanakena vā mañcena aññaṁ mañcasataṁ labhati, parivattetvā gahetabbaṁ.",
  "tika-vin05t30:16_10": "Na kevalaṁ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi",
  "tika-vin05t30:16_11": "parivattetuṁ vaṭṭanti. Esa nayo pīṭhabhisibimbohanesupi. Etesu pana akappiyaṁ na",
  "tika-vin05t30:16_12": "paribhuñjitabbaṁ, kappiyaṁ saṅghikaparibhogena paribhuñjitabbaṁ. Akappiyaṁ vā mahagghaṁ",
  "tika-vin05t30:16_13": "kappiyaṁ vā parivattetvā vuttavatthūni gahetabbāni. Agarubhaṇḍupagaṁ pana bhisibimbohanaṁ nāma natthi.",
  "tika-vin05t30:17_0": "229.Lohakumbhī lohabhāṇakaṁ lohakaṭāhanti imāni tīṇi mahantāni vā hontu khuddakāni",
  "tika-vin05t30:17_1": "vā, antamaso pasatamattaudakagaṇhanakānipi garubhaṇḍāniyeva. Lohavārako pana kāḷalohatambalohavaṭṭalohakaṁsalohānaṁ",
  "tika-vin05t30:17_2": "yena kenaci kato sīhaḷadīpe pādagaṇhanako bhājetabbo. Pādo ca nāma magadhanāḷiyā",
  "tika-vin05t30:17_3": "pañcanāḷimattaṁ gaṇhāti , tato atirekagaṇhanako garubhaṇḍaṁ. Imāni tāva pāḷiyaṁ āgatāni",
  "tika-vin05t30:17_4": "lohabhājanāni. Pāḷiyaṁ pana anāgatāni bhiṅgārapaṭiggahauḷauṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni",
  "tika-vin05t30:17_5": "khuddakāni vā mahantāni vā sabbāni garubhaṇḍāni. Patto ayathālakaṁ tambalohathālakanti",
  "tika-vin05t30:17_6": "imāni pana bhājanīyāni. Kaṁsalohavaṭṭalohabhājanavikati saṅghikaparibhogena vā gihivikaṭā",
  "tika-vin05t30:17_7": "vā vaṭṭati, puggalikaparibhogena na vaṭṭati. Kaṁsalohādibhājanaṁ saṅghassa dinnampi",
  "tika-vin05t30:17_8": "hi pārihāriyaṁ na vaṭṭati, gihivikaṭanīhāreneva paribhuñjitabbanti mahāpaccariyaṁ vuttaṁ.",
  "tika-vin05t30:18_0": "Ṭhapetvā pana bhājanavikatiṁ aññasmimpi kappiyalohabhaṇḍe añjanī añjanisalākā kaṇṇamalaharaṇī",
  "tika-vin05t30:18_1": "sūci paṇṇasūci khuddako pipphalako khuddakaṁ ārakaṇṭakaṁ kuñcikā tāḷaṁ kattarayaṭṭhi",
  "tika-vin05t30:18_2": "vedhako natthudānaṁ bhiṇḍivālo lohakūṭo lohakutti lohaguḷo lohapiṇḍi lohacakkalikaṁ",
  "tika-vin05t30:18_3": "aññampi vippakatalohabhaṇḍaṁ bhājanīyaṁ. Dhūmanettaphāladīparukkhadīpakapallakaolambakadīpaitthipurisatiracchānagatarūpakāni",
  "tika-vin05t30:18_4": "pana aññāni vā bhitticchadanakavāṭādīsu upanetabbāni antamaso lohakhilakaṁ upādāya",
  "tika-vin05t30:18_5": "sabbāni lohabhaṇḍāni garubhaṇḍāniyeva honti, attanā laddhānipi pariharitvā puggalikaparibhogena",
  "tika-vin05t30:18_6": "na paribhuñjitabbāni, saṅghikaparibhogena vā gihivikaṭāni vā vaṭṭanti. Tipubhaṇḍepi",
  "tika-vin05t30:18_7": "eseva nayo. Khīrapāsāṇamayāni taṭṭakasarakādīni garubhaṇḍāniyeva.",
  "tika-vin05t30:19_0": "Ghaṭako pana telabhājanaṁ vā pādagaṇhanakato atirekameva garubhaṇḍaṁ. Suvaṇṇarajatahārakūṭajātiphalikabhājanāni",
  "tika-vin05t30:19_1": "gihivikaṭānipi na vaṭṭanti, pageva saṅghikaparibhogena vā puggalikaparibhogena vā.",
  "tika-vin05t30:19_2": "Senāsanaparibhoge pana āmāsampi anāmāsampi sabbaṁ vaṭṭati.",
  "tika-vin05t30:20_0": "Vāsiādīsu yāya vāsiyā ṭhapetvā dantakaṭṭhacchedanaṁ vā ucchutacchanaṁ vā aññaṁ mahākammaṁ",
  "tika-vin05t30:20_1": "kātuṁ na sakkā, ayaṁ bhājanīyā. Tato mahantatarā yena kenaci ākārena katā vāsi garubhaṇḍameva.",
  "tika-vin05t30:20_2": "Pharasu pana antamaso vejjānaṁ sirāvedhanapharasupi garubhaṇḍameva. Kuṭhāriyaṁ pharasusadisoyeva",
  "tika-vin05t30:20_3": "vinicchayo. Yā pana āvudhasaṅkhepena katā, ayaṁ anāmāsā. Kudālo antamaso caturaṅgulamattopi",
  "tika-vin05t30:20_4": "garubhaṇḍameva. Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ",
  "tika-vin05t30:20_5": "vā, antamaso sammuñjanīdaṇḍakavedhanampi daṇḍabaddhaṁ ce, garubhaṇḍameva. Sammuñjanīdaṇḍakhaṇanakaṁ",
  "tika-vin05t30:20_6": "pana adaṇḍakaṁ phalamattameva. Yaṁ sakkā sipāṭikāya pakkhipitvā pariharituṁ, taṁ",
  "tika-vin05t30:20_7": "bhājanīyaṁ. Sikharampi nikhādaneneva saṅgahitaṁ. Yehi manussehi vihāre vāsiādīni",
  "tika-vin05t30:20_8": "dinnāni honti, te ce ghare daḍḍhe vā corehi vā vilutte ‘‘detha no, bhante, upakaraṇe,",
  "tika-vin05t30:20_9": "puna pākatike karissāmā’’ti vadanti, dātabbā. Sace āharanti, na vāretabbā, anāharantāpi na codetabbā.",
  "tika-vin05t30:21_0": "Kammāratacchakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni",
  "tika-vin05t30:21_1": "sabbāni lohamayaupakaraṇāni saṅghe dinnakālato paṭṭhāya garubhaṇḍāni. Tipukoṭṭakasuvaṇṇakāracammakāraupakaraṇesupi",
  "tika-vin05t30:21_2": "eseva nayo. Ayaṁ pana viseso – tipukoṭṭakaupakaraṇesupi tipucchedanakasatthakaṁ,",
  "tika-vin05t30:21_3": "suvaṇṇakāraupakaraṇesu suvaṇṇacchedanakasatthakaṁ, cammakāraupakaraṇesu kataparikammacammacchedanakakhuddakasatthakanti",
  "tika-vin05t30:21_4": "imāni bhājanīyabhaṇḍāni. Nahāpitatunnakāraupakaraṇesupi ṭhapetvā mahākattariṁ mahāsaṇḍāsaṁ",
  "tika-vin05t30:21_5": "mahāpipphalikañca sabbaṁ bhājanīyaṁ, mahākattariādīni garubhaṇḍāni.",
  "tika-vin05t30:22_0": "Valliādīsu vettavalliādikā yā kāci aḍḍhabāhuppamāṇā valli saṅghassa dinnā vā tatthajātakā",
  "tika-vin05t30:22_1": "vā rakkhitagopitā garubhaṇḍaṁ hoti, sā saṅghakamme ca cetiyakamme ca kate sace atirekā",
  "tika-vin05t30:22_2": "hoti, puggalikakammepi upanetuṁ vaṭṭati. Arakkhitā pana garubhaṇḍameva na hoti. Suttamakacivākanāḷikerahīracammamayā",
  "tika-vin05t30:22_3": "rajjukā vā yottāni vā vāke ca nāḷikerahīre ca vaṭṭetvā katā ekavaṭṭā vā dvivaṭṭā",
  "tika-vin05t30:22_4": "vā saṅghassa dinnakālato paṭṭhāya garubhaṇḍaṁ. Suttaṁ pana avaṭṭetvā dinnaṁ makacivākanāḷikerahīrā",
  "tika-vin05t30:22_5": "ca bhājanīyā. Yehi panetāni rajjukayottādīni dinnāni honti, te attano karaṇīyena",
  "tika-vin05t30:22_6": "harantā na vāretabbā.",
  "tika-vin05t30:23_0": "Yo koci antamaso aṭṭhaṅgulasūcidaṇḍakamattopi veḷu saṅghassa dinno vā tatthajātako",
  "tika-vin05t30:23_1": "vā rakkhitagopito garubhaṇḍaṁ, sopi saṅghakamme ca cetiyakamme ca kate atireko puggalikakamme",
  "tika-vin05t30:23_2": "ca dātuṁ vaṭṭati. Pādagaṇhanakatelanāḷi pana kattarayaṭṭhi upāhanadaṇḍako chattadaṇḍako",
  "tika-vin05t30:23_3": "chattasalākāti idamettha bhājanīyabhaṇḍaṁ. Daḍḍhagehamanussā gaṇhitvā gacchantā na",
  "tika-vin05t30:23_4": "vāretabbā. Rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ antamaso",
  "tika-vin05t30:23_5": "taṁagghanakavallikāyapi phātikammaṁ katvā gahetabbo, phātikammaṁ akatvā gaṇhantena",
  "tika-vin05t30:23_6": "tattheva vaḷañjetabbo. Gamanakāle saṅghike āvāse ṭhapetvā gantabbaṁ, asatiyā gahetvā",
  "tika-vin05t30:23_7": "gatena pahiṇitvā dātabbo. Desantaragatena sampattavihāro saṅghikāvāse ṭhapetabbo.",
  "tika-vin05t30:24_0": "Tiṇanti muñjañca pabbajañca ṭhapetvā avasesaṁ yaṁ kiñci tiṇaṁ. Yattha pana tiṇaṁ",
  "tika-vin05t30:24_1": "natthi, tattha paṇṇehi chādenti, tasmā paṇṇampi tiṇeneva saṅgahitaṁ. Iti muñjādīsu",
  "tika-vin05t30:24_2": "yaṁ kiñci muṭṭhippamāṇaṁ tiṇaṁ tālapaṇṇādīsu ca ekapaṇṇampi saṅghassa dinnaṁ vā tatthajātakaṁ",
  "tika-vin05t30:24_3": "vā bahārāme saṅghassa tiṇavatthuto jātatiṇaṁ vā rakkhitagopitaṁ garubhaṇḍaṁ hoti,",
  "tika-vin05t30:24_4": "tampi saṅghakamme ca cetiyakamme ca kate atirekaṁ puggalikakamme dātuṁ vaṭṭati, daḍḍhagehamanussā",
  "tika-vin05t30:24_5": "gahetvā gacchantā na vāretabbā. Aṭṭhaṅgulappamāṇopi rittapotthako garubhaṇḍameva.",
  "tika-vin05t30:25_0": "Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu",
  "tika-vin05t30:25_1": "vā yaṁ kiñci dullabhaṭṭhāne ānetvā dinnaṁ tatthajātakaṁ vā, rakkhitagopitaṁ tālaphalapakkamattaṁ",
  "tika-vin05t30:25_2": "garubhaṇḍaṁ hoti, tampi saṅghakamme ca cetiyakamme ca niṭṭhite atirekaṁ puggalikakamme",
  "tika-vin05t30:25_3": "ca dātuṁ vaṭṭati, hiṅguhiṅgulakaharitālamanosilañjanāni pana bhājanīyabhaṇḍāni.",
  "tika-vin05t30:26_0": "Dārubhaṇḍe ‘‘yo koci aṭṭhaṅgulasūcidaṇḍamattopi dārubhaṇḍako dārudullabhaṭṭhāne saṅghassa",
  "tika-vin05t30:26_1": "dinno vā tatthajātako vā rakkhitagopito, ayaṁ garubhaṇḍaṁ hotī’’ti kurundiyaṁ vuttaṁ.",
  "tika-vin05t30:26_2": "Mahāaṭṭhakathāyaṁ pana sabbampi dāruveḷucammapāsāṇādivikatiṁ dārubhaṇḍena saṅgaṇhitvā",
  "tika-vin05t30:26_3": "āsandikato paṭṭhāya dārubhaṇḍe vinicchayo vutto. Tatrāyaṁ nayo – āsandiko sattaṅgo",
  "tika-vin05t30:26_4": "bhaddapīṭhaṁ pīṭhikā ekapādakapīṭhaṁ āmaṇḍakavaṇṭakapīṭhaṁ phalakaṁ kocchaṁ palālapīṭhanti",
  "tika-vin05t30:26_5": "imesu tāva yaṁ kiñci khuddakaṁ vā hotu mahantaṁ vā, saṅghassa dinnaṁ garubhaṇḍaṁ",
  "tika-vin05t30:26_6": "hoti. Palālapīṭhena cettha kadalipattādipīṭhānipi saṅgahitāni. Byagghacammaonaddhampi",
  "tika-vin05t30:26_7": "vāḷarūpaparikkhittaṁ ratanaparisibbitaṁ kocchaṁ garubhaṇḍameva, vaṅkaphalakaṁ dīghaphalakaṁ",
  "tika-vin05t30:26_8": "cīvaradhovanaphalakaṁ ghaṭṭanaphalakaṁ ghaṭṭanamuggaro dantakaṭṭhacchedanagaṇṭhikā",
  "tika-vin05t30:26_9": "daṇḍamuggaro ambaṇaṁ rajanadoṇi udakapaṭicchako dārumayo vā dantamayo vā veḷumayo",
  "tika-vin05t30:26_10": "vā sapādakopi apādakopi samuggo mañjūsā pādagaṇhanakato atirekappamāṇo karaṇḍo udakadoṇi",
  "tika-vin05t30:26_11": "udakakaṭāhaṁ uḷuṅko kaṭacchu pānīyasarāvaṁ pānīyasaṅkhoti etesupi yaṁ kiñci saṅghe",
  "tika-vin05t30:26_12": "dinnaṁ garubhaṇḍaṁ. Saṅkhathālakaṁ pana bhājanīyaṁ, tathā dārumayo udakatumbo.",
  "tika-vin05t30:27_0": "Pādakathalikamaṇḍalaṁ dārumayaṁ vā hotu coḷapaṇṇādimayaṁ vā, sabbaṁ garubhaṇḍaṁ.",
  "tika-vin05t30:27_1": "Ādhārako pattapidhānaṁ tālavaṇṭaṁ bījanī caṅkoṭakaṁ pacchi yaṭṭhisammuñjanī muṭṭhisammuñjanīti",
  "tika-vin05t30:27_2": "etesupi yaṁ kiñci khuddakaṁ vā hotu mahantaṁ vā, dāruveḷupaṇṇacammādīsu yena kenaci",
  "tika-vin05t30:27_3": "kataṁ garubhaṇḍameva. Thambhatulāsopānaphalakādīsu dārumayaṁ vā pāsāṇamayaṁ vā yaṁ",
  "tika-vin05t30:27_4": "kiñci gehasambhārarūpaṁ yo koci kaṭasārako yaṁ kiñci bhūmattharaṇaṁ yaṁ kiñci akappiyacammaṁ,",
  "tika-vin05t30:27_5": "sabbaṁ saṅghe dinnaṁ garubhaṇḍaṁ, bhūmattharaṇaṁ kātuṁ vaṭṭati. Eḷakacammaṁ pana",
  "tika-vin05t30:27_6": "paccattharaṇagatikaṁ hoti, tampi garubhaṇḍameva. Kappiyacammāni bhājanīyāni. Kurundiyaṁ",
  "tika-vin05t30:27_7": "pana ‘‘sabbaṁ mañcappamāṇaṁ cammaṁ garubhaṇḍa’’nti vuttaṁ.",
  "tika-vin05t30:28_0": "Udukkhalaṁ musalaṁ suppaṁ nisadaṁ nisadapoto pāsāṇadoṇi pāsāṇakaṭāhaṁ turivemabhastādi",
  "tika-vin05t30:28_1": "sabbaṁ pesakārādibhaṇḍaṁ sabbaṁ kasibhaṇḍaṁ sabbaṁ cakkayuttakaṁ yānaṁ garubhaṇḍameva.",
  "tika-vin05t30:28_2": "Mañcapādo mañcaaṭanī pīṭhapādo pīṭhaaṭanī vāsipharasuādīnaṁ daṇḍāti etesu yaṁ kiñci",
  "tika-vin05t30:28_3": "vippakatatacchanakammaṁ aniṭṭhitameva bhājanīyaṁ, tacchitamaṭṭhaṁ pana garubhaṇḍaṁ",
  "tika-vin05t30:28_4": "hoti. Anuññātavāsiyā pana daṇḍo chattamuṭṭhipaṇṇaṁ kattarayaṭṭhi upāhanā araṇisahitaṁ",
  "tika-vin05t30:28_5": "dhammakaraṇo pādagaṇhanakato anatirittaṁ āmalakatumbaṁ āmalakaghaṭo lābukatumbaṁ",
  "tika-vin05t30:28_6": "lābughaṭo visāṇakatumbanti sabbamevetaṁ bhājanīyaṁ, tato mahantataraṁ garubhaṇḍaṁ.",
  "tika-vin05t30:28_7": "Hatthidanto vā yaṁ kiñci visāṇaṁ vā atacchitaṁ yathāgatameva bhājanīyaṁ. Tehi katamañcapādādīsu",
  "tika-vin05t30:28_8": "purimasadisoyeva vinicchayo. Tacchitaniṭṭhitopi hiṅgukaraṇḍako gaṇṭhikā vidho añjanī",
  "tika-vin05t30:28_9": "añjanīsalākā udakapuñchanīti idaṁ sabbaṁ bhājanīyameva.",
  "tika-vin05t30:29_0": "Mattikābhaṇḍe sabbaṁ manussānaṁ upabhogaparibhogaṁ ghaṭapīṭharādikulālabhājanaṁ pattakaṭāhaṁ",
  "tika-vin05t30:29_1": "aṅgārakaṭāhaṁ dhūmadānaṁ dīparukkhako dīpakapallikā cayaniṭṭhakā chadaniṭṭhakā thūpikāti",
  "tika-vin05t30:29_2": "saṅghassa dinnakālato paṭṭhāya garubhaṇḍaṁ, pādagaṇhanakato anatirittappamāṇo pana",
  "tika-vin05t30:29_3": "ghaṭako pattaṁ thālakaṁ kañcanako kuṇḍikāti idamettha bhājanīyabhaṇḍaṁ. Yathā ca",
  "tika-vin05t30:29_4": "mattikābhaṇḍe, evaṁ lohabhaṇḍepi kuṇḍikā bhājanīyakoṭṭhāsameva bhajatīti ayamettha anupubbikathā.",
  "tika-vin05t30:30": "Iti pāḷimuttakavinayavinicchayasaṅgahe",
  "tika-vin05t30:31": "Garubhaṇḍavinicchayakathā samattā."
}