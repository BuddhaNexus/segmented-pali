{
  "atk-s0402a51:0": "(16) 1. Indriyavaggo",
  "atk-s0402a51:1": "1. Indriyasuttādivaṇṇanā",
  "atk-s0402a51:2_0": "151. Catutthassa paṭhame saddhādhurena indaṭṭhaṁ karotīti saddhindriyaṁ. Sesesupi",
  "atk-s0402a51:2_1": "eseva nayo. Dutiye assaddhiye akampanaṭṭhena saddhābalaṁ. Sesesupi eseva nayo. Tatiye",
  "atk-s0402a51:2_2": "anavajjabalanti niddosabalaṁ. Saṅgahabalanti saṅgaṇhitabbayuttakānaṁ saṅgaṇhanabalaṁ.",
  "atk-s0402a51:2_3": "Catutthapañcamāni uttānāneva.",
  "atk-s0402a51:3": "6. Kappasuttavaṇṇanā",
  "atk-s0402a51:4_0": "156. Chaṭṭhe saṁvaṭṭatīti ettha tayo saṁvaṭṭā āposaṁvaṭṭo, tejosaṁvaṭṭo, vāyosaṁvaṭṭoti.",
  "atk-s0402a51:4_1": "Tisso saṁvaṭṭasīmā ābhassarā, subhakiṇhā, vehapphalāti. Yadā kappo tejena saṁvaṭṭati,",
  "atk-s0402a51:4_2": "ābhassarato heṭṭhā agginā ḍayhati. Yadā āpena saṁvaṭṭati, subhakiṇhato heṭṭhā udakena",
  "atk-s0402a51:4_3": "vilīyati. Yadā vātena saṁvaṭṭati, vehapphalato heṭṭhā vātena viddhaṁsati. Vitthārato",
  "atk-s0402a51:4_4": "pana sadāpi ekaṁ buddhakkhettaṁ vinassati. Ayamettha saṅkhepo, vitthārakathā pana",
  "atk-s0402a51:4_5": "visuddhimagge (visuddhi. 2.403-404 ādayo) vuttanayeneva veditabbā.",
  "atk-s0402a51:5": "7. Rogasuttavaṇṇanā",
  "atk-s0402a51:6_0": "157. Sattame vighātavāti mahicchāpaccayena vighātena dukkhena samannāgato. Asantuṭṭhoti",
  "atk-s0402a51:6_1": "catūsu paccayesu tīhi santosehi asantuṭṭho. Anavaññappaṭilābhāyāti parehi anavajānanassa",
  "atk-s0402a51:6_2": "paṭilābhatthāya. Lābhasakkārasilokappaṭilābhāyāti susaṅkhatacatupaccayasaṅkhātassa",
  "atk-s0402a51:6_3": "lābhasakkārassa ceva vaṇṇabhaṇanasaṅkhātassa silokassa ca paṭilābhatthāya. Saṅkhāya",
  "atk-s0402a51:6_4": "kulāni upasaṅkamatīti ‘‘iti maṁ ete jānissantī’’ti jānanatthāya kulāni upasaṅkamati.",
  "atk-s0402a51:6_5": "Sesapadesupi eseva nayo.",
  "atk-s0402a51:7": "8. Parihānisuttavaṇṇanā",
  "atk-s0402a51:8_0": "158. Aṭṭhame gambhīresūti atthagambhīresu. Ṭhānāṭhānesūti kāraṇākāraṇesu. Na kamatīti",
  "atk-s0402a51:8_1": "nāvagāhati nappavattati. Paññācakkhūti ettha uggahaparipucchāpaññāpi vaṭṭati, sammasanappaṭivedhapaññāpi vaṭṭatiyeva.",
  "atk-s0402a51:9": "9. Bhikkhunīsuttavaṇṇanā",
  "atk-s0402a51:10_0": "159. Navame ehi tvanti there paṭibaddhacittā taṁ pahiṇituṁ evamāha. Sasīsaṁ pārupitvāti",
  "atk-s0402a51:10_1": "saha sīsena kāyaṁ pārupitvā. Mañcake nipajjīti vegena mañcakaṁ paññāpetvā tattha",
  "atk-s0402a51:10_2": "nipajji. Etadavocāti tassākāraṁ sallakkhetvā lobhappahānatthāya saṇheneva asubhakathaṁ",
  "atk-s0402a51:10_3": "kathetuṁ etaṁ avoca. Āhārasambhūtoti āhārena sambhūto āhāraṁ nissāya vaḍḍhito. Āhāraṁ",
  "atk-s0402a51:10_4": "nissāya āhāraṁ pajahatīti paccuppannaṁ kabaḷīkārāhāraṁ nissāya taṁ evaṁ yoniso sevamāno",
  "atk-s0402a51:10_5": "pubbakammasaṅkhātaṁ āhāraṁ pajahati. Paccuppannepi pana kabaḷīkārāhāre nikantitaṇhā pajahitabbā.",
  "atk-s0402a51:11_0": "Taṇhaṁ pajahatīti idāni evaṁ pavattaṁ paccuppannataṇhaṁ nissāya vaṭṭamūlikaṁ pubbataṇhaṁ",
  "atk-s0402a51:11_1": "pajahati. Ayaṁ pana paccuppannataṇhā kusalā akusalāti? Akusalā. Sevitabbā na sevitabbāti?",
  "atk-s0402a51:11_2": "Sevitabbā. Paṭisandhiṁ ākaḍḍhati nākaḍḍhatīti? Nākaḍḍhati. Etissāpi pana paccuppannāya",
  "atk-s0402a51:11_3": "sevitabbataṇhāya nikanti pajahitabbāyeva. So hi nāma āyasmā āsavānaṁ khayā upasampajja",
  "atk-s0402a51:11_4": "viharissati, kimaṅgaṁ panāhanti ettha kimaṅgaṁ panāti kāraṇaparivitakkanametaṁ. Idaṁ",
  "atk-s0402a51:11_5": "vuttaṁ hoti – so āyasmā arahattaphalaṁ sacchikatvā viharissati, ahaṁ kena kāraṇena",
  "atk-s0402a51:11_6": "na sacchikatvā viharissāmi. Sopi hi āyasmā sammāsambuddhasseva putto, ahampi sammāsambuddhasseva",
  "atk-s0402a51:11_7": "putto, mayhampetaṁ uppajjissatīti. Mānaṁ nissāyāti idaṁ evaṁ uppannasevitabbamānaṁ",
  "atk-s0402a51:11_8": "nissāya. Mānaṁpajahatīti vaṭṭamūlakaṁ pubbamānaṁ pajahati. Yaṁ nissāya panesa taṁ",
  "atk-s0402a51:11_9": "pajahati, sopi taṇhā viya akusalo ceva sevitabbo ca, no ca paṭisandhiṁ ākaḍḍhati.",
  "atk-s0402a51:11_10": "Nikanti pana tasmimpi pajahitabbāva.",
  "atk-s0402a51:12_0": "Setughātovutto bhagavatāti padaghāto paccayaghāto buddhena bhagavatā kathito. Iti",
  "atk-s0402a51:12_1": "imehi catūhi aṅgehi there desanaṁ vinivaṭṭente tassā bhikkhuniyā theraṁ ārabbha uppanno",
  "atk-s0402a51:12_2": "chandarāgo apagañchi. Sāpi theraṁ khamāpetuṁ accayaṁ desesi, theropissā paṭiggaṇhi.",
  "atk-s0402a51:12_3": "Taṁ dassetuṁ atha kho sā bhikkhunītiādi vuttaṁ.",
  "atk-s0402a51:13": "10. Sugatavinayasuttavaṇṇanā",
  "atk-s0402a51:14_0": "160. Dasame duggahitanti uppaṭipāṭiyā gahitaṁ. Pariyāpuṇantīti vaḷañjenti kathenti.",
  "atk-s0402a51:14_1": "Padabyañjanehīti ettha padameva atthassa byañjanato byañjananti vuttaṁ. Dunnikkhittassāti",
  "atk-s0402a51:14_2": "duṭṭhu nikkhittassa uppaṭipāṭiyā ṭhapitassa. Atthopi dunnayo hotīti aṭṭhakathā nīharitvā",
  "atk-s0402a51:14_3": "kathetuṁ na sakkā hoti. Chinnamūlakoti mūlabhūtānaṁ bhikkhūnaṁ upacchinnattā chinnamūlako.",
  "atk-s0402a51:14_4": "Appaṭisaraṇoti appatiṭṭho. Bāhulikāti paccayabāhullāya paṭipannā. Sāthalikāti tisso",
  "atk-s0402a51:14_5": "sikkhā sithilaggahaṇena gaṇhanakā. Okkamanepubbaṅgamāti pañca nīvaraṇāni avagamanato",
  "atk-s0402a51:14_6": "okkamananti vuccanti, tattha pubbaṅgamāti attho. Paviveketi tividhe viveke. Nikkhittadhurāti",
  "atk-s0402a51:14_7": "nibbīriyā. Iminā nayena pana sabbattha attho veditabbo.",
  "atk-s0402a51:15": "Indriyavaggo paṭhamo."
}