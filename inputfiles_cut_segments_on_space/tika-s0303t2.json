{
  "tika-s0303t2:0": "3. Diṭṭhisaṁyuttaṁ",
  "tika-s0303t2:1": "1. Sotāpattivaggo",
  "tika-s0303t2:2": "1. Vātasuttavaṇṇanā",
  "tika-s0303t2:3_0": "206.Naete vātāti ye ime rukkhasākhādibhañjanakarā, ete sattakāyattā vātā nāma na",
  "tika-s0303t2:3_1": "honti. Te hi niccā dhuvā sassatā. Tenāha “vāto panā”tiādi. Tena sattasu kāyesu catutthaṁ",
  "tika-s0303t2:3_2": "kāyamāha. Rukkhasākhādibhañjanako eso vātaleso nāma, vātasadisoti attho. Esikatthambho",
  "tika-s0303t2:3_3": "viyāti iminā niccalabhāvameva dasseti, pabbatakūṭaṁ viyāti iminā pana sassatisamaṁvāpi.",
  "tika-s0303t2:3_4": "Ayañhi vāyu kāyassa niccataṁ abhinivissa ṭhito “mā ca aniccatā paro hotū”ti na vātā",
  "tika-s0303t2:3_5": "vāyantīti bādhati. Esa nayo nadiyo sandantītiādīsu. Udakaṁ panāti dutiyaṁ kāyaṁ sandhāyāha.",
  "tika-s0303t2:3_6": "Gabbho pana na nikkhamati kūṭaṭṭhādibhāveneva tassa labbhanato. Neva te udenti yathā",
  "tika-s0303t2:3_7": "vātā, evaṁ tiṭṭhanato lokassa pana tathā matimattanti adhippāyo.",
  "tika-s0303t2:4": "Vātasuttavaṇṇanā niṭṭhitā.",
  "tika-s0303t2:5": "2-4. Etaṁmamasuttādivaṇṇanā",
  "tika-s0303t2:6_0": "207-209.Diṭṭhaṁ rūpāyatanaṁ cakkhunā daṭṭhabbato. Sutaṁ saddāyatanaṁ sotena sotabbato.",
  "tika-s0303t2:6_1": "Mutaṁ gandhāyatanādi tividhaṁ sampattagāhīhi ghānādīhi patvā gahetabbato. Avasesāni",
  "tika-s0303t2:6_2": "cakkhādīni sattāyatanāni viññātaṁ nāma kevalaṁ manoviññāṇena vijānitabbato. Pattanti",
  "tika-s0303t2:6_3": "anuppattaṁ, yaṁ kiñci pāpuṇitabbaṁ pariyesitvā gavesitvā sampattanti anuppattaṁ.",
  "tika-s0303t2:6_4": "Pariyesitanti pariyiṭṭhaṁ. Cittena anusañcaritanti manasā cintitaṁ. “Pattaṁ pariyesita”nti",
  "tika-s0303t2:6_5": "etasmiṁ padadvaye catukkaṁ sambhavatīti taṁ dassetvā tassa vasena pattapariyesitapadāni,",
  "tika-s0303t2:6_6": "tato manasā anuvicaritañca nīharitvā dassetuṁ “lokasmiṁ hī”tiādi vuttaṁ. Tattha pariyesitvā",
  "tika-s0303t2:6_7": "pattaṁ nāma pariyesanāya pariggāhabhāvato. Pariyesitaṁ nāma kevalaṁ pariyesitamevāti",
  "tika-s0303t2:6_8": "katvā pariyesitvā pattassa manussānuvicaritassa vuttattā. Paṭhamavikappe saṅkaro",
  "tika-s0303t2:6_9": "atthīti asaṅkarato ca dassetuṁ “atha vā”tiādi vuttaṁ. Sabbanti viññātādi. Tañhi manoviññāṇena",
  "tika-s0303t2:6_10": "gahitattā manasā anuvicaritaṁ nāma na diṭṭhaṁ sutaṁ mutaṁ.",
  "tika-s0303t2:7": "Etaṁmamasuttādivaṇṇanā niṭṭhitā.",
  "tika-s0303t2:8": "5. Natthidinnasuttavaṇṇanā",
  "tika-s0303t2:9_0": "210.Dinnanti deyyadhammasīsena dānaṁ vuttanti āha “dinnassa phalābhāvaṁ sandhāyā”ti,",
  "tika-s0303t2:9_1": "dinnaṁ pana annādivatthuṁ kathaṁ paṭikkhipanti. Esa nayo “yiṭṭhaṁ huta”nti etthāpi.",
  "tika-s0303t2:9_2": "Mahāyāgoti sabbasādhāraṇaṁ mahādānaṁ. Paheṇakasakkāroti pāhunakānaṁ kātabbasakkāro.",
  "tika-s0303t2:9_3": "Phalanti ānisaṁsaphalaṁ nissandaphalañca. Vipākoti sadisaphalaṁ. Paraloke ṭhitassa",
  "tika-s0303t2:9_4": "ayaṁ loko natthīti paraloke ṭhitassa kammunā laddhabbo ayaṁ loko na hoti. Idhaloke",
  "tika-s0303t2:9_5": "ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0303t2:9_6": "Tattha kāraṇamāha – “sabbe tattha tattheva ucchijjantī”ti. Ime sattā yattha yattha",
  "tika-s0303t2:9_7": "bhave yoniādīsu ca ṭhitā, tattha tattheva ucchijjanti nirudayavināsavasena nassanti.",
  "tika-s0303t2:9_8": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena",
  "tika-s0303t2:9_9": "“natthi mātā, natthi pitā”ti vadanti, na mātāpitūnaṁ, nāpi tesu idāni kariyamānasakkārāsakkārānaṁ",
  "tika-s0303t2:9_10": "abhāvavasena tesaṁ lokapaccakkhattā. Pubbuḷakassa viya imesaṁ sattānaṁ uppādo nāma",
  "tika-s0303t2:9_11": "kevalo, na bhavato cavitvā āgamanapubbakoti dassanatthaṁ “natthi sattā opapātikā”ti",
  "tika-s0303t2:9_12": "vuttanti āha – “cavitvā uppajjanakasattā nāma natthī”ti. Samaṇena nāma yāthāvato",
  "tika-s0303t2:9_13": "jānantena kassaci akathetvā saññatena bhavitabbaṁ, aññathā āhopurisikā nāma siyā.",
  "tika-s0303t2:9_14": "Kiñhi paro parassa karissati, tathā ca attano sampādanassa kassaci avassayo eva na",
  "tika-s0303t2:9_15": "siyā tattha tattheva ucchijjanatoti āha “ye imañca…pe… pavedentī”ti.",
  "tika-s0303t2:10_0": "Catūsu mahābhūtesu niyuttoti cātumahābhūtiko. Yathā pana mattikāya nibbattaṁ bhājanaṁ",
  "tika-s0303t2:10_1": "mattikāmayaṁ, evamayaṁ catūhi mahābhūtehi nibbattoti āha “catumahābhūtamayo”ti. Ajjhattikā",
  "tika-s0303t2:10_2": "pathavīdhātūti sattasantānagatā pathavīdhātu. Bāhiraṁ pathavīdhātunti bahiddhā mahāpathaviṁ.",
  "tika-s0303t2:10_3": "Anuyātīti tassa anurūpabhāvena yāti upeti. Upagacchatīti pubbe bāhirapathavīkāyato",
  "tika-s0303t2:10_4": "tadekadesabhūtā pathavī āgantvā ajjhattikabhāvappattiyā sattabhāvena saṇṭhitā idāni",
  "tika-s0303t2:10_5": "ghaṭādipathavī viya tameva bāhirapathavīkāyaṁ upeti upagacchati, sabbaso tena nibbisesataṁ",
  "tika-s0303t2:10_6": "ekībhāvameva gacchatīti attho. Āpādīsupi eseva nayoti ettha pajjunnena mahāsamuddato",
  "tika-s0303t2:10_7": "gahitaāpo viya vassodakabhāvena punapi mahāsamuddaṁ, sūriyaraṁsito gahitaindaggisaṅkhātatejo",
  "tika-s0303t2:10_8": "viya punapi sūriyaraṁsiṁ, mahāvāyukhandhato niggatamahāvāyo viya tameva vāyukhandhaṁ",
  "tika-s0303t2:10_9": "upeti upagacchatīti diṭṭhigatiko sayameva attano vādaṁ bhindati. Ummattakapacchisadisañhi",
  "tika-s0303t2:10_10": "diṭṭhigatikadassanaṁ. Manacchaṭṭhāni indriyāni ākāsaṁ pakkhandanti tesaṁ visayabhāvā",
  "tika-s0303t2:10_11": "visayāpīti vadati. Visayiggahaṇena hi visayā gahitā eva hontīti. Guṇāguṇapadānīti",
  "tika-s0303t2:10_12": "guṇadosakoṭṭhāsā. Sarīrameva padānīti adhippetaṁ sarīrena taṁtaṁkiriyāya pajjitabbato.",
  "tika-s0303t2:10_13": "Dabbanti muyhantīti dattū, mūḷhapuggalā. Tehi dattūhi bālamanussehi paññattaṁ.",
  "tika-s0303t2:11": "Natthidinnasuttavaṇṇanā niṭṭhitā.",
  "tika-s0303t2:12": "6. Karotosuttavaṇṇanā",
  "tika-s0303t2:13_0": "211.Sahatthā karontassāti sahatthena karontassa. Nissaggiyathāvarādayopi idha sahatthakaraṇeneva",
  "tika-s0303t2:13_1": "saṅgahitā. Hatthādīnīti hatthapādakaṇṇanāsādīni. Pacanaṁ dahanaṁ vibādhananti āha",
  "tika-s0303t2:13_2": "“daṇḍena pīḷentassā”ti. Papañcasūdaniyaṁ “tajjentassa cā”ti attho vutto, idha pana",
  "tika-s0303t2:13_3": "sumaṅgalavilāsiniyaṁ viya tajjanaṁ paribhāsanaṁ daṇḍeneva saṅgahetvā “daṇḍena pīḷentassa”icceva",
  "tika-s0303t2:13_4": "vuttaṁ. Sokaṁ sayaṁ karontassāti parassa sokakāraṇaṁ sayaṁ karontassa, sokaṁ vā uppādentassa.",
  "tika-s0303t2:13_5": "Parehi attano vacanakarehi. Sayampi phandatoti parassa vibādhanappayogena sayampi",
  "tika-s0303t2:13_6": "phandato. Atipātayatoti padaṁ suddhakattuatthe hetukattuatthe ca vattatīti āha –",
  "tika-s0303t2:13_7": "“hanantassapi hanāpentassapī”ti. Kāraṇavasenāti kārāpanavasena.",
  "tika-s0303t2:14_0": "Gharassa bhitti anto ca bahi ca sandhitā hutvā ṭhitāva gharasandhi. Kiñcipi asesetvā",
  "tika-s0303t2:14_1": "niravaseso lopo nillopo. Ekāgāre niyutto vilopo ekāgāriko. Parito sabbaso panthe",
  "tika-s0303t2:14_2": "hananaṁ paripantho. Pāpaṁ na karīyati pubbe asato uppādetuṁ asakkuṇeyyattā, tasmā",
  "tika-s0303t2:14_3": "natthi pāpaṁ. Yadi evaṁ kathaṁ sattā pāpe pavattantīti āha “sattā pana karomāti evaṁsaññino",
  "tika-s0303t2:14_4": "hontī”ti evaṁ kirassa hoti imesañhi sattānaṁ hiṁsādikiriyā na attānaṁ phusati tassa",
  "tika-s0303t2:14_5": "niccatāya nibbikārattā, sarīraṁ pana acetanaṁ kaṭṭhakaliṅgarūpamaṁ, tasmiṁ vikopitepi",
  "tika-s0303t2:14_6": "na kiñci pāpanti. Khuranemināti nisitakhuramayaneminā, khurasadisanemināti attho.",
  "tika-s0303t2:15_0": "Gaṅgāya dakkhiṇā disā appatirūpadeso, uttaradisā patirūpadesoti adhippāyena “dakkhiṇañcepī”tiādi",
  "tika-s0303t2:15_1": "vuttanti āha “dakkhiṇatīre manussā kakkhaḷā”tiādi. Mahāyāganti mahāvijitayaññasadisaṁ",
  "tika-s0303t2:15_2": "mahāyāgaṁ. Uposathakammenāti uposathakammena ca. Ca-saddo hettha luttaniddiṭṭho.",
  "tika-s0303t2:15_3": "Damasaddo hi indriyasaṁvarassa uposathasīlassa ca vācako idhādhippeto. Keci pana",
  "tika-s0303t2:15_4": "“uposathakammenā”ti idaṁ indriyadamanassa visesanaṁ, tasmā “uposathakammabhūtena",
  "tika-s0303t2:15_5": "indriyadamenā”ti atthaṁ vadanti. Sīlasaṁyamenāti sīlasaṁvarena. Saccavacanenāti saccavācāya.",
  "tika-s0303t2:15_6": "Tassā visuṁ vacanaṁ loke garutarapuññasammatabhāvato. Yathā hi pāpadhammesu musāvādo",
  "tika-s0303t2:15_7": "garu, evaṁ puññadhammesu saccavācā. Tenāha bhagavā – “ekaṁ dhammaṁ atītassā”tiādi.",
  "tika-s0303t2:15_8": "Pavattīti yo karotīti vuccati, tassa santāne phalassa nibbattiyā paccayabhāvena pavatti.",
  "tika-s0303t2:15_9": "Sabbathāti “karoto”tiādinā vuttena sabbappakārena kiriyameva paṭikkhipanti.",
  "tika-s0303t2:16": "Karotosuttavaṇṇanā niṭṭhitā.",
  "tika-s0303t2:17": "7. Hetusuttavaṇṇanā",
  "tika-s0303t2:18_0": "212.Ubhayenāti hetupaccayapaṭisedhavacanena. Saṁkilesapaccayanti saṁkilisanassa malīnabhāvassa",
  "tika-s0303t2:18_1": "kāraṇaṁ. Visuddhipaccayanti saṁkilesato visuddhiyā vodānassa kāraṇaṁ. Natthi balanti",
  "tika-s0303t2:18_2": "sattānaṁ diṭṭhadhammikasamparāyikanibbānasampattiāvahaṁ balaṁ nāma kiñci natthi.",
  "tika-s0303t2:18_3": "Tenāha “yamhī”tiādi. Nidassanamattañcetaṁ, saṁkilesikampi cāyaṁ paṭikkhipateva. Aññamaññavevacanānīti",
  "tika-s0303t2:18_4": "tassā tassā kiriyāya ussannaṭṭhena balaṁ, sūravīrabhāvāvahaṭṭhena vīriyaṁ, tameva",
  "tika-s0303t2:18_5": "daḷhaggāhabhāvato porisaṁ dhuraṁ vahantena pavattetabbato purisathāmo, paraṁ paraṁ",
  "tika-s0303t2:18_6": "ṭhānaṁ akkamanappavattiyā purisaparakkamoti vuttoti veditabbaṁ.",
  "tika-s0303t2:19_0": "Satvayogato, rūpādīsu vā sattatāya sattā, pāṇanato assāsanapassāsanavasena pavattiyā",
  "tika-s0303t2:19_1": "pāṇā, te pana so ekindriyādivasena vibhajitvā vadatīti āha “ekindriyo”tiādi. Aṇḍakosādīsu",
  "tika-s0303t2:19_2": "bhavanato bhūtāti vuccantīti āha “aṇḍa…pe… vadantī”ti. Jīvanato pāṇaṁ dhārentā viya",
  "tika-s0303t2:19_3": "vaḍḍhanato jīvāti sāliyavādike vadanti. Natthi etesaṁ saṁkilesavisuddhīsu vasoti",
  "tika-s0303t2:19_4": "avasā. Natthi tesaṁ balaṁ vīriyanti abalā avīriyā. Niyatatāti acchejjasuttāvutābhejjamaṇino",
  "tika-s0303t2:19_5": "viya niyatappavattitāya gatijātibandhāpavaggavasena niyamo. Tattha tattha gamananti",
  "tika-s0303t2:19_6": "channaṁ abhijātīnaṁ vasena tāsu tāsu gatīsu upagamanaṁ. Samavāyena samāgamo saṅgati.",
  "tika-s0303t2:19_7": "Sabhāvoyevāti yathā kaṇṭakassa tikkhatā, kapitthaphalānaṁ parimaṇḍalatā, migapakkhīnaṁ",
  "tika-s0303t2:19_8": "vicittākāratā, evaṁ sabbassapi lokassa hetupaccayehi vinā tathā tathā pariṇāmo, ayaṁ",
  "tika-s0303t2:19_9": "sabhāvo eva akittimo eva. Tenāha “yena hī”tiādi. Chaḷabhijātiyo parato vitthārīyanti.",
  "tika-s0303t2:19_10": "Sukhañca dukkhañca paṭisaṁvedentīti vadantā adukkhamasukhabhūbhiṁ sabbena sabbaṁ",
  "tika-s0303t2:19_11": "na jānantīti ulliṅgento “aññā sukhadukkhabhūmi natthīti dassentī”ti āha.",
  "tika-s0303t2:20": "Hetusuttavaṇṇanā niṭṭhitā.",
  "tika-s0303t2:21": "8-10. Mahādiṭṭhisuttādivaṇṇanā",
  "tika-s0303t2:22_0": "213-215.Akatāti samena vā visamena vā kenaci hetunā na katā eva. Kenaci kataṁ karaṇaṁ",
  "tika-s0303t2:22_1": "vidhānaṁ natthi etesanti akatavidhānā. Padadvayenapi loke kenaci hetupaccayena nesaṁ",
  "tika-s0303t2:22_2": "abhinibbattitābhāvaṁ dasseti. Iddhiyāpi na nimmitāti kassaci iddhimato devassa brahmuno",
  "tika-s0303t2:22_3": "vā iddhiyāpi na nimmitā. Animmitāti vā kassaci animmāpakā. Ajanakāti etena pathavīkāyādīnaṁ",
  "tika-s0303t2:22_4": "rūpādijanakabhāvaṁ paṭikkhipati. Rūpasaddādayo hi pathavīkāyādīhi appaṭibaddhavuttikāti",
  "tika-s0303t2:22_5": "tassa laddhi. Yathā pabbatakūṭaṁ kenaci anibbattitaṁ kassaci ca anibbattakaṁ, evametepīti",
  "tika-s0303t2:22_6": "āha “kūṭaṭṭhā”ti. Yamidaṁ “bījādito aṅkurādi jāyatī”ti vuccati, tañca vijjamānameva",
  "tika-s0303t2:22_7": "tato nikkhamati, nāvijjamānaṁ, aññathā yato kutoci yassa kassaci uppatti siyāti adhippāyo.",
  "tika-s0303t2:22_8": "Ṭhitāti nibbikārabhāvena ṭhitā. Na calantīti na vikāraṁ āpajjanti. Vikārābhāvena",
  "tika-s0303t2:22_9": "hi tesaṁ sattannaṁ kāyānaṁ esikaṭṭhāyiṭṭhitatā. Aniñjanañca attano pakatiyā avaṭṭhānameva.",
  "tika-s0303t2:22_10": "Tenāha “na vipariṇamantī”ti. Avipariṇāmadhammattā eva ca ne aññamaññaṁ na byābādhenti.",
  "tika-s0303t2:22_11": "Sati hi vikāraṁ āpādetabbatāya byābādhakatāpi siyā, tathā anuggahetabbatāya anuggāhakatāti",
  "tika-s0303t2:22_12": "tadabhāvaṁ dassetuṁ pāḷiyaṁ “nāla”ntiādi vuttaṁ. Pathavī eva kāyekadesattā pathavikāyo.",
  "tika-s0303t2:22_13": "Jīvasattamānaṁ kāyānaṁ niccatāya nibbikārābhāvato na hantabbatā, na ghāṭetabbatā",
  "tika-s0303t2:22_14": "cāti neva koci hantā ghātetā vā. Tenāha “sattannantvevā”tiādi. Yadi koci hantā natthi,",
  "tika-s0303t2:22_15": "kathaṁ satthappahāroti āha “yathā muggarāsiādīsū”tiādi. Kevalaṁ saññāmattameva hoti,",
  "tika-s0303t2:22_16": "na ghātanādi, paramatthato sattannantveva kāyānaṁ avikopanīyabhāvatoti adhippāyo.",
  "tika-s0303t2:23_0": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṁ.",
  "tika-s0303t2:23_1": "Saṭṭhisatāni chasahassāni. “Pañca ca kammuno satānī”ti padassa atthadassanaṁ “pañca",
  "tika-s0303t2:23_2": "kammasatāni cā”ti. Eseva nayoti iminā “kevalaṁ takkamattena niratthakadiṭṭhiṁ dīpetī”ti",
  "tika-s0303t2:23_3": "imameva atthaṁ atidisati. Ettha ca takkamattakenāti iminā yasmā takkikā niraṅkusatāya",
  "tika-s0303t2:23_4": "parikappanassa yaṁ kiñci attano parikappitaṁ sārato maññamānā tatheva abhinivissa",
  "tika-s0303t2:23_5": "takkadiṭṭhigāhaṁ gaṇhanti, tasmā na tesaṁ diṭṭhivatthūsu viññūhi vicāraṇā kātabbāti",
  "tika-s0303t2:23_6": "dasseti. Kecīti uttaravihāravāsino. Te hi “pañca kammānīti cakkhusotaghānajivhākāyā,",
  "tika-s0303t2:23_7": "imāni pañcindriyāni ‘pañca kammānīti paññāpentī”ti vadanti. Kammanti laddhīti oḷārikabhāvato",
  "tika-s0303t2:23_8": "paripuṇṇakammanti laddhi. Manokammaṁ anoḷārikattā upaḍḍhakammanti laddhīti yojanā.",
  "tika-s0303t2:23_9": "“Dvāsaṭṭhipaṭipadā”ti vattabbe sabhāvaniruttiṁ ajānantā “dvaṭṭhipaṭipadā”ti vadanti.",
  "tika-s0303t2:23_10": "Ekasmiṁ kappeti ekasmiṁ mahākappe. Tatthāpi ca vivaṭṭaṭṭhāyisaññite ekasmiṁ asaṅkhyeyyakappe.",
  "tika-s0303t2:24_0": "Urabbhe hanantīti orabbhikā. Evaṁ sūkarikādayo veditabbā. Luddāti aññepi ye keci",
  "tika-s0303t2:24_1": "māgavikanesādādayo, te pāpakammapasutatāya kaṇhābhijātīti vadanti. Bhikkhūti buddhasāsane",
  "tika-s0303t2:24_2": "bhikkhū. Te kira “sacchandarāgā paribhuñjantī”ti adhippāyena catūsu paccayesu kaṇṭake",
  "tika-s0303t2:24_3": "pakkhipitvā khādantīti vadanti. Kasmāti ce? Yasmā te paṇītapaṇīte paccaye paṭisevantīti",
  "tika-s0303t2:24_4": "tassa micchāgāho. Ñāyaladdhepi paccaye paribhuñjamānā ājīvakasamayassa vilomagāhitāya",
  "tika-s0303t2:24_5": "paccayesu kaṇṭake pakkhipitvā khādanti nāmāti vadantīti apare. Eke pabbajitā, ye",
  "tika-s0303t2:24_6": "visesato attakilamathānuyogamanuyuttā. Tathā hi te kaṇṭake vattantā viya hontīti",
  "tika-s0303t2:24_7": "kaṇṭakavuttikāti vuttā. Ṭhatvā bhuñjananahānapaṭikkhepādivatasamāyogena paṇḍaratarā.",
  "tika-s0303t2:24_8": "Acelakasāvakāti ājīvakasāvake vadati. Te kira ājīvakasamaye ājīvakaladdhiyā daḷhagāhitāya",
  "tika-s0303t2:24_9": "nigaṇṭhehipi paṇḍaratarā. Nandādayo kira tathārūpaṁ ājīvakapaṭipattiṁ ukkaṁsaṁ pāpetvā",
  "tika-s0303t2:24_10": "ṭhitā, tasmā nigaṇṭhehi ājīvakasāvakehi ca paṇḍaratarā vuttā. Paramasukkābhijātīti ayaṁ tesaṁ laddhi.",
  "tika-s0303t2:25_0": "Purisabhūmiyoti padhānapuggalena niddeso. Itthīnampetā bhūmiyo icchanteva. Bhikkhu",
  "tika-s0303t2:25_1": "ca pannakotiādi tesaṁ pāḷi eva. Tattha pannakoti bhikkhāya vicaraṇako, tesaṁ vā paṭipattiyā",
  "tika-s0303t2:25_2": "paṭipannako. Jinoti jiṇṇo jarāvasena hīnadhātuko, attano vā paṭipattiyā paṭipakkhe",
  "tika-s0303t2:25_3": "jinitvā ṭhito. So kira tathābhūto dhammampi kassaci na katheti. Tenāha “na kiñci",
  "tika-s0303t2:25_4": "āhā”ti. Niṭṭhuhanādivippakāre kenaci katepi khamanavasena na kiñci vadatīti vadanti.",
  "tika-s0303t2:25_5": "Alābhinti “so na kumbhimukhā paṭiggaṇhātī”tiādinā nayena vuttaalābhahetusamāyogena",
  "tika-s0303t2:25_6": "alābhiṁ. Tato eva jighacchādubbalyaparetatāya sayanaparāyaṇaṁ samaṇaṁ pannabhūmīti vadanti.",
  "tika-s0303t2:26_0": "Ājīvavuttisatānīti sattānaṁ ājīvabhūtāni jīvikāvuttisatāni. Pasuggahaṇena eḷakajāti",
  "tika-s0303t2:26_1": "gahitā, migaggahaṇena rurugavayādisabbamigajāti. Bahū devāti cātumahārājikādibrahmakāyikādivasena",
  "tika-s0303t2:26_2": "tesaṁ antarabhedavasena bahū devā. Tattha cātumahārājikānaṁ ekacce antarabhedā mahāsamayasuttavasena",
  "tika-s0303t2:26_3": "dīpetabbā. Manussāpi anantāti dīpadesakulavaṁsājīvādivibhāgena manussāpi anantabhedā.",
  "tika-s0303t2:26_4": "Pisācā eva pesācā, te mahantamahantā ajagarapetādayo. Chaddantadahamandākiniyo kuḷīramucalindanāmena vadanti.",
  "tika-s0303t2:27": "Pavuṭāti sabbagaṇṭhikā. Paṇḍitopi…pe… uddhaṁ na gacchati. Kasmā? Sattānaṁ saṁsaraṇakālassa niyatabhāvato.",
  "tika-s0303t2:28_0": "Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā.",
  "tika-s0303t2:28_1": "Paripakkaṁ kammaṁ phussa phussa patvā patvā kāle paripakkabhāvāpādanena byantī karoti",
  "tika-s0303t2:28_2": "nāma. Suttaguḷeti suttavaṭṭiyaṁ. Nibbeṭhiyamānameva paletīti upamāya sattānaṁ saṁsāro",
  "tika-s0303t2:28_3": "anukkamena khīyateva, na tassa vaḍḍhīti dasseti paricchinnarūpattā. Nibbeṭhiyamānameva",
  "tika-s0303t2:28_4": "suttaguḷaṁ gacchatīti vuccati. Tañca kho suttapamāṇena, sutte pana asati kuto gacchati",
  "tika-s0303t2:28_5": "suttaguḷaṁ. Tenāha – “sutte khīṇe na gacchatī”ti. Tattheva tiṭṭhati suttapariyantanti",
  "tika-s0303t2:28_6": "adhippāyo. Kālavasenāti attani veṭhetvā ṭhitaṁ sukhadukkhaṁ yathāvuttassa kālassa",
  "tika-s0303t2:28_7": "vasena nibbeṭhiyamāno bālo ca paṇḍito ca paleti gacchati, nātikkamati saṁsāraṁ.",
  "tika-s0303t2:29": "Mahādiṭṭhisuttādivaṇṇanā niṭṭhitā.",
  "tika-s0303t2:30": "11-18. Antavāsuttādivaṇṇanā",
  "tika-s0303t2:31_0": "216-223.Ekatovaḍḍhitanimittanti ekapassena vaḍḍhitaṁ kasiṇanimittaṁ. Gāhenāti lābhī",
  "tika-s0303t2:31_1": "jhānacakkhunā passitvā gahaṇena. Takkenāti na lābhī takkamattena. Uppannadiṭṭhīti",
  "tika-s0303t2:31_2": "“loko”ti uppannadiṭṭhi. Sabbato vaḍḍhitanti samantato appamāṇakasiṇanimittaṁ. Ekamevāti",
  "tika-s0303t2:31_3": "“ekameva vatthū”ti uppannadiṭṭhi. Aṭṭhārasa veyyākaraṇānīti veyyākaraṇalakkhaṇappattāni",
  "tika-s0303t2:31_4": "aṭṭhārasa suttāni. Ekaṁ gamananti ekaṁ veyyākaraṇagamanaṁ.",
  "tika-s0303t2:32": "Antavāsuttādivaṇṇanā niṭṭhitā.",
  "tika-s0303t2:33": "2. Dutiyagamanādivaggavaṇṇanā",
  "tika-s0303t2:34_0": "224-301.Dukkhavasenavuttanti “iti kho, bhikkhave, dukkhe sati dukkhaṁ upādāyā”tiādidukkhavasena",
  "tika-s0303t2:34_1": "vuttaṁ. Tādisameva dutiyaṁ veyyākaraṇagamanaṁ. Tenāha “tatrāpi aṭṭhāraseva veyyākaraṇānī”ti.",
  "tika-s0303t2:34_2": "Tehīti “rūpī attā hotī”tiādinayapavattehi veyyākaraṇehi saddhiṁ. Tanti dutiyaṁ gamanaṁ.",
  "tika-s0303t2:35": "Ārammaṇamevāti kasiṇasaṅkhātaṁ ārammaṇameva. Takkisaddena suddhatakkikānaṁ gahaṇaṁ daṭṭhabbaṁ.",
  "tika-s0303t2:36_0": "Aniccadukkhavasenāti “yadaniccaṁ, taṁ dukkhaṁ, tasmiṁ sati tadupādāya evaṁ diṭṭhi",
  "tika-s0303t2:36_1": "uppajjatī”ti vuttaaniccadukkhavasenāti. Tehiyevāti dutiye peyyāle vuttappakārehiyeva.",
  "tika-s0303t2:36_2": "Tiparivaṭṭavasenāti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.",
  "tika-s0303t2:37": "Dutiyagamanādivaggavaṇṇanā niṭṭhitā.",
  "tika-s0303t2:38": "Sāratthappakāsiniyā saṁyuttanikāya-aṭṭhakathāya",
  "tika-s0303t2:39": "Diṭṭhisaṁyuttavaṇṇanāya līnatthappakāsanā samattā."
}