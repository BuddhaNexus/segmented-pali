{
  "atk-s0301a10:0": "10. Yakkhasaṁyuttaṁ",
  "atk-s0301a10:1": "1. Indakasuttavaṇṇanā",
  "atk-s0301a10:2_0": "235. Yakkhasaṁyuttassa paṭhame indakassāti indakūṭanivāsino yakkhassa. Yakkhato hi",
  "atk-s0301a10:2_1": "kūṭena, kūṭato ca yakkhena nāmaṁ laddhaṁ. Rūpaṁ na jīvanti vadantīti yadi buddhā",
  "atk-s0301a10:2_2": "rūpaṁ jīvanti na vadanti, yadi rūpaṁ satto puggaloti evaṁ na vadantīti attho. Kathaṁ",
  "atk-s0301a10:2_3": "nvayanti kathaṁ nu ayaṁ? Kutassa aṭṭhīyakapiṇḍametīti assa sattassa aṭṭhiyakapiṇḍañca",
  "atk-s0301a10:2_4": "kuto āgacchati? Ettha ca aṭṭhiggahaṇena tīṇi aṭṭhisatāni, yakapiṇḍaggahaṇena nava",
  "atk-s0301a10:2_5": "maṁsapesisatāni gahitāni. Yadi rūpaṁ na jīvo, athassa imāni ca aṭṭhīni imā ca maṁsapesiyo",
  "atk-s0301a10:2_6": "kuto āgacchantīti pucchati. Kathaṁ nvayaṁ sajjati gabbharasminti kena nu kāraṇena",
  "atk-s0301a10:2_7": "ayaṁ satto mātukucchismiṁ sajjati laggati, tiṭṭhatīti? Puggalavādī kiresa yakkho,",
  "atk-s0301a10:2_8": "‘‘ekappahāreneva satto mātukucchismiṁ nibbattatī’’ti gahetvā gabbhaseyyakasattassa",
  "atk-s0301a10:2_9": "mātā macchamaṁsādīni khādati, sabbāni ekarattivāsena pacitvā pheṇaṁ viya vilīyanti.",
  "atk-s0301a10:2_10": "Yadi rūpaṁ satto na bhaveyya, evameva vilīyeyyāti laddhiyā evamāha. Athassa bhagavā",
  "atk-s0301a10:2_11": "– ‘‘na mātukucchismiṁ ekappahāreneva nibbattati, anupubbena pana vaḍḍhatī’’ti dassento",
  "atk-s0301a10:2_12": "paṭhamaṁ kalalaṁ hotītiādimāha. Tattha paṭhamanti paṭhamena paṭisandhiviññāṇena saddhiṁ",
  "atk-s0301a10:2_13": "tissoti vā phussoti vā nāmaṁ natthi, atha kho tīhi jātiuṇṇaṁsūhi katasuttagge saṇṭhitatelabinduppamāṇaṁ",
  "atk-s0301a10:2_14": "kalalaṁ hoti, yaṁ sandhāya vuttaṁ –",
  "atk-s0301a10:3": "‘‘Tilatelassa yathā bindu, sappimaṇḍo anāvilo;",
  "atk-s0301a10:4": "Evaṁ vaṇṇappaṭibhāgaṁ, kalalaṁ sampavuccatī’’ti.",
  "atk-s0301a10:5": "Kalalāhoti abbudanti tasmā kalalā sattāhaccayena maṁsadhovanaudakavaṇṇaṁ abbudaṁ nāma hoti, kalalanti nāmaṁ antaradhāyati. Vuttampi cetaṁ –",
  "atk-s0301a10:6": "‘‘Sattāhaṁ kalalaṁ hoti, paripakkaṁ samūhataṁ;",
  "atk-s0301a10:7": "Vivaṭṭamānaṁ tabbhāvaṁ, abbudaṁ nāma jāyatī’’ti.",
  "atk-s0301a10:8_0": "Abbudājāyate pesīti tasmāpi abbudā sattāhaccayena vilīnatipusadisā pesi nāma sañjāyati.",
  "atk-s0301a10:8_1": "Sā maricaphāṇitena dīpetabbā. Gāmadārikā hi supakkāni maricāni gahetvā sāṭakante",
  "atk-s0301a10:8_2": "bhaṇḍikaṁ katvā pīḷetvā maṇḍaṁ ādāya kapāle pakkhipitvā ātape ṭhapenti, taṁ sukkhamānaṁ",
  "atk-s0301a10:8_3": "sabbabhāgehi muccati. Evarūpā pesi hoti, abbudanti nāmaṁ antaradhāyati. Vuttampi cetaṁ –",
  "atk-s0301a10:9": "‘‘Sattāhaṁ abbudaṁ hoti, paripakkaṁ samūhataṁ;",
  "atk-s0301a10:10": "Vivaṭṭamānaṁ tabbhāvaṁ, pesi nāma pajāyatī’’ti.",
  "atk-s0301a10:11": "Pesi nibbattatī ghanoti tato pesito sattāhaccayena kukkuṭaṇḍasaṇṭhāno ghano nāma maṁsapiṇḍo nibbattati, pesīti nāmaṁ antaradhāyati. Vuttampi cetaṁ –",
  "atk-s0301a10:12": "‘‘Sattāhaṁ pesi bhavati, paripakkaṁ samūhataṁ;",
  "atk-s0301a10:13": "Vivaṭṭamānaṁ tabbhāvaṁ, ghanoti nāma jāyati.",
  "atk-s0301a10:14": "‘‘Yathā kukkuṭiyā aṇḍaṁ, samantā parimaṇḍalaṁ;",
  "atk-s0301a10:15": "Evaṁ ghanassa saṇṭhānaṁ, nibbattaṁ kammapaccayā’’ti.",
  "atk-s0301a10:16_0": "Ghanā pasākhā jāyantīti pañcame sattāhe dvinnaṁ hatthapādānaṁ sīsassa catthāya pañca",
  "atk-s0301a10:16_1": "pīḷakā jāyanti, yaṁ sandhāyetaṁ vuttaṁ ‘‘pañcame, bhikkhave, sattāhe pañca pīḷakā",
  "atk-s0301a10:16_2": "saṇṭhahanti kammato’’ti.",
  "atk-s0301a10:17_0": "Ito paraṁ chaṭṭhasattamādīni sattāhāni atikkamma desanaṁ saṅkhipitvā dvācattālīse",
  "atk-s0301a10:17_1": "sattāhe pariṇatakālaṁ gahetvā dassento kesātiādimāha. Tattha kesā lomā nakhāpi cāti",
  "atk-s0301a10:17_2": "dvācattālīse sattāhe etāni jāyanti.",
  "atk-s0301a10:18_0": "Tena so tattha yāpetīti tassa hi nābhito uṭṭhito nāḷo mātu udarapaṭalena ekābaddho",
  "atk-s0301a10:18_1": "hoti, so uppaladaṇḍako viya chiddo, tena āhāraraso saṁsaritvā āhārasamuṭṭhānarūpaṁ",
  "atk-s0301a10:18_2": "samuṭṭhāpeti. Evaṁ so dasa māse yāpeti. Mātukucchigato naroti mātuyā tirokucchigato,",
  "atk-s0301a10:18_3": "kucchiyā abbhantaragatoti attho. Iti bhagavā ‘‘evaṁ kho, yakkha, ayaṁ satto anupubbena",
  "atk-s0301a10:18_4": "mātukucchiyaṁ vaḍḍhati, na ekappahāreneva nibbattatī’’ti dasseti. Paṭhamaṁ.",
  "atk-s0301a10:19": "2. Sakkanāmasuttavaṇṇanā",
  "atk-s0301a10:20_0": "236. Dutiye sakkanāmakoti evaṁ nāmako eko yakkho, so kira mārapakkhikayakkho. Vippamuttassāti",
  "atk-s0301a10:20_1": "tīhi bhavehi vippamuttassa. Yadaññanti yaṁ aññaṁ. Vaṇṇenāti kāraṇena. Saṁvāsoti ekato",
  "atk-s0301a10:20_2": "vāso, sakkhidhammo mittadhammoti attho. Sappaññoti supañño sambuddho. Dutiyaṁ.",
  "atk-s0301a10:21": "3. Sūcilomasuttavaṇṇanā",
  "atk-s0301a10:22_0": "237. Tatiye gayāyanti gayāgāme, gayāya avidūre niviṭṭhagāmaṁ upanissāyāti attho.",
  "atk-s0301a10:22_1": "Ṭaṅkitamañceti dīghamañce pādamajjhe vijjhitvā aṭaniyo pavesetvā katamañce. Tassa",
  "atk-s0301a10:22_2": "‘‘idaṁ upari, idaṁ heṭṭhā’’ti natthi, parivattetvā atthatopi tādisova hoti, taṁ devaṭṭhāne",
  "atk-s0301a10:22_3": "ṭhapenti. Catunnaṁ pāsāṇānaṁ upari pāsāṇaṁ attharitvā katagehampi ‘‘ṭaṅkitamañco’’ti",
  "atk-s0301a10:22_4": "vuccati. Sūcilomassāti kathinasūcisadisalomassa. So kira kassapassa bhagavato sāsane",
  "atk-s0301a10:22_5": "pabbajitvā dūraṭṭhānato āgato sedamalaggahitena gattena supaññattaṁ saṅghikamañcaṁ",
  "atk-s0301a10:22_6": "anādarena apaccattharitvā nipajji, tassa parisuddhasīlassa taṁ kammaṁ suddhavatthe",
  "atk-s0301a10:22_7": "kāḷakaṁ viya ahosi. So tasmiṁ attabhāve visesaṁ nibbattetuṁ asakkonto kālaṁkatvā",
  "atk-s0301a10:22_8": "gayāgāmadvāre saṅkāraṭṭhāne yakkho hutvā nibbatti. Nibbattamattasseva cassa sakalasarīraṁ",
  "atk-s0301a10:22_9": "kathinasūcīhi gavicchivijjhitaṁ viya jātaṁ.",
  "atk-s0301a10:23_0": "Athekadivasaṁ bhagavā paccūsasamaye lokaṁ olokento taṁ yakkhaṁ paṭhamāvajjanasseva",
  "atk-s0301a10:23_1": "āpāthaṁ āgataṁ disvā – ‘‘ayaṁ ekaṁ buddhantaraṁ mahādukkhaṁ anubhavi. Kiṁ nu khvāssa",
  "atk-s0301a10:23_2": "maṁ āgamma sotthikāraṇaṁ bhaveyyā’’ti? Āvajjento paṭhamamaggassa upanissayaṁ addasa.",
  "atk-s0301a10:23_3": "Athassa saṅgahaṁ kātukāmo surattadupaṭṭaṁ nivāsetvā sugatamahācīvaraṁ pārupitvā devavimānakappaṁ",
  "atk-s0301a10:23_4": "gandhakuṭiṁ pahāya hatthigavāssamanussakukkurādikuṇapaduggandhaṁ saṅkāraṭṭhānaṁ gantvā",
  "atk-s0301a10:23_5": "tattha mahāgandhakuṭiyaṁ viya nisīdi. Taṁ sandhāya vuttaṁ ‘‘sūcilomassa yakkhassa bhavane’’ti.",
  "atk-s0301a10:24_0": "Kharoti suṁsumārapiṭṭhi viya chadaniṭṭhakāhi visamacchadanapiṭṭhi viya ca kharasarīro.",
  "atk-s0301a10:24_1": "So kira kassapasammāsambuddhakāle sīlasampanno upāsako ekadivase vihāre cittattharaṇādīhi",
  "atk-s0301a10:24_2": "atthatāya bhūmiyā saṅghike attharaṇe attano uttarāsaṅgaṁ apaccattharitvā nipajji.",
  "atk-s0301a10:24_3": "Saṅghikaṁ telaṁ abhājetvā attano uttarāsaṅgaṁ apaccattharitvā nipajji. Saṅghikaṁ",
  "atk-s0301a10:24_4": "telaṁ abhājetvā attano hatthehi sarīraṁ makkhesītipi vadanti. So tena kammena sagge",
  "atk-s0301a10:24_5": "nibbattituṁ asakkonto tasseva gāmassa dvāre saṅkāraṭṭhāne yakkho hutvā nibbatti.",
  "atk-s0301a10:24_6": "Nibbattamattassa cassa sakalasarīraṁ vuttappakāraṁ ahosi. Te ubhopi sahāyā jātā.",
  "atk-s0301a10:24_7": "Iti kharassa kharabhāvo veditabbo.",
  "atk-s0301a10:25_0": "Avidūre atikkamantīti gocaraṁ pariyesantā samāgamaṭṭhānaṁ vā gacchantā āsanne ṭhāne",
  "atk-s0301a10:25_1": "gacchanti. Tesu sūcilomo satthāraṁ na passati, kharalomo paṭhamataraṁ disvā sūcilomaṁ",
  "atk-s0301a10:25_2": "yakkhaṁ etadavoca – ‘‘eso samaṇo’’ti, samma, esa tava bhavanaṁ pavisitvā nisinno",
  "atk-s0301a10:25_3": "eko samaṇoti. Neso samaṇo, samaṇako esoti so kira yo maṁ passitvā bhīto palāyati,",
  "atk-s0301a10:25_4": "taṁ samaṇakoti vadati. Yo na bhāyati, taṁ samaṇoti. Tasmā ‘‘ayaṁ maṁ disvā bhīto",
  "atk-s0301a10:25_5": "palāyissatī’’ti maññamāno evamāha.",
  "atk-s0301a10:26_0": "Kāyaṁ upanāmesīti bheravarūpaṁ nimminitvā mahāmukhaṁ vivaritvā sakalasarīre lomāni",
  "atk-s0301a10:26_1": "uṭṭhāpetvā kāyaṁ upanāmesi. Apanāmesīti ratanasatikaṁ suvaṇṇagghanikaṁ viya thokaṁ",
  "atk-s0301a10:26_2": "apanāmesi. Pāpakoti lāmako amanuñño. So gūthaṁ viya aggi viya kaṇhasappo viya ca",
  "atk-s0301a10:26_3": "parivajjetabbo, na iminā suvaṇṇavaṇṇena sarīrena sampaṭicchitabbo. Evaṁ vutte pana",
  "atk-s0301a10:26_4": "sūcilomo ‘‘pāpako kira me samphasso’’ti kuddho pañhaṁ taṁ, samaṇātiādimāha. Cittaṁ",
  "atk-s0301a10:26_5": "vā te khipissāmīti yesañhi amanussā cittaṁ khipitukāmā honti, tesaṁ setamukhaṁ nīlodaraṁ",
  "atk-s0301a10:26_6": "surattahatthapādaṁ mahāsīsaṁ pajjalitanettaṁ bheravaṁ vā attabhāvaṁ nimminitvā dassenti,",
  "atk-s0301a10:26_7": "bheravaṁ vā saddaṁ sāventi, kathentānaṁyeva vā mukhe hatthaṁ pakkhipitvā hadayaṁ",
  "atk-s0301a10:26_8": "maddanti, tena te sattā ummattakā honti khittacittā. Taṁ sandhāyevamāha. Pāragaṅgāyāti",
  "atk-s0301a10:26_9": "dvīsu pādesu gahetvā taṁ āviñchetvā yathā na punāgacchasi, evaṁ pāraṁ vā gaṅgāya",
  "atk-s0301a10:26_10": "khipissāmīti vadati. Sadevaketiādi vuttatthameva. Puccha yadākaṅkhasīti yaṁkiñci",
  "atk-s0301a10:26_11": "ākaṅkhasi, taṁ sabbaṁ puccha, asesaṁ te byākarissāmīti sabbaññupavāraṇaṁ pavāreti.",
  "atk-s0301a10:27_0": "Kutonidānāti kiṁnidānā, kiṁpaccayāti attho? Kumārakā dhaṅkamivossajantīti yathā kumārakā",
  "atk-s0301a10:27_1": "kākaṁ gahetvā ossajanti khipanti, evaṁ pāpavitakkā kuto samuṭṭhāya cittaṁ ossajantīti pucchati?",
  "atk-s0301a10:28_0": "Itonidānāti ayaṁ attabhāvo nidānaṁ etesanti ito nidānā. Itojāti ito attabhāvato jātā.",
  "atk-s0301a10:28_1": "Ito samuṭṭhāya manovitakkāti yathā dīghasuttakena pāde baddhaṁ kākaṁ kumārakā tassa",
  "atk-s0301a10:28_2": "suttapariyantaṁ aṅguliyaṁ veṭhetvā ossajanti, so dūraṁ gantvāpi puna tesaṁ pādamūleyeva",
  "atk-s0301a10:28_3": "patati, evameva ito attabhāvato samuṭṭhāya pāpavitakkā cittaṁ ossajanti.",
  "atk-s0301a10:29_0": "Snehajāti taṇhāsinehato jātā. Attasambhūtāti attani sambhūtā. Nigrodhasseva khandhajāti",
  "atk-s0301a10:29_1": "nigrodhakhandhe jātā pārohā viya. Puthūti bahū anekappakārā pāpavitakkā taṁsampayuttakilesā",
  "atk-s0301a10:29_2": "ca. Visattāti laggā laggitā. Kāmesūti vatthukāmesu. Māluvāva vitatā vaneti yathā",
  "atk-s0301a10:29_3": "vane māluvā latā yaṁ rukkhaṁ nissāya jāyati, taṁ mūlato yāva aggā, aggato yāva mūlā",
  "atk-s0301a10:29_4": "punappunaṁ saṁsibbitvā ajjhottharitvā otatavitatā tiṭṭhati. Evaṁ vatthukāmesu puthū",
  "atk-s0301a10:29_5": "kilesakāmā visattā, puthū vā sattā tehi kilesakāmehi vatthukāmesu visattā. Ye naṁ",
  "atk-s0301a10:29_6": "pajānantīti ye ‘‘attasambhūtā’’ti ettha vuttaṁ attabhāvaṁ jānanti.",
  "atk-s0301a10:30_0": "Yatonidānanti yaṁ nidānamassa attabhāvassa tañca jānanti. Te naṁ vinodentīti te evaṁ",
  "atk-s0301a10:30_1": "attabhāvasaṅkhātassa dukkhasaccassa nidānabhūtaṁ samudayasaccaṁ maggasaccena vinodenti.",
  "atk-s0301a10:30_2": "Te duttaranti te samudayasaccaṁ nīharantā idaṁ duttaraṁ kilesoghaṁ taranti. Atiṇṇapubbanti",
  "atk-s0301a10:30_3": "anamatagge saṁsāre supinantepi na tiṇṇapubbaṁ. Apunabbhavāyāti apunabbhavasaṅkhātassa",
  "atk-s0301a10:30_4": "nirodhasaccassatthāya. Iti imāya gāthāya cattāri saccāni pakāsento arahattanikūṭena",
  "atk-s0301a10:30_5": "desanaṁ niṭṭhapesi. Desanāvasāne sūcilomo tasmiṁyeva padese ṭhito desanānusārena",
  "atk-s0301a10:30_6": "ñāṇaṁ pesetvā sotāpattiphale patiṭṭhito. Sotāpannā ca nāma na kiliṭṭhattabhāve tiṭṭhantīti",
  "atk-s0301a10:30_7": "saha phalapaṭilābhenassa sarīre setakaṇḍupīḷakasūciyo sabbā patitā. So dibbavatthanivattho",
  "atk-s0301a10:30_8": "dibbavaradukūluttarāsaṅgo dibbaveṭhanaveṭhito dibbābharaṇagandhamāladharo suvaṇṇavaṇṇo",
  "atk-s0301a10:30_9": "hutvā bhummadevatāparihāraṁ paṭilabhīti. Tatiyaṁ.",
  "atk-s0301a10:31": "4. Maṇibhaddasuttavaṇṇanā",
  "atk-s0301a10:32_0": "238. Catutthe sukhamedhatīti, sukhaṁ paṭilabhati. Suve seyyoti suve suve seyyo, niccameva",
  "atk-s0301a10:32_1": "seyyoti attho. Verā na parimuccatīti ahaṁ satimāti ettakena verato na muccati. Yassāti",
  "atk-s0301a10:32_2": "yassa arahato. Ahiṁsāyāti karuṇāya ceva karuṇāpubbabhāge ca. Mettaṁsoti so mettañceva",
  "atk-s0301a10:32_3": "mettāpubbabhāgañca bhāveti. Atha vā aṁsoti koṭṭhāso vuccati. Mettā aṁso etassāti",
  "atk-s0301a10:32_4": "mettaṁso. Idaṁ vuttaṁ hoti – yassa arahato sabbakālaṁ ahiṁsāya rato mano, yassa ca",
  "atk-s0301a10:32_5": "sabbabhūtesu mettākoṭṭhāso atthi, tassa kenaci puggalena saddhiṁ veraṁ nāma natthi",
  "atk-s0301a10:32_6": "yakkhāti. Catutthaṁ.",
  "atk-s0301a10:33": "5. Sānusuttavaṇṇanā",
  "atk-s0301a10:34_0": "239. Pañcame yakkhena gahito hotīti so kira tassā upāsikāya ekaputtako. Atha naṁ",
  "atk-s0301a10:34_1": "sā daharakāleyeva pabbājesi. So pabbajitakālato paṭṭhāya sīlavā ahosi vattasampanno,",
  "atk-s0301a10:34_2": "ācariyupajjhāyaāgantukādīnaṁ vattaṁ katameva hoti, māsassa aṭṭhamīdivase pāto vuṭṭhāya",
  "atk-s0301a10:34_3": "udakamāḷake udakaṁ upaṭṭhāpetvā dhammassavanaggaṁ sammajjitvā dīpaṁ jāletvā madhurassarena",
  "atk-s0301a10:34_4": "dhammassavanaṁ ghoseti. Bhikkhū tassa thāmaṁ ñatvā ‘‘sarabhāṇaṁ bhaṇa, sāmaṇerā’’ti",
  "atk-s0301a10:34_5": "ajjhesanti. So ‘‘mayhaṁ hadayavāto rujati, kāso vā bādhatī’’ti kiñci paccāhāraṁ akatvā",
  "atk-s0301a10:34_6": "dhammāsanaṁ abhiruhitvā ākāsagaṅgaṁ otārento viya sarabhāṇaṁ vatvā otaranto – ‘‘mayhaṁ",
  "atk-s0301a10:34_7": "mātāpitūnampi imasmiṁ sarabhaññe pattī’’ti vadati. Tassa manussā mātāpitaro pattiyā",
  "atk-s0301a10:34_8": "dinnabhāvaṁ na jānanti. Anantarattabhāve panassa mātā yakkhinī jātā. Sā devatāhi",
  "atk-s0301a10:34_9": "saddhiṁ āgatā , dhammaṁ sutvā – ‘‘sāmaṇerena dinnapattiṁ anumodāmi, tātā’’ti vadati.",
  "atk-s0301a10:34_10": "Sīlasampannā ca nāma bhikkhū sadevakassa lokassa piyā hontīti tasmiṁ sāmaṇere devatā",
  "atk-s0301a10:34_11": "salajjā sagāravā mahābrahmaṁ viya aggikkhandhaṁ viya ca naṁ maññanti. Sāmaṇere gāravena",
  "atk-s0301a10:34_12": "taṁ yakkhiniṁ garuṁ katvā passanti. Dhammassavanayakkhasamāgamādīsu ‘‘sānumātā sānumātā’’ti",
  "atk-s0301a10:34_13": "yakkhiniyā aggāsanaṁ aggodakaṁ aggapiṇḍaṁ denti. Mahesakkhāpi yakkhā taṁ disvā maggā",
  "atk-s0301a10:34_14": "okkamanti, āsanā vuṭṭhahanti.",
  "atk-s0301a10:35_0": "Atha kho sāmaṇero vuḍḍhimanvāya paripakkindriyo anabhiratipīḷito anabhiratiṁ vinodetuṁ",
  "atk-s0301a10:35_1": "asakkonto parūḷhakesanakho kiliṭṭhanivāsanapārupano kassaci anārocetvā pattacīvaramādāya",
  "atk-s0301a10:35_2": "ekakova mātu gharaṁ gato. Upāsikā puttaṁ disvā, vanditvā āha – ‘‘tāta, tvaṁ pubbe",
  "atk-s0301a10:35_3": "ācariyupajjhāyehi vā daharasāmaṇerehi vā saddhiṁ idhāgacchasi. Kasmā ekakova ajja",
  "atk-s0301a10:35_4": "āgato’’ti? So ukkaṇṭhitabhāvaṁ ārocesi. Saddhā upāsikā nānappakārena gharāvāse ādīnavaṁ",
  "atk-s0301a10:35_5": "dassetvā puttaṁ ovadamānāpi taṁ saññāpetuṁ asakkontī, ‘‘appeva nāma attano dhammatāyapi",
  "atk-s0301a10:35_6": "sallakkhessatī’’ti anuyojetvāva – ‘‘tiṭṭha, tāta, yāva te yāgubhattaṁ sampādemi,",
  "atk-s0301a10:35_7": "yāguṁ pivitvā katabhattakiccassa te manāpāni vatthāni nīharitvā dassāmī’’ti vatvā",
  "atk-s0301a10:35_8": "āsanaṁ paññāpetvā adāsi. Nisīdi sāmaṇero. Upāsikā muhutteneva yāgukhajjakaṁ sampādetvā",
  "atk-s0301a10:35_9": "adāsi. Tato ‘‘bhattaṁ sampādessāmī’’ti avidūre nisinnā taṇḍule dhovati. Tasmiṁ samaye",
  "atk-s0301a10:35_10": "sā yakkhinī ‘‘kahaṁ nu kho sāmaṇero? Kiñci bhikkhāhāraṁ labhati , udāhu no’’ti? Āvajjamānā",
  "atk-s0301a10:35_11": "tassa vibbhamitukāmatāya nisinnabhāvaṁ ñatvā, ‘‘mā heva kho me devatānaṁ antare lajjaṁ",
  "atk-s0301a10:35_12": "uppādeyya, gacchāmissa vibbhamane antarāyaṁ karomī’’ti āgantvā sarīre adhimuccitvā",
  "atk-s0301a10:35_13": "gīvaṁ parivattetvā bhūmiyaṁ pātesi. So akkhīhi viparivattehi kheḷena paggharantena",
  "atk-s0301a10:35_14": "bhūmiyaṁ vipphandati. Tena vuttaṁ ‘‘yakkhena gahito hotī’’ti.",
  "atk-s0301a10:36_0": "Abhāsīti upāsikā puttassa taṁ vippakāraṁ disvā vegena gantvā puttaṁ āliṅgetvā ūrūsu",
  "atk-s0301a10:36_1": "nipajjāpesi. Sakalagāmavāsino āgantvā balikammādīni karonti. Upāsikā paridevamānā imā gāthāyo abhāsi.",
  "atk-s0301a10:37_0": "Pāṭihāriyapakkhañcāti manussā ‘‘aṭṭhamīuposathassa paccuggamanañca anuggamanañca",
  "atk-s0301a10:37_1": "karissāmā’’ti sattamiyāpi navamiyāpi uposathaṅgāni samādiyanti, cātuddasīpannarasīnaṁ",
  "atk-s0301a10:37_2": "paccuggamanānuggamanaṁ karontā terasiyāpi pāṭipadepi samādiyanti, ‘‘vassāvāsassa",
  "atk-s0301a10:37_3": "anuggamanaṁ karissāmā’’ti dvinnaṁ pavāraṇānaṁ antare aḍḍhamāsaṁ nibaddhuposathikā",
  "atk-s0301a10:37_4": "bhavanti. Idaṁ sandhāya vuttaṁ ‘‘pāṭihāriyapakkhañcā’’ti. Aṭṭhaṅgasusamāgatanti aṭṭhaṅgehi",
  "atk-s0301a10:37_5": "suṭṭhu samāgataṁ, sampayuttanti attho. Brahmacariyanti seṭṭhacariyaṁ. Na te hi yakkhā",
  "atk-s0301a10:37_6": "kīḷantīti na te gahetvā yakkhā kilamenti.",
  "atk-s0301a10:38_0": "Puna cātuddasinti imāya gāthāya sāmaṇerassa kāye adhimuttā yakkhinī āha. Āvi vā yadi",
  "atk-s0301a10:38_1": "vā rahoti kassaci sammukhe vā parammukhe vā. Pamutyatthīti pamutti atthi. Uppaccāpīti",
  "atk-s0301a10:38_2": "uppatitvāpi. Sacepi sakuṇo viya uppatitvā palāyasi, tathāpi te mokkho natthīti vadati.",
  "atk-s0301a10:38_3": "Evañca pana vatvā sāmaṇeraṁ muñci. Sāmaṇero akkhīni ummīlesi, mātā kese pakiriya",
  "atk-s0301a10:38_4": "assasantī passasantī rodati. So ‘‘amanussena gahitomhī’’ti na jānāti. Olokento pana",
  "atk-s0301a10:38_5": "‘‘ahaṁ pubbe pīṭhe nisinno. Mātā me avidūre nisīditvā taṇḍule dhovati. Idāni panamhi",
  "atk-s0301a10:38_6": "bhūmiyaṁ nisinno, mātāpi me assasantī passasantī rodati, sakalagāmavāsinopi sannipatitā.",
  "atk-s0301a10:38_7": "Kiṁ nu kho eta’’nti? Nipannakova mataṁ vā ammāti gāthamāha.",
  "atk-s0301a10:39": "Kāmecajitvānāti duvidhepi kāme pahāya. Punarāgacchateti vibbhamanavasena āgacchati. Puna jīvaṁ mato hi soti uppabbajitvā puna jīvantopi so matakova, tasmā tampi rodantīti vadati.",
  "atk-s0301a10:40_0": "Idānissa gharāvāse ādīnavaṁ dassentī kukkuḷātiādimāha. Tattha kukkuḷāti gharāvāso",
  "atk-s0301a10:40_1": "kira uṇhaṭṭhena kukkuḷā nāma hoti. Kassa ujjhāpayāmaseti – ‘‘abhidhāvatha, bhaddaṁ",
  "atk-s0301a10:40_2": "te hotū’’ti evaṁ vatvā – ‘‘yaṁ tvaṁ vibbhamitukāmo yakkhena pāpito, imaṁ vippakāraṁ",
  "atk-s0301a10:40_3": "kassa mayaṁ ujjhāpayāma nijjhāpayāma ārocayāmā’’ti vadati. Puna ḍayhitumicchasītiādittagharato",
  "atk-s0301a10:40_4": "nīhaṭabhaṇḍaṁ viya gharā nīharitvā buddhasāsane pabbajito puna mahāḍāhasadise gharāvāse",
  "atk-s0301a10:40_5": "ḍayhituṁ icchasīti attho. So mātari kathentiyā kathentiyā sallakkhetvā hirottappaṁ",
  "atk-s0301a10:40_6": "paṭilabhitvā, ‘‘natthi mayhaṁ gihibhāvena attho’’ti āha. Athassa mātā ‘‘sādhu, tātā’’ti",
  "atk-s0301a10:40_7": "tuṭṭhā paṇītabhojanaṁ bhojetvā, ‘‘kati vassosi, tātā’’ti pucchi. Paripuṇṇavassomhi",
  "atk-s0301a10:40_8": "upāsiketi. ‘‘Tena hi, tāta, upasampadaṁ karohī’’ti cīvarasāṭake adāsi. So ticīvaraṁ",
  "atk-s0301a10:40_9": "kārāpetvā upasampanno buddhavacanaṁ uggaṇhanto tepiṭako hutvā sīlādīnaṁ āgataṭṭhāne",
  "atk-s0301a10:40_10": "taṁ taṁ pūrento nacirasseva arahattaṁ patvā mahādhammakathiko hutvā vīsavassasataṁ",
  "atk-s0301a10:40_11": "ṭhatvā sakalajambudīpaṁ khobhetvā parinibbāyi. Pañcamaṁ.",
  "atk-s0301a10:41": "6. Piyaṅkarasuttavaṇṇanā",
  "atk-s0301a10:42_0": "240. Chaṭṭhe jetavaneti jetavanassa paccante kosambakakuṭi nāma atthi, tattha viharati.",
  "atk-s0301a10:42_1": "Dhammapadānīti idha pāṭiyekkaṁ saṅgahaṁ āruḷhā chabbīsativaggā tanti adhippetā .",
  "atk-s0301a10:42_2": "Tatra thero tasmiṁ samaye antovihāre nisinno madhurassarena sarabhaññaṁ katvā appamādavaggaṁ",
  "atk-s0301a10:42_3": "bhāsati. Evaṁ tosesīti sā kira puttaṁ piyaṅkaraṁ aṅkenādāya jetavanassa pacchimabhāgato",
  "atk-s0301a10:42_4": "paṭṭhāya gocaraṁ pariyesantī anupubbena nagarābhimukhī hutvā uccārapassāvakheḷasiṅghāṇikadubbhojanāni",
  "atk-s0301a10:42_5": "pariyesamānā therassa vasanaṭṭhānaṁ patvā madhurassaraṁ assosi. Tassā so saddo chaviādīni",
  "atk-s0301a10:42_6": "chetvā aṭṭhimiñjaṁ āhacca hadayaṅgamanīyo hutvā aṭṭhāsi. Athassā gocarapariyesane",
  "atk-s0301a10:42_7": "cittampi na uppajji, ohitasotā dhammameva suṇantī ṭhitā. Yakkhadārakassa pana daharatāya",
  "atk-s0301a10:42_8": "dhammassavane cittaṁ natthi. So jighacchāya pīḷitattā, ‘‘kasmā ammā gatagataṭṭhāne",
  "atk-s0301a10:42_9": "khāṇuko viya tiṭṭhasi? Na mayhaṁ khādanīyaṁ vā bhojanīyaṁ vā pariyesasī’’ti punappunaṁ",
  "atk-s0301a10:42_10": "mātaraṁ codeti. Sā ‘‘dhammassavanassa me antarāyaṁ karotī’’ti puttakaṁ ‘‘mā saddaṁ",
  "atk-s0301a10:42_11": "kari, piyaṅkarā’’ti evaṁ tosesi. Tattha mā saddaṁ karīti saddaṁ mā kari.",
  "atk-s0301a10:43_0": "Pāṇesu cāti gāthāya sā attano dhammatāya samādiṇṇaṁ pañcasīlaṁ dasseti. Tattha saṁyamāmaseti",
  "atk-s0301a10:43_1": "saṁyamāma saṁyatā homa. Iminā pāṇātipātā virati gahitā, dutiyapadena musāvādā virati,",
  "atk-s0301a10:43_2": "tatiyapadena sesā tisso viratiyo. Api muccema pisācayoniyāti api nāma yakkhaloke",
  "atk-s0301a10:43_3": "uppannāni pañca verāni pahāya, yoniso paṭipajjitvā imāya chātakadubbhikkhāya pisācayakkhayoniyā",
  "atk-s0301a10:43_4": "muccema, tātāti vadati. Chaṭṭhaṁ.",
  "atk-s0301a10:44": "7. Punabbasusuttavaṇṇanā",
  "atk-s0301a10:45_0": "241. Sattame tena kho pana samayenāti katarasamayena? Sūriyassa atthaṅgamanasamayena.",
  "atk-s0301a10:45_1": "Tadā kira bhagavā pacchābhatte mahājanassa dhammaṁ desetvā mahājanaṁ uyyojetvā nhānakoṭṭhake",
  "atk-s0301a10:45_2": "nhatvā gandhakuṭipariveṇe paññattavarabuddhāsane puratthimalokadhātuṁ olokayamāno",
  "atk-s0301a10:45_3": "nisīdi. Athekacārikadvicārikādayo paṁsukūlikapiṇḍapātikabhikkhū attano attano vasanaṭṭhānehi",
  "atk-s0301a10:45_4": "nikkhamitvā āgamma dasabalaṁ vanditvā rattasāṇiyā parikkhipamānā viya nisīdiṁsu.",
  "atk-s0301a10:45_5": "Atha nesaṁ ajjhāsayaṁ viditvā satthā nibbānapaṭisaṁyuttaṁ dhammakathaṁ kathesi.",
  "atk-s0301a10:46_0": "Evaṁ tosesīti sā kira dhītaraṁ aṅkenādāya puttaṁ aṅguliyā gahetvā jetavanapiṭṭhiyaṁ",
  "atk-s0301a10:46_1": "pākāraparikkhepasamīpe uccārapassāvakheḷasiṅghāṇikaṁ pariyesamānā anupubbena jetavanadvārakoṭṭhakaṁ",
  "atk-s0301a10:46_2": "sampattā. Bhagavato ca, ‘‘ānanda, pattaṁ āhara, cīvaraṁ āhara, vighāsādānaṁ dānaṁ",
  "atk-s0301a10:46_3": "dehī’’ti kathentassa saddo samantā dvādasahatthamattameva gaṇhāti. Dhammaṁ desentassa",
  "atk-s0301a10:46_4": "sacepi cakkavāḷapariyantaṁ katvā parisā nisīdati, yathā parisaṁ gacchati, bahiparisāya",
  "atk-s0301a10:46_5": "ekaṅgulimattampi na niggacchati, ‘‘mā akāraṇā madhurasaddo nassī’’ti. Tatrāyaṁ yakkhinī",
  "atk-s0301a10:46_6": "bahiparisāya ṭhitā saddaṁ na suṇāti, dvārakoṭṭhake ṭhitāya panassā mahatiyā buddhavīthiyā",
  "atk-s0301a10:46_7": "abhimukhe ṭhitā gandhakuṭi paññāyi. Sā nivāte dīpasikhā viya buddhagāravena hatthakukkuccādirahitaṁ",
  "atk-s0301a10:46_8": "niccalaṁ parisaṁ disvā – ‘‘nūna mettha kiñci bhājanīyabhaṇḍaṁ bhavissati, yato ahaṁ",
  "atk-s0301a10:46_9": "sappitelamadhuphāṇitādīsu kiñcideva pattato vā hatthato vā paggharantaṁ bhūmiyaṁ",
  "atk-s0301a10:46_10": "vā pana patitaṁ labhissāmī’’ti antovihāraṁ pāvisi. Dvārakoṭṭhake avaruddhakānaṁ nivāraṇatthāya",
  "atk-s0301a10:46_11": "ṭhitā ārakkhadevatā yakkhiniyā upanissayaṁ disvā na nivāresi. Tassā saha parisāya",
  "atk-s0301a10:46_12": "ekībhāvagamanena madhurassaro chaviādīni chinditvā aṭṭhimiñjaṁ āhacca aṭṭhāsi. Taṁ",
  "atk-s0301a10:46_13": "dhammassavanatthāya niccalaṁ ṭhitaṁ purimanayeneva puttakā codayiṁsu. Sā ‘‘dhammassavanassa",
  "atk-s0301a10:46_14": "me antarāyaṁ karontī’’ti puttake tuṇhī uttarike hohīti evaṁ tosesi.",
  "atk-s0301a10:47_0": "Tattha yāvāti yāva dhammaṁ suṇāmi, tāva tuṇhī hohīti attho. Sabbaganthappamocananti",
  "atk-s0301a10:47_1": "nibbānaṁ āgamma sabbe ganthā pamuccanti, tasmā taṁ sabbaganthappamocananti vuccati.",
  "atk-s0301a10:47_2": "Ativelāti velātikkantā pamāṇātikkantā. Piyāyanāti magganā patthanā. Tato piyataranti",
  "atk-s0301a10:47_3": "yā ayaṁ assa dhammassa magganā patthanā, idaṁ mayhaṁ tato piyataranti attho. Piyatarāti",
  "atk-s0301a10:47_4": "vā pāṭho. Pāṇinanti yathā pāṇīnaṁ dukkhā moceti. Ke mocetīti? Pāṇineti āharitvā vattabbaṁ.",
  "atk-s0301a10:47_5": "Yaṁ dhammaṁ abhisambuddhanti, yaṁ dhammaṁ bhagavā abhisambuddho. Tuṇhībhūtāyamuttarāti",
  "atk-s0301a10:47_6": "na kevalaṁ ahameva, ayaṁ me bhaginī uttarāpi tuṇhībhūtāti vadati. Saddhammassa anaññāyāti,",
  "atk-s0301a10:47_7": "amma, mayaṁ pubbepi imaṁ saddhammameva ajānitvā idāni idaṁ khuppipāsādidukkhaṁ anubhavantā",
  "atk-s0301a10:47_8": "dukkhaṁ carāma viharāma.",
  "atk-s0301a10:48_0": "Cakkhumāti pañcahi cakkhūhi cakkhumā. Dhammaṁ desentoyeva bhagavā parisaṁ sallakkhayamāno",
  "atk-s0301a10:48_1": "tassā yakkhiniyā ceva yakkhadārakassa ca sotāpattiphalassa upanissayaṁ disvā desanaṁ",
  "atk-s0301a10:48_2": "vinivaṭṭetvā catusaccakathaṁ dīpeti, taṁ sutvā tasmiṁyeva dese ṭhitā yakkhinī saddhiṁ",
  "atk-s0301a10:48_3": "puttena sotāpattiphale patiṭṭhitā. Dhītuyāpi panassā upanissayo atthi, atidaharattā",
  "atk-s0301a10:48_4": "pana desanaṁ sampaṭicchituṁ nāsakkhi.",
  "atk-s0301a10:49_0": "Idāni sā yakkhinī puttassa anumodanaṁ karontī sādhu kho paṇḍito nāmātiādimāha. Ajjāhamhi",
  "atk-s0301a10:49_1": "samuggatāti ahamhi ajja vaṭṭato uggatā samuggatā sāsane vā uggatā samuggatā, tvampi",
  "atk-s0301a10:49_2": "sukhī hohīti. Diṭṭhānīti mayā ca tayā ca diṭṭhāni. Uttarāpi suṇātu meti, ‘‘amhākaṁ",
  "atk-s0301a10:49_3": "catusaccapaṭivedhabhāvaṁ, dhītā me uttarāpi, suṇātū’’ti vadati. Saha saccapaṭivedheneva",
  "atk-s0301a10:49_4": "sāpi sūcilomo viya sabbaṁ setakaṇḍukacchuādibhāvaṁ pahāya dibbasampattiṁ paṭilabhati",
  "atk-s0301a10:49_5": "saddhiṁ puttena. Dhītā panassā yathā nāma loke mātāpitūhi issariye laddhe puttānampi",
  "atk-s0301a10:49_6": "taṁ hoti, evaṁ mātu-ānubhāveneva sampattiṁ labhi. Tato paṭṭhāya ca sā saddhiṁ puttakehi",
  "atk-s0301a10:49_7": "gandhakuṭisamīparukkheyeva nivāsarukkhaṁ labhitvā sāyaṁ pātaṁ buddhadassanaṁ labhamānā",
  "atk-s0301a10:49_8": "dhammaṁ suṇamānā dīgharattaṁ tattheva vasi. Sattamaṁ.",
  "atk-s0301a10:50": "8. Sudattasuttavaṇṇanā",
  "atk-s0301a10:51_0": "242. Aṭṭhame kenacideva karaṇīyenāti vāṇijjakammaṁ adhippetaṁ. Anāthapiṇḍiko ca rājagahaseṭṭhi",
  "atk-s0301a10:51_1": "ca aññamaññaṁ bhaginipatikā honti. Yadā rājagahe uṭṭhānakabhaṇḍakaṁ mahagghaṁ hoti,",
  "atk-s0301a10:51_2": "tadā rājagahaseṭṭhi taṁ gahetvā pañcasakaṭasatehi sāvatthiṁ gantvā yojanamatte ṭhito",
  "atk-s0301a10:51_3": "attano āgatabhāvaṁ jānāpeti. Anāthapiṇḍiko paccuggantvā tassa mahāsakkāraṁ katvā",
  "atk-s0301a10:51_4": "ekayānaṁ āropetvā sāvatthiṁ pavisati. So sace bhaṇḍaṁ lahukaṁ vikkīyati, vikkiṇāti.",
  "atk-s0301a10:51_5": "No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṁ tadāpi",
  "atk-s0301a10:51_6": "teneva karaṇīyena agamāsi. Taṁ sandhāyetaṁ vuttaṁ.",
  "atk-s0301a10:52_0": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ",
  "atk-s0301a10:52_1": "pesitaṁ paṇṇaṁ na suṇi, dhammassavanatthāya vihāraṁ agamāsi. So dhammakathaṁ sutvā",
  "atk-s0301a10:52_2": "svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni",
  "atk-s0301a10:52_3": "kāresi. Anāthapiṇḍikopi ‘‘idāni mayhaṁ paccuggamanaṁ karissati, idāni karissatī’’ti",
  "atk-s0301a10:52_4": "gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ",
  "atk-s0301a10:52_5": "alattha. ‘‘Kiṁ, mahāseṭṭhi, kusalaṁ dārakarūpānaṁ? Nasi magge kilanto’’ti? Ettakova",
  "atk-s0301a10:52_6": "paṭisanthāro ahosi. So tassa mahābyāpāraṁ disvā, ‘‘kiṁ nu te, gahapati, āvāho vā",
  "atk-s0301a10:52_7": "bhavissatī’’ti? Khandhake (cūḷava. 304) āgatanayeneva kathaṁ pavattetvā tassa mukhato",
  "atk-s0301a10:52_8": "buddhasaddaṁ sutvā pañcavaṇṇaṁ pītiṁ paṭilabhi. Sā tassa sīsena uṭṭhāya yāva pādapiṭṭhiyā,",
  "atk-s0301a10:52_9": "pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya",
  "atk-s0301a10:52_10": "ubhato gacchati. So pītiyā nirantaraṁ phuṭṭho, ‘‘buddhoti tvaṁ, gahapati, vadesi?",
  "atk-s0301a10:52_11": "Buddho tāhaṁ, gahapati, vadāmī’’ti evaṁ tikkhattuṁ pucchitvā, ‘‘ghosopi kho eso dullabho",
  "atk-s0301a10:52_12": "lokasmiṁ yadidaṁ buddho’’ti āha. Idaṁ sandhāya vuttaṁ ‘‘assosi kho anāthapiṇḍiko,",
  "atk-s0301a10:52_13": "gahapati, buddho kira loke uppanno’’ti.",
  "atk-s0301a10:53_0": "Etadahosi akālo kho ajjāti so kira taṁ seṭṭhiṁ pucchi, ‘‘kuhiṁ gahapati satthā viharatī’’ti?",
  "atk-s0301a10:53_1": "Athassa so – ‘‘buddhā nāma durāsadā āsīvisasadisā honti, satthā sivathikāya vasati,",
  "atk-s0301a10:53_2": "na sakkā tattha tumhādisehi imāya velāya gantu’’nti ācikkhi. Athassa etadahosi. Buddhagatāya",
  "atk-s0301a10:53_3": "satiyā nipajjīti taṁdivasaṁ kirassa bhaṇḍasakaṭesu vā upaṭṭhākesu vā cittampi na",
  "atk-s0301a10:53_4": "uppajji, sāyamāsampi na akāsi, sattabhūmikaṁ pana pāsādaṁ āruyha supaññattālaṅkatavarasayane",
  "atk-s0301a10:53_5": "‘‘buddho buddho’’ti sajjhāyaṁ karontova nipajjitvā niddaṁ okkami. Tena vuttaṁ ‘‘buddhagatāya satiyā nipajjī’’ti.",
  "atk-s0301a10:54_0": "Rattiyā sudaṁ tikkhattuṁ uṭṭhāsi pabhātanti maññamānoti paṭhamayāme tāva vītivatte",
  "atk-s0301a10:54_1": "uṭṭhāya buddhaṁ anussari, athassa balavappasādo udapādi, pītiāloko ahosi, sabbatamaṁ",
  "atk-s0301a10:54_2": "vigacchi, dīpasahassujjalaṁ viya canduṭṭhānaṁ sūriyuṭṭhānaṁ viya ca jātaṁ. So ‘‘papādaṁ",
  "atk-s0301a10:54_3": "āpanno vatamhi, sūriyo uggato’’ti uṭṭhāya ākāsatale ṭhitaṁ candaṁ ulloketvā ‘‘ekova",
  "atk-s0301a10:54_4": "yāmo gato, aññe dve atthī’’ti puna pavisitvā nipajji. Etenupāyena majjhimayāmāvasānepi",
  "atk-s0301a10:54_5": "pacchimayāmāvasānepīti tikkhattuṁ uṭṭhāsi. Pacchimayāmāvasāne pana balavapaccūseyeva",
  "atk-s0301a10:54_6": "uṭṭhāya ākāsatalaṁ āgantvā mahādvārābhimukhova ahosi, sattabhūmikadvāraṁ sayameva",
  "atk-s0301a10:54_7": "vivaṭaṁ ahosi. So pāsādā oruyha antaravīthiṁ paṭipajji.",
  "atk-s0301a10:55_0": "Vivariṁsūti ‘‘ayaṁ mahāseṭṭhi ‘buddhupaṭṭhānaṁ gamissāmī’ti nikkhanto, paṭhamadassaneneva",
  "atk-s0301a10:55_1": "sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ",
  "atk-s0301a10:55_2": "katvā cātuddisassa ariyagaṇassa anāvaṭadvāro bhavissati, na yuttamassa dvāraṁ pidahitu’’nti",
  "atk-s0301a10:55_3": "cintetvā vivariṁsu. Antaradhāyīti rājagahaṁ kira ākiṇṇamanussaṁ antonagare nava koṭiyo,",
  "atk-s0301a10:55_4": "bahinagare navāti taṁ upanissāya aṭṭhārasa manussakoṭiyo vasanti. Avelāya matamanusse",
  "atk-s0301a10:55_5": "bahi nīharituṁ asakkontā aṭṭālake ṭhatvā bahidvāre khipanti. Mahāseṭṭhi nagarato",
  "atk-s0301a10:55_6": "bahinikkhantamattova allasarīraṁ pādena akkami, aparampi piṭṭhipādena pahari. Makkhikā",
  "atk-s0301a10:55_7": "uppatitvā parikiriṁsu. Duggandho nāsapuṭaṁ abhihani. Buddhappasādo tanuttaṁ gato.",
  "atk-s0301a10:55_8": "Tenassa āloko antaradhāyi, andhakāro pāturahosi. Saddamanussāvesīti ‘‘seṭṭhissa ussāhaṁ",
  "atk-s0301a10:55_9": "janessāmī’’ti suvaṇṇakiṅkiṇikaṁ ghaṭṭento viya madhurassarena saddaṁ anussāvesi.",
  "atk-s0301a10:56_0": "Sataṁ kaññāsahassānīti purimapadānipi imināva sahassapadena saddhiṁ sambandhanīyāni.",
  "atk-s0301a10:56_1": "Yatheva hi sataṁ kaññāsahassāni, sataṁ sahassāni hatthī, sataṁ sahassāni assā, sataṁ",
  "atk-s0301a10:56_2": "sahassāni rathāti ayamettha attho. Iti ekekasatasahassameva dīpitaṁ. Padavītihārassāti",
  "atk-s0301a10:56_3": "padavītihāro nāma samagamane dvinnaṁ padānaṁ antare muṭṭhiratanamattaṁ. Kalaṁ nāgghanti",
  "atk-s0301a10:56_4": "soḷasinti taṁ ekaṁ padavītihāraṁ soḷasabhāge katvā tato eko koṭṭhāso puna soḷasadhā,",
  "atk-s0301a10:56_5": "tato eko soḷasadhāti evaṁ soḷasa vāre soḷasadhā bhinnassa eko koṭṭhāso soḷasikalā",
  "atk-s0301a10:56_6": "nāma, taṁ soḷasikalaṁ etāni cattāri satasahassāni na agghanti. Idaṁ vuttaṁ hoti –",
  "atk-s0301a10:56_7": "sataṁ hatthisahassāni sataṁ assasahassāni sataṁ rathasahassāni sataṁ kaññāsahassāni,",
  "atk-s0301a10:56_8": "tā ca kho āmukkamaṇikuṇḍalā sakalajambudīparājadhītaro vāti imasmā ettakā lābhā vihāraṁ",
  "atk-s0301a10:56_9": "gacchantassa tasmiṁ soḷasikalasaṅkhāte padese pavattacetanāva uttaritarāti. Idaṁ",
  "atk-s0301a10:56_10": "pana vihāragamanaṁ kassa vasena gahitanti? Vihāraṁ gantvā anantarāyena sotāpattiphale",
  "atk-s0301a10:56_11": "patiṭṭhahantassa. ‘‘Gandhamālādīhi pūjaṁ karissāmi , cetiyaṁ vandissāmi, dhammaṁ",
  "atk-s0301a10:56_12": "sossāmi, dīpapūjaṁ karissāmi, saṅghaṁ nimantetvā dānaṁ dassāmi, sikkhāpadesu vā saraṇesu",
  "atk-s0301a10:56_13": "vā patiṭṭhahissāmī’’ti gacchatopi vasena vaṭṭatiyeva.",
  "atk-s0301a10:57_0": "Andhakāro antaradhāyīti so kira cintesi – ‘‘ahaṁ ekakoti saññaṁ karomi, anuyuttāpi",
  "atk-s0301a10:57_1": "me atthi, kasmā bhāyāmī’’ti sūro ahosi. Athassa balavā buddhappasādo udapādi. Tasmā",
  "atk-s0301a10:57_2": "andhakāro antaradhāyīti. Sesavāresupi eseva nayo. Apica purato purato gacchanto bhiṁsanake",
  "atk-s0301a10:57_3": "susānamagge aṭṭhikasaṅkhalikasamaṁsalohitantiādīni anekavidhāni kuṇapāni addasa .",
  "atk-s0301a10:57_4": "Soṇasiṅgālādīnaṁ saddaṁ assosi. Taṁ sabbaṁ parissayaṁ punappunaṁ buddhagataṁ pasādaṁ",
  "atk-s0301a10:57_5": "vaḍḍhetvā maddanto agamāsiyeva.",
  "atk-s0301a10:58_0": "Ehi sudattāti so kira seṭṭhi gacchamānova cintesi – ‘‘imasmiṁ loke bahū pūraṇakassapādayo",
  "atk-s0301a10:58_1": "titthiyā ‘mayaṁ buddhā mayaṁ buddhā’ti vadanti, kathaṁ nu kho ahaṁ satthu buddhabhāvaṁ",
  "atk-s0301a10:58_2": "jāneyya’’nti? Athassa etadahosi – ‘‘mayhaṁ guṇavasena uppannaṁ nāmaṁ mahājano jānāti,",
  "atk-s0301a10:58_3": "kuladattiyaṁ pana me nāmaṁ aññatra mayā na koci jānāti. Sace buddho bhavissati, kuladattikanāmena",
  "atk-s0301a10:58_4": "maṁ ālapissatī’’ti. Satthā tassa cittaṁ ñatvā evamāha.",
  "atk-s0301a10:59_0": "Parinibbutoti kilesaparinibbānena parinibbuto. Āsattiyoti taṇhāyo. Santinti kilesavūpasamaṁ.",
  "atk-s0301a10:59_1": "Pappuyyāti patvā. Idañca pana vatvā satthā tassa anupubbikathaṁ kathetvā matthake",
  "atk-s0301a10:59_2": "cattāri saccāni pakāsesi. Seṭṭhi dhammadesanaṁ sutvā sotāpattiphale patiṭṭhāya buddhappamukhaṁ",
  "atk-s0301a10:59_3": "bhikkhusaṅghaṁ nimantetvā punadivasato paṭṭhāya mahādānaṁ dātuṁ ārabhi. Bimbisārādayo",
  "atk-s0301a10:59_4": "seṭṭhissa sāsanaṁ pesenti – ‘‘tvaṁ āgantuko, yaṁ nappahoti, taṁ ito āharāpehī’’ti.",
  "atk-s0301a10:59_5": "So ‘‘alaṁ tumhe bahukiccā’’ti sabbe paṭikkhipitvā pañcahi sakaṭasatehi ānītavibhavena",
  "atk-s0301a10:59_6": "sattāhaṁ mahādānaṁ adāsi. Dānapariyosāne ca bhagavantaṁ sāvatthiyaṁ vassāvāsaṁ paṭijānāpetvā",
  "atk-s0301a10:59_7": "rājagahassa ca sāvatthiyā ca antare yojane yojane satasahassaṁ datvā pañcacattālīsa",
  "atk-s0301a10:59_8": "vihāre kārento sāvatthiṁ gantvā jetavanamahāvihāraṁ kāretvā buddhappamukhassa bhikkhusaṅghassa",
  "atk-s0301a10:59_9": "niyyādesīti. Aṭṭhamaṁ.",
  "atk-s0301a10:60": "9. Paṭhamasukkāsuttavaṇṇanā",
  "atk-s0301a10:61_0": "243. Navame rathikāya rathikanti ekaṁ rathikaṁ gahetvā tato aparaṁ gacchanto rathikāya",
  "atk-s0301a10:61_1": "rathikaṁ upasaṅkamanto nāma hoti. Siṅghāṭakepi eseva nayo. Ettha ca rathikāti racchā.",
  "atk-s0301a10:61_2": "Siṅghāṭakanti catukkaṁ. Kiṁ me katāti kiṁ ime katā? Kiṁ karontīti attho. Madhupītāvaseyareti",
  "atk-s0301a10:61_3": "gandhamadhupānaṁ pītā viya sayanti. Gandhamadhupānaṁ pīto kira sīsaṁ ukkhipituṁ na",
  "atk-s0301a10:61_4": "sakkoti, asaññī hutvā sayateva. Tasmā evamāha.",
  "atk-s0301a10:62_0": "Tañca pana appaṭivānīyanti tañca pana dhammaṁ appaṭivānīyaṁ deseti. Bāhirakañhi sumadhurampi",
  "atk-s0301a10:62_1": "bhojanaṁ punappunaṁ bhuñjantassa na ruccati, ‘‘apanetha, kiṁ iminā’’ti? Paṭivānetabbaṁ",
  "atk-s0301a10:62_2": "apanetabbaṁ hoti, na evamayaṁ dhammo. Imaṁ hi dhammaṁ paṇḍitā vassasatampi vassasahassampi",
  "atk-s0301a10:62_3": "suṇantā tittiṁ na gacchanti. Tenāha ‘‘appaṭivānīya’’nti. Asecanakamojavanti anāsittakaṁ",
  "atk-s0301a10:62_4": "ojavantaṁ. Yathā hi bāhirāni asambhinnapāyāsādīnipi sappimadhusakkharāhi āsittāni",
  "atk-s0301a10:62_5": "yojitāneva madhurāni ojavantāni honti, na evamayaṁ dhammo. Ayaṁ hi attano dhammatāya",
  "atk-s0301a10:62_6": "madhuro ceva ojavā ca, na aññena upasitto. Tenāha ‘‘asecanakamojava’’nti. Pivanti",
  "atk-s0301a10:62_7": "maññe sappaññāti paṇḍitapurisā pivanti viya. Valāhakameva panthagūti valāhakantarato",
  "atk-s0301a10:62_8": "nikkhantaudakaṁ ghammābhitattā pathikā viya. Navamaṁ.",
  "atk-s0301a10:63": "10-11. Dutiyasukkāsuttādivaṇṇanā",
  "atk-s0301a10:64": "244. Dasame puññaṁ vata pasavi bahunti bahuṁ vata puññaṁ pasavatīti. Dasamaṁ.",
  "atk-s0301a10:65": "245. Ekādasamaṁ uttānameva. Ekādasamaṁ.",
  "atk-s0301a10:66": "12. Āḷavakasuttavaṇṇanā",
  "atk-s0301a10:67_0": "246. Dvādasame āḷaviyanti āḷavīti taṁ raṭṭhampi nagarampi. Tañca bhavanaṁ nagarassa",
  "atk-s0301a10:67_1": "avidūre gāvutamatte ṭhitaṁ. Bhagavā tattha viharanto taṁ nagaraṁ upanissāya āḷaviyaṁ",
  "atk-s0301a10:67_2": "viharatīti vutto. Āḷavakassa yakkhassa bhavaneti ettha pana ayamanupubbikathā – āḷavako",
  "atk-s0301a10:67_3": "kira rājā vividhanāṭakūpabhogaṁ chaḍḍetvā corapaṭibāhanatthaṁ paṭirājanisedhanatthaṁ",
  "atk-s0301a10:67_4": "byāyāmakaraṇatthañca sattame sattame divase migavaṁ gacchanto ekadivasaṁ balakāyena",
  "atk-s0301a10:67_5": "saddhiṁ katikaṁ akāsi – ‘‘yassa passena migo palāyati, tasseva so bhāro’’ti. Atha",
  "atk-s0301a10:67_6": "tasseva passena migo palāyi, javasampanno rājā dhanuṁ gahetvā pattikova tiyojanaṁ",
  "atk-s0301a10:67_7": "taṁ migaṁ anubandhi. Eṇimigā ca tiyojanavegā eva honti. Atha parikkhīṇajavaṁ taṁ",
  "atk-s0301a10:67_8": "udakaṁ viya pavisitvā ṭhitaṁ vadhitvā dvidhā chetvā anatthikopi maṁsena ‘‘nāsakkhi",
  "atk-s0301a10:67_9": "migaṁ gahetu’’nti apavādamocanatthaṁ kājenādāya āgacchanto nagarassāvidūre bahalapattapalāsaṁ",
  "atk-s0301a10:67_10": "mahānigrodhaṁ disvā parissamavinodanatthaṁ tassa mūlamupagato. Tasmiñca nigrodhe",
  "atk-s0301a10:67_11": "āḷavako yakkho mahārājasantikā bhavanaṁ labhitvā majjhanhikasamaye tassa rukkhassa",
  "atk-s0301a10:67_12": "chāyāya phuṭṭhokāsaṁ paviṭṭhe pāṇino khādanto paṭivasati. So taṁ disvā khādituṁ upagato.",
  "atk-s0301a10:67_13": "Rājā tena saddhiṁ katikaṁ akāsi – ‘‘muñca maṁ, ahaṁ te divase divase manussañca thālipākañca",
  "atk-s0301a10:67_14": "pesessāmī’’ti. Yakkho – ‘‘tvaṁ rājūpabhogena pamatto na sarissasi, ahaṁ pana bhavanaṁ",
  "atk-s0301a10:67_15": "anupagatañca ananuññātañca khādituṁ na labhāmi, svāhaṁ bhavantampi jīyeyya’’nti na",
  "atk-s0301a10:67_16": "muñci. Rājā ‘‘yaṁ divasaṁ na pesemi, taṁ divasaṁ maṁ gahetvā khādā’’ti attānaṁ anujānitvā",
  "atk-s0301a10:67_17": "tena mutto nagarābhimukho agamāsi.",
  "atk-s0301a10:68_0": "Balakāyo magge khandhāvāraṁ bandhitvā ṭhito rājānaṁ disvā, ‘‘kiṁ, mahārāja, ayasamattabhayā",
  "atk-s0301a10:68_1": "evaṁ kilantosī’’ti? Vadanto paccuggantvā paṭiggahesi. Rājā taṁ pavattiṁ anārocetvā",
  "atk-s0301a10:68_2": "nagaraṁ gantvā katapātarāso nagaraguttikaṁ āmantetvā etamatthaṁ ārocesi. Nagaraguttiko",
  "atk-s0301a10:68_3": "– ‘‘kiṁ, deva , kālaparicchedo kato’’ti āha? Na kato bhaṇeti. Duṭṭhu kataṁ, deva,",
  "atk-s0301a10:68_4": "amanussā hi paricchinnamattameva labhanti, aparicchinne pana janapadassābādho bhavissati,",
  "atk-s0301a10:68_5": "hotu deva, kiñcāpi evamakāsi, appossukko tvaṁ rajjasukhamanubhohi, ahamettha kātabbaṁ",
  "atk-s0301a10:68_6": "karissāmīti. So kālasseva vuṭṭhāya bandhanāgāradvāre ṭhatvā ye ye vajjhā honti, te",
  "atk-s0301a10:68_7": "te sandhāya ‘‘yo jīvitatthiko, so nikkhamatū’’ti bhaṇati. Yo paṭhamaṁ nikkhamati,",
  "atk-s0301a10:68_8": "taṁ gehaṁ netvā nhāpetvā bhojetvā ca ‘‘imaṁ thālipākaṁ yakkhassa dehī’’ti peseti.",
  "atk-s0301a10:68_9": "Taṁ rukkhamūlaṁ paviṭṭhamattaṁyeva yakkho bheravaṁ attabhāvaṁ nimminitvā mūlakandaṁ",
  "atk-s0301a10:68_10": "viya khādi. Yakkhānubhāvena kira manussānaṁ kesādīni upādāya sakalasarīraṁ navanītapiṇḍaṁ",
  "atk-s0301a10:68_11": "viya hoti, yakkhassa bhattaṁ gāhāpetuṁ gatapurisā taṁ disvā bhītā yathāmittaṁ ārocesuṁ.",
  "atk-s0301a10:68_12": "Tato pabhuti ‘‘rājā core gahetvā yakkhassa detī’’ti manussā corakammato paṭiviratā.",
  "atk-s0301a10:68_13": "Tato aparena samayena navacorānaṁ abhāvena purāṇacorānañca parikkhayena bandhanāgārāni suññāni ahesuṁ.",
  "atk-s0301a10:69_0": "Atha nagaraguttiko rañño ārocesi. Rājā attano dhanaṁ nagararacchāsu chaḍḍāpesi ‘‘appeva",
  "atk-s0301a10:69_1": "nāma koci lobhena gaṇheyyā’’ti. Taṁ pādenapi koci nacchupi. So core alabhanto amaccānaṁ",
  "atk-s0301a10:69_2": "ārocesi. Amaccā ‘‘kulapaṭipāṭiyā ekamekaṁ jiṇṇakaṁ pesema, so pakatiyāpi maccupathe",
  "atk-s0301a10:69_3": "vattatī’’ti āhaṁsu. Rājā ‘‘amhākaṁ pitaraṁ amhākaṁ pitāmahaṁ pesetīti manussā khobhaṁ",
  "atk-s0301a10:69_4": "karissanti, mā vo etaṁ ruccī’’ti vāresi. ‘‘Tena hi, deva, dārakaṁ pesema uttānaseyyakaṁ,",
  "atk-s0301a10:69_5": "tathāvidhassa hi ‘mātā me’ti ‘pitā me’ti sineho natthī’’ti āhaṁsu. Rājā anujāni.",
  "atk-s0301a10:69_6": "Te tathā akaṁsu. Nagare dārakamātaro ca dārake gahetvā gabbhiniyo ca palāyitvā parajanapade",
  "atk-s0301a10:69_7": "dārake saṁvaḍḍhetvā ānenti. Evaṁ dvādasa vassāni gatāni.",
  "atk-s0301a10:70_0": "Tato ekadivasaṁ sakalanagaraṁ vicinitvā ekampi dārakaṁ alabhitvā amaccā rañño ārocesuṁ",
  "atk-s0301a10:70_1": "– ‘‘natthi, deva, nagare dārako ṭhapetvā antepure tava puttaṁ āḷavakakumāra’’nti.",
  "atk-s0301a10:70_2": "Rājā ‘‘yathā mama putto piyo, evaṁ sabbalokassa, attanā pana piyataraṁ natthi, gacchatha",
  "atk-s0301a10:70_3": "tampi datvā mama jīvitaṁ rakkhathā’’ti. Tena ca samayena āḷavakassa mātā puttaṁ nhāpetvā",
  "atk-s0301a10:70_4": "maṇḍetvā dukūlacumbaṭake katvā aṅke sayāpetvā nisinnā hoti. Rājapurisā rañño āṇāya",
  "atk-s0301a10:70_5": "tattha gantvā vippalapantiyā tassā soḷasannañca devisahassānaṁ saddhiṁ dhātiyā taṁ",
  "atk-s0301a10:70_6": "ādāya pakkamiṁsu, ‘‘sve yakkhabhakkho bhavissatī’’ti. Taṁdivasañca bhagavā paccūsasamayaṁ",
  "atk-s0301a10:70_7": "paccuṭṭhāya jetavanavihāre gandhakuṭiyaṁ mahākaruṇāsamāpattiṁ samāpajjitvā buddhacakkhunā",
  "atk-s0301a10:70_8": "lokaṁ olokento addasa āḷavakassa kumārassa anāgāmiphaluppattiyā upanissayaṁ yakkhassa",
  "atk-s0301a10:70_9": "ca sotāpattiphaluppattiyā, desanāpariyosāne ca caturāsītipāṇasahassānaṁ dhammacakkhupaṭilābhassāti.",
  "atk-s0301a10:70_10": "So vibhātāya rattiyā purimabhattakiccaṁ katvā suniṭṭhitapacchābhattakicco kāḷapakkhūposathadivase",
  "atk-s0301a10:70_11": "vattamāne oggate sūriye eko adutiyo pattacīvaramādāya pādamaggeneva sāvatthito tiṁsa",
  "atk-s0301a10:70_12": "yojanāni gantvā tassa yakkhassa bhavanaṁ pāvisi. Tena vuttaṁ ‘‘āḷavakassa yakkhassa bhavane’’ti.",
  "atk-s0301a10:71_0": "Kiṁ pana bhagavā yasmiṁ nigrodhe āḷavakassa bhavanaṁ, tassa mūle vihāsi, udāhu bhavaneyevāti?",
  "atk-s0301a10:71_1": "Bhavaneyeva. Yatheva hi yakkhā attano bhavanaṁ passanti, tathā bhagavāpi. So tattha",
  "atk-s0301a10:71_2": "gantvā bhavanadvāre aṭṭhāsi. Tadā āḷavako himavante yakkhasamāgamaṁ gato hoti. Tato",
  "atk-s0301a10:71_3": "āḷavakassa dvārapālo gadrabho nāma yakkho bhagavantaṁ upasaṅkamitvā vanditvā, ‘‘kiṁ,",
  "atk-s0301a10:71_4": "bhante, bhagavā vikāle āgato’’ti āha. Āma, gadrabha, āgatomhi, sace te agaru, vihareyyāmekarattaṁ",
  "atk-s0301a10:71_5": "āḷavakassa bhavaneti . Na me, bhante, garu, apica kho so yakkho kakkhaḷo pharuso,",
  "atk-s0301a10:71_6": "mātāpitūnampi abhivādanādīni na karoti, mā rucci bhagavato idha vāsoti. Jānāmi, gadrabha,",
  "atk-s0301a10:71_7": "tassa sabhāvaṁ, na koci mamantarāyo bhavissati. Sace te agaru, vihareyyāmekarattanti.",
  "atk-s0301a10:72_0": "Dutiyampi gadrabho yakkho bhagavantaṁ etadavoca – ‘‘aggitattakapālasadiso, bhante,",
  "atk-s0301a10:72_1": "āḷavako, mātāpitaroti vā samaṇabrāhmaṇāti vā dhammoti vā na jānāti, idhāgatānaṁ pana",
  "atk-s0301a10:72_2": "cittakkhepampi karoti, hadayampi phāleti, pādepi gahetvā parasamuddaṁ vā paracakkavāḷaṁ",
  "atk-s0301a10:72_3": "vā khipatī’’ti. Dutiyampi bhagavā āha – ‘‘jānāmi, gadrabha, sacepi te agaru, vihareyyāmekaratta’’nti.",
  "atk-s0301a10:72_4": "Na me, bhante, garu, apica kho so yakkho attano anārocetvā anujānantaṁ maṁ jīvitāpi",
  "atk-s0301a10:72_5": "voropeyya, ārocemi, bhante, tassāti. Yathāsukhaṁ , gadrabha, ārocehīti. ‘‘Tena hi,",
  "atk-s0301a10:72_6": "bhante, tvameva jānāhī’’ti bhagavantaṁ abhivādetvā himavantābhimukho pakkāmi. Bhavanadvārampi",
  "atk-s0301a10:72_7": "sayameva bhagavato vivaramadāsi. Bhagavā antobhavanaṁ pavisitvā yattha abhilakkhitesu",
  "atk-s0301a10:72_8": "maṅgaladivasādīsu nisīditvā āḷavako siriṁ anubhoti, tasmiṁyeva dibbaratanamaye pallaṅke",
  "atk-s0301a10:72_9": "nisīditvā suvaṇṇābhaṁ muñci. Taṁ disvā yakkhassa itthiyo āgantvā bhagavantaṁ vanditvā",
  "atk-s0301a10:72_10": "samparivāretvā nisīdiṁsu. Bhagavā ‘‘pubbe tumhe dānaṁ datvā sīlaṁ samādiyitvā pūjaneyyaṁ",
  "atk-s0301a10:72_11": "pūjetvā imaṁ sampattiṁ pattā, idānipi tatheva karotha, mā aññamaññaṁ issāmacchariyābhibhūtā",
  "atk-s0301a10:72_12": "viharathā’’tiādinā nayena tāsaṁ pakiṇṇakadhammakathaṁ kathesi. Tā bhagavato madhuranigghosaṁ",
  "atk-s0301a10:72_13": "sutvā sādhukārasahassāni datvā bhagavantaṁ samparivāretvā nisīdiṁsuyeva. Gadrabhopi",
  "atk-s0301a10:72_14": "himavantaṁ gantvā āḷavakassārocesi – ‘‘yagghe , mārisa, jāneyyāsi vimāne te bhagavā",
  "atk-s0301a10:72_15": "nisinno’’ti. So gadrabhassa saññaṁ akāsi ‘‘tuṇhī hohi, gantvā kattabbaṁ karissāmī’’ti.",
  "atk-s0301a10:72_16": "Purisamānena kira lajjito ahosi, tasmā ‘‘mā koci parisamajjhe suṇeyyā’’ti evamakāsi.",
  "atk-s0301a10:73_0": "Tadā sātāgirahemavatā bhagavantaṁ jetavaneyeva vanditvā ‘‘yakkhasamāgamaṁ gamissāmā’’ti",
  "atk-s0301a10:73_1": "saparivārā nānāyānehi ākāsena gacchanti. Ākāse ca yakkhānaṁ sabbattha maggo natthi,",
  "atk-s0301a10:73_2": "ākāsaṭṭhāni vimānāni pariharitvā maggaṭṭhāneneva maggo hoti. Āḷavakassa pana vimānaṁ",
  "atk-s0301a10:73_3": "bhūmaṭṭhaṁ suguttaṁ pākāraparikkhittaṁ susaṁvihitadvāraaṭṭālakagopuraṁ upari kaṁsajālasañchannaṁ",
  "atk-s0301a10:73_4": "mañjūsasadisaṁ tiyojanaṁ ubbedhena, tassa upari maggo hoti. Te taṁ padesamāgamma",
  "atk-s0301a10:73_5": "gantuṁ nāsakkhiṁsu. Buddhānaṁ hi nisinnokāsassa uparibhāgena yāva bhavaggā koci gantuṁ",
  "atk-s0301a10:73_6": "na sakkoti. Te ‘‘kimida’’nti? Āvajjetvā bhagavantaṁ disvā ākāse khittaleḍḍu viya",
  "atk-s0301a10:73_7": "oruyha vanditvā dhammaṁ sutvā padakkhiṇaṁ katvā, ‘‘yakkhasamāgamaṁ gacchāma bhagavā’’ti",
  "atk-s0301a10:73_8": "tīṇi vatthūni pasaṁsantā yakkhasamāgamaṁ agamaṁsu. Āḷavako te disvā, ‘‘idha nisīdathā’’ti",
  "atk-s0301a10:73_9": "paṭikkamma okāsamadāsi. Te āḷavakassa nivedesuṁ – ‘‘lābhā te, āḷavaka, yassa te bhavane",
  "atk-s0301a10:73_10": "bhagavā viharati, gacchāvuso, bhagavantaṁ payirupāsassū’’ti. Evaṁ bhagavā bhavaneyeva",
  "atk-s0301a10:73_11": "vihāsi, na yasmiṁ nigrodhe āḷavakassa bhavanaṁ, tassa mūleti. Tena vuttaṁ – ‘‘ekaṁ",
  "atk-s0301a10:73_12": "samayaṁ bhagavā āḷaviyaṁ viharati āḷavakassa yakkhassa bhavane’’ti.",
  "atk-s0301a10:74_0": "Atha kho āḷavako…pe… etadavoca – ‘‘nikkhama, samaṇā’’ti kasmā panāyaṁ etadavoca?",
  "atk-s0301a10:74_1": "Rosetukāmatāya. Tatrevaṁ ādito pabhuti sambandho veditabbo – ayaṁ hi yasmā assaddhassa",
  "atk-s0301a10:74_2": "saddhākathā dukkathā hoti dussīlādīnaṁ sīlādikathā viya, tasmā tesaṁ yakkhānaṁ santikā",
  "atk-s0301a10:74_3": "bhagavato pasaṁsaṁ sutvāyeva aggimhi pakkhittaloṇasakkharā viya abbhantare kopena",
  "atk-s0301a10:74_4": "taṭataṭāyamānahadayo hutvā ‘‘ko so bhagavā nāma, yo mama bhavanaṁ paviṭṭho’’ti āha.",
  "atk-s0301a10:74_5": "Te ahaṁsu – ‘‘na tvaṁ, āvuso, jānāsi bhagavantaṁ amhākaṁ satthāraṁ, yo tusitabhavane",
  "atk-s0301a10:74_6": "ṭhito pañcamahāvilokitaṁ viloketvā’’tiādinā nayena yāva dhammacakkapavattanā kathentā",
  "atk-s0301a10:74_7": "paṭisandhiādīsu dvattiṁsa pubbanimittāni vatvā, ‘‘imānipi tvaṁ, āvuso, acchariyāni",
  "atk-s0301a10:74_8": "nāddasā’’ti? Codesuṁ. So disvāpi kodhavasena ‘‘nāddasa’’nti āha. Āvuso āḷavaka, passeyyāsi",
  "atk-s0301a10:74_9": "vā tvaṁ, na vā, ko tayā attho passatā vā apassatā vā? Kiṁ tvaṁ karissasi amhākaṁ",
  "atk-s0301a10:74_10": "satthuno, yo tvaṁ taṁ upanidhāya calakkakudha-mahāusabhasamīpe tadahujātavacchako",
  "atk-s0301a10:74_11": "viya, tidhā pabhinnamattavāraṇasamīpe bhiṅkapotako viya, bhāsuravilambitakesarasobhitakkhandhassa",
  "atk-s0301a10:74_12": "migarañño samīpe jarasiṅgālo viya, diyaḍḍhayojanasatapavaḍḍhakāyasupaṇṇarājasamīpe",
  "atk-s0301a10:74_13": "chinnapakkhakākapotako viya khāyasi, gaccha yaṁ te karaṇīyaṁ, taṁ karohīti. Evaṁ",
  "atk-s0301a10:74_14": "vutte duṭṭho āḷavako uṭṭhahitvā manosilātale vāmapādena ṭhatvā – ‘‘passatha dāni",
  "atk-s0301a10:74_15": "tumhākaṁ vā satthā mahānubhāvo, ahaṁ vā’’ti dakkhiṇapādena saṭṭhiyojanamattaṁ kelāsapabbatakūṭaṁ",
  "atk-s0301a10:74_16": "akkami. Taṁ ayokūṭapahaṭo viya niddhantaayopiṇḍo papaṭikāyo muñci, so tatra ṭhatvā,",
  "atk-s0301a10:74_17": "‘‘ahaṁ āḷavako’’ti ugghosesi. Sakalajambudīpaṁ saddo phari.",
  "atk-s0301a10:75_0": "Cattāro kira saddā sakalajambudīpe sūyiṁsu – yañca puṇṇako yakkhasenāpati dhanañjayakorabyarājānaṁ",
  "atk-s0301a10:75_1": "jūtaṁ jinitvā apphoṭetvā ‘‘ahaṁ jini’’nti ugghosesi; yañca sakko devānamindo kassapabhagavato",
  "atk-s0301a10:75_2": "sāsane osakkante vissakammadevaputtaṁ sunakhaṁ karitvā – ‘‘ahaṁ pāpabhikkhū ca pāpabhikkhuniyo",
  "atk-s0301a10:75_3": "ca upāsake ca upāsikāyo ca sabbeva ca adhammavādino khādāmī’’ti ugghosāpesi; yañca",
  "atk-s0301a10:75_4": "kusajātake pabhāvatihetu sattahi rājūhi nagare uparuddhe pabhāvatiṁ attanā saha hatthikkhandhe",
  "atk-s0301a10:75_5": "āropetvā nagarā nikkhamma – ‘‘ahaṁ sīhassaramahākusarājā’’ti mahāpuriso ugghosesi;",
  "atk-s0301a10:75_6": "yañca kelāsamuddhani ṭhatvā āḷavakoti. Tadā hi sakalajambudīpe dvāre ṭhatvā ugghositasadisaṁ",
  "atk-s0301a10:75_7": "ahosi. Tiyojanasahassavitthato ca himavāpi saṅkampi yakkhassānubhāvena.",
  "atk-s0301a10:76_0": "So vātamaṇḍalaṁ samuṭṭhāpesi – ‘‘eteneva samaṇaṁ palāpessāmī’’ti . Te puratthimādibhedā",
  "atk-s0301a10:76_1": "vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā",
  "atk-s0301a10:76_2": "vanagaccharukkhādīni ummūlaṁ katvā, āḷavinagaraṁ pakkhantā jiṇṇahatthisālādīni cuṇṇentā",
  "atk-s0301a10:76_3": "chadaniṭṭhakā ākāse vidhamentā. Bhagavā ‘‘mā kassaci uparodho hotū’’ti adhiṭṭhāsi.",
  "atk-s0301a10:76_4": "Te vātā dasabalaṁ patvā cīvarakaṇṇamattampi cāletuṁ nāsakkhiṁsu. Tato mahāvassaṁ",
  "atk-s0301a10:76_5": "samuṭṭhāpesi. ‘‘Udakena ajjhottharitvā samaṇaṁ māressāmī’’ti. Tassānubhāvena uparūpari",
  "atk-s0301a10:76_6": "satapaṭalasahassapaṭalādibhedā valāhakā uṭṭhahitvā pavassiṁsu. Vuṭṭhidhārāvegena",
  "atk-s0301a10:76_7": "pathavī chiddā ahosi. Vanarukkhādīnaṁ upari mahogho āgantvā dasabalassa cīvare ussāvabindumattampi",
  "atk-s0301a10:76_8": "temetuṁ nāsakkhi. Tato pāsāṇavassaṁ samuṭṭhāpesi. Mahantāni mahantāni pabbatakūṭāni",
  "atk-s0301a10:76_9": "dhūmāyantāni pajjalantāni ākāsenāgantvā dasabalaṁ patvā dibbamālāguḷāni sampajjiṁsu.",
  "atk-s0301a10:76_10": "Tato paharaṇavassaṁ samuṭṭhāpesi. Ekatodhārāubhatodhārāasisattikhurappādayo dhūmāyantā",
  "atk-s0301a10:76_11": "pajjalantā ākāsenāgantvā dasabalaṁ patvā dibbapupphāni ahesuṁ. Tato aṅgāravassaṁ",
  "atk-s0301a10:76_12": "samuṭṭhāpesi. Kiṁsuka vaṇṇā aṅgārā ākāsenāgantvā dasabalassa pādamūle dibbapupphāni",
  "atk-s0301a10:76_13": "hutvā vikīrayiṁsu. Tato kukkulavassaṁ samuṭṭhāpesi. Accuṇhā kukkulā ākāsenāgantvā",
  "atk-s0301a10:76_14": "dasabalassa pādamūle candanacuṇṇaṁ hutvā nipatiṁsu. Tato vālikavassaṁ samuṭṭhāpesi.",
  "atk-s0301a10:76_15": "Atisukhumavālikā dhūmāyantā pajjalantā ākāsenāgantvā dasabalassa pādamūle dibbapupphāni",
  "atk-s0301a10:76_16": "hutvā nipatiṁsu. Tato kalalavassaṁ samuṭṭhāpesi. Taṁ kalalavassaṁ dhūmāyantaṁ pajjalantaṁ",
  "atk-s0301a10:76_17": "ākāsenāgantvā dasabalassa pādamūle dibbagandhaṁ hutvā nipati. Tato andhakāraṁ samuṭṭhāpesi",
  "atk-s0301a10:76_18": "‘‘bhiṁsetvā samaṇaṁ palāpessāmī’’ti. Taṁ caturaṅgasamannāgataṁ andhakārasadisaṁ hutvā",
  "atk-s0301a10:76_19": "dasabalaṁ patvā sūriyappabhāvihatamiva andhakāraṁ antaradhāyi.",
  "atk-s0301a10:77_0": "Evaṁ yakkho imāhi navahi vātavassapāsāṇapaharaṇaṅgārakukkulavālikakalalandhakāravuṭṭhīhi",
  "atk-s0301a10:77_1": "bhagavantaṁ palāpetuṁ asakkonto nānāvidhapaharaṇahatthāya anekappakārarūpabhūtagaṇasamākulāya",
  "atk-s0301a10:77_2": "caturaṅginiyā senāya sayameva bhagavantaṁ abhigato. Te bhūtagaṇā anekappakāre vikāre",
  "atk-s0301a10:77_3": "katvā ‘‘gaṇhatha hanathā’’ti bhagavato upari āgacchantā viya honti. Apica kho niddhantalohapiṇḍaṁ",
  "atk-s0301a10:77_4": "viya makkhikā, bhagavantaṁ allīyituṁ asamatthāva ahesuṁ. Evaṁ santepi yathā bodhimaṇḍe",
  "atk-s0301a10:77_5": "māro āgatavelāyameva nivatto, tathā anivattetvā upaḍḍharattimattaṁ byākulamakaṁsu.",
  "atk-s0301a10:77_6": "Evaṁ upaḍḍharattimattaṁ anekappakāravibhiṁsanakadassanenapi bhagavantaṁ cāletuṁ asakkonto",
  "atk-s0301a10:77_7": "āḷavako cintesi – ‘‘yaṁnūnāhaṁ kenaci ajeyyaṁ dussāvudhaṁ muñceyya’’nti.",
  "atk-s0301a10:78_0": "Cattāri kira āvudhāni loke seṭṭhāni – sakkassa vajirāvudhaṁ, vessavaṇassa gadāvudhaṁ,",
  "atk-s0301a10:78_1": "yamassa nayanāvudhaṁ, āḷavakassa dussāvudhanti. Yadi hi sakko duṭṭho vajirāvudhaṁ",
  "atk-s0301a10:78_2": "sinerumatthake pahareyya, aṭṭhasaṭṭhisahassādhikayojanasatasahassaṁ vinivijjhitvā",
  "atk-s0301a10:78_3": "heṭṭhato gaccheyya. Vessavaṇena kujjhanakāle vissajjitaṁ gadāvudhaṁ bahūnaṁ yakkhasahassānaṁ",
  "atk-s0301a10:78_4": "sīsaṁ pātetvā puna hatthapāsaṁ āgantvā tiṭṭhati. Yamena duṭṭhena nayanāvudhena olokitamatte",
  "atk-s0301a10:78_5": "anekāni kumbhaṇḍasahassāni tattakapāle tilā viya pharantāni vinassanti. Āḷavako duṭṭho",
  "atk-s0301a10:78_6": "sace ākāse dussāvudhaṁ muñceyya, dvādasa vassāni devo na vasseyya. Sace pathaviyaṁ",
  "atk-s0301a10:78_7": "muñceyya. Sabbarukkhatiṇādīni sussitvā dvādasavassantare na puna viruheyyuṁ. Sace",
  "atk-s0301a10:78_8": "samudde muñceyya, tattakapāle udakabindu viya sabbamudakaṁ susseyya. Sace sinerusadisepi",
  "atk-s0301a10:78_9": "pabbate muñceyya, khaṇḍākhaṇḍaṁ hutvā vikireyya. So evaṁ mahānubhāvaṁ dussāvudhaṁ",
  "atk-s0301a10:78_10": "uttarisāṭakaṁ muñcitvā aggahesi. Yebhuyyena dasasahassīlokadhātudevatā vegena sannipatiṁsu",
  "atk-s0301a10:78_11": "‘‘ajja bhagavā āḷavakaṁ damessati, tattha dhammaṁ sossāmā’’ti yuddhadassanakāmāpi",
  "atk-s0301a10:78_12": "devatā sannipatiṁsu. Evaṁ sakalampi ākāsaṁ devatāhi paripuṇṇamahosi.",
  "atk-s0301a10:79_0": "Atha āḷavako bhagavato samīpe uparūpari vicaritvā vatthāvudhaṁ muñci. Taṁ asanivicakkaṁ",
  "atk-s0301a10:79_1": "viya ākāse bheravasaddaṁ karontaṁ dhūmāyantaṁ pajjalantaṁ bhagavantaṁ patvā yakkhamānamaddanatthaṁ",
  "atk-s0301a10:79_2": "pādapuñchanacoḷaṁ hutvā pādamūle nipati. Āḷavako taṁ disvā chinnavisāṇo viya usabho",
  "atk-s0301a10:79_3": "uddhatadāṭho viya sappo nittejo nimmado nipatitamānaddhajo hutvā cintesi – ‘‘dussāvudhampi",
  "atk-s0301a10:79_4": "me samaṇaṁ nābhibhosi. Kiṁ nu kho kāraṇa’’nti? ‘‘Idaṁ kāraṇaṁ, mettāvihārayutto samaṇo,",
  "atk-s0301a10:79_5": "handa naṁ rosetvā mettāya viyojemī’’ti iminā sambandhenetaṁ vuttaṁ – atha kho āḷavako",
  "atk-s0301a10:79_6": "yakkho yena bhagavā…pe… nikkhama samaṇāti. Tatthāyamadhippāyo – kasmā mayā ananuññāto",
  "atk-s0301a10:79_7": "mama bhavanaṁ pavisitvā gharasāmiko viya itthāgārassa majjhe nisinnosi? Ananuyuttametaṁ",
  "atk-s0301a10:79_8": "samaṇassa yadidaṁ adinnaparibhogo itthisaṁsaggo ca? Tasmā yadi tvaṁ samaṇadhamme",
  "atk-s0301a10:79_9": "ṭhito, nikkhama samaṇāti. Eke pana – ‘‘etāni aññāni ca pharusavacanāni vatvā evāyaṁ",
  "atk-s0301a10:79_10": "etadavocā’’ti bhaṇanti.",
  "atk-s0301a10:80_0": "Atha bhagavā – ‘‘yasmā thaddho paṭithaddhabhāvena vinetuṁ na sakkā, so hi paṭithaddhabhāve",
  "atk-s0301a10:80_1": "kayiramāne, seyyathāpi caṇḍassa kukkurassa nāsāya pittaṁ bhindeyya, so bhiyyosomattāya",
  "atk-s0301a10:80_2": "caṇḍataro assa, evaṁ thaddhataro hoti, mudunā pana so sakkā vinetu’’nti ñatvā, sādhāvusoti",
  "atk-s0301a10:80_3": "piyavacanena tassa vacanaṁ sampaṭicchitvā nikkhami. Tena vuttaṁ sādhāvusoti bhagavā nikkhamīti.",
  "atk-s0301a10:81_0": "Tato āḷavako – ‘‘subbaco vatāyaṁ samaṇo ekavacaneneva nikkhanto, evaṁ nāma nikkhametuṁ",
  "atk-s0301a10:81_1": "sukhaṁ samaṇaṁ akāraṇenevāhaṁ sakalarattiṁ yuddhena abbhuyyāsi’’nti muducitto hutvā",
  "atk-s0301a10:81_2": "puna cintesi – ‘‘idānipi na sakkā jānituṁ, kiṁ nu kho subbacatāya nikkhanto udāhu",
  "atk-s0301a10:81_3": "kodhano . Handāhaṁ vīmaṁsāmī’’ti. Tato pavisa, samaṇāti āha. Atha subbacoti mudubhūtacittavavatthānakaraṇatthaṁ",
  "atk-s0301a10:81_4": "puna piyavacanaṁ vadanto sādhāvusoti bhagavā pāvisi. Āḷavako punappunaṁ tameva subbacabhāvaṁ",
  "atk-s0301a10:81_5": "vīmaṁsanto dutiyampi tatiyampi nikkhama pavisāti āha. Bhagavāpi tathā akāsi. Yadi",
  "atk-s0301a10:81_6": "na kareyya, pakatiyāpi thaddhayakkhassa cittaṁ thaddhataraṁ hutvā dhammakathāya bhājanaṁ",
  "atk-s0301a10:81_7": "na bhaveyya. Tasmā yathā nāma mātā rodantaṁ puttakaṁ yaṁ so icchati, taṁ datvā vā",
  "atk-s0301a10:81_8": "katvā vā saññāpesi tathā bhagavā kilesarodanena rodantaṁ yakkhaṁ saññāpetuṁ yaṁ so",
  "atk-s0301a10:81_9": "bhaṇati, taṁ akāsi. Yathā ca dhātī thaññaṁ apivantaṁ dārakaṁ kiñci datvā upalāḷetvā",
  "atk-s0301a10:81_10": "pāyeti, tathā bhagavā yakkhaṁ lokuttaradhammakhīraṁ pāyetuṁ tassa patthitavacanakaraṇena",
  "atk-s0301a10:81_11": "upalāḷento evamakāsi. Yathā ca puriso lābumhi catumadhuraṁ pūretukāmo tassabbhantaraṁ",
  "atk-s0301a10:81_12": "sodheti, evaṁ bhagavā yakkhassa citte lokuttaracatumadhuraṁ pūretukāmo tassabbhantare",
  "atk-s0301a10:81_13": "kodhamalaṁ sodhetuṁ yāva tatiyaṁ nikkhamanapavisanaṁ akāsi.",
  "atk-s0301a10:82_0": "Atha āḷavako ‘‘subbaco ayaṁ samaṇo ‘nikkhamā’ti vutto nikkhamati, ‘pavisā’ti vutto",
  "atk-s0301a10:82_1": "pavisati. Yaṁnūnāhaṁ imaṁ samaṇaṁ evameva sakalarattiṁ kilametvā pāde gahetvā pāragaṅgāya",
  "atk-s0301a10:82_2": "khipeyya’’nti? Pāpakaṁ cittaṁ uppādetvā catutthavāraṁ āha nikkhama, samaṇāti. Taṁ",
  "atk-s0301a10:82_3": "ñatvā bhagavā na khvāhaṁ tanti āha. Evaṁ vā vutte taduttarikaraṇīyaṁ pariyesamāno",
  "atk-s0301a10:82_4": "pañhaṁ pucchitabbaṁ maññissati. Taṁ dhammakathāya mukhaṁ bhavissatīti ñatvā, na khvāhaṁ",
  "atk-s0301a10:82_5": "tanti āha. Tattha na-iti paṭikkhepe. Khoti avadhāraṇe. Ahanti attanidassanaṁ. Tanti",
  "atk-s0301a10:82_6": "hetuvacanaṁ. Tenevettha ‘‘yasmā tvaṁ evaṁ cintesi, tasmā ahaṁ, āvuso, neva nikkhamissāmi,",
  "atk-s0301a10:82_7": "yaṁ te karaṇīyaṁ, taṁ karohī’’ti evamattho daṭṭhabbo.",
  "atk-s0301a10:83_0": "Tato āḷavako yasmā pubbepi ākāsena gamanavelāya – ‘‘kiṁ nu kho etaṁ suvaṇṇavimānaṁ,",
  "atk-s0301a10:83_1": "udāhu rajatamaṇivimānānaṁ aññataraṁ, handa naṁ passāmā’’ti evaṁ attano vimānaṁ āgate",
  "atk-s0301a10:83_2": "iddhimante tāpasaparibbājake pañhaṁ pucchitvā vissajjetuṁ asakkonte cittakkhepādīhi",
  "atk-s0301a10:83_3": "viheṭheti, tasmā bhagavantampi tathā viheṭhessāmīti maññamāno pañhaṁ tantiādimāha.",
  "atk-s0301a10:84_0": "Kuto panassa pañhāti ? Tassa kira mātāpitaro kassapaṁ bhagavantaṁ payirupāsitvā aṭṭha",
  "atk-s0301a10:84_1": "pañhe saha vissajjanena uggahesuṁ. Te daharakāle āḷavakaṁ pariyāpuṇāpesuṁ; so kālaccayena",
  "atk-s0301a10:84_2": "vissajjanaṁ sammussi. Tato ‘‘ime pañhāpi mā vinassantū’’ti suvaṇṇapaṭṭhe jātihiṅgulakena",
  "atk-s0301a10:84_3": "lekhāpetvā vimāne nikkhipi. Evamete puṭṭhapañhā buddhavisayāva honti. Bhagavā taṁ",
  "atk-s0301a10:84_4": "sutvā yasmā buddhānaṁ pariccattalābhantarāyo vā jīvitantarāyo vā sabbaññutaññāṇabyāmappabhādipaṭighāto",
  "atk-s0301a10:84_5": "vā na sakkā kenaci kātuṁ, tasmā naṁ loke asādhāraṇaṁ buddhānubhāvaṁ dassento na khvāhaṁ",
  "atk-s0301a10:84_6": "taṁ, āvuso, passāmi sadevake loketiādimāha.",
  "atk-s0301a10:85_0": "Evaṁ bhagavā tassa bādhanacittaṁ paṭisedhetvā pañhāpucchane ussāhaṁ janento āha apica",
  "atk-s0301a10:85_1": "tvaṁ, āvuso, puccha, yadākaṅkhasīti. Tassattho – puccha, yadi ākāṅkhasi, na me pañhāvissajjane",
  "atk-s0301a10:85_2": "bhāro atthi. Atha vā puccha, yaṁ ākaṅkhasi. Sabbaṁ te vissajjessāmīti sabbaññupavāraṇaṁ",
  "atk-s0301a10:85_3": "pavāresi asādhāraṇaṁ paccekabuddhaaggasāvakamahāsāvakehi. Evaṁ bhagavato sabbaññupavāraṇāya",
  "atk-s0301a10:85_4": "pavāritāya atha kho āḷavako yakkho bhagavantaṁ gāthāya ajjhabhāsi.",
  "atk-s0301a10:86_0": "Tattha kiṁ sūdha vittanti, kiṁ su idha vittaṁ. Vittanti dhanaṁ. Taṁ hi pītisaṅkhātaṁ",
  "atk-s0301a10:86_1": "vittiṁ karoti, tasmā ‘‘vitta’’nti vuccati. Suciṇṇanti sukataṁ. Sukhanti kāyikacetasikaṁ",
  "atk-s0301a10:86_2": "sātaṁ. Āvahātīti āvahati āneti deti appeti. Have-iti daḷhatthe nipāto. Sādutaranti",
  "atk-s0301a10:86_3": "atisayena sādu. ‘‘Sādhutara’’ntipi pāṭho. Rasānanti rasasaññitānaṁ dhammānaṁ. Kathanti",
  "atk-s0301a10:86_4": "kena pakārena. Kathaṁjīvino jīvitaṁ kathaṁjīviṁjīvitaṁ. Gāthābandhasukhatthaṁ pana",
  "atk-s0301a10:86_5": "sānunāsikaṁ vuccati. Kathaṁjīviṁ jīvatanti vā pāṭho, tassa ‘‘jīvantānaṁ kathaṁjīvi’’nti",
  "atk-s0301a10:86_6": "attho. Evaṁ imāya gāthāya ‘‘kiṁ su idha loke purisassa vittaṁ seṭṭhaṁ? Kiṁ su suciṇṇaṁ",
  "atk-s0301a10:86_7": "sukhamāvahāti? Kiṁ rasānaṁ sādutaraṁ? Kathaṁjīviṁ jīvitaṁ seṭṭhamāhū’’ti? Ime cattāro pañhe pucchi.",
  "atk-s0301a10:87_0": "Athassa bhagavā kassapadasabalena vissajjitanayeneva vissajjento imaṁ gāthamāha saddhīdha",
  "atk-s0301a10:87_1": "vittanti. Tattha yathā hiraññasuvaṇṇādi vittaṁ upabhogasukhaṁ āvahati, khuppipāsādidukkhaṁ",
  "atk-s0301a10:87_2": "paṭibāhati, dāliddiyaṁ vūpasameti, muttādiratanapaṭilābhahetu hoti, lokasantatiñca",
  "atk-s0301a10:87_3": "āvahati, evaṁ lokiyalokuttarā saddhāpi yathāsambhavaṁ lokiyalokuttaraṁ vipākaṁ sukhamāvahati,",
  "atk-s0301a10:87_4": "saddhādhurena paṭipannānaṁ jātijarādidukkhaṁ paṭibāhati, guṇadāliddiyaṁ vūpasameti,",
  "atk-s0301a10:87_5": "satisambojjhaṅgādiratanapaṭilābhahetu hoti.",
  "atk-s0301a10:88": "‘‘Saddho sīlena sampanno, yaso bhogasamappito;",
  "atk-s0301a10:89": "Yaṁ yaṁ padesaṁ bhajati, tattha tattheva pūjito’’ti. (dha. pa. 303) –",
  "atk-s0301a10:90_0": "Vacanato lokasantatiñca āvahatīti katvā ‘‘vitta’’nti vuttaṁ. Yasmā pana tesaṁ saddhāvittaṁ",
  "atk-s0301a10:90_1": "anugāmikaṁ anaññasādhāraṇaṁ sabbasampattihetu, lokiyassa hiraññasuvaṇṇādivittassāpi",
  "atk-s0301a10:90_2": "nidānaṁ. Saddhoyeva hi dānādīni puññāni katvā vittaṁ adhigacchati, assaddhassa pana",
  "atk-s0301a10:90_3": "vittaṁ yāvadeva anatthāya hoti, tasmā seṭṭhanti vuttaṁ. Purisassāti ukkaṭṭhaparicchedadesanā.",
  "atk-s0301a10:90_4": "Tasmā na kevalaṁ purisassa, itthiādīnampi saddhāvittameva seṭṭhanti veditabbaṁ.",
  "atk-s0301a10:91_0": "Dhammoti dasakusaladhammo, dānasīlabhāvanādhammo vā. Suciṇṇoti sukato sucarito. Sukhamāvahatīti",
  "atk-s0301a10:91_1": "soṇaseṭṭhiputtaraṭṭhapālādīnaṁ viya manussasukhaṁ, sakkādīnaṁ viya dibbasukhaṁ, pariyosāne",
  "atk-s0301a10:91_2": "mahāpadumādīnaṁ viya nibbānasukhañca āvahati.",
  "atk-s0301a10:92_0": "Saccanti ayaṁ saccasaddo anekesu atthesu dissati. Seyyathidaṁ – ‘‘saccaṁ bhaṇe na",
  "atk-s0301a10:92_1": "kujjheyyā ’’ tiādīsu (dha. pa. 224) vācāsacce. ‘‘Sacce ṭhitā samaṇabrāhmaṇā cā’’tiādīsu",
  "atk-s0301a10:92_2": "(jā. 2.21.433) viratisacce. ‘‘Kasmā nu saccāni vadanti nānā, pavādiyāse kusalā vadānā’’tiādīsu",
  "atk-s0301a10:92_3": "(su. ni. 891) diṭṭhisacce. ‘‘Cattārimāni, bhikkhave, brāhmaṇasaccānī’’tiādīsu (a.",
  "atk-s0301a10:92_4": "ni. 4.185) brāhmaṇasacce. ‘‘Ekaṁ hi saccaṁ na dutiyamatthī’’tiādīsu (su. ni. 890;",
  "atk-s0301a10:92_5": "mahāni. 119) paramatthasacce. ‘‘Catunnaṁ saccānaṁ kati kusalā’’tiādīsu (vibha. 216)",
  "atk-s0301a10:92_6": "ariyasacce. Idha pana paramatthasaccaṁ nibbānaṁ viratisaccañca abbhantaraṁ katvā",
  "atk-s0301a10:92_7": "vācāsaccaṁ adhippetaṁ, yassānubhāvena udakādīni vase vattenti, jātijarāmaraṇapāraṁ taranti. Yathāha –",
  "atk-s0301a10:93": "‘‘Saccena vācenudakamhi dhāvati,",
  "atk-s0301a10:94": "Visampi saccena hananti paṇḍitā;",
  "atk-s0301a10:95": "Saccena devo thanayaṁ pavassati,",
  "atk-s0301a10:96": "Sace ṭhitā nibbutiṁ patthayanti.",
  "atk-s0301a10:97": "‘‘Ye kecime atthi rasā pathabyā,",
  "atk-s0301a10:98": "Saccaṁ tesaṁ sādutaraṁ rasānaṁ;",
  "atk-s0301a10:99": "Sacce ṭhitā samaṇabrāhmaṇā ca,",
  "atk-s0301a10:100": "Taranti jātimaraṇassa pāra’’nti. (jā. 2.21.433);",
  "atk-s0301a10:101_0": "Sādutaranti madhurataraṁ paṇītataraṁ. Rasānanti ye ime ‘‘mūlaraso khandharaso’’tiādinā",
  "atk-s0301a10:101_1": "(dha. sa. 628-630) nayena sāyanīyadhammā, yecime ‘‘anujānāmi, bhikkhave, sabbaṁ phalarasaṁ",
  "atk-s0301a10:101_2": "(mahāva. 300), arasarūpo bhavaṁ gotamo, ye te, brāhmaṇa, rūparasā saddarasā (pārā.",
  "atk-s0301a10:101_3": "3; a. ni. 8.11), anāpatti rasarase (pāci. 605-611), ayaṁ dhammavinayo ekaraso vimuttiraso",
  "atk-s0301a10:101_4": "(cūḷava. 385; a. ni. 8.19), bhāgī vā bhagavā attharasassa dhammarasassā’’tiādinā",
  "atk-s0301a10:101_5": "(mahāni. 149) nayena rūpācārarasupavajjā avasesā byañjanādayo ‘‘dhammarasā’’ti vuccanti",
  "atk-s0301a10:101_6": ". Tesaṁ rasānaṁ saccaṁ have sādutaraṁ saccameva sādutaraṁ. Sādhutaraṁ vā, seṭṭhataraṁ,",
  "atk-s0301a10:101_7": "uttamataraṁ. Mūlarasādayo hi sarīramupabrūhenti, saṁkilesikañca sukhamāvahanti. Saccarase",
  "atk-s0301a10:101_8": "viratisaccavācāsaccarasā samathavipassanādīhi cittaṁ upabrūheti, asaṁkilesikañca",
  "atk-s0301a10:101_9": "sukhamāvahati. Vimuttiraso paramatthasaccarasaparibhāvitattā sādu, attharasadhammarasā",
  "atk-s0301a10:101_10": "ca tadadhigamūpāyabhūtaṁ atthañca dhammañca nissāya pavattitoti.",
  "atk-s0301a10:102_0": "Paññājīviṁjīvitanti ettha pana yvāyaṁ andhekacakkhudvicakkhukesu dvicakkhupuggalo",
  "atk-s0301a10:102_1": "gahaṭṭho vā kammantānuṭṭhāna-saraṇagamanadāna-saṁvibhāga-sīlasamādānuposathakammādi",
  "atk-s0301a10:102_2": "gahaṭṭhapaṭipadaṁ, pabbajito vā avippaṭisārakarasīlasaṅkhātaṁ taduttaricittavisuddhiādibhedampi",
  "atk-s0301a10:102_3": "pabbajitapaṭipadaṁ paññāya ārādhetvā jīvati, tassa paññāya jīvino jīvitaṁ, taṁ vā",
  "atk-s0301a10:102_4": "paññājīvitaṁ seṭṭhamāhūti evamattho daṭṭhabbo.",
  "atk-s0301a10:103_0": "Evaṁ bhagavatā vissajjite cattāropi pañhe sutvā attamano yakkho avasesepi cattāro",
  "atk-s0301a10:103_1": "pañhe pucchanto kathaṁsu tarati oghanti gāthamāha. Athassa bhagavā purimanayeneva",
  "atk-s0301a10:103_2": "vissajjento saddhāya taratīti gāthamāha. Tattha kiñcāpi yo catubbidhamoghaṁ tarati,",
  "atk-s0301a10:103_3": "so saṁsāraṇṇavampi tarati, vaṭṭadukkhampi acceti, kilesamalāpi parisujjhati, evaṁ",
  "atk-s0301a10:103_4": "santepi pana yasmā assaddho oghataraṇaṁ asaddahanto na pakkhandati, pañcasu kāmaguṇesu",
  "atk-s0301a10:103_5": "cittavossaggena pamatto tattheva visattattā saṁsāraṇṇavaṁ na tarati, kusīto dukkhaṁ",
  "atk-s0301a10:103_6": "viharati vokiṇṇo akusalehi dhammehi, appañño suddhimaggaṁ ajānanto na parisujjhati,",
  "atk-s0301a10:103_7": "tasmā tappaṭipakkhaṁ dassentena bhagavatā ayaṁ gāthā vuttā.",
  "atk-s0301a10:104_0": "Evaṁ vuttāya cetāya yasmā sotāpattiyaṅgapadaṭṭhānaṁ saddhindriyaṁ, tasmā saddhāya",
  "atk-s0301a10:104_1": "tarati oghanti iminā padena diṭṭhoghataraṇaṁ sotāpattimaggaṁ sotāpannañca pakāseti.",
  "atk-s0301a10:104_2": "Yasmā pana sotāpanno kusalānaṁ dhammānaṁ bhāvanāya sātaccakiriyasaṅkhatena appamādena",
  "atk-s0301a10:104_3": "samannāgato dutiyamaggaṁ ārādhetvā ṭhapetvā sakidevimaṁ lokaṁ āgamanamaggaṁ avasesaṁ",
  "atk-s0301a10:104_4": "sotāpattimaggena atiṇṇaṁ bhavoghavatthuṁ saṁsāraṇṇavaṁ tarati, tasmā appamādena aṇṇavanti",
  "atk-s0301a10:104_5": "iminā padena bhavoghataraṇaṁ sakadāgāmimaggaṁ sakadāgāmiñca pakāseti. Yasmā ca sakadāgāmī",
  "atk-s0301a10:104_6": "vīriyena tatiyamaggaṁ ārādhetvā sakadāgāmimaggena anatītaṁ kāmoghavatthuṁ kāmoghasaññitañca",
  "atk-s0301a10:104_7": "kāmadukkhamacceti, tasmā vīriyena dukkhamaccetīti iminā padena kāmoghataraṇaṁ anāgāmimaggaṁ",
  "atk-s0301a10:104_8": "anāgāmiñca pakāseti. Yasmā pana anāgāmī vigatakāmasaññāya parisuddhāya paññāya ekantaparisuddhaṁ",
  "atk-s0301a10:104_9": "catutthamaggapaññaṁ ārādhetvā anāgāmimaggena appahīnaṁ avijjāsaṅkhātaṁ paramamalaṁ",
  "atk-s0301a10:104_10": "pajahati, tasmā paññāya parisujjhatīti, iminā padena avijjoghataraṇaṁ arahattamaggañca",
  "atk-s0301a10:104_11": "arahattañca pakāseti. Imāya ca arahattanikūṭena kathitāya gāthāya pariyosāne yakkho",
  "atk-s0301a10:104_12": "sotāpattiphale patiṭṭhāsi.",
  "atk-s0301a10:105_0": "Idāni tameva ‘‘paññāya parisujjhatī’’ti ettha vuttaṁ paññāpadaṁ gahetvā attano paṭibhānena",
  "atk-s0301a10:105_1": "lokiyalokuttaramissakaṁ pañhaṁ pucchanto kathaṁsu labhate paññanti imaṁ chappadaṁ",
  "atk-s0301a10:105_2": "gāthamāha. Tattha kathaṁsūti sabbattheva atthayuttipucchā honti. Ayaṁ hi paññādiatthaṁ",
  "atk-s0301a10:105_3": "ñatvā tassa yuttiṁ pucchati – ‘‘kathaṁ, kāya yuttiyā, kena kāraṇena paññaṁ labhatī’’ti? Esa nayo dhanādīsu.",
  "atk-s0301a10:106_0": "Athassa bhagavā catūhi kāraṇehi paññālābhaṁ dassento saddahānotiādimāha. Tassattho",
  "atk-s0301a10:106_1": "– yena pubbabhāge kāyasucaritādibhedena aparabhāge ca sattatiṁsabodhipakkhiyabhedena",
  "atk-s0301a10:106_2": "dhammena arahanto buddhapaccekabuddhasāvakā nibbānaṁ pattā, taṁ saddahāno arahataṁ",
  "atk-s0301a10:106_3": "dhammaṁ nibbānapattiyā lokiyalokuttarapaññaṁ labhati, tañca kho na saddhāmattakeneva.",
  "atk-s0301a10:106_4": "Yasmā pana saddhājāto upasaṅkamati , upasaṅkamanto payirupāsati, payirupāsanto sotaṁ",
  "atk-s0301a10:106_5": "odahati, ohitasoto dhammaṁ suṇāti, tasmā upasaṅkamanato pabhuti yāva dhammassavanena",
  "atk-s0301a10:106_6": "sussūsaṁ labhati. Kiṁ vuttaṁ hoti – taṁ dhammaṁ saddahitvāpi ācariyupajjhāye kālena",
  "atk-s0301a10:106_7": "upasaṅkamitvā vattakaraṇena payirupāsitvā yadā payirupāsanāya ārādhitacittā kiñci",
  "atk-s0301a10:106_8": "vattukāmā honti. Atha adhigatāya sotukāmatāya sotaṁ odahitvā suṇanto labhatīti. Evaṁ",
  "atk-s0301a10:106_9": "sussūsampi ca satiavippavāsena appamatto subhāsitadubbhāsitaññutāya vicakkhaṇo eva",
  "atk-s0301a10:106_10": "labhati, na itaro. Tenāha ‘‘appamatto vicakkhaṇo’’ti.",
  "atk-s0301a10:107_0": "Evaṁ yasmā saddhāya paññalābhasaṁvattanikaṁ paṭipadaṁ paṭipajjati, sussūsāya sakkaccaṁ",
  "atk-s0301a10:107_1": "paññādhigamūpāyaṁ suṇāti, appamādena gahitaṁ na pamussati. Vicakkhaṇatāya anūnādhikaṁ",
  "atk-s0301a10:107_2": "aviparītañca gahetvā vitthārikaṁ karoti. Sussūsāya vā ohitasoto paññāpaṭilābhahetuṁ",
  "atk-s0301a10:107_3": "dhammaṁ suṇāti, appamādena sutadhammaṁ dhāreti, vicakkhaṇatāya dhatānaṁ dhammānaṁ",
  "atk-s0301a10:107_4": "atthamupaparikkhati, athānupubbena paramatthasaccaṁ sacchikaroti, tasmāssa bhagavā",
  "atk-s0301a10:107_5": "‘‘kathaṁsu labhate pañña’’nti puṭṭho imāni cattāri kāraṇāni dassento imaṁ gāthamāha.",
  "atk-s0301a10:108_0": "Idāni tato pare tayo pañhe vissajjento patirūpakārīti imaṁ gāthamāha. Tattha desakālādīni",
  "atk-s0301a10:108_1": "ahāpetvā lokiyassa lokuttarassa vā dhanassa patirūpaṁ adhigamūpāyaṁ karotīti patirūpakārī.",
  "atk-s0301a10:108_2": "Dhuravāti cetasikavīriyavasena anikkhittadhuro. Uṭṭhātāti, ‘‘yo ca sītañca uṇhañca,",
  "atk-s0301a10:108_3": "tiṇā bhiyyo na maññatī’’tiādinā (theragā. 232) nayena kāyikavīrīyavasena uṭṭhānasampanno",
  "atk-s0301a10:108_4": "asithilaparakkamo. Vindate dhananti ekamūsikāya nacirasseva catusatasahassasaṅkhaṁ",
  "atk-s0301a10:108_5": "cūḷantevāsī viya lokiyadhanañca, mahallakamahātissatthero viya lokuttaradhanañca",
  "atk-s0301a10:108_6": "labhati. So ‘‘tīhiyeva iriyāpathehi viharissāmī’’ti vattaṁ katvā thinamiddhāgamanavelāya",
  "atk-s0301a10:108_7": "palālacumbaṭakaṁ temetvā sīse katvā galappamāṇaṁ udakaṁ pavisitvā thinamiddhaṁ paṭibāhanto",
  "atk-s0301a10:108_8": "dasahi vassehi arahattaṁ pāpuṇi. Saccenāti vacīsaccenāpi ‘‘saccavādī bhūtavādī’’ti,",
  "atk-s0301a10:108_9": "paramatthasaccenāpi ‘‘buddho paccekabuddho ariyasāvako’’ti evaṁ kittiṁ pappoti. Dadanti",
  "atk-s0301a10:108_10": "yaṁkiñci icchitapatthitaṁ dadanto mittāni ganthati, sampādeti karotīti attho. Duddadaṁ",
  "atk-s0301a10:108_11": "vā dadaṁ taṁ ganthati. Dānamukhena vā cattāripi saṅgahavatthūni gahitānīti veditabbāni,",
  "atk-s0301a10:108_12": "tehi mittāni karotīti vuttaṁ hoti.",
  "atk-s0301a10:109_0": "Evaṁ gahaṭṭhapabbajitānaṁ sādhāraṇena lokiyalokuttaramissakena nayena cattāro pañhe",
  "atk-s0301a10:109_1": "vissajjetvā idāni ‘‘kathaṁ pecca na socatī’’ti imaṁ pañcamaṁ pañhaṁ gahaṭṭhavasena",
  "atk-s0301a10:109_2": "vissajjento yassetetiādīmāha. Tassattho – yassa ‘‘saddahāno arahata’’nti ettha vuttāya",
  "atk-s0301a10:109_3": "sabbakalyāṇadhammuppādikāya saddhāya samannāgatattā saddhassa, gharamesinoti gharāvāsaṁ",
  "atk-s0301a10:109_4": "pañca vā kāmaguṇe esantassa gavesantassa kāmabhogino gahaṭṭhassa ‘‘saccena kittiṁ",
  "atk-s0301a10:109_5": "pappotī’’ti ettha vuttappakāraṁ saccaṁ. ‘‘Sussūsaṁ labhate pañña’’nti ettha sussūsapaññānāmena",
  "atk-s0301a10:109_6": "vuttova damo. ‘‘Dhuravā uṭṭhātā’’ti ettha dhuranāmena uṭṭhānanāmena ca vuttā dhiti.",
  "atk-s0301a10:109_7": "‘‘Dadaṁ mittāni ganthatī’’ti ettha vuttappakāro cāgo cāti ete caturo dhammā santi.",
  "atk-s0301a10:109_8": "Sa ve pecca na socatīti idhalokā paralokaṁ gantvā sa ve na socatīti.",
  "atk-s0301a10:110_0": "Evaṁ bhagavā pañcamampi pañhaṁ vissajjetvā taṁ yakkhaṁ codento iṅgha aññepītiādimāha.",
  "atk-s0301a10:110_1": "Tattha iṅghāti codanatthe nipāto. Aññepīti aññepi dhamme puthū samaṇabrāhmaṇe pucchassu.",
  "atk-s0301a10:110_2": "Aññepi vā pūraṇādayo sabbaññupaṭiññe puthū samaṇabrāhmaṇe pucchassu. Yadi amhehi",
  "atk-s0301a10:110_3": "‘‘saccena kittiṁ pappotī’’ti ettha vuttappakārā saccā bhiyyo kittippattikāraṇaṁ vā,",
  "atk-s0301a10:110_4": "‘‘sussūsaṁ labhate pañña’’nti ettha sussūsāti paññāpadesena vuttā dammā bhiyyo lokiyalokuttarapaññāpaṭilābhakāraṇaṁ",
  "atk-s0301a10:110_5": "vā, ‘‘dadaṁ mittāni ganthatī’’ti ettha vuttappakārā cāgā bhiyyo mittaganthanakāraṇaṁ",
  "atk-s0301a10:110_6": "vā, ‘‘dhuravā uṭṭhātā’’ti ettha taṁ taṁ atthavasaṁ paṭicca dhuranāmena uṭṭhānanāmena",
  "atk-s0301a10:110_7": "ca vuttāya mahābhārasahanatthena ussoḷhibhāvappattāya vīriyasaṅkhātāya khantyā bhiyyo",
  "atk-s0301a10:110_8": "lokiyalokuttaradhanavindanakāraṇaṁ vā, ‘‘saccaṁ dammo dhiti cāgo’’ti evaṁ vuttehi",
  "atk-s0301a10:110_9": "imeheva catūhi dhammehi bhiyyo asmā lokā paraṁ lokaṁ pecca asocanakāraṇaṁ vā idha",
  "atk-s0301a10:110_10": "vijjatīti ayamettha saddhiṁ saṅkhepayojanāya atthavaṇṇanā. Vitthārato pana ekamekaṁ",
  "atk-s0301a10:110_11": "padaṁ atthuddhārapaduddhārapadavaṇṇanānayehi vibhajitvā veditabbā.",
  "atk-s0301a10:111_0": "Evaṁ vutte yakkho yena saṁsayena aññe puccheyya, tassa pahīnattā kathaṁ nu dāni puccheyyaṁ,",
  "atk-s0301a10:111_1": "puthū samaṇabrāhmaṇeti vatvā yepissa apucchanakāraṇaṁ na jānanti, tepi jānāpento",
  "atk-s0301a10:111_2": "yohaṁ ajjapajānāmi, yo attho samparāyikoti āha. Tattha ajjāti ajjādiṁ katvāti adhippāyo.",
  "atk-s0301a10:111_3": "Pajānāmīti yathāvuttena pakārena jānāmi. Yo atthoti ettāvatā ‘‘sussūsaṁ labhate pañña’’ntiādinā",
  "atk-s0301a10:111_4": "nayena vuttaṁ diṭṭhadhammikaṁ dasseti. Samparāyikoti iminā ‘‘yassete caturo dhammā’’ti",
  "atk-s0301a10:111_5": "vuttaṁ pecca sokābhāvakāraṇaṁ samparāyikaṁ. Atthoti ca kāraṇassetaṁ adhivacanaṁ.",
  "atk-s0301a10:111_6": "Ayaṁ hi atthasaddo ‘‘sātthaṁ sabyañjana’’nti evamādīsu (pārā. 1; dī. ni. 1.255) pāṭhatthe",
  "atk-s0301a10:111_7": "vattati. ‘‘Attho me, gahapati, hiraññasuvaṇṇenā’’tiādīsu (dī. ni. 2.250; ma. ni.",
  "atk-s0301a10:111_8": "3.258) vicakkhaṇe. ‘‘Hoti sīlavataṁ attho’’tiādīsu (jā. 1.1.11) vuḍḍhimhi. ‘‘Bahujano",
  "atk-s0301a10:111_9": "bhajate atthahetū’’tiādīsu dhane. ‘‘Ubhinnamatthaṁ caratī’’tiādīsu (jā. 1.7.66; saṁ.",
  "atk-s0301a10:111_10": "ni. 1.250; theragā. 443) hite . ‘‘Atthe jāte ca paṇḍita’’ntiādīsu (jā. 1.1.92) kāraṇe.",
  "atk-s0301a10:111_11": "Idha pana kāraṇe. Tasmā yaṁ paññādilābhādīnaṁ kāraṇaṁ diṭṭhadhammikaṁ, yañca pecca",
  "atk-s0301a10:111_12": "sokābhāvassa kāraṇaṁ samparāyikaṁ, taṁ yohaṁ ajja bhagavatā vuttanayena sāmaṁyeva",
  "atk-s0301a10:111_13": "pajānāmi, so kathaṁ nu dāni puccheyyaṁ puthū samaṇabrāhmaṇeti evamettha saṅkhepato attho veditabbo.",
  "atk-s0301a10:112_0": "Evaṁ yakkho ‘‘pajānāmi yo attho samparāyiko’’ti vatvā tassa ñāṇassa bhagavaṁmūlakattaṁ",
  "atk-s0301a10:112_1": "dassento atthāya vata me buddhoti āha. Tattha atthāyāti hitāya vuḍḍhiyā ca. Yattha",
  "atk-s0301a10:112_2": "dinnaṁ mahapphalanti ‘‘yassete caturo dhammā’’ti ettha vuttacāgena yattha dinnaṁ",
  "atk-s0301a10:112_3": "mahapphalaṁ, taṁ aggadakkhiṇeyyaṁ buddhaṁ pajānāmīti attho. Keci pana ‘‘saṅghaṁ sandhāya",
  "atk-s0301a10:112_4": "evamāhā’’ti bhaṇanti.",
  "atk-s0301a10:113_0": "Evaṁ imāya gāthāya attano hitādhigamaṁ dassetvā idāni sahitapaṭipattiṁ dīpento so",
  "atk-s0301a10:113_1": "ahaṁ vicarissāmītiādimāha. Tattha gāmā gāmanti devagāmā devagāmaṁ. Purā puranti devanagarato",
  "atk-s0301a10:113_2": "devanagaraṁ. Namassamāno sambuddhaṁ, dhammassa ca sudhammatanti ‘‘sammāsambuddho",
  "atk-s0301a10:113_3": "vata bhagavā, svākkhāto vata bhagavato dhammo’’tiādinā nayena buddhasubodhitañca",
  "atk-s0301a10:113_4": "dhammasudhammatañca ca-saddena ‘‘suppaṭipanno vata bhagavato sāvakasaṅgho’’tiādinā",
  "atk-s0301a10:113_5": "saṅghasuppaṭipattiñca abhitthavitvā namassamāno dhammaghosako hutvā vicarissāmīti vuttaṁ hoti.",
  "atk-s0301a10:114_0": "Evamimāya gāthāya pariyosānañca rattivibhāvanañca sādhukārasadduṭṭhānañca āḷavakakumārassa",
  "atk-s0301a10:114_1": "yakkhabhavanaṁ ānayanañca ekakkhaṇeyeva ahosi. Rājapurisā sādhukārasaddaṁ sutvā –",
  "atk-s0301a10:114_2": "‘‘evarūpo sādhukārasaddo ṭhapetvā buddhe na aññesaṁ abbhuggacchati, āgato nu kho",
  "atk-s0301a10:114_3": "bhagavā’’ti āvajjentā bhagavato sarīrappabhaṁ disvā pubbe viya bahi aṭṭhatvā nibbisaṅkā",
  "atk-s0301a10:114_4": "antoyeva pavisitvā addasaṁsu bhagavantaṁ yakkhassa bhavane nisinnaṁ, yakkhañca añjaliṁ",
  "atk-s0301a10:114_5": "paggahetvā ṭhitaṁ. Disvāna yakkhaṁ āhaṁsu – ‘‘ayaṁ te, mahāyakkha, rājakumāro balikammāya",
  "atk-s0301a10:114_6": "ānīto, handa naṁ khāda vā bhuñja vā, yathāpaccayaṁ vā karohī’’ti. So sotāpannattā",
  "atk-s0301a10:114_7": "lajjito visesena ca bhagavato purato evaṁ vuccamāno atha taṁ kumāraṁ ubhohi hatthehi",
  "atk-s0301a10:114_8": "paṭiggahetvā bhagavato upanāmesi ‘‘ayaṁ, bhante, kumāro mayhaṁ pesito, imāhaṁ bhagavato",
  "atk-s0301a10:114_9": "dammi, hitānukampakā buddhā, paṭiggaṇhātu, bhante, bhagavā imaṁ dārakaṁ imassa hitatthāya",
  "atk-s0301a10:114_10": "sukhatthāyā’’ti imañca gāthamāha –",
  "atk-s0301a10:115": "‘‘Imaṁ kumāraṁ satapuññalakkhaṇaṁ,",
  "atk-s0301a10:116": "Sabbaṅgupetaṁ paripuṇṇabyañjanaṁ;",
  "atk-s0301a10:117": "Udaggacitto sumano dadāmi te,",
  "atk-s0301a10:118": "Paṭiggaha lokahitāya cakkhumā’’ti.",
  "atk-s0301a10:119_0": "Paṭiggahesi bhagavā kumāraṁ. Paṭiggaṇhanto ca yakkhassa ca kumārassa ca maṅgalakaraṇatthaṁ",
  "atk-s0301a10:119_1": "pādūnagāthaṁ abhāsi. Taṁ yakkho kumāraṁ saraṇaṁ gamento tikkhattuṁ catutthapādena",
  "atk-s0301a10:119_2": "pūresi. Seyyathidaṁ –",
  "atk-s0301a10:120": "‘‘Dīghāyuko hotu ayaṁ kumāro,",
  "atk-s0301a10:121": "Tuvañca yakkha sukhito bhavāhi;",
  "atk-s0301a10:122": "Abyādhitā lokahitāya tiṭṭhatha,",
  "atk-s0301a10:123": "Ayaṁ kumāro saraṇamupeti buddhaṁ;",
  "atk-s0301a10:124": "Ayaṁ kumāro saraṇamupeti dhammaṁ;",
  "atk-s0301a10:125": "Ayaṁ kumāro saraṇamupeti saṅgha’’nti.",
  "atk-s0301a10:126_0": "Atha bhagavā kumāraṁ rājapurisānaṁ adāsi – ‘‘imaṁ vaḍḍhetvā puna mameva dethā’’ti.",
  "atk-s0301a10:126_1": "Evaṁ so kumāro rājapurisānaṁ hatthato yakkhassa hatthaṁ, yakkhassa hatthato bhagavato",
  "atk-s0301a10:126_2": "hatthaṁ, bhagavato hatthato puna rājapurisānaṁ hatthaṁ gatattā nāmato ‘‘hatthako",
  "atk-s0301a10:126_3": "āḷavako’’ti jāto. Taṁ ādāya paṭinivatte rājapurise disvā kassakavanakammikādayo ‘‘kiṁ",
  "atk-s0301a10:126_4": "yakkho kumāraṁ atidaharattā na icchī’’ti? Bhītā pucchiṁsu. Rājapurisā ‘‘mā bhāyatha.",
  "atk-s0301a10:126_5": "Khemaṁ kataṁ bhagavatā’’ti sabbamārocesuṁ . Tato ‘‘sādhu sādhū’’ti sakalaṁ āḷavinagaraṁ",
  "atk-s0301a10:126_6": "ekakolāhalena yakkhābhimukhaṁ ahosi. Yakkhopi bhagavato bhikkhācārakāle anuppatte",
  "atk-s0301a10:126_7": "pattacīvaraṁ gahetvā upaḍḍhamaggaṁ anugantvā nivatti.",
  "atk-s0301a10:127_0": "Atha bhagavā nagare piṇḍāya caritvā katabhattakicco nagaradvāre aññatarasmiṁ vivitte",
  "atk-s0301a10:127_1": "rukkhamūle paññattabuddhāsane nisīdi. Tato mahājanakāyena saddhiṁ rājā ca nāgarā",
  "atk-s0301a10:127_2": "ca ekato sampiṇḍitvā bhagavantaṁ upasaṅkamma vanditvā parivāretvā nisinnā – ‘‘kathaṁ,",
  "atk-s0301a10:127_3": "bhante, evaṁ dāruṇaṁ yakkhaṁ damayitthā’’ti pucchiṁsu. Tesaṁ bhagavā yuddhamādiṁ",
  "atk-s0301a10:127_4": "katvā ‘‘evaṁ navavidhaṁ vassaṁ vassetvā evaṁ vibhiṁsanakaṁ akāsi, evaṁ pañhaṁ pucchi.",
  "atk-s0301a10:127_5": "Tassāhaṁ evaṁ vissajjesi’’nti tamevāḷavakasuttaṁ kathesi. Kathāpariyosāne caturāsītipāṇasahassānaṁ",
  "atk-s0301a10:127_6": "dhammābhisamayo ahosi. Tato rājā ceva nāgarā ca vessavaṇamahārājassa bhavanasamīpe",
  "atk-s0301a10:127_7": "yakkhassa bhavanaṁ katvā pupphagandhādisakkārupetaṁ niccabaliṁ pavattesuṁ. Tañca",
  "atk-s0301a10:127_8": "kumāraṁ viññutaṁ pattaṁ ‘‘tvaṁ bhagavantaṁ nissāya jīvitaṁ labhi, gaccha bhagavantaṁyeva",
  "atk-s0301a10:127_9": "payirupāsassu bhikkhusaṅghañcā’’ti vissajjesuṁ. So bhagavantañca bhikkhusaṅghañca",
  "atk-s0301a10:127_10": "payirupāsamāno nacirasseva anāgāmiphale patiṭṭhāya sabbaṁ buddhavacanaṁ uggahetvā",
  "atk-s0301a10:127_11": "pañcasataupāsakaparivāro ahosi. Bhagavā ca naṁ etadagge niddisi – ‘‘etadaggaṁ, bhikkhave,",
  "atk-s0301a10:127_12": "mama sāvakānaṁ upāsakānaṁ catūhi saṅgahavatthūhi parisaṁ saṅgaṇhantānaṁ yadidaṁ hatthako",
  "atk-s0301a10:127_13": "āḷavako’’ti (a. ni. 1.251). Dvādasamaṁ.",
  "atk-s0301a10:128": "Iti sāratthappakāsiniyā",
  "atk-s0301a10:129": "Saṁyuttanikāya-aṭṭhakathāya",
  "atk-s0301a10:130": "Yakkhasaṁyuttavaṇṇanā niṭṭhitā."
}