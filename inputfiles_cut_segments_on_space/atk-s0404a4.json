{
  "atk-s0404a4:0": "5. Uposathavaggo",
  "atk-s0404a4:1": "4. Vāseṭṭhasuttavaṇṇanā",
  "atk-s0404a4:2_0": "44. Pañcamassa catutthe ime cepi, vāseṭṭha, mahāsālāti purato ṭhite dve sālarukkhe",
  "atk-s0404a4:2_1": "dassento parikappopamaṁ āha. Idaṁ vuttaṁ hoti – ime tāva mahāsālā acetanā. Sace etepi",
  "atk-s0404a4:2_2": "sacetanā hutvā aṭṭhaṅgasamannāgataṁ uposathaṁ upavaseyyuṁ, etesampi so uposathavāso",
  "atk-s0404a4:2_3": "dīgharattaṁ hitāya sukhāya assa. Bhūte pana vattabbameva natthīti.",
  "atk-s0404a4:3": "6. Anuruddhasuttavaṇṇanā",
  "atk-s0404a4:4_0": "46. Chaṭṭhe yenāyasmā anuruddhoti tā kira devatā attano sampattiṁ oloketvā ‘‘kiṁ",
  "atk-s0404a4:4_1": "nu kho nissāya ayaṁ sampatti amhehi laddhā’’ti āvajjamānā theraṁ disvā ‘‘mayaṁ amhākaṁ",
  "atk-s0404a4:4_2": "ayyassa pubbe cakkavattirajjaṁ karontassa pādaparicārikā hutvā tena dinnovāde ṭhatvā",
  "atk-s0404a4:4_3": "imaṁ sampattiṁ labhimha, gacchāma theraṁ ānetvā imaṁ sampattiṁ anubhavissāmā’’ti",
  "atk-s0404a4:4_4": "divā yenāyasmā anuruddho tenupasaṅkamiṁsu. Tīsu ṭhānesūti tīsu kāraṇesu. Ṭhānaso",
  "atk-s0404a4:4_5": "paṭilabhāmāti khaṇeneva labhāma. Saranti vacanasaddaṁ vā gītasaddaṁ vā ābharaṇasaddaṁ",
  "atk-s0404a4:4_6": "vā. Pītā assūtiādīni nīlā tāva jātā, pītā bhavituṁ na sakkhissantītiādinā nayena",
  "atk-s0404a4:4_7": "cintetvā vitakketi. Tāpi ‘‘idāni ayyo amhākaṁ pītabhāvaṁ icchati, idāni lohitabhāva’’nti tādisāva ahesuṁ.",
  "atk-s0404a4:5_0": "Accharaṁ vādesīti pāṇitalaṁ vādesi. Pañcaṅgikassāti ātataṁ, vitataṁ, ātatavitataṁ,",
  "atk-s0404a4:5_1": "ghanaṁ, susiranti imehi pañcahi aṅgehi samannāgatassa. Tattha ātataṁ nāma cammapariyonaddhesu",
  "atk-s0404a4:5_2": "bheriādīsu ekatalatūriyaṁ, vitataṁ nāma ubhayatalaṁ, ātatavitataṁ nāma sabbaso pariyonaddhaṁ,",
  "atk-s0404a4:5_3": "susiraṁ vaṁsādi, ghanaṁ sammādi. Suvinītassāti ākaḍḍhanasithilakaraṇādīhi samucchitassa.",
  "atk-s0404a4:5_4": "Suppaṭipatāḷitassāti pamāṇe ṭhitabhāvajānanatthaṁ suṭṭhu paṭipatāḷitassa. Kusalehi",
  "atk-s0404a4:5_5": "susamannāhatassāti ye vādetuṁ kusalā chekā, tehi vāditassa. Vaggūti cheko sundaro.",
  "atk-s0404a4:5_6": "Rajanīyoti rañjetuṁ samattho. Kamanīyoti kāmetabbayutto. Khamanīyoti vā pāṭho, divasampi",
  "atk-s0404a4:5_7": "suyyamāno khamateva, na nibbindatīti attho. Madanīyoti mānamadapurisamadajanano.",
  "atk-s0404a4:5_8": "Indriyāni okkhipīti ‘‘asāruppaṁ imā devatā karontī’’ti indriyāni heṭṭhā khipi, na",
  "atk-s0404a4:5_9": "akkhīni ummīletvā olokesi. Na khvayyo anuruddho sādiyatīti ‘‘mayaṁ naccāma gāyāma,",
  "atk-s0404a4:5_10": "ayyo pana anuruddho na kho sādiyati, akkhīni ummīletvā na oloketi, kiṁ mayaṁ naccitvā",
  "atk-s0404a4:5_11": "vā gāyitvā vā karissāmā’’ti tattheva antaradhāyiṁsu. Yena bhagavā tenupasaṅkamīti",
  "atk-s0404a4:5_12": "tāsaṁ devatānaṁ ānubhāvaṁ disvā ‘‘katihi nu kho dhammehi samannāgato mātugāmo manāpakāyike",
  "atk-s0404a4:5_13": "devaloke nibbattatī’’ti imamatthaṁ pucchituṁ upasaṅkami.",
  "atk-s0404a4:6": "9-10. Idhalokikasuttadvayavaṇṇanā",
  "atk-s0404a4:7_0": "49-50. Navame ayaṁ’sa loko āraddho hotīti ayamassa loko idhaloke karaṇamattāya āraddhattā",
  "atk-s0404a4:7_1": "paripuṇṇattā āraddho hoti paripuṇṇo. Soḷasākārasampannāti sutte vuttehi aṭṭhahi,",
  "atk-s0404a4:7_2": "gāthāsu aṭṭhahīti soḷasahi ākārehi samannāgatā, yāni vā aṭṭhaṅgāni parampi tesu samādapetīti",
  "atk-s0404a4:7_3": "evampi soḷasākārasampannāti eke. Saddhāsīlapaññā panettha missikā kathitā. Dasamaṁ",
  "atk-s0404a4:7_4": "bhikkhusaṅghassa kathitaṁ. Sabbasuttesu pana yaṁ na vuttaṁ, taṁ heṭṭhā āgatanayattā uttānatthamevāti.",
  "atk-s0404a4:8": "Uposathavaggo pañcamo.",
  "atk-s0404a4:9": "Paṭhamapaṇṇāsakaṁ niṭṭhitaṁ.",
  "atk-s0404a4:10": "2. Dutiyapaṇṇāsakaṁ"
}