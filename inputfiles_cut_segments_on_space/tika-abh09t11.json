{
  "tika-abh09t11:0": "5. Kathāvatthumātikā",
  "tika-abh09t11:1": "Puggalakathāvaṇṇanā",
  "tika-abh09t11:2_0": "Idāni kathāvatthumātikāya atthasaṁvaṇṇanānayo hoti. Tattha anuttānatthato tāva ‘‘puggalo",
  "tika-abh09t11:2_1": "upalabbhati saccikaṭṭhaparamatthenā’’ti ayaṁ pucchā, ‘‘āmantā’’ti ayaṁ paṭijānanā.",
  "tika-abh09t11:2_2": "Kassa panāyaṁ pucchā, kassa paṭijānanāti? ‘‘Asukassā’’ti na vattabbā. Na hi bhagavā",
  "tika-abh09t11:2_3": "paravādīhi saddhiṁ viggāhikakathaṁ kathento imaṁ mātikaṁ ṭhapesi, puggalapaññattidesanādiṁ",
  "tika-abh09t11:2_4": "pana nissāya ‘‘paramatthato attā nāma atthī’’tiādinā anāgate vipallāsagāhibhikkhūnaṁ,",
  "tika-abh09t11:2_5": "paravādīnañca nānappakāradiṭṭhiṭṭhānavisodhanatthaṁ moggaliputtatissattherassa vādanayadassanavasena",
  "tika-abh09t11:2_6": "puggalavādametaṁ ārabbha tantivasena mātikaṁ ṭhapento sakavādiparavādīnaṁ pucchāvisajjanadosāropananiggahapāpanādivacanapaṭivacanavaseneva",
  "tika-abh09t11:2_7": "ṭhapesi, tasmā tadatthassa sukhāvadhāraṇatthaṁ sakavādīpucchā paravādīpucchā sakavādīpaṭiññā",
  "tika-abh09t11:2_8": "paravādīpaṭiññāti evaṁ vibhāgaṁ dassetvā atthavaṇṇanaṁ karissāma.",
  "tika-abh09t11:3_0": "‘‘Puggalo upalabbhati saccikaṭṭhaparamatthenā’’ti ayaṁ sakavādīpucchā, tāya ca ‘‘ye",
  "tika-abh09t11:3_1": "‘atthi puggalo’ti evaṁladdhikā puggalavādino, te evaṁ pucchitabbā’’ti dīpeti. Ke",
  "tika-abh09t11:3_2": "pana te puggalavādinoti? Sāsane vajjiputtakā ceva sammitiyā ca bahiddhā bahū aññatitthiyā",
  "tika-abh09t11:3_3": "ca. Kadā panete sāsane uppannāti? Parinibbānato dutiye vassasate. Bhagavati kira",
  "tika-abh09t11:3_4": "parinibbute mahākassapattherena samussāhitehi tappamukhehi vasigaṇehi subhaddavuḍḍhapabbajitādīnaṁ",
  "tika-abh09t11:3_5": "pāpabhikkhūnaṁ pavesokāsanisedhanatthaṁ ajātasatturājānaṁ sahāyaṁ labhitvā dhammavinayasarīraṁ",
  "tika-abh09t11:3_6": "saṅgahaṁ āropetvā sāsane acale pavattāpite tato vassasatassa accayena vesāliyaṁ vajjiputtakehi",
  "tika-abh09t11:3_7": "dīpitāni dasa vatthūni madditvā te ca bhikkhū niggahetvā yasattherasamussāhitehi",
  "tika-abh09t11:3_8": "vasigaṇehi puna dhammavinayasaṅgahe kate tehi niggahitā dasasahassā vajjiputtakā",
  "tika-abh09t11:3_9": "kañci dubbalarājānaṁ balaṁ labhitvā mūlasaṅgahaṁ bhinditvā attano anācārānukūlavacanaṁ",
  "tika-abh09t11:3_10": "pakkhipitvā buddhavacanañca chaḍḍetvā mahāsaṅgītīhi visuṁ dhammavinayasaṅgahaṁ katvā",
  "tika-abh09t11:3_11": "mahāsaṅghikācariyakulaṁ nāma akaṁsu. Parisuddhasāsanaṁ pana therehi paripālitattā",
  "tika-abh09t11:3_12": "‘‘theravādo’’ti paññāyi, imesu pana dvīsu vādesu mahāsaṅghikato bhijjitvā ekabyohārikā,",
  "tika-abh09t11:3_13": "gokulikā ca, tato paṇṇattivādā, bahuliyā, cetiyavādā cāti pañca vādā, mahāsaṅghikehi",
  "tika-abh09t11:3_14": "pana saddhiṁ cha ācariyakulāni nāma jātāni. Tathā theravādato bhijjitvā mahisāsakā,",
  "tika-abh09t11:3_15": "vajjiputtakā ca, tato dhammuttariyā, bhadrayānikā, channāgārikā, sammitiyā ca, mahisāsakato",
  "tika-abh09t11:3_16": "dhammaguttikā, sabbatthikā ca, tato kassapikā, tato saṅkantikā, tato suttavādā cāti",
  "tika-abh09t11:3_17": "ime ekādasa vādā jātā. Te purimehi chahi saddhiṁ sattarasa bhinnavādā dutiye vassasate",
  "tika-abh09t11:3_18": "uppannā, theravādo pana ekova asambhinnako, tena saddhiṁ sāsane aṭṭhārasa nikāyā",
  "tika-abh09t11:3_19": "jātāti veditabbā, ye ‘‘aṭṭhārasācariyakulānī’’ti pavuccanti. Imesaṁ pana aṭṭhārasannaṁ",
  "tika-abh09t11:3_20": "ācariyavādānaṁ vasena āyatiṁ sāsanassa āluḷanaṁ ñatvā sammāsambuddho dvinnaṁ vassasatānaṁ",
  "tika-abh09t11:3_21": "accayena sāsane paṭiladdhasaddhena asokena dhammaraññā bāhirake anoloketvā sāsane",
  "tika-abh09t11:3_22": "eva lābhasakkāre pavattante lābhasakkāratthāya sāsanavesaṁ gahetvā sakāni sakāni",
  "tika-abh09t11:3_23": "diṭṭhigatāni tathato dīpentesu dvāsaṭṭhidiṭṭhigatikesu yathāvuttasattarasācariyakulesu",
  "tika-abh09t11:3_24": "ca samayakusalatāya vicinitvā setakāni datvā uppabbājitesu parisuddhe mahābhikkhusaṅghe",
  "tika-abh09t11:3_25": "nisīditvā moggaliputtatissattherassa yāni tadā uppannāni vatthūni, yāni ca āyatiṁ",
  "tika-abh09t11:3_26": "uppajjissanti, sabbānipi tāni attano satthārā dinnamātikāmukhamattena paṭibāhitvā",
  "tika-abh09t11:3_27": "suttasahassapaṭimaṇḍitaṁ parappavādamathanaṁ āyatilakkhaṇaṁ kathāvatthuppakaraṇaṁ",
  "tika-abh09t11:3_28": "mātikāvibhajanavasena bhāsitvā taṁ tatiyasaṅgītiyaṁ saṅgahaṁ āropetvā āluḷitaṁ sāsanaṁ",
  "tika-abh09t11:3_29": "paggahetuṁ samatthabhāvaṁ bhikkhusaṅghe pakāsanatthaṁ āyativādappaṭibāhananayadassanavasena",
  "tika-abh09t11:3_30": "imaṁ kathāvatthumātikaṁ vatvā therassa okāsaṁ ṭhapento tassā vibhaṅgaṁ na avocāti veditabbaṁ.",
  "tika-abh09t11:4_0": "Tattha puggaloti attā jīvo satto. Upalabbhatīti paññāya upagantvā labbhati, ñāyatīti",
  "tika-abh09t11:4_1": "attho. Saccikaṭṭhaparamatthenāti ettha saccikaṭṭhoti māyāmarīciādayo viya abhūtākārena",
  "tika-abh09t11:4_2": "aggahetabbo bhūtaṭṭho. Paramatthoti anussavādivasena aggahetabbo uttamattho. Ubhayenāpi",
  "tika-abh09t11:4_3": "yathā rūpavedanādayo dhammā bhūtena sabhāvena upalabbhanti, evaṁ tāva ‘‘puggalo upalabbhatī’’ti",
  "tika-abh09t11:4_4": "pucchati. Paravādī ‘‘āmantā’’ti paṭijānāti. Paṭijānanañhi katthaci ‘‘āma bhante’’ti",
  "tika-abh09t11:4_5": "āgacchati, katthaci ‘‘āmo’’ti āgacchati, idha pana ‘‘āmantā’’ti āgataṁ. Tatrāyaṁ",
  "tika-abh09t11:4_6": "adhippāyo – paravādī hi yasmā bhagavatā ‘‘atthi puggalo attahitāya paṭipanno’’tiādinā",
  "tika-abh09t11:4_7": "(a. ni. 4.95-96) puggalo pakāsito, bhagavā ca avitathavādī, tasmā so ‘‘saccikaṭṭhaparamattheneva",
  "tika-abh09t11:4_8": "atthī’’ti laddhiṁ gahetvā ‘‘āmantā’’ti paṭijānāti.",
  "tika-abh09t11:5_0": "Athassa tādisassa lesavacanassa chalavādassa okāsaṁ adadamāno sakavādī ‘‘yo saccikaṭṭho’’tiādimāha.",
  "tika-abh09t11:5_1": "Tatrāyaṁ adhippāyo – yvāyaṁ heṭṭhā rūpavedanādiko dhammappabhedo āgato, na sammutisaccavasena,",
  "tika-abh09t11:5_2": "nāpi anussavādivasena gahetabbo, attano pana bhūtatāya eva saccikaṭṭho, attapaccakkhatāya",
  "tika-abh09t11:5_3": "ca paramattho, so tathāpaṭiññāto puggalo tato tena saccikaṭṭhaparamatthena ākārena",
  "tika-abh09t11:5_4": "upalabbhati, yathā ruppanānubhavanādinā sakiyenākārena puna saccikaṭṭhaparamattho",
  "tika-abh09t11:5_5": "upalabbhati, kiṁ tava puggalopi evaṁ upalabbhatīti vuttaṁ hoti. Na hevaṁ vattabbeti",
  "tika-abh09t11:5_6": "avajānanā paravādissa. So hi tathārūpaṁ puggalaṁ anicchanto avajānāti. Na hi attā",
  "tika-abh09t11:5_7": "nāma khandhādivimutto koci dissati aññatra byāmohamattā. Tatrāyaṁ padacchedo – na",
  "tika-abh09t11:5_8": "hi evaṁ vattabbeti. ‘‘Na ha eva’’ntipi paṭhanti, dvinnampi evaṁ na vattabboti attho.",
  "tika-abh09t11:6_0": "Ājānāhi niggahanti sakavādivacanaṁ. Yasmā te purimāya vattabbapaṭiññāya pacchimā",
  "tika-abh09t11:6_1": "navattabbapaṭiññā, pacchimāya ca purimā na sandhīyati, tasmā niggahaṁ patto, taṁ",
  "tika-abh09t11:6_2": "niggahaṁ dosaṁ aparādhaṁ ājānāhi, sampaṭicchāhīti attho. Evaṁ niggahaṁ ājānāpetvā",
  "tika-abh09t11:6_3": "idāni taṁ ṭhapanāya ceva anulomapaṭilomato pāpanāropanānañca vasena pākaṭaṁ karonto",
  "tika-abh09t11:6_4": "‘‘hañci puggalo’’tiādimāha. Tattha hañcīti yadi, sace puggalo upalabbhatīti attho.",
  "tika-abh09t11:6_5": "Ayaṁ tāva paravādīpakkhassa anuvadanena ṭhapanato niggahapatiṭṭhāpanato niggahapāpanāropanānaṁ",
  "tika-abh09t11:6_6": "lakkhaṇabhūtā anulomaṭṭhapanā nāma. Tena vata retiādi anulomapakkhe niggahassa pāpikattā",
  "tika-abh09t11:6_7": "anulomapāpanā nāma. Tattha tenāti kāraṇavacanaṁ. Vatāti okappanavacanaṁ niyamavacanaṁ.",
  "tika-abh09t11:6_8": "Reti āmantanavacanaṁ. Idaṁ vuttaṁ hoti – tena vata re vattabbe vata re hambho bhadramukha",
  "tika-abh09t11:6_9": "tena kāraṇena vattabbo evāti attho. Yaṁ tattha vadesītiādi anulomapakkhe niggahassa",
  "tika-abh09t11:6_10": "āropitattā anulomaropanā nāma. Yañcassa pariyosāne ‘‘micchā’’ti padaṁ, tassa purato",
  "tika-abh09t11:6_11": "‘‘idaṁ te’’ti āharitabbaṁ. Idaṁ te micchāti ayañhettha attho. Evaṁ uparipi . Parato",
  "tika-abh09t11:6_12": "pāḷiyampi etaṁ āgatameva. No ce pana vattabbetiādi ‘‘na hevaṁ vattabbe’’ti paṭikkhittapakkhassa",
  "tika-abh09t11:6_13": "anuvadanena ṭhapitattā paṭilomato niggahapāpanāropanānaṁ lakkhaṇabhūtā paṭilomaṭṭhapanā",
  "tika-abh09t11:6_14": "nāma. No ca vata retiādi paṭilomapakkhe niggahassa pāpitattā paṭilomapāpanā nāma.",
  "tika-abh09t11:6_15": "Puna yaṁ tattha vadesītiādi paṭilomapakkhe niggahassa āropitattā paṭilomaropanā nāma.",
  "tika-abh09t11:7_0": "Tatrāyaṁ ādito paṭṭhāya saṅkhepattho – yadi puggalo upalabbhati saccikaṭṭhaparamatthena,",
  "tika-abh09t11:7_1": "tena vata bho so upalabbhatīti vattabbo. Yaṁ pana tattha vadesi ‘‘vattabbo kho purimapañhe",
  "tika-abh09t11:7_2": "‘saccikaṭṭhaparamatthena upalabbhatī’ti no ca vattabbo dutiyapañhe ‘tato so puggalo",
  "tika-abh09t11:7_3": "upalabbhatī’’’ti, idaṁ te micchāti evaṁ tāva anulomato ṭhapanāpāpanāropanā honti.",
  "tika-abh09t11:8_0": "Atha na vattabbo dutiyapañhe ‘‘tato so puggalo upalabbhatī’’ti, purimapañhepi na",
  "tika-abh09t11:8_1": "vattabbova. Yaṁ pana tattha vadesi ‘‘vattabbo kho purimapañhe ‘saccikaṭṭhaparamatthena",
  "tika-abh09t11:8_2": "upalabbhatī’ti, no ca vattabbo dutiyapañhe ‘tato so puggalo upalabbhatī’’’ti, idaṁ",
  "tika-abh09t11:8_3": "te micchāti evaṁ paṭilomato ṭhapanāpāpanāropanā honti. Evametaṁ niggahassa ca anulomato",
  "tika-abh09t11:8_4": "dvinnaṁ, paṭilomato dvinnanti catunnaṁ pāpanāropanānañca vuttattā upalabbhatītiādikaṁ",
  "tika-abh09t11:8_5": "anulomapañcakaṁ nāma. Ettha ca kiñcāpi anulomato pāpanāropanāhi eko, paṭilomato pāpanāropanāhi",
  "tika-abh09t11:8_6": "ekoti dve niggahā katā, ājānāhi niggahanti etasseva pana paṭhamassa niggahassa dvīhākārehi",
  "tika-abh09t11:8_7": "āropitattā ekovāyaṁ niggahoti gahetabbo. Paṭhamo niggaho.",
  "tika-abh09t11:9_0": "Idāni paccanīkanayo hoti. Tattha puggalo nupalabbhatīti pucchā paravādissa. Sakavādī",
  "tika-abh09t11:9_1": "yathā rūpavedanādayo dhammā upalabbhanti, evaṁ anupalabbhanīyato ‘‘āmantā’’ti paṭijānāti.",
  "tika-abh09t11:9_2": "Puna itaro attanā adhippetaṁ saccikaṭṭhaṁyeva sandhāya ‘‘yo saccikaṭṭho’’tiādimāha.",
  "tika-abh09t11:9_3": "Sammutisaccaparamatthasaccāni vā ekato katvāpi paravādī evamāha. Sakavādī puggalo",
  "tika-abh09t11:9_4": "hi upādāyapaññattisabbhāvatopi dvinnaṁ saccānaṁ ekato katvā pucchitattāpi ‘‘na heva’’nti",
  "tika-abh09t11:9_5": "paṭikkhipati. Idāni kiñcāpi tena paṭhamaṁ paramatthasaccavasena nupalabbhanīyatā",
  "tika-abh09t11:9_6": "sampaṭicchitā, pacchā pana sammutisaccavasena vā vomissakavasena vā paṭikkhittā.",
  "tika-abh09t11:9_7": "Paravādī pana ‘‘nupalabbhatī’’ti vacanasāmaññamattaṁ chalavādaṁ nissāya ‘‘yaṁ tayā",
  "tika-abh09t11:9_8": "paṭhamaṁ paṭiññātaṁ, taṁ pacchā paṭikkhitta’’nti bhaṇḍanassa paṭibhaṇḍanaṁ viya attano",
  "tika-abh09t11:9_9": "katassa niggahakammassa paṭikammaṁ karonto ‘‘ājānāhi paṭikamma’’nti āha. Idāni yathāssa",
  "tika-abh09t11:9_10": "anulomapañcake sakavādinā vādaṭṭhapanaṁ katvā anulomapaṭilomato pāpanāropanāhi paravādiniggaho",
  "tika-abh09t11:9_11": "pākaṭo kato, evaṁ paṭikammaṁ pākaṭaṁ karonto ‘‘hañci puggalo’’tiādimāha. Taṁ heṭṭhā",
  "tika-abh09t11:9_12": "vuttanayeneva atthato veditabbaṁ. Yasmā panettha ṭhapanā nāma paravādipakkhassa ṭhapanato",
  "tika-abh09t11:9_13": "‘‘ayaṁ tava doso’’ti dassetuṁ ṭhapanamattameva hoti, na niggahassa vā paṭikammassa",
  "tika-abh09t11:9_14": "vā pākaṭībhāvakaraṇaṁ, pāpanāropanāhi panassa pākaṭīkaraṇaṁ hoti, tasmā idaṁ anulomapaṭilomato",
  "tika-abh09t11:9_15": "pāpanāropanānaṁ vasena catūhākārehi paṭikammassa katattā paṭikammacatukkaṁ nāmāti",
  "tika-abh09t11:9_16": "ekaṁ catukkaṁ veditabbaṁ.",
  "tika-abh09t11:10_0": "Evaṁ paṭikammaṁ katvā idāni yvāssa anulomapañcake sakavādinā niggaho kato, tassa",
  "tika-abh09t11:10_1": "tameva chalavādaṁ nissāya dukkaṭabhāvaṁ dassento ‘‘tvaṁ ce pana maññasī’’tiādimāha.",
  "tika-abh09t11:10_2": "Tattha tvaṁ ce pana maññasīti yadi tvaṁ maññasi. ‘‘Vattabbekho’’ti idaṁ paccanīke",
  "tika-abh09t11:10_3": "‘‘āmantā’’ti paṭijānanaṁ sandhāya vuttaṁ, ‘‘no ca vattabbe’’ti idaṁ pana ‘‘na hevā’’ti",
  "tika-abh09t11:10_4": "avajānanaṁ sandhāya vuttaṁ. Tena tava tatthāti tena kāraṇena tvaṁyeva tasmiṁ ‘‘yo",
  "tika-abh09t11:10_5": "nupalabbhatī’’ti pakkhe hevaṁ paṭijānanti ‘‘āmantā’’ti evaṁ paṭijānanto. Hevaṁ niggahetabbeti",
  "tika-abh09t11:10_6": "puna ‘‘na hevā’’ti avajānanto evaṁ niggahetabbo. Atha taṁ niggaṇhāmāti athevaṁ niggaṇhanārahaṁ",
  "tika-abh09t11:10_7": "taṁ niggaṇhāma, suniggahito ca hosīti sakena matena niggahitattā suniggahito ca bhavasi.",
  "tika-abh09t11:10_8": "Evamassa niggahetabbabhāvaṁ dassetvā idāni taṁ niggaṇhanto ‘‘hañcī’’tiādimāha. Tattha",
  "tika-abh09t11:10_9": "ṭhapanāpāpanāropanā heṭṭhā vuttanayeneva veditabbā. Pariyosāne pana idaṁ te micchāti",
  "tika-abh09t11:10_10": "idaṁ tava vacanaṁ micchā hotīti attho. Idaṁ chalavādena catūhi ākārehi niggahassa",
  "tika-abh09t11:10_11": "katattā niggahacatukkaṁ nāma.",
  "tika-abh09t11:11_0": "Evaṁ niggahaṁ katvāpi idāni ‘‘yadi ayaṁ mayā tava matena kato niggaho dunniggaho,",
  "tika-abh09t11:11_1": "yopi mama tayā heṭṭhā anulomapañcake kato niggaho, sopi dunniggaho’’ti dassento ‘‘ese",
  "tika-abh09t11:11_2": "ce dunniggahite’’tiādimāha. Tattha ese ce dunniggahiteti eso ce tava vādo mayā dunniggahito,",
  "tika-abh09t11:11_3": "atha vā eso ce tava mayā kato niggaho dunniggaho. Hevamevaṁ tattha dakkhāti tatthāpi",
  "tika-abh09t11:11_4": "tayā mama heṭṭhā kate niggahe evamevaṁ passa. Idāni yvāssa heṭṭhā sakavādinā niggaho",
  "tika-abh09t11:11_5": "kato, taṁ ‘‘vattabbe kho’’tiādivacanena dassetvā puna taṁ niggahaṁ aniggahabhāvaṁ",
  "tika-abh09t11:11_6": "upanento ‘‘no ca mayaṁ tayā’’tiādimāha. Tattha no ca mayaṁ tayā tattha hetāya paṭiññāyātiādīsu",
  "tika-abh09t11:11_7": "ayamattho – yasmā so tayā mama kato niggaho dunniggaho, tasmā mayaṁ tayā tattha anulomapañcake",
  "tika-abh09t11:11_8": "‘‘āmantā’’ti etāya paṭiññāya evaṁ paṭijānantā puna ‘‘na hevā’’ti paṭikkhepe katepi",
  "tika-abh09t11:11_9": "‘‘ājānāhi niggaha’’nti evaṁ niggahetabbāyeva, evaṁ aniggahetabbampi maṁ niggaṇhāsi,",
  "tika-abh09t11:11_10": "īdisena pana niggahena dunniggahitā mayaṁ homa. Idāni yaṁ niggahaṁ sandhāya dunniggahitā",
  "tika-abh09t11:11_11": "ca homāti avoca, taṁ dassetuṁ ‘‘hañci puggalo…pe… idaṁ te micchā’’ti āha. Evamidaṁ",
  "tika-abh09t11:11_12": "anulomapaṭilomato catūhi pāpanāropanāhi niggahassa upanītattā upanayanacatukkaṁ nāma hoti.",
  "tika-abh09t11:12_0": "Idāni na hevaṁ niggahetabbetiādikaṁ niggamanacatukkaṁ nāma hoti. Tattha na hevaṁ",
  "tika-abh09t11:12_1": "niggahetabbeti yathāhaṁ tayā niggahito, na hi evaṁ niggahetabbo, etassa hi niggahassa",
  "tika-abh09t11:12_2": "dunniggahabhāvo mayā sādhito. Tena hīti tena kāraṇena. Yasmā esa niggaho dunniggaho,",
  "tika-abh09t11:12_3": "tasmā yaṁ maṁ niggaṇhāsi. Hañci puggalo…pe… idaṁ te micchāti idaṁ niggaṇhanaṁ tava",
  "tika-abh09t11:12_4": "micchāti attho. Tena hi ye kate niggaheti yena kāraṇena idaṁ micchā, tena kāraṇena",
  "tika-abh09t11:12_5": "yo tayā niggaho kato, so dukkaṭo. Yaṁ mayā paṭikammaṁ kataṁ, tadeva sukataṁ. Yāpi",
  "tika-abh09t11:12_6": "cesā paṭikammacatukkādivasena kathāmaggasampaṭipādanā katā, sāpi sukatāti. Tadeva",
  "tika-abh09t11:12_7": "puggalo upalabbhatītiādikassa anulomapañcakassa nupalabbhatītiādikānaṁ paṭikammaniggahopanayananiggamanacatukkānañca",
  "tika-abh09t11:12_8": "vasena anulomapaccanīkaṁ nāma niddiṭṭhanti veditabbaṁ. Ettāvatā sakavādino pubbapakkhe",
  "tika-abh09t11:12_9": "sati paravādino vacanasāmaññamattena chalavādena jayo hoti.",
  "tika-abh09t11:13_0": "Idāni yathā paravādino pubbapakkhe sati sakavādino dhammeneva tathena jayo hoti,",
  "tika-abh09t11:13_1": "tathā vāduppattiṁ dassetuṁ ‘‘puggalo nupalabbhatī’’ti paccanīkānulomapañcakaṁ āraddhaṁ.",
  "tika-abh09t11:13_2": "Tattha paccanīke pucchā paravādissa, rūpādibhedaṁ saccikaṭṭhaparamatthaṁ sandhāya",
  "tika-abh09t11:13_3": "paṭiññā sakavādissa, suddhasammutisaccaṁ vā paramatthamissakaṁ vā sammutisaccaṁ sandhāya",
  "tika-abh09t11:13_4": "‘‘yo saccikaṭṭho’’ti puna anuyogo paravādissa, sammutivasena ‘‘puggalo nupalabbhatī’’ti",
  "tika-abh09t11:13_5": "navattabbattā missakavasena vā anuyogassa saṁkiṇṇattā ‘‘na heva’’nti paṭikkhepo sakavādissa,",
  "tika-abh09t11:13_6": "paṭiññātaṁ paṭikkhipatīti vacanasāmaññamattena ‘‘ājānāhi niggaha’’ntiādivacanaṁ paravādissa.",
  "tika-abh09t11:13_7": "Evamayaṁ puggalo nupalabbhatīti dutiyavādaṁ nissāya dutiyo niggaho hotīti veditabbo.",
  "tika-abh09t11:13_8": "Evaṁ tena chalena niggaho āropito.",
  "tika-abh09t11:14_0": "Idāni dhammena samena paravādipaṭiññāya attano vāde jayaṁ dassetuṁ anulomanaye pucchā",
  "tika-abh09t11:14_1": "sakavādissa, attano laddhiṁ nissāya paṭiññā paravādissa, laddhiyā okāsaṁ adatvā paramatthavasena",
  "tika-abh09t11:14_2": "puna anuyogo sakavādissa, paramatthavasena puggalassa anupalabbhanato paṭikkhepo",
  "tika-abh09t11:14_3": "paravādissa, tato paraṁ dhammena samena attano jayadassanatthaṁ ‘‘ājānāhi paṭikamma’’ntiādi",
  "tika-abh09t11:14_4": "sabbaṁ sakavādivacanameva hoti. Tattha sabbesaṁ paṭikammaniggahopanayananiggamanacatukkānaṁ",
  "tika-abh09t11:14_5": "heṭṭhā vuttanayeneva attho veditabbo. Evamidaṁ ‘‘puggalo nupalabbhatī’’tiādikassa",
  "tika-abh09t11:14_6": "paccanīkapañcakassa ‘‘upalabbhatī’’tiādīnaṁ paṭikammaniggahopanayananiggamanacatukkānañca",
  "tika-abh09t11:14_7": "vasena paccanīkānulomapañcakaṁ nāma niddiṭṭhaṁ hoti. Evametāni paṭhamasaccikaṭṭhe",
  "tika-abh09t11:14_8": "dve pañcakāni niddiṭṭhāni, tatthetaṁ vuccati –",
  "tika-abh09t11:15": "‘‘Niggaho paravādissa, suddho paṭhamapañcake;",
  "tika-abh09t11:16": "Asuddho pana tasseva, paṭikammajayo tahiṁ.",
  "tika-abh09t11:17": "‘‘Niggaho sakavādissa, asuddho dutiyapañcake;",
  "tika-abh09t11:18": "Visuddho pana tasseva, paṭikammajayo tahiṁ.",
  "tika-abh09t11:19": "‘‘Tasmā dvīsupi ṭhānesu, jayova sakavādino;",
  "tika-abh09t11:20": "Dhammena hi jayo nāma, adhammena kuto jayo.",
  "tika-abh09t11:21": "‘‘Saccikaṭṭhe yathā cettha, pañcakadvayamaṇḍite;",
  "tika-abh09t11:22": "Dhammādhammavaseneva, vutto jayaparājayo.",
  "tika-abh09t11:23": "‘‘Ito paresu sabbesu, saccikaṭṭhesu paṇḍito;",
  "tika-abh09t11:24": "Evameva vibhāveyya, ubho jayaparājaye’’ti. (kathā. aṭṭha. 7-10);",
  "tika-abh09t11:25": "Paṭhamo suddhikasaccikaṭṭho niṭṭhito.",
  "tika-abh09t11:26_0": "Evaṁ suddhikasaccikaṭṭhaṁ vitthāretvā idāni tameva aparehipi okāsādīhi nayehi vitthāretuṁ",
  "tika-abh09t11:26_1": "puna ‘‘puggalo upalabbhatī’’tiādi āraddhaṁ. Tattha pucchā sakavādissa, paṭiññā paravādissa.",
  "tika-abh09t11:26_2": "Puna sabbatthāti sarīraṁ sandhāya anuyogo sakavādissa, rūpasmiṁ attānaṁ samanupassanādosañca",
  "tika-abh09t11:26_3": "‘‘aññaṁ jīvaṁ aññaṁ sarīra’’nti āpajjanadosañca disvā paṭikkhepo paravādissa. Sesamettha",
  "tika-abh09t11:26_4": "anulomapaccanīkapañcake heṭṭhā vuttanayeneva veditabbaṁ. Pāṭho pana saṁkhitto. Tattha",
  "tika-abh09t11:26_5": "yasmā sarīraṁ sandhāya ‘‘sabbattha nupalabbhatī’’ti vutte sarīrato bahi upalabbhatīti",
  "tika-abh09t11:26_6": "āpajjati, tasmā paccanīke paṭikkhepo sakavādissa, paṭhamaṁ anujānitvā pacchā avajānātīti",
  "tika-abh09t11:26_7": "chalavādassa vasena paṭikammaṁ paravādissa, sesaṁ pākaṭameva.",
  "tika-abh09t11:27_0": "Dutiyanaye sabbadāti purimapacchimajātikālañca dharamānaparinibbutakālañca sandhāya",
  "tika-abh09t11:27_1": "anuyogo sakavādissa, sveva khattiyo so brāhmaṇotiādīnaṁ āpattidosañca dharamānaparinibbutānaṁ",
  "tika-abh09t11:27_2": "visesābhāvadosañca disvā paṭikkhepo paravādissa. Sesaṁ paṭhamanaye vuttasadisameva.",
  "tika-abh09t11:28": "Tatiyanaye sabbesūti khandhāyatanādīni sandhāya pucchā sakavādissa, rūpasmiṁ attā, cakkhusmiṁ attātiādidosabhayena paṭikkhepo paravādissa. Sesaṁ tādisamevāti.",
  "tika-abh09t11:29_0": "Evamimāni tīṇi mukhāni anulomapaccanīkapañcake anulomamattavaseneva tāva paṭipāṭiyā",
  "tika-abh09t11:29_1": "bhājetvā puna paccanīkānulomapañcake paccanīkamattavaseneva bhājetuṁ ‘‘puggalo nupalabbhatī’’tiādi",
  "tika-abh09t11:29_2": "āraddhaṁ. Tattha heṭṭhā vuttanayena attho veditabbo. Ettāvatā suddhikassa ceva imesañca",
  "tika-abh09t11:29_3": "tiṇṇanti catunnaṁ saccikaṭṭhānaṁ ekekasmiṁ saccikaṭṭhe anulomapaccanīkassa, paccanīkānulomassa",
  "tika-abh09t11:29_4": "cāti dvinnaṁ dvinnaṁ paccanīkānaṁ vasena ayaṁ aṭṭhamukhā nāma vādayutti niddiṭṭhā",
  "tika-abh09t11:29_5": "hotīti veditabbā. Yā ekekasmiṁ mukhe ekekassa niggahassa vasena vuccati. Tatthetaṁ vuccati –",
  "tika-abh09t11:30": "‘‘Evaṁ catubbidhe pañhe, pañcakadvayabhedato;",
  "tika-abh09t11:31": "Esā aṭṭhamukhā nāma, vādayutti pakāsitā.",
  "tika-abh09t11:32": "‘‘Aṭṭheva niggahā tattha, cattāro tesu dhammikā;",
  "tika-abh09t11:33": "Adhammikā ca cattāro, sabbattha sakavādino;",
  "tika-abh09t11:34": "Jayo parājayo ceva, sabbattha paravādino’’ti. (kathā. aṭṭha. 14);",
  "tika-abh09t11:35": "Ayaṁ tāvettha anuttānatthato saṁvaṇṇanā.",
  "tika-abh09t11:36_0": "Atthavinicchayo panetthāpi moggaliputtatissattherena kataniddesassa nayamukhamattadassanavaseneva",
  "tika-abh09t11:36_1": "hoti. Therena hi bhagavatā ṭhapitāya etissā mātikāya paduddhāravasena niddesaṁ akatvā",
  "tika-abh09t11:36_2": "bhagavatā dinnaaṭṭhamukhavādayuttinaye ṭhatvā aparehi pariyāyehi puggalavādaṁ, tadaññaṁ",
  "tika-abh09t11:36_3": "nānappakāraṁ micchāgāhañca nirākaronteneva puggalakathaṁ ādiṁ katvā sādhikadvisatakathāhi niddeso kato.",
  "tika-abh09t11:37_0": "Tattha puggalavādanirākaraṇatthaṁ tāva khandhāyatanadhātuindriyavasena sattapaññāsāya",
  "tika-abh09t11:37_1": "dhammesu ekekena saddhiṁ ‘‘puggalo upalabbhati saccikaṭṭhaparamatthena, rūpañca upalabbhati",
  "tika-abh09t11:37_2": "saccikaṭṭhaparamatthena…pe… puggalo upalabbhati saccikaṭṭhaparamatthena, vedanāpi",
  "tika-abh09t11:37_3": "upalabbhati saccikaṭṭhaparamatthenā’’tiādinā nayena puggalasaṁsandanavasappavattaṁ",
  "tika-abh09t11:37_4": "suddhikasaṁsandanaṁ, yathā rūpavedanādayo sattapaññāsa dhammā aññamaññā visadisā",
  "tika-abh09t11:37_5": "upalabbhanti, evaṁ rūpādīhi visadiso puggalo upalabbhatīti pucchanavasappavattaṁ",
  "tika-abh09t11:37_6": "opammasaṁsandanaṁ, ‘‘rūpaṁ puggalo, rūpasmiṁ puggalo, aññatra rūpā puggalo, puggalasmiṁ",
  "tika-abh09t11:37_7": "rūpa’’nti evaṁ catukkanayena sattapaññāsāya dhammehi pucchanavasappavattaṁ catukkanayasaṁsandananti",
  "tika-abh09t11:37_8": "tividhā saṁsandananayā vuttā. Tattha puggalassa rūpādisabhāvatte niccasassatucchedādippasaṅgato",
  "tika-abh09t11:37_9": "yathānurūpaṁ nirākaraṇaṁ veditabbaṁ, ativitthārabhayenettha upari cetaṁ na vitthārīyati.",
  "tika-abh09t11:38_0": "Tato ‘‘yathā rūpādayo sappaccayā, appaccayādayo vā honti, evaṁ tava puggalopi sappaccayatādilakkhaṇayutto’’ti",
  "tika-abh09t11:38_1": "pucchanavasappavattā lakkhaṇayuttikathā, ‘‘puggalo’’ti, ‘‘upalabbhatī’’ti ca padadvayādisodhanatthaṁ",
  "tika-abh09t11:38_2": "‘‘yo puggalo, so upalabbhati. Yo vā upalabbhati, so puggalo’’tiādipucchanavasappavattaṁ",
  "tika-abh09t11:38_3": "vacanasodhanaṁ, ‘‘rūpadhātuyā rūpī’’tiādi nāmapaññattisodhanavasappavatto paññattānuyogo",
  "tika-abh09t11:38_4": "ca, ‘‘sova puggalo sandhāvati asmā lokā paraṁ lokaṁ, añño vā, na añño vā, neva añño",
  "tika-abh09t11:38_5": "nānañño vā’’tiādinā gatiparivattanamukhena cutipaṭisandhānuyogo, ‘‘rukkhaṁ upādāya",
  "tika-abh09t11:38_6": "chāyādīnaṁ viya khandhādiṁ upādāya paramatthato puggalapaññattī’’ti vāde tassa aniccasaṅkhatatādippasaṅgadīpako",
  "tika-abh09t11:38_7": "upādāpaññattānuyogo, ‘‘kalyāṇapāpakānaṁ kammānaṁ kārako puggalo’’ti vāde tassa vaṭṭadukkhānupacchedādippasaṅgadīpako",
  "tika-abh09t11:38_8": "purisakārānuyogo ca, ‘‘yo iddhivikubbako, so puggalo’’tiādivādabhedako abhiññānuyogo,",
  "tika-abh09t11:38_9": "‘‘mātāpitādayo nāma atthi, tena puggalo atthī’’ti vādabhedako ñātakānuyogo, ‘‘evaṁ",
  "tika-abh09t11:38_10": "khattiyo’’tiādi jātyānuyogo, ‘‘gahaṭṭho pabbajito’’tiādi paṭipattānuyogo, ‘‘devo",
  "tika-abh09t11:38_11": "manusso’’tiādi upapattānuyogo, ‘‘sotāpanno’’tiādi paṭivedhānuyogo, ‘‘aṭṭha purisapuggalā’’tiādi",
  "tika-abh09t11:38_12": "saṅghānuyogo, ‘‘puggalo saṅkhato’’tiādivasappavatto saccikaṭṭhasabhāgānuyogo, ‘‘sukhaṁ",
  "tika-abh09t11:38_13": "vedanaṁ vediyamāno’’tiādi vedakānuyogo, ‘‘kāye kāyānupassī’’tiādi kiccānuyogo, ‘‘atthi",
  "tika-abh09t11:38_14": "puggalo attahitāya paṭipanno’’tiādinā puggalasabhāvasādhakasuttesu sannissitesu –",
  "tika-abh09t11:39": "Sabbe dhammā anattā (ma. ni. 1.353, 356; dha. pa. 279), dukkhameva uppajjamānaṁ uppajjati (saṁ. ni. 2.15).",
  "tika-abh09t11:40": "Kinnu sattoti paccesi, māra diṭṭhigataṁ nu te;",
  "tika-abh09t11:41": "Suddhasaṅkhārapuñjoyaṁ, nayidha sattūpalabbhati.",
  "tika-abh09t11:42": "Dukkhameva hi sambhoti, dukkhaṁ tiṭṭhati veti ca;",
  "tika-abh09t11:43": "Nāññatra dukkhā sambhoti, nāññaṁ dukkhā nirujjhati. (saṁ. ni. 1.171);",
  "tika-abh09t11:44": "Yasmā ca kho, ānanda, suññaṁ attena vā attaniyena vā…pe… tasmā suñño lokoti vuccati (saṁ. ni. 4.85).",
  "tika-abh09t11:45_0": "‘‘Attani vā, bhikkhave, sati attaniyaṁ meti assāti…pe… attani ca bhikkhave attaniye",
  "tika-abh09t11:45_1": "ca saccato thetato anupalabbhaniyamāne yampi taṁ diṭṭhiṭṭhānaṁ, so loko, so attā,",
  "tika-abh09t11:45_2": "so pecca bhavissāmi, nicco dhuvo sassato avipariṇāmadhammo, sassatisamaṁ tatheva",
  "tika-abh09t11:45_3": "ṭhassāmīti , nanāyaṁ, bhikkhave, kevalo paripūro bāladhammo’’ti (ma. ni. 1.244),",
  "tika-abh09t11:45_4": "‘‘tatra, seniya, yvāyaṁ satthā diṭṭhe ceva dhamme attānaṁ saccato thetato na paññāpeti,",
  "tika-abh09t11:45_5": "abhisamparāye ca…pe… ayaṁ vuccati, seniya, satthā sammāsambuddho’’tiādinā puggalābhāvadīpakasuttasandassanavasappavatto",
  "tika-abh09t11:45_6": "suttasandassanānuyogo cāti ettakena kathāmaggena vitthārato paṭhamā puggalakathā",
  "tika-abh09t11:45_7": "vibhattā. Tattha ‘‘atthi puggalo attahitāya paṭipanno’’tiādīsu yathā rūpādayo dhammā",
  "tika-abh09t11:45_8": "paccattalakkhaṇasāmaññalakkhaṇavasena labbhanti, na evaṁ puggalo, rūpādīsu pana sati",
  "tika-abh09t11:45_9": "lokavohāramattena ‘‘atthi puggalo’’ti vuccatīti. Vuttampi cetaṁ bhagavatā – ‘‘imā",
  "tika-abh09t11:45_10": "kho, citta…pe… lokavohārā lokapaññattiyo’’ti (dī. ni. 1.440). Dvidhāpi buddhānaṁ",
  "tika-abh09t11:45_11": "kathā sammutikathā, paramatthakathā ca. Tattha ‘‘satto puggalo gāmo pabbato’’tiādikā",
  "tika-abh09t11:45_12": "sammutikathā nāma, ‘‘aniccaṁ dukkhaṁ anattā khandhā āyatanānī’’tiādikā paramatthakathā",
  "tika-abh09t11:45_13": "nāma. Buddhā hi ye ye sattā yathā yathā bujjhitvā catusaccapaṭivedhaṁ kātuṁ sakkonti,",
  "tika-abh09t11:45_14": "tesaṁ tesaṁ tathā tathā sammutivasena vā paramatthavasena vā vomissakavasena vā desetvā",
  "tika-abh09t11:45_15": "nāmarūpaparicchedadassanavaseneva amataṁ maggaṁ pakāsenti. Ayañhi –",
  "tika-abh09t11:46": "Duve saccāni akkhāsi, sambuddho vadataṁ varo;",
  "tika-abh09t11:47": "Sammutiṁ paramatthañca, tatiyaṁ nupalabbhati.",
  "tika-abh09t11:48": "Tattha –",
  "tika-abh09t11:49": "Saṅketavacanaṁ saccaṁ, lokasammutikāraṇaṁ;",
  "tika-abh09t11:50": "Paramatthavacanaṁ saccaṁ, dhammānaṁ tathalakkhaṇaṁ.",
  "tika-abh09t11:51": "Tasmā viññū akatvāna, byañjanebhinivesanaṁ;",
  "tika-abh09t11:52": "Paramatthe patiṭṭhāya, puggalādiṁ vivajjaye.",
  "tika-abh09t11:53": "Paññattiṁ anatikkamma, paramattho pakāsito;",
  "tika-abh09t11:54": "Vināyakena so yasmā, tasmā aññopi paṇḍito;",
  "tika-abh09t11:55": "Paramatthaṁ pakāsento, samaññaṁ nātidhāvayeti. (kathā. aṭṭha. 237);",
  "tika-abh09t11:56": "Ayaṁ puggalakathānayo.",
  "tika-abh09t11:57": "Parihānikathādivaṇṇanā",
  "tika-abh09t11:58_0": "Puggalakathāto paraṁ ‘‘parihāyati arahā arahattā’’tiādinā asekhā, sotāpannavajjitasekhā",
  "tika-abh09t11:58_1": "ca aggamaggaphalato parihāyantīti pavattā parihānikathā. Pabbajjā viya paṭivedhasaṅkhāto",
  "tika-abh09t11:58_2": "brahmacariyavāsopi manussesu eva bhavati, natthi devesu brahmacariyavāsoti pavattā",
  "tika-abh09t11:58_3": "brahmacariyakathā. Dukkhadassanena ekadesato kilesā pahīyanti, tathā samudayadassanādīhīti",
  "tika-abh09t11:58_4": "evaṁ nānābhisamayavasena odhiso kilesā pahīyantīti pavattā odhisokathā. Jhānalābhī",
  "tika-abh09t11:58_5": "puthujjano kāmarāgabyāpāde samucchedavasena jahati, so catusaccābhisamayā paṭhamameva",
  "tika-abh09t11:58_6": "anāgāmī hotīti pavattā jahatikathā. Atītādibhedaṁ sabbaṁ khandhādikaṁ kālattayepi",
  "tika-abh09t11:58_7": "khandhādisabhāvena atthīti pavattā sabbamatthītikathā. Atītaṁ, anāgatañca khandhādikaṁ",
  "tika-abh09t11:58_8": "atthīti pavattā atītakkhandhādikathā. Atītesu vipākadhammadhammesu ekaccaṁ avipakkavipākameva",
  "tika-abh09t11:58_9": "atthi, na itaranti pavattā ekaccamatthītikathā. Sabbe dhammā satipaṭṭhānāti pavattā",
  "tika-abh09t11:58_10": "satipaṭṭhānakathā. Atītānāgatādivasena natthi, sakabhāvena vā atthi, parabhāvena",
  "tika-abh09t11:58_11": "natthīti pavattā hevatthikathā. Tattha hevatthīti evaṁ iminā pakārena atthīti attho.",
  "tika-abh09t11:59_0": "Adhimānikānaṁ, kuhakānaṁ vā arahattapaṭiññānaṁ sukkavissaṭṭhiṁ disvā mārakāyikā devatā",
  "tika-abh09t11:59_1": "upasaṁharantīti pavattā parūpahārakathā. Arahato paresaṁ nāmagottādīsu atthi aññāṇaṁ,",
  "tika-abh09t11:59_2": "atthi kaṅkhā, parehi ñāpanīyato atthi paravitaraṇāti tisso kathā. Sotāpattimaggakkhaṇe",
  "tika-abh09t11:59_3": "dukkhanti vācā bhijjatīti pavattā vacībhedakathā. Dukkhanti vācaṁ bhāsanto dukkhe",
  "tika-abh09t11:59_4": "ñāṇaṁ āharati, tañca lokuttaranti pavattā dukkhāhārakathā. Samāpattiyaṁ, bhavaṅge",
  "tika-abh09t11:59_5": "ca cittaṁ ciraṁ tiṭṭhatīti pavattā cittaṭṭhitikathā. Sabbe saṅkhārā nippariyāyena",
  "tika-abh09t11:59_6": "ādittā kukkuḷanirayasadisāti pavattā kukkuḷakathā. Paccekaṁ catusaccadassanavasena",
  "tika-abh09t11:59_7": "ekekassa maggassa catukkhattuṁ uppattivasena soḷasahi koṭṭhāsehi arahattappattīti",
  "tika-abh09t11:59_8": "pavattā anupubbābhisamayakathā. Buddhānaṁ vohāravacanaṁ lokuttaranti pavattā vohārakathā.",
  "tika-abh09t11:59_9": "Suddhasattānaṁ appaṭisaṅkhāya maggena vinā kilesanirodhasaṅkhāto appaṭisaṅkhānirodho,",
  "tika-abh09t11:59_10": "paṭisaṅkhāya tena maggena kilesanirodhoti dve nirodhāti pavattā nirodhakathā.",
  "tika-abh09t11:60_0": "Tathāgatabalaṁ sāvakasādhāraṇanti pavattā balakathā. Āsavakkhayañāṇavirahitaṁ navabalaṁ",
  "tika-abh09t11:60_1": "lokuttaranti pavattā ariyantikathā. Sarāgaṁ cittaṁ nibbānaṁ ārabbha rāgato vimuccatīti",
  "tika-abh09t11:60_2": "pavattā vimuttikathā. Jhānena vikkhambhanavimuttiyā paṭhamaṁ vimuttaṁ cittaṁ maggakkhaṇe",
  "tika-abh09t11:60_3": "samucchedavimuttiyā vimuccamānaṁ nāma hotīti pavattā vimuccamānakathā. Aṭṭhamakasaṅkhātassa",
  "tika-abh09t11:60_4": "sotāpattimaggaṭṭhassa anulomagotrabhukkhaṇe diṭṭhivicikicchā pahīyanti nāma, maggakkhaṇe",
  "tika-abh09t11:60_5": "pahīnā nāmāti pavattā aṭṭhamakakathā. Aṭṭhamakassa maggakkhaṇe saddhindriyādīni paṭilabhanti,",
  "tika-abh09t11:60_6": "na paṭiladdhānīti pavattā aṭṭhamakassa indriyakathā. Catutthajjhānadhammupatthaddhaṁ",
  "tika-abh09t11:60_7": "maṁsacakkhumeva dibbacakkhu nāmāti pavattā dibbacakkhukathā. Tathā maṁsasote dibbasotakathā.",
  "tika-abh09t11:60_8": "Yathākammūpagatañāṇameva dibbacakkhūti pavattā yathākammūpagatañāṇakathā. Devabrahmānaṁ",
  "tika-abh09t11:60_9": "pāṇātipātādiasaṁvarābhāvamattena sampattaviratiyā abhāvepi saṁvaro atthīti pavattā",
  "tika-abh09t11:60_10": "saṁvarakathā. Asaññīnampi cutipaṭisandhikkhaṇe saññā atthīti pavattā asaññakathā.",
  "tika-abh09t11:60_11": "Nevasaññānāsaññāyatanabhūmiyaṁ saññā nappavattatīti pavattā nevasaññānāsaññāyatanakathā.",
  "tika-abh09t11:61_0": "Arahā gihī assāti pavattā gihissa arahātikathā. Anāgāmino suddhāvāsesu paṭisandhicittena",
  "tika-abh09t11:61_1": "upapattikkhaṇe arahanto hontīti pavattā upapattikathā. Arahato lokiyadhammāpi anāsavāti",
  "tika-abh09t11:61_2": "pavattā anāsavakathā. Paccuppannakkhaṇe samaṅgibhāvasamannāgamo ca rūpāvacarādibhūmantarapaṭilābhasamannāgamo",
  "tika-abh09t11:61_3": "cāti dve samannāgamā, yesaṁ pana ime dve samannāgame ṭhapetvā aññopi hettha upapattidhammavasena",
  "tika-abh09t11:61_4": "eko samannāgamo nāma atthi, tena arahā catūhi phalehi samannāgatoti pavattā samannāgatakathā.",
  "tika-abh09t11:61_5": "Imināva nayena arahā chahi upekkhāhi samannāgatoti pavattā upekkhāsamannāgatakathā.",
  "tika-abh09t11:61_6": "Maggañāṇasabbaññutaññāṇasaṅkhātabodhiyā sadā sannihitabhāvena buddhoti pavattā bodhiyā",
  "tika-abh09t11:61_7": "buddhotikathā. Mahāpurisalakkhaṇayuttāva bodhisattāti pavattā lakkhaṇakathā. Bodhisattānampi",
  "tika-abh09t11:61_8": "magganiyāmo atthīti pavattā niyāmokkantikathā. Catutthamaggaṭṭho tīhi phalehi samannāgatotiādinā",
  "tika-abh09t11:61_9": "pavattā aparāpi samannāgatakathā. Paṭhamamaggādīhi pahīnehi saddhiṁ nippariyāyato",
  "tika-abh09t11:61_10": "arahattaṁ sabbasaṁyojanappahānanti pavattā sabbasaṁyojanapahānakathā.",
  "tika-abh09t11:62_0": "Nippariyāyato phalaṁ vimutti nāma, vipassanāmaggapaccavekkhaṇañāṇāni pana pariyāyato.",
  "tika-abh09t11:62_1": "Evaṁ pana aggahetvā yaṁ kiñci kilesavippayuttaṁ ñāṇaṁ vimuttīti pavattā vimuttikathā.",
  "tika-abh09t11:62_2": "Buddhādiasekhārammaṇaṁ asekhañāṇanti pavattā asekhañāṇakathā. Pathavīkasiṇādisamāpattiyo",
  "tika-abh09t11:62_3": "paramatthato avijjamāne paññattārammaṇe pavattattā viparītañāṇanti pavattā viparītakathā.",
  "tika-abh09t11:62_4": "Tattha anicce niccantiādinā catubbidho vipallāso veditabbo. Sabbesaṁ puthujjanānaṁ",
  "tika-abh09t11:62_5": "niyāmagamanāya ñāṇaṁ atthīti pavattā niyāmakathā. Sabbaṁ ñāṇaṁ paṭisambhidāti pavattā",
  "tika-abh09t11:62_6": "paṭisambhidākathā. Sammutivisayampi ñāṇaṁ bhūtārammaṇamevāti pavattā sammutiñāṇakathā.",
  "tika-abh09t11:62_7": "Cetopariyañāṇaṁ cittārammaṇameva, na taṁsampayuttarāgādicetasikārammaṇanti pavattā",
  "tika-abh09t11:62_8": "cittārammaṇakathā. Sabbasmiṁ anāgatadhamme sabbesaṁ ñāṇaṁ atthīti pavattā anāgatañāṇakathā.",
  "tika-abh09t11:62_9": "Paccuppanne attano ñāṇepi ñāṇaṁ pavattatīti pavattā paṭuppannañāṇakathā. Buddhā viya",
  "tika-abh09t11:62_10": "sāvakāpi tena tena veneyyajanena pattabbaphalaṁ ñatvāva tadatthāya dhammaṁ desentīti",
  "tika-abh09t11:62_11": "pavattā phalañāṇakathā.",
  "tika-abh09t11:63_0": "Sammattaniyāmo niyamato niccaṭṭhena asaṅkhatoti pavattā niyāmakathā. ‘‘Dhammaṭṭhitatā",
  "tika-abh09t11:63_1": "dhammaniyāmatā’’tiādivacanato paṭiccasamuppādo asaṅkhatoti pavattā paṭiccasamuppādakathā.",
  "tika-abh09t11:63_2": "‘‘Saccāni tathāni avitathānī’’tiādivacanato catusaccāni asaṅkhatānīti pavattā saccakathā.",
  "tika-abh09t11:63_3": "‘‘Cattāro āruppā āneñjā’’ti vacanato asaṅkhatāti pavattā āruppakathā. Nirodhasamāpatti",
  "tika-abh09t11:63_4": "asaṅkhatāti pavattā nirodhasamāpattikathā. Asaṅkhato ākāsoti ākāsakathā. Ākāso sanidassanotikathā.",
  "tika-abh09t11:63_5": "Pathavīdhātu sanidassanātiādiṁ katvā kāyakammaṁ sanidassananti pariyosānakathā.",
  "tika-abh09t11:64_0": "Natthi keci dhammā kehici dhammehi saṅgahitā, tena ekavidhena rūpasaṅgahotiādi niratthakanti",
  "tika-abh09t11:64_1": "pavattā saṅgahitakathā. Vedanādayo arūpadhammā aññamaññaṁ na sampayuttāti pavattā",
  "tika-abh09t11:64_2": "sampayuttakathā. Cetasikaṁ natthīti pavattā cetasikakathā. Cetanādhammova dānaṁ,",
  "tika-abh09t11:64_3": "na deyyadhammoti pavattā dānakathā. Paṭiggāhakānaṁ paribhogamayaṁ puññaṁ atthīti",
  "tika-abh09t11:64_4": "pavattā paribhogakathā. Petā ito dinnacīvarādīheva yāpentīti pavattā itodinnakathā.",
  "tika-abh09t11:64_5": "Pathavīkammavipākotikathā. Jarāmaraṇaṁ vipākotikathā. Kilesappahānamattameva sāmaññaphalaṁ,",
  "tika-abh09t11:64_6": "na cittacetasikā dhammāti pavattā ariyadhammavipākakathā. Aññamaññādipaccayatāya",
  "tika-abh09t11:64_7": "vipāko vipākadhammadhammotikathā.",
  "tika-abh09t11:65_0": "Asurakāyena saddhiṁ cha gatiyoti pavattā gatikathā. Matasatto mātuutusamayañca mātāpitusaṁyogañca",
  "tika-abh09t11:65_1": "olokayamāno sattāhaṁ, atirekasattāhaṁ vā yasmiṁ bhave tiṭṭhati, so antarābhavo nāma",
  "tika-abh09t11:65_2": "atthīti pavattā antarābhavakathā. Rūpādipañcakāmaguṇāva kāmadhātu nāma, na tu vatthukāmakilesakāmāti",
  "tika-abh09t11:65_3": "pavattā kāmaguṇakathā. Pañcevāyatanāni kāmātikathā. Rūpadhammāva rūpadhātūtikathā.",
  "tika-abh09t11:65_4": "Arūpadhammāva arūpadhātūtikathā. Rūpadhātuyā sattā ghānādīhi saddhiṁ saḷāyatanikāti",
  "tika-abh09t11:65_5": "pavattā rūpadhātuyāāyatanakathā. Āruppepi atthi sukhumarūpantikathā. Kāyavacīviññattivasena",
  "tika-abh09t11:65_6": "rūpaṁ kammantikathā. Cittavippayutto arūpadhammova jīvitindriyaṁ, rūpajīvitindriyaṁ",
  "tika-abh09t11:65_7": "natthīti pavattā jīvitindriyakathā. Ariyupavādakammena arahattā parihāyatīti pavattā kammahetukathā.",
  "tika-abh09t11:66_0": "Aniccādivasena saṅkhāre ādīnavato apassitvā nibbānaṁ ānisaṁsato passantassa saṁyojanappahānaṁ",
  "tika-abh09t11:66_1": "hotīti pavattā ānisaṁsadassāvikathā. Nibbānārammaṇampi saṁyojanaṁ atthīti pavattā",
  "tika-abh09t11:66_2": "amatārammaṇakathā. Rūpaṁ sārammaṇantikathā. Anusayā anārammaṇātikathā. Ñāṇaṁ anārammaṇantikathā.",
  "tika-abh09t11:66_3": "Atītārammaṇañca anāgatārammaṇañca cittaṁ anārammaṇantikathādvayaṁ. Sabbaṁ cittaṁ",
  "tika-abh09t11:66_4": "vitakkānupatitantikathā. Vitakkavipphārova saddo, so ca na sotaviññeyyoti pavattā",
  "tika-abh09t11:66_5": "vitakkavipphārasaddakathā. Vināpi cittena vācā pavattatīti pavattā nayathācittassavācātikathā.",
  "tika-abh09t11:66_6": "Vināpi cittena kāyakammaṁ pavattatīti pavattā nayathācittassakāyakammantikathā. Atītehipi",
  "tika-abh09t11:66_7": "jhānehi, anāgatehipi yogino samannāgatāti pavattā atītānāgatasamannāgatakathā.",
  "tika-abh09t11:67_0": "Bhavaṅgacitte aniruddhe eva kusalākusalacittāni uppajjanti, tadabhāve ca santatinirodho",
  "tika-abh09t11:67_1": "siyāti pavattā nirodhakathā. Saha vācāhi viññattirūpaṁ maggotikathā. Pañcaviññāṇasamaṅgissāpi",
  "tika-abh09t11:67_2": "maggabhāvanā atthīti pavattā pañcaviññāṇasamaṅgissamaggakathā. Pañcaviññāṇā kusalāpi",
  "tika-abh09t11:67_3": "akusalāpītikathā. Pañcaviññāṇā sābhogātikathā. Maggakkhaṇe lokiyena, lokuttarena",
  "tika-abh09t11:67_4": "cāti dvīhi sīlehi yuttātikathā. Sīlaṁ acetasikantikathā. Sīlaṁ na cittānuparivattītikathā.",
  "tika-abh09t11:67_5": "Samādānahetucittavippayutto puññopacayo hotīti pavattā samādānahetukakathā. Viññatti",
  "tika-abh09t11:67_6": "sīlantikathā. Pāṇātipātādayo vināpi viññattiṁ hontīti pavattā aviññattidussīlyakathā.",
  "tika-abh09t11:68_0": "Anusayā abyākatā, ahetukā, cittavippayuttāti tissopi anusayakathā. Asekhassa ñāṇavippayuttappavattiyā",
  "tika-abh09t11:68_1": "so ñāṇīti navattabboti pavattā ñāṇakathā. Ñāṇaṁ cittavippayuttantikathā . Maggakkhaṇe",
  "tika-abh09t11:68_2": "idaṁ dukkhanti ñāṇaṁ pavattanti pavattā idaṁ dukkhantikathā. Buddhā iddhibalena āyukappaṁ",
  "tika-abh09t11:68_3": "vināpi mahākappaṁ tiṭṭhantīti pavattā iddhibalakathā. Cittasantati samādhi, na ekacittakkhaṇikoti",
  "tika-abh09t11:68_4": "pavattā samādhikathā. Avijjādipaṭiccasamuppādaṅgehi aññā dhammaṭṭhitatāti pavattā",
  "tika-abh09t11:68_5": "dhammaṭṭhitatākathā. Rūpādīhi aññā aniccatāti pavattā aniccatākathā.",
  "tika-abh09t11:69_0": "Viññattiyo vināpi indriyasaṁvaro kāyavacīkammanti pavattā kathā. Sabbaṁ kammaṁ vipākajanakanti",
  "tika-abh09t11:69_1": "pavattā kammakathā. Saddo vipākoti pavattā kathā. Saḷāyatanaṁ vipākoti pavattā kathā.",
  "tika-abh09t11:69_2": "Maggaṁ vināpi sattakkhattuparamotikathā. Tathā kolaṁkolaekabījikathāsupi. Diṭṭhisampanno",
  "tika-abh09t11:69_3": "jīvitā voropetītikathā. Diṭṭhisampannassa apāyaduggatiyā saddhiṁ rūpāditaṇhāsaṅkhātaduggatipahīnāti",
  "tika-abh09t11:69_4": "pavattā duggatikathā. Sattamabhavikassa taṇhāsambhavato duggati appahīnāti pavattā",
  "tika-abh09t11:69_5": "sattamabhavikakathā.",
  "tika-abh09t11:70_0": "Saṅghabhedādikappaṭṭhaṁ kammaṁ katvā tena mahākappaṁ asītibhāgaṁ katvā tato ekabhāgamattaṁ",
  "tika-abh09t11:70_1": "kālaṁ āyukappaṁ niraye paccantīti aggahetvā sakalaṁ mahākappaṁ paccanti, vinassamānepi",
  "tika-abh09t11:70_2": "kappe cakkavāḷantaresu paccantīti pavattā kappaṭṭhakathā. Saṅghabhedako appanākusalāni",
  "tika-abh09t11:70_3": "viya kāmāvacarakusalampi na paṭilabhatīti pavattā kusalapaṭilābhakathā. Aṅgasampannāya",
  "tika-abh09t11:70_4": "āṇattiyā abhāvepi mātughātādiānantariyakammapayojako micchattaniyato evāti pavattā",
  "tika-abh09t11:70_5": "anantarāpayuttakathā. Aniyatadhammesupi keci kusalasampayuttāniyatā atthīti pavattā",
  "tika-abh09t11:70_6": "niyatassa niyāmakathā. Nīvaraṇehi nivutena paṭicchanneneva cittena nīvaraṇaṁ pajahantīti",
  "tika-abh09t11:70_7": "pavattā nivutakathā. Sammukhībhūtaṁ saṁyojanameva jahatīti pavattā sammukhībhūtakathā.",
  "tika-abh09t11:70_8": "Samāpanno ca jhānārammaṇanikantiyā jhānaṁ assādetīti pavattā samāpanno assādetītikathā.",
  "tika-abh09t11:70_9": "Dukkhavedanāyapi rāgassādavedanā hotīti pavattā assātarāgakathā. Dhammataṇhā abyākatātikathā.",
  "tika-abh09t11:70_10": "Dhammataṇhā na dukkhasamudayotikathā.",
  "tika-abh09t11:71_0": "Kusalaṁ vā akusalassa, akusalaṁ vā kusalassa anantarā uppajjantīti pavattā kusalākusalapaṭisandahanakathā.",
  "tika-abh09t11:71_1": "Gabbhaseyyakānampi bījamattaṁ saḷāyatanaṁ paṭisandhikkhaṇe uppajjatīti pavattā saḷāyatanuppattikathā.",
  "tika-abh09t11:71_2": "Pañcaviññāṇāni aññamaññassa anantarā uppajjantīti pavattā anantarapaccayakathā. Sammāvācākammantaviññattiyo",
  "tika-abh09t11:71_3": "ariyarūpantikathā. Kāmarāgādito añño anusayotikathā. Kilesapariyuṭṭhānaṁ cittavippayuttantikathā.",
  "tika-abh09t11:71_4": "Yathā kāmarāgo kāmadhātuyaṁ pariyāpanno, evaṁ rūparāgaarūparāgā rūpārūpabhūmiyaṁ",
  "tika-abh09t11:71_5": "pariyāpannāti pavattā pariyāpannakathā. Dvayaṁ diṭṭhigataṁ abyākatantikathā. Diṭṭhigataṁ",
  "tika-abh09t11:71_6": "apariyāpannantikathā. Yo yesaṁ hetupaccayo, so puna tesaṁ sahajātādipaccayo na hoti,",
  "tika-abh09t11:71_7": "ekadhāva ekassa paccayo hotīti pavattā paccayatākathā. Avijjāva saṅkhārānaṁ paccayo,",
  "tika-abh09t11:71_8": "na pana saṅkhārā avijjāyāti pavattā aññamaññapaccayakathā. Kāladdhānā ime parinipphannena",
  "tika-abh09t11:71_9": "paññattimattāti pavattā addhākathā. Evaṁ khaṇalayamuhuttakathā. Aññassa āsavassa",
  "tika-abh09t11:71_10": "abhāvā āsavā anāsavāti pavattā āsavakathā. Lokuttarānaṁ dhammānaṁ jarāmaraṇaṁ lokuttaranti",
  "tika-abh09t11:71_11": "pavattā jarāmaraṇakathā. Nirodhasamāpatti lokuttarāti pavattā saññāvedayitakathā.",
  "tika-abh09t11:71_12": "Sā lokiyāti pavattā dutiyasaññāvedayitakathā. Nirodhasamāpannopi kālaṁ kareyyāti",
  "tika-abh09t11:71_13": "pavattā tatiyasaññāvedayitakathā. Nirodhasamāpatti asaññasattupikātikathā. Kammato",
  "tika-abh09t11:71_14": "añño cittavippayutto kammūpacayotikathā.",
  "tika-abh09t11:72_0": "Balappattā buddhādayo iddhibalena sattānaṁ cittaṁ rāgādianuppattiyā niggaṇhantīti",
  "tika-abh09t11:72_1": "pavattā niggahakathā. Evaṁ kusaluppattiyā paracittapaggahanakathā. Buddhā iddhiyā",
  "tika-abh09t11:72_2": "paresaṁ sukhaṁ dentīti pavattā sukhānuppadānakathā. ‘‘Saṅkhārā aniccā’’ti manasikaroto",
  "tika-abh09t11:72_3": "atītādibhedabhinne sabbe saṅkhāre ārammaṇavasena ekato adhigaṇhātīti pavattā adhigayhamanasikārakathā.",
  "tika-abh09t11:72_4": "Rūpaṁ hetukantikathā. Evaṁ rūpaṁ sahetukantikathā. Rūpaṁ kusalākusalantikathā. Rūpaṁ",
  "tika-abh09t11:72_5": "vipākotikathā, yathā kāmāvacarakammena jātaṁ rūpaṁ kāmāvacaraṁ, evaṁ rūpāvacarārūpāvacarakammehi",
  "tika-abh09t11:72_6": "jātaṁ rūpaṁ rūpāvacarārūpāvacarantikathā . Rūparāgo rūpadhātuyā, arūparāgo ca arūpadhātuyā pariyāpannotikathā.",
  "tika-abh09t11:73_0": "Atthi arahato puññūpacayotikathā. Natthi arahato akālamaccūtikathā. Yaṁ kiñci uppajjati,",
  "tika-abh09t11:73_1": "sabbamidaṁ kammatotikathā. Indriyabaddhameva dukkhaṁ, na sabbe saṅkhārāti pavattā",
  "tika-abh09t11:73_2": "indriyabaddhakathā. Sabbe saṅkhārā dukkhā ṭhapetvā ariyamaggantikathā. Maggaphalāneva",
  "tika-abh09t11:73_3": "saṅgho nāma, na ca tāni dakkhiṇaṁ paṭiggaṇhanti, tasmā na vattabbaṁ saṅgho dakkhiṇaṁ",
  "tika-abh09t11:73_4": "paṭiggaṇhātītikathā. Tathā na vattabbaṁ saṅgho dakkhiṇaṁ visodhetītikathā. Na vattabbaṁ",
  "tika-abh09t11:73_5": "saṅgho bhuñjatītikathā. Na vattabbaṁ saṅghassa dinnaṁ mahapphalantikathā. Buddhā",
  "tika-abh09t11:73_6": "na kiñci bhuñjanti, tasmā na vattabbaṁ buddhassa dinnaṁ mahapphalantikathā. Dāyakato",
  "tika-abh09t11:73_7": "dānaṁ visujjhati, na paṭiggāhakatoti pavattā dakkhiṇāvisuddhikathā.",
  "tika-abh09t11:74_0": "Buddhā tusitaloke eva nibbattanti, na manussaloke. Ettha hi nimmitarūpamattaṁ dassentīti",
  "tika-abh09t11:74_1": "pavattā manussalokakathā. Nimmitarūpaṁ dhammaṁ deseti, na buddhoti pavattā dhammadesanākathā.",
  "tika-abh09t11:74_2": "Rāgova karuṇā nāma, tato natthi buddhānaṁ karuṇātikathā. Buddhānaṁ uccārapassāvo",
  "tika-abh09t11:74_3": "aññe gandhajāte ativiya adhigaṇhātīti pavattā gandhajātakathā. Buddhā ekena maggena",
  "tika-abh09t11:74_4": "cattāri sāmaññaphalāni sacchikarontīti pavattā ekamaggakathā. Parikammādiṁ vināva",
  "tika-abh09t11:74_5": "paṭhamādijjhānā dutiyādijjhānaṁ saṅkamatīti pavattā jhānasaṅkantikathā. Pañcakanaye",
  "tika-abh09t11:74_6": "avitakkavicāramattaṁ jhānaṁ visuṁ jhānaṁ nāma na hoti, jhānantarikaṁ nāma hotīti",
  "tika-abh09t11:74_7": "pavattā jhānantarikakathā. Samāpanno saddaṁ suṇātītikathā. Viññāṇaṁ vinā pasādacakkhunā",
  "tika-abh09t11:74_8": "rūpaṁ passatītikathā.",
  "tika-abh09t11:75_0": "Tekālike kilese pajahatīti pavattā kilesappajahanakathā. Nibbānasaṅkhātāpi suññatā",
  "tika-abh09t11:75_1": "saṅkhārakkhandhapariyāpannāti pavattā suññatakathā. Asaṅkhatameva sāmaññaphalantikathā",
  "tika-abh09t11:75_2": ". Yesaṁ kesañci dhammānaṁ paṭilābhā asaṅkhatāti pavattā pattikathā. Sabbadhammānaṁ",
  "tika-abh09t11:75_3": "sabhāvasaṅkhātā tathatā asaṅkhatāti pavattā tathatākathā. Anavajjaṭṭhena nibbānampi",
  "tika-abh09t11:75_4": "kusalantikathā. Ānantariyādiṁ vināpi atthi puthujjanassa accantaniyāmatātikathā.",
  "tika-abh09t11:75_5": "Lokiyasaddhādayo na indriyānīti pavattā indriyakathā.",
  "tika-abh09t11:76_0": "Asañciccāpi ānantariko hotīti pavattā asañciccakathā. Natthi puthujjanassa ñāṇanti",
  "tika-abh09t11:76_1": "pavattā ñāṇakathā. Nerayikānaṁ kammāneva nirayapālarūpena vadhenti, na nirayapālāti",
  "tika-abh09t11:76_2": "pavattā nirayapālakathā. Atthi devesu tiracchānātikathā. Viratittayaṁ cittavippayuttaṁ,",
  "tika-abh09t11:76_3": "pañcaṅgikova maggoti pavattā maggakathā. Paṭiccasamuppādesu ñāṇaṁ lokuttaranti pavattā ñāṇakathā.",
  "tika-abh09t11:77_0": "Tisso saṅgītiyo ārabbha sāsanaṁ navaṁ katanti pavattā sāsanakathā. Puthujjano ekakkhaṇe",
  "tika-abh09t11:77_1": "tedhātukehi dhammehi avivittoti pavattā avivittakathā. Ñeyyāvaraṇahetukaṁ kiñci saṁyojanaṁ",
  "tika-abh09t11:77_2": "appahāyapi arahā hotīti pavattā saṁyojanakathā. ‘‘Saṅkhārā niccā hontu, rukkhā niccapupphaphalādiyuttā",
  "tika-abh09t11:77_3": "khemino hontū’’tiādinā yathādhippāyaṁ iddhi pavattatīti pavattā iddhikathā. Buddhānaṁ",
  "tika-abh09t11:77_4": "sarīraāyupabhāvemattato aññāpi vemattatā atthīti pavattā buddhakathā. Ekasmiṁ khaṇe",
  "tika-abh09t11:77_5": "sabbalokadhātūsu aneke buddhā santīti pavattā sabbadisākathā. Sabbe dhammā niyatāti",
  "tika-abh09t11:77_6": "pavattā dhammakathā. Sabbakammāni phaladāne niyatānīti pavattā kammakathā.",
  "tika-abh09t11:78_0": "Arahā asabbaññubhāvena sabbaññuvisaye kiñci saṁyojanaṁ appahāya parinibbātīti pavattā",
  "tika-abh09t11:78_1": "parinibbānakathā. Arahā kusalacitto parinibbāyatīti pavattā kusalacittakathā. Arahā",
  "tika-abh09t11:78_2": "āneñje saṇṭhito parinibbāyatīti pavattā āneñjakathā. Atthi gabbhaseyyāya dhammābhisamayo,",
  "tika-abh09t11:78_3": "atthi gabbhaseyyāya arahattappatti, supinante dhammābhisamayo, arahattappatti cāti",
  "tika-abh09t11:78_4": "pavattā tissopi kathā. Sabbaṁ supinacittaṁ abyākatantikathā. Khaṇikatāya cittānaṁ",
  "tika-abh09t11:78_5": "natthi āsevanapaccayatātikathā. Sabbe saṅkhatā ekacittakkhaṇikāti pavattā khaṇikakathā.",
  "tika-abh09t11:79_0": "Itthiyā saddhiṁ ekato sampattiṁ anubhavissāmāti pūjādiṁ katvā ekādhippāyappattassa",
  "tika-abh09t11:79_1": "bhikkhuno methuno dhammo paṭisevitabboti pavattā ekādhippāyakathā. Pāpabhikkhūsu",
  "tika-abh09t11:79_2": "methunaṁ paṭisevantesu arahantānaṁ vaṇṇena amanussā methunaṁ paṭisevantīti pavattā",
  "tika-abh09t11:79_3": "arahantavaṇṇakathā. Keci sattā attano issariyena kāmakārikāvasena vinipātaṁ gacchanti,",
  "tika-abh09t11:79_4": "na kammavasenāti pavattā issariyakāmakārikākathā. Na rāgo rāgapatirūpakotiādi patirūpakathā.",
  "tika-abh09t11:79_5": "Khandhāyatanādayo aparinipphannāti pavattā aparinipphannakathāti sādhikadvisatakathā.",
  "tika-abh09t11:79_6": "Pāḷiyaṁ aṭṭhamukhavādayuttivaseneva sammitiyādīnaṁ bhinnaladdhikānaṁ laddhibhedavasena",
  "tika-abh09t11:79_7": "nānāpakārato vibhattā, tā pana sabbakathā puggalakathāva. Tā taṁtaṁladdhibhedavasena",
  "tika-abh09t11:79_8": "saṅkhepatopi vuccamānā atibhāriyaṁ ganthaṁ karonti, tasmā na vitthāritā. Taṁ pana",
  "tika-abh09t11:79_9": "nayaṁ icchantehi pāḷiaṭṭhakathāsu (kathā. 1 ādayo; kathā. aṭṭha. nidānakathā) eva",
  "tika-abh09t11:79_10": "vitthārato gahetabboti ayamettha pāḷinayena saddhiṁ atthavinicchayo.",
  "tika-abh09t11:80": "Mohavicchedaniyā abhidhammamātikatthavaṇṇanāya",
  "tika-abh09t11:81": "Kathāvatthumātikatthavaṇṇanā niṭṭhitā."
}