{
  "atk-s0502a25:0": "25. Bhikkhuvaggo",
  "atk-s0502a25:1": "1. Pañcabhikkhuvatthu",
  "atk-s0502a25:2": "Cakkhunāsaṁvaroti imaṁ dhammadesanaṁ satthā jetavane viharanto pañca bhikkhū ārabbha kathesi.",
  "atk-s0502a25:3_0": "Tesu kira ekeko cakkhudvārādīsu pañcasu dvāresu ekekameva rakkhi. Athekadivasaṁ sannipatitvā",
  "atk-s0502a25:3_1": "‘‘ahaṁ durakkhaṁ rakkhāmi, ahaṁ durakkhaṁ rakkhāmī’’ti vivaditvā ‘‘satthāraṁ pucchitvā",
  "atk-s0502a25:3_2": "imamatthaṁ jānissāmā’’ti satthāraṁ upasaṅkamitvā, ‘‘bhante, mayaṁ cakkhudvārādīni",
  "atk-s0502a25:3_3": "rakkhantā attano attano rakkhanadvārameva durakkhanti maññāma, ko nu kho amhesu durakkhaṁ",
  "atk-s0502a25:3_4": "rakkhatī’’ti pucchiṁsu. Satthā ekaṁ bhikkhumpi anosādetvā, ‘‘bhikkhave, sabbāni petāni",
  "atk-s0502a25:3_5": "durakkhāneva, api ca kho pana tumhe na idāneva pañcasu ṭhānesu asaṁvutā, pubbepi",
  "atk-s0502a25:3_6": "asaṁvutā, asaṁvutattāyeva ca paṇḍitānaṁ ovāde avattitvā jīvitakkhayaṁ pāpuṇitthā’’ti",
  "atk-s0502a25:3_7": "vatvā ‘‘kadā, bhante’’ti tehi yācito atīte takkasilajātakassa vatthuṁ vitthāretvā",
  "atk-s0502a25:3_8": "rakkhasīnaṁ vasena rājakule jīvitakkhayaṁ patte pattābhisekena mahāsattena setacchattassa",
  "atk-s0502a25:3_9": "heṭṭhā rājāsane nisinnena attano sirisampattiṁ oloketvā ‘‘vīriyaṁ nāmetaṁ sattehi",
  "atk-s0502a25:3_10": "kattabbamevā’’ti udānavasena udānitaṁ –",
  "atk-s0502a25:4": "‘‘Kusalūpadese dhitiyā daḷhāya ca,",
  "atk-s0502a25:5": "Anivattitattābhayabhīrutāya ca;",
  "atk-s0502a25:6": "Na rakkhasīnaṁ vasamāgamimhase,",
  "atk-s0502a25:7": "Sa sotthibhāvo mahatā bhayena me’’ti. (jā. 1.1.132) –",
  "atk-s0502a25:8_0": "Imaṁ gāthaṁ dassetvā ‘‘tadāpi tumheva pañca janā takkasilāyaṁ rajjagahaṇatthāya nikkhantaṁ",
  "atk-s0502a25:8_1": "mahāsattaṁ āvudhahatthā parivāretvā maggaṁ gacchantā antarāmagge rakkhasīhi cakkhudvārādivasena",
  "atk-s0502a25:8_2": "upanītesu rūpārammaṇādīsu asaṁvutā paṇḍitassa ovāde avattitvā olīyantā rakkhasīhi",
  "atk-s0502a25:8_3": "khāditā jīvitakkhayaṁ pāpuṇittha. Tesu pana ārammaṇesu susaṁvuto piṭṭhito piṭṭhito",
  "atk-s0502a25:8_4": "anubandhantiṁ devavaṇṇiṁ yakkhiniṁ anādiyitvā sotthinā takkasilaṁ gantvā rajjaṁ patto",
  "atk-s0502a25:8_5": "rājā ahamevā’’ti jātakaṁ samodhānetvā, ‘‘bhikkhave, bhikkhunā nāma sabbāni dvārāni",
  "atk-s0502a25:8_6": "saṁvaritabbāni. Etāni hi saṁvaranto eva sabbadukkhā pamuccatī’’ti vatvā dhammaṁ desento imā gāthā abhāsi –",
  "atk-s0502a25:9": "360.",
  "atk-s0502a25:10": " ‘‘Cakkhunā saṁvaro sādhu, sādhu sotena saṁvaro;",
  "atk-s0502a25:11": "Ghānena saṁvaro sādhu, sādhu jivhāya saṁvaro.",
  "atk-s0502a25:12": "361.",
  "atk-s0502a25:13": " ‘‘Kāyena saṁvaro sādhu, sādhu vācāya saṁvaro;",
  "atk-s0502a25:14": "Manasā saṁvaro sādhu, sādhu sabbattha saṁvaro;",
  "atk-s0502a25:15": "Sabbattha saṁvuto bhikkhu, sabbadukkhā pamuccatī’’ti.",
  "atk-s0502a25:16_0": "Tattha cakkhunāti yadā hi bhikkhuno cakkhudvāre rūpārammaṇaṁ āpāthamāgacchati, tadā",
  "atk-s0502a25:16_1": "iṭṭhārammaṇe arajjantassa aniṭṭhārammaṇe adussantassa asamapekkhanena mohaṁ anuppādentassa",
  "atk-s0502a25:16_2": "tasmiṁ dvāre saṁvaro thakanaṁ pidahanaṁ gutti katā nāma hoti. Tassa so evarūpo cakkhunā",
  "atk-s0502a25:16_3": "saṁvaro sādhu. Esa nayo sotadvārādīsupi. Cakkhudvārādīsuyeva pana saṁvaro vā asaṁvaro",
  "atk-s0502a25:16_4": "vā nuppajjati, parato pana javanavīthiyaṁ esa labbhati. Tadā hi asaṁvaro uppajjanto",
  "atk-s0502a25:16_5": "assaddhā akkhanti kosajjaṁ muṭṭhasaccaṁ aññāṇanti akusalavīthiyaṁ ayaṁ pañcavidho",
  "atk-s0502a25:16_6": "labbhati. Saṁvaro uppajjanto saddhā khanti vīriyaṁ sati ñāṇanti kusalavīthiyaṁ ayaṁ",
  "atk-s0502a25:16_7": "pañcavidho labbhati.",
  "atk-s0502a25:17_0": "Kāyena saṁvaroti ettha pana pasādakāyopi copanakāyopi labbhati. Ubhayampi panetaṁ",
  "atk-s0502a25:17_1": "kāyadvārameva. Tattha pasādadvāre saṁvarāsaṁvaro kathitova. Copanadvārepi taṁvatthukā",
  "atk-s0502a25:17_2": "pāṇātipātaadinnādānakāmesumicchācārā. Tehi pana saddhiṁ akusalavīthiyaṁ uppajjantehi",
  "atk-s0502a25:17_3": "taṁ dvāraṁ asaṁvutaṁ hoti, kusalavīthiyaṁ uppajjantehi pāṇātipātāveramaṇiādīhi saṁvutaṁ.",
  "atk-s0502a25:17_4": "Sādhu vācāyāti etthāpi copanavācāpi vācā. Tāya saddhiṁ uppajjantehi musāvādādīhi",
  "atk-s0502a25:17_5": "taṁ dvāraṁ asaṁvutaṁ hoti, musāvādāveramaṇiādīhi saṁvutaṁ. Manasā saṁvaroti etthāpi",
  "atk-s0502a25:17_6": "javanamanato aññena manena saddhiṁ abhijjhādayo natthi. Manodvāre pana javanakkhaṇe",
  "atk-s0502a25:17_7": "uppajjamānehi abhijjhādīhi taṁ dvāraṁ asaṁvutaṁ hoti, anabhijjhādīhi saṁvutaṁ hoti.",
  "atk-s0502a25:17_8": "Sādhu sabbatthāti tesu cakkhudvārādīsu sabbesupi saṁvaro sādhu. Ettāvatā hi aṭṭha",
  "atk-s0502a25:17_9": "saṁvaradvārāni aṭṭha ca asaṁvaradvārāni kathitāni. Tesu aṭṭhasu asaṁvaradvāresu ṭhito",
  "atk-s0502a25:17_10": "bhikkhu sakalavaṭṭamūlakadukkhato na muccati, saṁvaradvāresu pana ṭhito sabbasmāpi",
  "atk-s0502a25:17_11": "vaṭṭamūlakadukkhā muccati. Tena vuttaṁ – ‘‘sabbattha saṁvuto bhikkhu, sabbadukkhā pamuccatī’’ti.",
  "atk-s0502a25:18": "Desanāvasāne te pañca bhikkhū sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a25:19": "Pañcabhikkhuvatthu paṭhamaṁ.",
  "atk-s0502a25:20": "2. Haṁsaghātakabhikkhuvatthu",
  "atk-s0502a25:21": "Hatthasaṁyatoti imaṁ dhammadesanaṁ satthā jetavane viharanto ekaṁ haṁsaghātakaṁ bhikkhuṁ ārabbha kathesi.",
  "atk-s0502a25:22_0": "Sāvatthivāsino kira dve sahāyakā bhikkhūsu pabbajitvā laddhūpasampadā yebhuyyena",
  "atk-s0502a25:22_1": "ekato vicaranti. Te ekadivasaṁ aciravatiṁ gantvā nhatvā ātape tappamānā sāraṇīyakathaṁ",
  "atk-s0502a25:22_2": "kathentā aṭṭhaṁsu. Tasmiṁ khaṇe dve haṁsā ākāsena gacchanti. Atheko daharabhikkhu",
  "atk-s0502a25:22_3": "sakkharaṁ gahetvā ‘‘ekassa haṁsapotakassa akkhiṁ paharissāmī’’ti āha, itaro ‘‘na",
  "atk-s0502a25:22_4": "sakkhissāmī’’ti āha. Tiṭṭhatu imasmiṁ passe akkhi, parapasse akkhiṁ paharissāmīti.",
  "atk-s0502a25:22_5": "Idampi na sakkhissasiyevāti. ‘‘Tena hi upadhārehī’’ti dutiyaṁ sakkharaṁ gahetvā haṁsassa",
  "atk-s0502a25:22_6": "pacchābhāge khipi, haṁso sakkharasaddaṁ sutvā nivattitvā olokesi. Atha naṁ itaraṁ",
  "atk-s0502a25:22_7": "vaṭṭasakkharaṁ gahetvā parapasse akkhimhi paharitvā orimakkhinā nikkhāmesi. Haṁso",
  "atk-s0502a25:22_8": "viravanto parivattitvā tesaṁ pādamūleyeva pati. Tattha tattha ṭhitā bhikkhū disvā,",
  "atk-s0502a25:22_9": "‘‘āvuso, buddhasāsane pabbajitvā ananucchavikaṁ vo kataṁ pāṇātipātaṁ karontehī’’ti",
  "atk-s0502a25:22_10": "vatvā te ādāya gantvā tathāgatassa dassesuṁ.",
  "atk-s0502a25:23_0": "Satthā ‘‘saccaṁ kira tayā bhikkhu pāṇātipāto kato’’ti pucchitvā ‘‘saccaṁ, bhante’’ti",
  "atk-s0502a25:23_1": "vutte ‘‘bhikkhu kasmā evarūpe niyyānikasāsane pabbajitvā evamakāsi, porāṇakapaṇḍitā",
  "atk-s0502a25:23_2": "anuppanne buddhe agāramajjhe vasamānā appamattakesupi ṭhānesu kukkuccaṁ kariṁsu ,",
  "atk-s0502a25:23_3": "tvaṁ pana evarūpe buddhasāsane pabbajitvā kukkuccamattampi na akāsī’’ti vatvā tehi",
  "atk-s0502a25:23_4": "yācito atītaṁ āhari.",
  "atk-s0502a25:24_0": "Atīte kururaṭṭhe indapattanagare dhanañcaye rajjaṁ kārente bodhisatto tassa aggamahesiyā",
  "atk-s0502a25:24_1": "kucchismiṁ paṭisandhiṁ gahetvā anupubbena viññutaṁ patto takkasilāyaṁ sippāni uggahetvā",
  "atk-s0502a25:24_2": "pitarā uparajje patiṭṭhāpito aparabhāge pitu accayena rajjaṁ patvā dasa rājadhamme",
  "atk-s0502a25:24_3": "akopento kurudhamme vattittha. Kurudhammo nāma pañcasīlāni, tāni bodhisatto parisuddhāni",
  "atk-s0502a25:24_4": "katvā rakkhi. Yathā ca bodhisatto, evamassa mātā aggamahesī kaniṭṭhabhātā uparājā",
  "atk-s0502a25:24_5": "purohito brāhmaṇo rajjugāhako amacco sārathi seṭṭhi doṇamāpako mahāmatto dovāriko",
  "atk-s0502a25:24_6": "nagarasobhinī vaṇṇadāsīti evametesu ekādasasu janesu kurudhammaṁ rakkhantesu kaliṅgaraṭṭhe",
  "atk-s0502a25:24_7": "dantapuranagare kaliṅge rajjaṁ kārente tasmiṁ raṭṭhe devo na vassi. Mahāsattassa",
  "atk-s0502a25:24_8": "pana añjanasannibho nāma maṅgalahatthī mahāpuñño hoti. Raṭṭhavāsino ‘‘tasmiṁ ānīte",
  "atk-s0502a25:24_9": "devo vassissatī’’ti saññāya rañño ārocayiṁsu. Rājā tassa hatthissa ānayanatthāya",
  "atk-s0502a25:24_10": "brāhmaṇe pahiṇi. Te gantvā mahāsattaṁ hatthiṁ yāciṁsu. Satthā tesaṁ yācanakāraṇaṁ dassetuṁ āha –",
  "atk-s0502a25:25": "‘‘Tava saddhañca sīlañca, viditvāna janādhipa;",
  "atk-s0502a25:26": "Vaṇṇaṁ añjanavaṇṇena, kaliṅgasmiṁ nimimhase’’ti. (jā. 1.3.76) –",
  "atk-s0502a25:27_0": "Imaṁ tikanipāte jātakaṁ kathesi. Hatthimhi pana ānītepi deve avassante ‘‘so rājā",
  "atk-s0502a25:27_1": "kurudhammaṁ rakkhati, tenassa raṭṭhe devo vassatī’’ti saññāya ‘‘yaṁ so kurudhammaṁ",
  "atk-s0502a25:27_2": "rakkhati, taṁ suvaṇṇapaṭṭe likhitvā ānethā’’ti puna kāliṅgo brāhmaṇe ca amacce ca",
  "atk-s0502a25:27_3": "pesesi. Tesu gantvā yācantesu rājānaṁ ādiṁ katvā sabbepi te attano attano sīlesu",
  "atk-s0502a25:27_4": "kiñci kukkuccamattaṁ katvā ‘‘aparisuddhaṁ no sīla’’nti paṭikkhipitvāpi ‘‘na ettāvatā",
  "atk-s0502a25:27_5": "sīlabhedo hotī’’ti tehi punappunaṁ yācitā attano attano sīlāni kathayiṁsu. Kāliṅgo",
  "atk-s0502a25:27_6": "suvaṇṇapaṭṭe likhāpetvā ābhataṁ kurudhammaṁ disvāva samādāya sādhukaṁ pūresi. Tassa",
  "atk-s0502a25:27_7": "raṭṭhe devo pāvassi, raṭṭhaṁ khemaṁ subhikkhaṁ ahosi. Satthā imaṁ atītaṁ āharitvā –",
  "atk-s0502a25:28": "‘‘Gaṇikā uppalavaṇṇā, puṇṇo dovāriko tadā;",
  "atk-s0502a25:29": "Rajjugāho ca kaccāno, doṇamāpako ca kolito.",
  "atk-s0502a25:30": "‘‘Sāriputto tadā seṭṭhī, anuruddho ca sārathī;",
  "atk-s0502a25:31": "Brāhmaṇo kassapo thero, uparājānandapaṇḍito.",
  "atk-s0502a25:32": "‘‘Mahesī rāhulamātā, māyādevī janettikā;",
  "atk-s0502a25:33": "Kururājā bodhisatto, evaṁ dhāretha jātaka’’nti. –",
  "atk-s0502a25:34_0": "Jātakaṁ samodhānetvā ‘‘bhikkhu evaṁ pubbepi paṇḍitā appamattakepi kukkucce uppanne",
  "atk-s0502a25:34_1": "attano sīlabhede āsaṅkaṁ kariṁsu, tvaṁ pana mādisassa buddhassa sāsane pabbajitvā",
  "atk-s0502a25:34_2": "pāṇātipātaṁ karonto atibhāriyaṁ kammamakāsi, bhikkhunā nāma hatthehi pādehi vācāya",
  "atk-s0502a25:34_3": "ca saṁyatena bhavitabba’’nti vatvā imaṁ gāthamāha –",
  "atk-s0502a25:35": "362.",
  "atk-s0502a25:36": " ‘‘Hatthasaṁyato pādasaṁyato,",
  "atk-s0502a25:37": "Vācāsaṁyato saṁyatuttamo;",
  "atk-s0502a25:38": "Ajjhattarato samāhito,",
  "atk-s0502a25:39": "Eko santusito tamāhu bhikkhu’’nti.",
  "atk-s0502a25:40_0": "Tattha hatthasaṁyatoti hatthakīḷāpanādīnaṁ vā hatthena paresaṁ paharaṇādīnaṁ vā abhāvena",
  "atk-s0502a25:40_1": "hatthasaṁyato. Dutiyapadepi eseva nayo. Vācāya pana musāvādādīnaṁ akaraṇato vācāya",
  "atk-s0502a25:40_2": "saṁyato. Saṁyatuttamoti saṁyatattabhāvo, kāyacalanasīsukkhipanabhamukavikārādīnaṁ",
  "atk-s0502a25:40_3": "akārakoti attho. Ajjhattaratoti gocarajjhattasaṅkhātāya kammaṭṭhānabhāvanāya rato.",
  "atk-s0502a25:40_4": "Samāhitoti suṭṭhu ṭhapito. Eko santusitoti ekavihārī hutvā suṭṭhu tusito vipassanācārato",
  "atk-s0502a25:40_5": "paṭṭhāya attano adhigamena tuṭṭhamānaso. Puthujjanakalyāṇakañhi ādiṁ katvā sabbepi",
  "atk-s0502a25:40_6": "sekhā attano adhigamena santussantīti santusitā, arahā pana ekantasantusitova. Taṁ sandhāyetaṁ vuttaṁ.",
  "atk-s0502a25:41": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:42": "Haṁsaghātakabhikkhuvatthu dutiyaṁ.",
  "atk-s0502a25:43": "3. Kokālikavatthu",
  "atk-s0502a25:44_0": "Yomukhasaṁyatoti imaṁ dhammadesanaṁ satthā jetavane viharanto kokālikaṁ ārabbha kathesi.",
  "atk-s0502a25:44_1": "Vatthu ‘‘atha kho kokāliko bhikkhu yena bhagavā tenupasaṅkamī’’ti sutte (saṁ. ni.",
  "atk-s0502a25:44_2": "1.181; su. ni. kokālikasutta; a. ni. 10.89) āgatameva. Atthopissa aṭṭhakathāya vuttanayeneva veditabbo.",
  "atk-s0502a25:45_0": "Kokālike pana padumaniraye uppanne dhammasabhāyaṁ kathaṁ samuṭṭhāpesuṁ ‘‘aho kokāliko",
  "atk-s0502a25:45_1": "bhikkhu attano mukhaṁ nissāya vināsaṁ patto, dve aggasāvake akkosantasseva hissa",
  "atk-s0502a25:45_2": "pathavī vivaraṁ adāsī’’ti. Satthā āgantvā ‘‘kāya nuttha, bhikkhave, etarahi kathāya",
  "atk-s0502a25:45_3": "sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi",
  "atk-s0502a25:45_4": "kokāliko bhikkhu attano mukhameva nissāya naṭṭho’’ti vatvā tamatthaṁ sotukāmehi bhikkhūhi",
  "atk-s0502a25:45_5": "yācito tassa pakāsanatthaṁ atītaṁ āhari.",
  "atk-s0502a25:46_0": "Atīte himavantapadese ekasmiṁ sare kacchapo vasati. Dve haṁsapotakā gocarāya carantā",
  "atk-s0502a25:46_1": "tena saddhiṁ vissāsaṁ katvā daḷhavissāsikā hutvā ekadivasaṁ kacchapaṁ pucchiṁsu –",
  "atk-s0502a25:46_2": "‘‘samma, amhākaṁ himavante cittakūṭapabbatatale kañcanaguhāya vasanaṭṭhānaṁ, ramaṇiyo",
  "atk-s0502a25:46_3": "padeso, gacchissasi amhehi saddhi’’nti. ‘‘Samma, ahaṁ kathaṁ gamissāmī’’ti? ‘‘Mayaṁ",
  "atk-s0502a25:46_4": "taṁ nessāma, sace mukhaṁ rakkhituṁ sakkhissasī’’ti. ‘‘Rakkhissāmi, sammā gahetvā",
  "atk-s0502a25:46_5": "maṁ gacchathā’’ti. Te ‘‘sādhū’’ti vatvā ekaṁ daṇḍakaṁ kacchapena ḍaṁsāpetvā sayaṁ",
  "atk-s0502a25:46_6": "tassa ubho koṭiyo ḍaṁsitvā ākāsaṁ pakkhandiṁsu. Taṁ tathā haṁsehi nīyamānaṁ gāmadārakā",
  "atk-s0502a25:46_7": "disvā ‘‘dve haṁsā kacchapaṁ daṇḍena harantī’’ti āhaṁsu. Kacchapo ‘‘yadi maṁ sahāyakā",
  "atk-s0502a25:46_8": "nenti, tumhākaṁ ettha kiṁ hoti duṭṭhaceṭakā’’ti vattukāmo haṁsānaṁ sīghavegatāya",
  "atk-s0502a25:46_9": "bārāṇasinagare rājanivesanassa uparibhāgaṁ sampattakāle daṭṭhaṭṭhānato daṇḍakaṁ vissajjetvā",
  "atk-s0502a25:46_10": "ākāsaṅgaṇe patitvā dvedhā bhijji. Satthā imaṁ atītaṁ āharitvā –",
  "atk-s0502a25:47": "‘‘Avadhī vata attānaṁ, kacchapo byāharaṁ giraṁ;",
  "atk-s0502a25:48": "Suggahītasmiṁ kaṭṭhasmiṁ, vācāya sakiyāvadhī.",
  "atk-s0502a25:49": "‘‘Etampi disvā naravīriyaseṭṭha,",
  "atk-s0502a25:50": "Vācaṁ pamuñce kusalaṁ nātivelaṁ;",
  "atk-s0502a25:51": "Passasi bahubhāṇena, kacchapaṁ byasanaṁ gata’’nti. (jā. 1.2.129-130);",
  "atk-s0502a25:52": "Imaṁ dukanipāte bahubhāṇijātakaṁ vitthāretvā, ‘‘bhikkhave, bhikkhunā nāma mukhasaṁyatena samacārinā anuddhatena nibbutacittena bhavitabba’’nti vatvā imaṁ gāthamāha –",
  "atk-s0502a25:53": "363.",
  "atk-s0502a25:54": " ‘‘Yo mukhasaṁyato bhikkhu, mantabhāṇī anuddhato;",
  "atk-s0502a25:55": "Atthaṁ dhammañca dīpeti, madhuraṁ tassa bhāsita’’nti.",
  "atk-s0502a25:56_0": "Tattha mukhasaṁyatoti dāsacaṇḍālādayopi ‘‘tvaṁ dujjāto, tvaṁ dussīlo’’tiādīnaṁ avacanatāya",
  "atk-s0502a25:56_1": "mukhena saṁyato. Mantabhāṇīti mantā vuccati paññā, tāya bhaṇanasīlo. Anuddhatoti",
  "atk-s0502a25:56_2": "nibbutacitto. Atthaṁ dhammañca dīpetīti bhāsitatthañceva desanādhammañca katheti.",
  "atk-s0502a25:56_3": "Madhuranti evarūpassa bhikkhuno bhāsitaṁ madhuraṁ nāma. Yo pana atthameva sampādeti,",
  "atk-s0502a25:56_4": "na pāḷiṁ, pāḷiṁyeva sampādeti, na atthaṁ, ubhayaṁ vā pana na sampādeti, tassa bhāsitaṁ",
  "atk-s0502a25:56_5": "madhuraṁ nāma na hotīti.",
  "atk-s0502a25:57": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:58": "Kokālikavatthu tatiyaṁ.",
  "atk-s0502a25:59": "4. Dhammārāmattheravatthu",
  "atk-s0502a25:60": "Dhammārāmoti imaṁ dhammadesanaṁ satthā jetavane viharanto dhammārāmattheraṁ ārabbha kathesi.",
  "atk-s0502a25:61_0": "Satthārā kira ‘‘ito me catumāsaccayena parinibbānaṁ bhavissatī’’ti ārocite anekasahassā",
  "atk-s0502a25:61_1": "bhikkhū satthāraṁ parivāretvā vicariṁsu. Tattha puthujjanā bhikkhū assūni sandhāretuṁ",
  "atk-s0502a25:61_2": "nāsakkhiṁsu, khīṇāsavānaṁ dhammasaṁvego uppajji. Sabbepi ‘‘kiṁ nu kho karissāmā’’ti",
  "atk-s0502a25:61_3": "vaggabandhanena vicaranti. Eko pana dhammārāmo nāma bhikkhu bhikkhūnaṁ santikaṁ na",
  "atk-s0502a25:61_4": "upasaṅkamati. Bhikkhūhi ‘‘kiṁ, āvuso’’ti vuccamāno paṭivacanampi adatvā ‘‘satthā",
  "atk-s0502a25:61_5": "kira catumāsaccayena parinibbāyissati, ahañcamhi avītarāgo, satthari dharamāneyeva",
  "atk-s0502a25:61_6": "vāyamitvā arahattaṁ pāpuṇissāmī’’ti ekakova viharanto satthārā desitaṁ dhammaṁ āvajjeti",
  "atk-s0502a25:61_7": "cinteti anussarati. Bhikkhū tathāgatassa ārocesuṁ – ‘‘bhante, dhammārāmassa tumhesu",
  "atk-s0502a25:61_8": "sinehamattampi natthi, ‘satthā kira parinibbāyissati, kiṁ nu kho karissāmā’ti amhehi",
  "atk-s0502a25:61_9": "saddhiṁ sammantanamattampi na karotī’’ti. Satthā taṁ pakkosāpetvā ‘‘saccaṁ kira tvaṁ",
  "atk-s0502a25:61_10": "evaṁ karosī’’ti pucchi. ‘‘Saccaṁ, bhante’’ti. ‘‘Kiṁ kāraṇā’’ti? Tumhe kira catumāsaccayena",
  "atk-s0502a25:61_11": "parinibbāyissatha, ahañcamhi avītarāgo, tumhesu dharantesuyeva vāyamitvā arahattaṁ",
  "atk-s0502a25:61_12": "pāpuṇissāmīti tumhehi desitaṁ dhammaṁ āvajjāmi cintemi anussarāmīti.",
  "atk-s0502a25:62_0": "Satthā ‘‘sādhu sādhū’’ti tassa sādhukāraṁ datvā, ‘‘bhikkhave, aññenāpi mayi sinehavantena",
  "atk-s0502a25:62_1": "bhikkhunā nāma dhammārāmasadiseneva bhavitabbaṁ. Na hi mayhaṁ mālāgandhādīhi pūjaṁ",
  "atk-s0502a25:62_2": "karontā mama pūjaṁ karonti nāma, dhammānudhammaṁ paṭipajjantāyeva pana maṁ pūjenti",
  "atk-s0502a25:62_3": "nāmā’’ti vatvā imaṁ gāthamāha –",
  "atk-s0502a25:63": "364.",
  "atk-s0502a25:64": " ‘‘Dhammārāmo dhammarato, dhammaṁ anuvicintayaṁ;",
  "atk-s0502a25:65": "Dhammaṁ anussaraṁ bhikkhu, saddhammā na parihāyatī’’ti.",
  "atk-s0502a25:66_0": "Tattha nivāsanaṭṭhena samathavipassanādhammo ārāmo assāti dhammārāmo. Tasmiṁyeva",
  "atk-s0502a25:66_1": "dhamme ratoti dhammarato. Tasseva dhammassa punappunaṁ vicintanatāya dhammaṁ anuvicintayaṁ,",
  "atk-s0502a25:66_2": "taṁ dhammaṁ āvajjento manasikarontoti attho. Anussaranti tameva dhammaṁ anussaranto.",
  "atk-s0502a25:66_3": "Saddhammāti evarūpo bhikkhu sattatiṁsabhedā bodhipakkhiyadhammā navavidhalokuttaradhammā",
  "atk-s0502a25:66_4": "ca na parihāyatīti attho.",
  "atk-s0502a25:67": "Desanāvasāne so bhikkhu arahatte patiṭṭhahi, sampattānampi sātthikā dhammadesanā ahosīti.",
  "atk-s0502a25:68": "Dhammārāmattheravatthu catutthaṁ.",
  "atk-s0502a25:69": "5. Vipakkhasevakabhikkhuvatthu",
  "atk-s0502a25:70": "Salābhanti imaṁ dhammadesanaṁ satthā veḷuvane viharanto aññataraṁ vipakkhasevakaṁ bhikkhuṁ ārabbha kathesi.",
  "atk-s0502a25:71_0": "Tassa kireko devadattapakkhiko bhikkhu sahāyo ahosi. So taṁ bhikkhūhi saddhiṁ piṇḍāya",
  "atk-s0502a25:71_1": "caritvā katabhattakiccaṁ āgacchantaṁ disvā ‘‘kuhiṁ gatosī’’ti pucchi. ‘‘Asukaṭṭhānaṁ",
  "atk-s0502a25:71_2": "nāma piṇḍāya caritu’’nti. ‘‘Laddho te piṇḍapāto’’ti? ‘‘Āma, laddho’’ti. ‘‘Idha amhākaṁ",
  "atk-s0502a25:71_3": "mahālābhasakkāro, katipāhaṁ idheva hohī’’ti. So tassa vacanena katipāhaṁ tattha vasitvā",
  "atk-s0502a25:71_4": "sakaṭṭhānameva agamāsi . Atha naṁ bhikkhū ‘‘ayaṁ, bhante, devadattassa uppannalābhasakkāraṁ",
  "atk-s0502a25:71_5": "paribhuñjati, devadattassa pakkhiko eso’’ti tathāgatassa ārocesuṁ. Satthā taṁ pakkosāpetvā",
  "atk-s0502a25:71_6": "‘‘saccaṁ kira tvaṁ evamakāsī’’ti pucchi. ‘‘Āma, bhante, ahaṁ tattha ekaṁ daharaṁ",
  "atk-s0502a25:71_7": "nissāya katipāhaṁ vasiṁ, na ca pana devadattassa laddhiṁ rocemī’’ti. Atha naṁ bhagavā",
  "atk-s0502a25:71_8": "‘‘kiñcāpi tvaṁ laddhiṁ na rocesi, diṭṭhadiṭṭhakānaṁyeva pana laddhiṁ rocento viya",
  "atk-s0502a25:71_9": "vicarasi. Na tvaṁ idāneva evaṁ karosi, pubbepi evarūpoyevā’’ti vatvā ‘‘idāni tāva,",
  "atk-s0502a25:71_10": "bhante, amhehi sāmaṁ diṭṭho, pubbe panesa kesaṁ laddhiṁ rocento viya vicari, ācikkhatha",
  "atk-s0502a25:71_11": "no’’ti bhikkhūhi yācito atītaṁ āharitvā –",
  "atk-s0502a25:72": "‘‘Purāṇacorāna vaco nisamma,",
  "atk-s0502a25:73": "Mahiḷāmukho pothayamanvacārī;",
  "atk-s0502a25:74": "Susaññatānañhi vaco nisamma,",
  "atk-s0502a25:75": "Gajuttamo sabbaguṇesu aṭṭhā’’ti. (jā. 1.1.26) –",
  "atk-s0502a25:76_0": "Imaṁ mahiḷāmukhajātakaṁ vitthāretvā, ‘‘bhikkhave, bhikkhunā nāma sakalābheneva santuṭṭhena",
  "atk-s0502a25:76_1": "bhavitabbaṁ, paralābhaṁ patthetuṁ na vaṭṭati. Paralābhaṁ patthentassa hi jhānavipassanāmaggaphalesu",
  "atk-s0502a25:76_2": "ekadhammopi nuppajjati, sakalābhasantuṭṭhasseva pana jhānādīni uppajjantī’’ti vatvā",
  "atk-s0502a25:76_3": "dhammaṁ desento imā gāthā abhāsi –",
  "atk-s0502a25:77": "365.",
  "atk-s0502a25:78": " ‘‘Salābhaṁ nātimaññeyya, nāññesaṁ pihayaṁ care;",
  "atk-s0502a25:79": "Aññesaṁ pihayaṁ bhikkhu, samādhiṁ nādhigacchati.",
  "atk-s0502a25:80": "366.",
  "atk-s0502a25:81": " ‘‘Appalābhopi ce bhikkhu, salābhaṁ nātimaññati;",
  "atk-s0502a25:82": "Taṁ ve devā pasaṁsanti, suddhājīviṁ atandita’’nti.",
  "atk-s0502a25:83_0": "Tattha salābhanti attano uppajjanakalābhaṁ. Sapadānacārañhi parivajjetvā anesanāya",
  "atk-s0502a25:83_1": "jīvikaṁ kappento salābhaṁ atimaññati hīḷeti jigucchati nāma. Tasmā evaṁ akaraṇena",
  "atk-s0502a25:83_2": "salābhaṁ nātimaññeyya. Aññesaṁ pihayanti aññesaṁ lābhaṁ patthento na careyyāti attho.",
  "atk-s0502a25:83_3": "Samādhiṁ nādhigacchatīti aññesañhi lābhaṁ pihayanto tesaṁ cīvarādikaraṇe ussukkaṁ",
  "atk-s0502a25:83_4": "āpanno bhikkhu appanāsamādhiṁ vā upacārasamādhiṁ vā nādhigacchati. Salābhaṁ nātimaññatīti",
  "atk-s0502a25:83_5": "appalābhopi samāno uccanīcakule paṭipāṭiyā sapadānaṁ caranto bhikkhu salābhaṁ nātimaññati",
  "atk-s0502a25:83_6": "nāma. Taṁ veti taṁ evarūpaṁ bhikkhuṁ sārajīvitatāya suddhājīviṁ jaṅghabalaṁ nissāya",
  "atk-s0502a25:83_7": "jīvitakappanena akusītatāya atanditaṁ devā pasaṁsanti thomentīti attho.",
  "atk-s0502a25:84": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:85": "Vipakkhasevakabhikkhuvatthu pañcamaṁ.",
  "atk-s0502a25:86": "6. Pañcaggadāyakabrāhmaṇavatthu",
  "atk-s0502a25:87": "Sabbasoti imaṁ dhammadesanaṁ satthā jetavane viharanto pañcaggadāyakaṁ nāma brāhmaṇaṁ ārabbha kathesi.",
  "atk-s0502a25:88_0": "So kira sasse khette ṭhitakāleyeva khettaggaṁ nāma deti, khalakāle khalaggaṁ nāma",
  "atk-s0502a25:88_1": "deti, khalabhaṇḍakāle khalabhaṇḍaggaṁ nāma deti, ukkhalikakāle kumbhaggaṁ nāma deti,",
  "atk-s0502a25:88_2": "pātiyaṁ vaḍḍhitakāle pātaggaṁ nāma detīti imāni pañca aggadānāni deti, sampattassa",
  "atk-s0502a25:88_3": "adatvā nāma na bhuñjati. Tenassa pañcaggadāyakotveva nāmaṁ ahosi. Satthā tassa ca",
  "atk-s0502a25:88_4": "brāhmaṇiyā cassa tiṇṇaṁ phalānaṁ upanissayaṁ disvā brāhmaṇassa bhojanavelāyaṁ gantvā",
  "atk-s0502a25:88_5": "dvāre aṭṭhāsi. Sopi dvārapamukhe antogehābhimukho nisīditvā bhuñjati, satthāraṁ dvāre",
  "atk-s0502a25:88_6": "ṭhitaṁ na passati. Brāhmaṇī pana taṁ parivisamānā satthāraṁ disvā cintesi – ‘‘ayaṁ",
  "atk-s0502a25:88_7": "brāhmaṇo pañcasu ṭhānesu aggaṁ datvā bhuñjati, idāni ca samaṇo gotamo āgantvā dvāre",
  "atk-s0502a25:88_8": "ṭhito. Sace brāhmaṇo etaṁ disvā attano bhattaṁ haritvā dassati, punapāhaṁ pacituṁ",
  "atk-s0502a25:88_9": "na sakkhissāmī’’ti. Sā ‘‘evaṁ ayaṁ samaṇaṁ gotamaṁ na passissatī’’ti satthu piṭṭhiṁ",
  "atk-s0502a25:88_10": "datvā tassa pacchato taṁ paṭicchādentī onamitvā puṇṇacandaṁ pāṇinā paṭicchādentī",
  "atk-s0502a25:88_11": "viya aṭṭhāsi. Tathā ṭhitā eva ca pana ‘‘gato nu kho no’’ti satthāraṁ aḍḍhakkhikena",
  "atk-s0502a25:88_12": "olokesi. Satthā tattheva aṭṭhāsi. Brāhmaṇassa pana savanabhayena ‘‘aticchathā’’ti",
  "atk-s0502a25:88_13": "na vadeti, osakkitvā pana saṇikameva ‘‘aticchathā’’ti āha . Satthā ‘‘na gamissāmī’’ti",
  "atk-s0502a25:88_14": "sīsaṁ cālesi. Lokagarunā buddhena ‘‘na gamissāmī’’ti sīse cālite sā sandhāretuṁ asakkontī",
  "atk-s0502a25:88_15": "mahāhasitaṁ hasi. Tasmiṁ khaṇe satthā gehābhimukhaṁ obhāsaṁ muñci. Brāhmaṇopi piṭṭhiṁ",
  "atk-s0502a25:88_16": "datvā nisinnoyeva brāhmaṇiyā hasitasaddaṁ sutvā chabbaṇṇānañca rasmīnaṁ obhāsaṁ oloketvā",
  "atk-s0502a25:88_17": "satthāraṁ addasa. Buddhā hi nāma gāme vā araññe vā hetusampannānaṁ attānaṁ adassetvā",
  "atk-s0502a25:88_18": "na pakkamanti. Brāhmaṇopi satthāraṁ disvā, ‘‘bhoti nāsitomhi tayā, rājaputtaṁ āgantvā",
  "atk-s0502a25:88_19": "dvāre ṭhitaṁ mayhaṁ anācikkhantiyā bhāriyaṁ te kammaṁ kata’’nti vatvā aḍḍhabhuttaṁ",
  "atk-s0502a25:88_20": "bhojanapātiṁ ādāya satthu santikaṁ gantvā, ‘‘bho gotama, ahaṁ pañcasu ṭhānesu aggaṁ",
  "atk-s0502a25:88_21": "datvāva bhuñjāmi, ito ca me majjhe bhinditvā ekova bhattakoṭṭhāso bhutto, eko koṭṭhāso",
  "atk-s0502a25:88_22": "avasiṭṭho, paṭiggaṇhissasi me idaṁ bhatta’’nti. Satthā ‘‘na me tava ucchiṭṭhabhattena",
  "atk-s0502a25:88_23": "attho’’ti avatvā, ‘‘brāhmaṇa, aggampi mayhameva anucchavikaṁ, majjhe bhinditvā aḍḍhabhuttabhattampi,",
  "atk-s0502a25:88_24": "carimakabhattapiṇḍopi mayhameva anucchaviko. Mayañhi, brāhmaṇa, paradattūpajīvipetasadisā’’ti",
  "atk-s0502a25:88_25": "vatvā imaṁ gāthamāha –",
  "atk-s0502a25:89": "‘‘Yadaggato majjhato sesato vā,",
  "atk-s0502a25:90": "Piṇḍaṁ labhetha paradattūpajīvī;",
  "atk-s0502a25:91": "Nālaṁ thutuṁ nopi nipaccavādī,",
  "atk-s0502a25:92": "Taṁ vāpi dhīrā muni vedayantī’’ti. (su. ni. 219);",
  "atk-s0502a25:93_0": "Brāhmaṇo taṁ sutvāva pasannacitto hutvā ‘‘aho acchariyaṁ, dīpasāmiko nāma rājaputto",
  "atk-s0502a25:93_1": "‘na me tava ucchiṭṭhabhattena attho’ti avatvā evaṁ vakkhatī’’ti dvāre ṭhitakova satthāraṁ",
  "atk-s0502a25:93_2": "pañhaṁ pucchi – ‘‘bho gotama , tumhe attano sāvake bhikkhūti vadatha, kittāvatā bhikkhu",
  "atk-s0502a25:93_3": "nāma hotī’’ti. Satthā ‘‘kathaṁrūpā nu kho imassa dhammadesanā sappāyā’’ti upadhārento",
  "atk-s0502a25:93_4": "‘‘ime dvepi janā kassapabuddhakāle ‘nāmarūpa’nti vadantānaṁ kathaṁ suṇiṁsu, nāmarūpaṁ",
  "atk-s0502a25:93_5": "avissajjitvāva nesaṁ dhammaṁ desetuṁ vaṭṭatī’’ti, ‘‘brāhmaṇa, nāme ca rūpe ca arajjanto",
  "atk-s0502a25:93_6": "asajjanto asocanto bhikkhu nāma hotī’’ti vatvā imaṁ gāthamāha –",
  "atk-s0502a25:94": "367.",
  "atk-s0502a25:95": " ‘‘Sabbaso nāmarūpasmiṁ, yassa natthi mamāyitaṁ;",
  "atk-s0502a25:96": "Asatā ca na socati, sa ve bhikkhūti vuccatī’’ti.",
  "atk-s0502a25:97_0": "Tattha sabbasoti sabbasmimpi vedanādīnaṁ catunnaṁ, rūpakkhandhassa cāti pañcannaṁ",
  "atk-s0502a25:97_1": "khandhānaṁ vasena pavatte nāmarūpe. Mamāyitanti yassa ahanti vā mamanti vā gāho natthi.",
  "atk-s0502a25:97_2": "Asatā ca na socatīti tasmiñca nāmarūpe khayavayaṁ patte ‘‘mama rūpaṁ khīṇaṁ…pe… mama",
  "atk-s0502a25:97_3": "viññāṇaṁ khīṇa’’nti na socati na vihaññati, ‘‘khayavayadhammaṁ me khīṇa’’nti passati.",
  "atk-s0502a25:97_4": "Sa veti so evarūpo vijjamānepi nāmarūpe mamāyitarahitopi asatāpi tena asocanto bhikkhūti vuccatīti attho.",
  "atk-s0502a25:98": "Desanāvasāne ubhopi jayampatikā anāgāmiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a25:99": "Pañcaggadāyakabrāhmaṇavatthu chaṭṭhaṁ.",
  "atk-s0502a25:100": "7. Sambahulabhikkhuvatthu",
  "atk-s0502a25:101": "Mettāvihārīti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a25:102_0": "Ekasmiñhi samaye āyasmante mahākaccāne avantijanapade kuraragharaṁ nissāya pavattapabbate",
  "atk-s0502a25:102_1": "viharante soṇo nāma koṭikaṇṇo upāsako therassa dhammakathāya pasīditvā therassa santike",
  "atk-s0502a25:102_2": "pabbajitukāmo therena ‘‘dukkaraṁ kho, soṇa, yāvajīvaṁ ekabhattaṁ ekaseyyaṁ brahmacariya’’nti",
  "atk-s0502a25:102_3": "vatvā dve vāre paṭikkhittopi pabbajjāya ativiya ussāhajāto tatiyavāre theraṁ yācitvā",
  "atk-s0502a25:102_4": "pabbajitvā appabhikkhukattā dakkhiṇāpathe tiṇṇaṁ vassānaṁ accayena laddhūpasampado",
  "atk-s0502a25:102_5": "satthāraṁ sammukhā daṭṭhukāmo hutvā upajjhāyaṁ āpucchitvā tena dinnaṁ sāsanaṁ gahetvā",
  "atk-s0502a25:102_6": "anupubbena jetavanaṁ gantvā satthāraṁ vanditvā katapaṭisanthāro satthārā ekagandhakuṭiyaṁyeva",
  "atk-s0502a25:102_7": "anuññātasenāsano bahudeva rattiṁ ajjhokāse vīthināmetvā rattibhāge gandhakuṭiṁ pavisitvā",
  "atk-s0502a25:102_8": "attano pattasenāsane taṁ rattibhāgaṁ vītināmetvā paccūsasamaye satthārā ajjhiṭṭho",
  "atk-s0502a25:102_9": "soḷasa aṭṭhakavaggikāni (su. ni. 772 ādayo) sabbāneva sarabhaññena abhaṇi. Athassa",
  "atk-s0502a25:102_10": "bhagavā sarabhaññapariyosāne abbhānumodento – ‘‘sādhu sādhu, bhikkhū’’ti sādhukāraṁ",
  "atk-s0502a25:102_11": "adāsi. Satthārā dinnasādhukāraṁ sutvā bhūmaṭṭhakadevā nāgā supaṇṇāti evaṁ yāva brahmalokā",
  "atk-s0502a25:102_12": "ekasādhukārameva ahosi.",
  "atk-s0502a25:103_0": "Tasmiṁ khaṇe jetavanato vīsayojanasatamatthake kuraragharanagare therassa mātu mahāupāsikāya",
  "atk-s0502a25:103_1": "gehe adhivatthā devatāpi mahantena saddena sādhukāramadāsi. Atha naṁ upāsikā āha",
  "atk-s0502a25:103_2": "– ‘‘ko esa sādhukāraṁ detī’’ti? Ahaṁ, bhaginīti. Kosi tvanti? Tava gehe adhivatthā,",
  "atk-s0502a25:103_3": "devatāti. Tvaṁ ito pubbe mayhaṁ sādhukāraṁ adatvā ajja kasmā desīti? Nāhaṁ tuyhaṁ",
  "atk-s0502a25:103_4": "sādhukāraṁ dammīti. Atha kassa te sādhukāro dinnoti? Tava puttassa koṭikaṇṇassa soṇattherassāti.",
  "atk-s0502a25:103_5": "Kiṁ me puttena katanti? Putto te ajja satthārā saddhiṁ ekagandhakuṭiyaṁ vasitvā dhammaṁ",
  "atk-s0502a25:103_6": "desesi, satthā tava puttassa dhammaṁ sutvā pasanno sādhukāramadāsi. Tenassa mayāpi",
  "atk-s0502a25:103_7": "sādhukāro dinno. Sammāsambuddhassa hi sādhukāraṁ sampaṭicchitvā bhūmaṭṭhakadeve ādiṁ",
  "atk-s0502a25:103_8": "katvā yāva brahmalokā ekasādhukārameva jātanti. Kiṁ pana, sāmi, mama puttena satthu",
  "atk-s0502a25:103_9": "dhammo kathito, satthārā mama puttassa kathitoti? Tava puttena satthu kathitoti.",
  "atk-s0502a25:103_10": "Evaṁ devatāya kathentiyāva upāsikāya pañcavaṇṇā pīti uppajjitvā sakalasarīraṁ phari.",
  "atk-s0502a25:104_0": "Athassā etadahosi – ‘‘sace me putto satthārā saddhiṁ ekagandhakuṭiyaṁ vasitvā satthu",
  "atk-s0502a25:104_1": "dhammaṁ kathetuṁ sakkhi , mayhampi kathetuṁ sakkhissatiyeva . Puttassa āgatakāle",
  "atk-s0502a25:104_2": "dhammassavanaṁ kāretvā dhammakathaṁ suṇissāmī’’ti. Soṇattheropi kho satthārā sādhukāre",
  "atk-s0502a25:104_3": "dinne ‘‘ayaṁ me upajjhāyena dinnasāsanaṁ ārocetuṁ kālo’’ti bhagavantaṁ paccantimesu",
  "atk-s0502a25:104_4": "janapadesu vinayadharapañcamena gaṇena upasampadaṁ ādiṁ katvā (mahāva. 259) pañca",
  "atk-s0502a25:104_5": "vare yācitvā katipāhaṁ satthu santikeyeva vasitvā ‘‘upajjhāyaṁ passissāmī’’ti satthāraṁ",
  "atk-s0502a25:104_6": "āpucchitvā jetavanā nikkhamitvā anupubbena upajjhāyassa santikaṁ agamāsi.",
  "atk-s0502a25:105_0": "Thero punadivase taṁ ādāya piṇḍāya caranto mātu upāsikāya gehadvāraṁ agamāsi. Sāpi",
  "atk-s0502a25:105_1": "puttaṁ disvā tuṭṭhamānasā vanditvā sakkaccaṁ parivisitvā pucchi – ‘‘saccaṁ kira tvaṁ,",
  "atk-s0502a25:105_2": "tāta, satthārā saddhiṁ ekagandhakuṭiyaṁ vasitvā satthu dhammakathaṁ kathesī’’ti.",
  "atk-s0502a25:105_3": "‘‘Upāsike, tuyhaṁ kena idaṁ kathita’’nti? ‘‘Tāta, imasmiṁ gehe adhivatthā devatā",
  "atk-s0502a25:105_4": "mahantena saddena sādhukāraṁ datvā mayā ‘ko eso’ti vutte ‘aha’nti vatvā evañca evañca",
  "atk-s0502a25:105_5": "kathesi. Taṁ sutvā mayhaṁ etadahosi – ‘sace me putto satthu dhammakathaṁ kathesi,",
  "atk-s0502a25:105_6": "mayhampi kathetuṁ sakkhissatī’ti. Atha naṁ āha – ‘tāta, yato tayā satthu sammukhā",
  "atk-s0502a25:105_7": "dhammo kathito, mayhampi kathetuṁ sakkhissasi eva. Asukadivase nāma dhammassavanaṁ",
  "atk-s0502a25:105_8": "kāretvā tava dhammaṁ suṇissāmi, tātā’’’ti. So adhivāsesi. Upāsikā bhikkhusaṅghassa",
  "atk-s0502a25:105_9": "dānaṁ datvā pūjaṁ katvā ‘‘puttassa me dhammakathaṁ suṇissāmī’’ti ekameva dāsiṁ geharakkhikaṁ",
  "atk-s0502a25:105_10": "ṭhapetvā sabbaṁ parijanaṁ ādāya antonagare dhammassavanatthāya kārite maṇḍape alaṅkatadhammāsanaṁ",
  "atk-s0502a25:105_11": "abhiruyha dhammaṁ desentassa puttassa dhammakathaṁ sotuṁ agamāsi.",
  "atk-s0502a25:106_0": "Tasmiṁ pana kāle navasatā corā tassā upāsikāya gehe otāraṁ olokentā vicaranti. Tassā",
  "atk-s0502a25:106_1": "pana gehaṁ sattahi pākārehi parikkhittaṁ sattadvārakoṭṭhakayuttaṁ, tattha tesu tesu",
  "atk-s0502a25:106_2": "ṭhānesu caṇḍasunakhe bandhitvā ṭhapayiṁsu. Antogehe chadanassa udakapātaṭṭhāne pana",
  "atk-s0502a25:106_3": "parikhaṁ khaṇitvā tipunā pūrayiṁsu. Taṁ divā ātapena vilīnaṁ pakkuthitaṁ viya tiṭṭhati,",
  "atk-s0502a25:106_4": "rattiṁ kaṭhinaṁ kakkhaḷaṁ hutvā tiṭṭhati. Tassānantarā mahantāni ayasaṅghāṭakāni",
  "atk-s0502a25:106_5": "nirantaraṁ bhūmiyaṁ odahiṁsu. Iti imañcārakkhaṁ upāsikāya ca antogehe ṭhitabhāvaṁ",
  "atk-s0502a25:106_6": "paṭicca te corā okāsaṁ alabhantā taṁ divasaṁ tassā gatabhāvaṁ ñatvā umaṅgaṁ bhinditvā",
  "atk-s0502a25:106_7": "tipuparikhāya ca ayasaṅghāṭakānañca heṭṭhābhāgeneva gehaṁ pavisitvā corajeṭṭhakaṁ",
  "atk-s0502a25:106_8": "tassā santikaṁ pahiṇiṁsu ‘‘sace sā amhākaṁ idha paviṭṭhabhāvaṁ sutvā nivattitvā gehābhimukhī",
  "atk-s0502a25:106_9": "āgacchati, asinā naṁ paharitvā mārethā’’ti. So gantvā tassā santike aṭṭhāsi.",
  "atk-s0502a25:107_0": "Corāpi antogehe dīpaṁ jāletvā kahāpaṇagabbhadvāraṁ vivariṁsu. Sā dāsī core disvā",
  "atk-s0502a25:107_1": "upāsikāya santikaṁ gantvā, ‘‘ayye, bahū corā gehaṁ pavisitvā kahāpaṇagabbhadvāraṁ",
  "atk-s0502a25:107_2": "vivariṁsū’’ti ārocesi. ‘‘Corā attanā diṭṭhakahāpaṇe harantu, ahaṁ mama puttassa dhammakathaṁ",
  "atk-s0502a25:107_3": "suṇāmi, mā me dhammassa antarāyaṁ kari, gehaṁ gacchā’’ti taṁ pahiṇi. Corāpi kahāpaṇagabbhaṁ",
  "atk-s0502a25:107_4": "tucchaṁ katvā rajatagabbhaṁ vivariṁsu. Sā punapi gantvā tamatthaṁ ārocesi. Upāsikāpi",
  "atk-s0502a25:107_5": "‘‘corā attanā icchitaṁ harantu, mā me antarāyaṁ karī’’ti puna taṁ pahiṇi. Corā rajatagabbhampi",
  "atk-s0502a25:107_6": "tucchaṁ katvā suvaṇṇagabbhaṁ vivariṁsu. Sā punapi gantvā upāsikāya tamatthaṁ ārocesi.",
  "atk-s0502a25:107_7": "Atha naṁ upāsikā āmantetvā, ‘‘bhoti je tvaṁ anekavāraṁ mama santikaṁ āgatā, ‘corā",
  "atk-s0502a25:107_8": "yathārucitaṁ harantu, ahaṁ mama puttassa dhammakathaṁ suṇāmi, mā me antarāyaṁ karī’ti",
  "atk-s0502a25:107_9": "mayā vuttāpi mama kathaṁ anādiyitvā punappunaṁ āgacchasiyeva. Sace idāni tvaṁ āgacchissasi,",
  "atk-s0502a25:107_10": "jānissāmi te kattabbaṁ, gehameva gacchā’’ti pahiṇi.",
  "atk-s0502a25:108_0": "Corajeṭṭhako tassā kathaṁ sutvā ‘‘evarūpāya itthiyā santakaṁ harantānaṁ asani patitvā",
  "atk-s0502a25:108_1": "matthakaṁ bhindeyyā’’ti corānaṁ santikaṁ gantvā ‘‘sīghaṁ upāsikāya santakaṁ paṭipākatikaṁ",
  "atk-s0502a25:108_2": "karothā’’ti āha. Te kahāpaṇehi kahāpaṇagabbhaṁ, rajatasuvaṇṇehi rajatasuvaṇṇagabbhe",
  "atk-s0502a25:108_3": "puna pūrayiṁsu. Dhammatā kiresā, yaṁ dhammo dhammacārinaṁ rakkhati. Tenevāha –",
  "atk-s0502a25:109": "‘‘Dhammo have rakkhati dhammacāriṁ,",
  "atk-s0502a25:110": "Dhammo suciṇṇo sukhamāvahāti;",
  "atk-s0502a25:111": "Esānisaṁso dhamme suciṇṇe,",
  "atk-s0502a25:112": "Na duggatiṁ gacchati dhammacārī’’ti. (theragā. 303; jā. 1.10.102);",
  "atk-s0502a25:113_0": "Corāpi gantvā dhammassavanaṭṭhāne aṭṭhaṁsu. Theropi dhammaṁ kathetvā vibhātāya rattiyā",
  "atk-s0502a25:113_1": "āsanā otari. Tasmiṁ khaṇe corajeṭṭhako upāsikāya pādamūle nipajjitvā ‘‘khamāhi me,",
  "atk-s0502a25:113_2": "ayye’’ti āha. ‘‘Kiṁ idaṁ, tātā’’ti? ‘‘Ahañhi tumhesu āghātaṁ katvā tumhe māretukāmo",
  "atk-s0502a25:113_3": "aṭṭhāsi’’nti. ‘‘Tena hi te, tāta, khamāmī’’ti. Sesacorāpi tatheva vatvā, ‘‘tātā,",
  "atk-s0502a25:113_4": "khamāmī’’ti vutte āhaṁsu – ‘‘ayye, sace no khamatha, puttassa vo santike amhākaṁ",
  "atk-s0502a25:113_5": "pabbajjaṁ dāpethā’’ti. Sā puttaṁ vanditvā āha – ‘‘tāta, ime corā mama guṇesu tumhākañca",
  "atk-s0502a25:113_6": "dhammakathāya pasannā pabbajjaṁ yācanti, pabbājetha ne’’ti. Thero ‘‘sādhū’’ti vatvā",
  "atk-s0502a25:113_7": "tehi nivatthavatthānaṁ dasāni chindāpetvā tambamattikāya rajāpetvā te pabbājetvā",
  "atk-s0502a25:113_8": "sīlesu patiṭṭhāpesi. Upasampannakāle ca nesaṁ ekekassa visuṁ visuṁ kammaṭṭhānamadāsi.",
  "atk-s0502a25:113_9": "Te navasatā bhikkhū visuṁ visuṁ navasatakammaṭṭhānāni gahetvā ekaṁ pabbataṁ abhiruyha",
  "atk-s0502a25:113_10": "tassa tassa rukkhassa chāyāya nisīditvā samaṇadhammaṁ kariṁsu.",
  "atk-s0502a25:114_0": "Satthā vīsayojanasatamatthake jetavanamahāvihāre nisinnova te bhikkhū oloketvā tesaṁ",
  "atk-s0502a25:114_1": "cariyavasena dhammadesanaṁ vavatthāpetvā obhāsaṁ pharitvā sammukhe nisīditvā kathento",
  "atk-s0502a25:114_2": "viya imā gāthā abhāsi –",
  "atk-s0502a25:115": "368.",
  "atk-s0502a25:116": " ‘‘Mettāvihārī yo bhikkhu, pasanno buddhasāsane;",
  "atk-s0502a25:117": "Adhigacche padaṁ santaṁ, saṅkhārūpasamaṁ sukhaṁ.",
  "atk-s0502a25:118": "369.",
  "atk-s0502a25:119": " ‘‘Siñca bhikkhu imaṁ nāvaṁ, sittā te lahumessati;",
  "atk-s0502a25:120": "Chetvā rāgañca dosañca, tato nibbānamehisi.",
  "atk-s0502a25:121": "370.",
  "atk-s0502a25:122": " ‘‘Pañca chinde pañca jahe, pañca cuttari bhāvaye;",
  "atk-s0502a25:123": "Pañcasaṅgātigo bhikkhu, oghatiṇṇoti vuccati.",
  "atk-s0502a25:124": "371.",
  "atk-s0502a25:125": " ‘‘Jhāya bhikkhu mā pamādo,",
  "atk-s0502a25:126": "Mā te kāmaguṇe ramessu cittaṁ;",
  "atk-s0502a25:127": "Mā lohaguḷaṁ gilī pamatto,",
  "atk-s0502a25:128": "Mā kandī dukkhamidanti dayhamāno.",
  "atk-s0502a25:129": "372.",
  "atk-s0502a25:130": " ‘‘Natthi jhānaṁ apaññassa, paññā natthi ajhāyato;",
  "atk-s0502a25:131": "Yamhi jhānañca paññā ca, sa ve nibbānasantike.",
  "atk-s0502a25:132": "373.",
  "atk-s0502a25:133": " ‘‘Suññāgāraṁ paviṭṭhassa, santacittassa bhikkhuno;",
  "atk-s0502a25:134": "Amānusī ratī hoti, sammā dhammaṁ vipassato.",
  "atk-s0502a25:135": "374.",
  "atk-s0502a25:136": " ‘‘Yato yato sammasati, khandhānaṁ udayabbayaṁ;",
  "atk-s0502a25:137": "Labhatī pītipāmojjaṁ, amataṁ taṁ vijānataṁ.",
  "atk-s0502a25:138": "375.",
  "atk-s0502a25:139": " ‘‘Tatrāyamādi bhavati, idha paññassa bhikkhuno;",
  "atk-s0502a25:140": "Indriyagutti santuṭṭhi, pātimokkhe ca saṁvaro.",
  "atk-s0502a25:141": "376.",
  "atk-s0502a25:142": " ‘‘Mitte bhajassu kalyāṇe, suddhājīve atandite;",
  "atk-s0502a25:143": "Paṭisanthāravutyassa, ācārakusalo siyā;",
  "atk-s0502a25:144": "Tato pāmojjabahulo, dukkhassantaṁ karissatī’’ti.",
  "atk-s0502a25:145_0": "Tattha mettāvihārīti mettākammaṭṭhāne kammaṁ karontopi mettāvasena tikacatukkajjhāne",
  "atk-s0502a25:145_1": "nibbattetvā ṭhitopi mettāvihārīyeva nāma. Pasannoti yo pana buddhasāsane pasanno",
  "atk-s0502a25:145_2": "hoti, pasādaṁ rocetiyevāti attho. Padaṁ santanti nibbānassetaṁ nāmaṁ. Evarūpo hi",
  "atk-s0502a25:145_3": "bhikkhu santaṁ koṭṭhāsaṁ sabbasaṅkhārānaṁ upasantatāya saṅkhārūpasamaṁ, paramasukhatāya",
  "atk-s0502a25:145_4": "sukhanti laddhanāmaṁ nibbānaṁ adhigacchati, vindatiyevāti attho.",
  "atk-s0502a25:146_0": "Siñca bhikkhu imaṁ nāvanti bhikkhu imaṁ attabhāvasaṅkhātaṁ nāvaṁ micchāvitakkodakaṁ",
  "atk-s0502a25:146_1": "chaḍḍento siñca. Sittā te lahumessatīti yathā hi mahāsamudde udakasseva bharitā nāvā",
  "atk-s0502a25:146_2": "chiddāni pidahitvā udakassa sittatāya sittā sallahukā hutvā mahāsamudde anosīditvā",
  "atk-s0502a25:146_3": "sīghaṁ supaṭṭanaṁ gacchati, evaṁ tavāpi ayaṁ micchāvitakkodakabharitā attabhāvanāvā",
  "atk-s0502a25:146_4": "cakkhudvārādichiddāni saṁvarena pidahitvā uppannassa micchāvitakkodakassa sittatāya",
  "atk-s0502a25:146_5": "sittā sallahukā saṁsāravaṭṭe anosīditvā sīghaṁ nibbānaṁ gamissati. Chetvāti rāgadosabandhanāni",
  "atk-s0502a25:146_6": "chinda. Etāni hi chinditvā arahattappatto tato aparabhāge anupādisesanibbānameva",
  "atk-s0502a25:146_7": "ehisi, gamissasīti attho.",
  "atk-s0502a25:147_0": "Pañcachindeti heṭṭhāapāyasampāpakāni pañcorambhāgiyasaṁyojanāni pāde baddharajjuṁ",
  "atk-s0502a25:147_1": "puriso satthena viya heṭṭhāmaggattayena chindeyya. Pañca jaheti uparidevalokasampāpakāni",
  "atk-s0502a25:147_2": "pañcuddhambhāgiyasaṁyojanāni puriso gīvāya baddharajjukaṁ viya arahattamaggena jaheyya",
  "atk-s0502a25:147_3": "pajaheyya, chindeyyāti attho. Pañca cuttari bhāvayeti uddhambhāgiyasaṁyojanānaṁ pahānatthāya",
  "atk-s0502a25:147_4": "saddhādīni pañcindriyāni uttari bhāveyya. Pañcasaṅgātigoti evaṁ sante pañcannaṁ rāgadosamohamānadiṭṭhisaṅgānaṁ",
  "atk-s0502a25:147_5": "atikkamanena pañcasaṅgātigo bhikkhu oghatiṇṇoti vuccati, cattāro oghe tiṇṇoyevāti vuccatīti attho.",
  "atk-s0502a25:148_0": "Jhāya bhikkhūti bhikkhu tvaṁ dvinnaṁ jhānānaṁ vasena jhāya ceva, kāyakammādīsu ca",
  "atk-s0502a25:148_1": "appamattavihāritāya mā pamajji. Ramessūti pañcavidhe ca kāmaguṇe te cittaṁ mā ramessu.",
  "atk-s0502a25:148_2": "Mā lohaguḷanti sativossaggalakkhaṇena hi pamādena pamattā niraye tattaṁ lohaguḷaṁ",
  "atk-s0502a25:148_3": "gilanti, tena taṁ vadāmi ‘‘mā pamatto hutvā lohaguḷaṁ gili, mā niraye ḍayhamāno ‘dukkhamida’nti kandī’’ti attho.",
  "atk-s0502a25:149_0": "Natthi jhānanti jhānuppādikāya vāyāmapaññāya apaññassa jhānaṁ nāma natthi. Paññā",
  "atk-s0502a25:149_1": "natthīti ajhāyantassa ‘‘samāhito bhikkhu yathābhūtaṁ jānāti passatī’’ti vuttalakkhaṇā",
  "atk-s0502a25:149_2": "paññā natthi. Yamhi jhānañca paññā cāti yamhi puggale idaṁ ubhayampi atthi, so nibbānassa",
  "atk-s0502a25:149_3": "santike ṭhitoyevāti attho.",
  "atk-s0502a25:150_0": "Suññāgāraṁ paviṭṭhassāti kismiñcideva vivittokāse kammaṭṭhānaṁ avijahitvā kammaṭṭhānamanasikārena",
  "atk-s0502a25:150_1": "nisinnassa. Santacittassāti nibbutacittassa. Sammāti hetunā kāraṇena dhammaṁ vipassantassa",
  "atk-s0502a25:150_2": "vipassanāsaṅkhātā amānusī rati aṭṭhasamāpattisaṅkhātā dibbāpi rati hoti uppajjatīti attho.",
  "atk-s0502a25:151_0": "Yatoyato sammasatīti aṭṭhatiṁsāya ārammaṇesu kammaṁ karonto yena yenākārena, purebhattādīsu",
  "atk-s0502a25:151_1": "vā kālesu yasmiṁ yasmiṁ attanā abhirucite kāle, abhirucite vā kammaṭṭhāne kammaṁ",
  "atk-s0502a25:151_2": "karonto sammasati. Udayabbayanti pañcannaṁ khandhānaṁ pañcavīsatiyā lakkhaṇehi udayaṁ",
  "atk-s0502a25:151_3": ", pañcavīsatiyā eva ca lakkhaṇehi vayaṁ. Pītipāmojjanti evaṁ khandhānaṁ udayabbayaṁ",
  "atk-s0502a25:151_4": "sammasanto dhammapītiṁ dhammapāmojjañca labhati. Amatanti taṁ sappaccaye nāmarūpe",
  "atk-s0502a25:151_5": "pākaṭe hutvā upaṭṭhahante uppannaṁ pītipāmojjaṁ amatanibbānasampāpakattā vijānataṁ",
  "atk-s0502a25:151_6": "paṇḍitānaṁ amatamevāti attho.",
  "atk-s0502a25:152_0": "Tatrāyamādi bhavatīti tatra ayaṁ ādi, idaṁ pubbaṭṭhānaṁ hoti. Idha paññassāti imasmiṁ",
  "atk-s0502a25:152_1": "sāsane paṇḍitabhikkhuno. Idāni ‘‘taṁ ādī’’ti vuttaṁ pubbaṭṭhānaṁ dassento indriyaguttītiādimāha.",
  "atk-s0502a25:152_2": "Catupārisuddhisīlañhi pubbaṭṭhānaṁ nāma. Tattha indriyaguttīti indriyasaṁvaro. Santuṭṭhīti",
  "atk-s0502a25:152_3": "catupaccayasantoso. Tena ājīvapārisuddhi ceva paccayasannissitañca sīlaṁ kathitaṁ.",
  "atk-s0502a25:152_4": "Pātimokkheti pātimokkhasaṅkhāte jeṭṭhakasīle paripūrakāritā kathitā.",
  "atk-s0502a25:153_0": "Mitte bhajassu kalyāṇeti vissaṭṭhakammante apatirūpasahāye vajjetvā sādhujīvitāya",
  "atk-s0502a25:153_1": "suddhājīve jaṅghabalaṁ nissāya jīvikakappanāya akusīte atandite kalyāṇamitte bhajassu,",
  "atk-s0502a25:153_2": "sevassūti attho. Paṭisanthāravutyassāti āmisapaṭisanthārena ca dhammapaṭisanthārena",
  "atk-s0502a25:153_3": "ca sampannavuttitāya paṭisanthāravutti assa, paṭisanthārassa kārakā bhaveyyāti attho.",
  "atk-s0502a25:153_4": "Ācārakusaloti sīlampi ācāro, vattapaṭivattampi ācāro. Tattha kusalo siyā, cheko bhaveyyāti",
  "atk-s0502a25:153_5": "attho. Tato pāmojjabahuloti tato paṭisanthāravuttito ca ācārakosallato ca uppannena",
  "atk-s0502a25:153_6": "dhammapāmojjena pāmojjabahulo hutvā taṁ sakalassāpi vaṭṭadukkhassa antaṁ karissatīti attho.",
  "atk-s0502a25:154_0": "Evaṁ satthārā desitāsu imāsu gāthāsu ekamekissāya gāthāya pariyosāne ekamekaṁ bhikkhusataṁ",
  "atk-s0502a25:154_1": "nisinnanisinnaṭṭhāneyeva saha paṭisambhidāhi arahattaṁ patvā vehāsaṁ abbhuggantvā",
  "atk-s0502a25:154_2": "sabbepi te bhikkhū ākāseneva vīsayojanasatikaṁ kantāraṁ atikkamitvā tathāgatassa",
  "atk-s0502a25:154_3": "suvaṇṇavaṇṇaṁ sarīraṁ vaṇṇentā thomentā pāde vandiṁsūti.",
  "atk-s0502a25:155": "Sambahulabhikkhuvatthu sattamaṁ.",
  "atk-s0502a25:156": "8. Pañcasatabhikkhuvatthu",
  "atk-s0502a25:157": "Vassikāviya pupphānīti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a25:158_0": "Te kira satthu santike kammaṭṭhānaṁ gahetvā araññe samaṇadhammaṁ karontā pātova pupphitāni",
  "atk-s0502a25:158_1": "vassikapupphāni sāyaṁ vaṇṭato muccantāni disvā ‘‘pupphānaṁ vaṇṭehi muccanato mayaṁ",
  "atk-s0502a25:158_2": "paṭhamataraṁ rāgādīhi muccissāmā’’ti vāyamiṁsu. Satthā te bhikkhū oloketvā, ‘‘bhikkhave,",
  "atk-s0502a25:158_3": "bhikkhunā nāma vaṇṭato muccanapupphena viya dukkhato muccituṁ vāyamitabbamevā’’ti",
  "atk-s0502a25:158_4": "vatvā gandhakuṭiyaṁ nisinnova ālokaṁ pharitvā imaṁ gāthamāha –",
  "atk-s0502a25:159": "377.",
  "atk-s0502a25:160": " ‘‘Vassikā viya pupphāni, maddavāni pamuñcati;",
  "atk-s0502a25:161": "Evaṁ rāgañca dosañca, vippamuñcetha bhikkhavo’’ti.",
  "atk-s0502a25:162_0": "Tattha vassikāti sumanā. Maddavānīti milātāni. Idaṁ vuttaṁ hoti – yathā vassikā hiyyo",
  "atk-s0502a25:162_1": "pupphitapupphāni punadivase purāṇabhūtāni muñcati, vaṇṭato vissajjeti, evaṁ tumhepi",
  "atk-s0502a25:162_2": "rāgādayo dose vippamuñcethāti.",
  "atk-s0502a25:163": "Desanāvasāne sabbepi te bhikkhū arahatte patiṭṭhahiṁsūti.",
  "atk-s0502a25:164": "Pañcasatabhikkhuvatthu aṭṭhamaṁ.",
  "atk-s0502a25:165": "9. Santakāyattheravatthu",
  "atk-s0502a25:166": "Santakāyoti imaṁ dhammadesanaṁ satthā jetavane viharanto santakāyattheraṁ nāma ārabbha kathesi.",
  "atk-s0502a25:167_0": "Tassa kira hatthapādakukkuccaṁ nāma nāhosi, kāyavijambhanarahito santaattabhāvova",
  "atk-s0502a25:167_1": "ahosi. So kira sīhayonito āgato thero. Sīhā kira ekadivasaṁ gocaraṁ gahetvā rajatasuvaṇṇamaṇipavāḷaguhānaṁ",
  "atk-s0502a25:167_2": "aññataraṁ pavisitvā manosilātale haritālacuṇṇesu sattāhaṁ nipajjitvā sattame divase",
  "atk-s0502a25:167_3": "uṭṭhāya nipannaṭṭhānaṁ oloketvā sace naṅguṭṭhassa vā kaṇṇānaṁ vā hatthapādānaṁ vā",
  "atk-s0502a25:167_4": "calitattā manosilāharitālacuṇṇānaṁ vippakiṇṇataṁ passanti, ‘‘na te idaṁ jātiyā vā",
  "atk-s0502a25:167_5": "gottassa vā patirūpa’’nti puna sattāhaṁ nirāhārā nipajjanti, cuṇṇānaṁ pana vippakiṇṇabhāve",
  "atk-s0502a25:167_6": "asati ‘‘idaṁ te jātigottānaṁ anucchavika’’nti āsayā nikkhamitvā vijambhitvā disā",
  "atk-s0502a25:167_7": "anuviloketvā tikkhattuṁ sīhanādaṁ naditvā gocarāya pakkamanti. Evarūpāya sīhayoniyā",
  "atk-s0502a25:167_8": "āgato ayaṁ bhikkhu. Tassa kāyasamācāraṁ disvā bhikkhū satthu ārocesuṁ – ‘‘na no,",
  "atk-s0502a25:167_9": "bhante, santakāyattherasadiso bhikkhu diṭṭhapubbo. Imassa hi nisinnaṭṭhāne hatthacalanaṁ",
  "atk-s0502a25:167_10": "vā pādacalanaṁ vā kāyavijambhitā vā natthī’’ti. Taṁ sutvā satthā, ‘‘bhikkhave, bhikkhunā",
  "atk-s0502a25:167_11": "nāma santakāyattherena viya kāyādīhi upasanteneva bhavitabba’’nti vatvā imaṁ gāthamāha –",
  "atk-s0502a25:168": "378.",
  "atk-s0502a25:169": " ‘‘Santakāyo santavāco, santavā susamāhito;",
  "atk-s0502a25:170": "Vantalokāmiso bhikkhu, upasantoti vuccatī’’ti.",
  "atk-s0502a25:171_0": "Tattha santakāyoti pāṇātipātādīnaṁ abhāvena santakāyo, musāvādādīnaṁ abhāvena santavāco,",
  "atk-s0502a25:171_1": "abhijjhādīnaṁ abhāvena santavā, kāyādīnaṁ tiṇṇampi suṭṭhu samāhitattā susamāhito,",
  "atk-s0502a25:171_2": "catūhi maggehi lokāmisassa vantatāya vantalokāmiso bhikkhu abbhantare rāgādīnaṁ upasantatāya",
  "atk-s0502a25:171_3": "upasantoti vuccatīti attho.",
  "atk-s0502a25:172": "Desanāvasāne so thero arahatte patiṭṭhahi, sampattānampi sātthikā dhammadesanā ahosīti.",
  "atk-s0502a25:173": "Santakāyattheravatthu navamaṁ.",
  "atk-s0502a25:174": "10. Naṅgalakulattheravatthu",
  "atk-s0502a25:175": "Attanācodayattānanti imaṁ dhammadesanaṁ satthā jetavane viharanto naṅgalakulattheraṁ ārabbha kathesi.",
  "atk-s0502a25:176_0": "Eko kira duggatamanusso paresaṁ bhatiṁ katvā jīvati, taṁ eko bhikkhu pilotikakhaṇḍanivatthaṁ",
  "atk-s0502a25:176_1": "naṅgalaṁ ukkhipitvā gacchantaṁ disvā evamāha – ‘‘kiṁ pana te evaṁ jīvanato pabbajituṁ",
  "atk-s0502a25:176_2": "na vara’’nti. Ko maṁ, bhante, evaṁ jīvantaṁ pabbājessatīti? Sace pabbajissasi , ahaṁ",
  "atk-s0502a25:176_3": "taṁ pabbājessāmīti. Sādhu bhante , sace maṁ pabbājessatha, pabbajissāmīti. Atha naṁ",
  "atk-s0502a25:176_4": "so thero jetavanaṁ netvā sahatthena, nhāpetvā māḷake ṭhapetvā pabbājetvā nivatthapilotikakhaṇḍena",
  "atk-s0502a25:176_5": "saddhiṁ naṅgalaṁ māḷakasīmāyameva rukkhasākhāyaṁ ṭhapāpesi. So upasampannakālepi",
  "atk-s0502a25:176_6": "naṅgalakulattherotveva paññāyi. So buddhānaṁ uppannalābhasakkāraṁ nissāya jīvanto",
  "atk-s0502a25:176_7": "ukkaṇṭhitvā ukkaṇṭhitaṁ vinodetuṁ asakkonto ‘‘na dāni saddhādeyyāni kāsāyāni paridahitvā",
  "atk-s0502a25:176_8": "gamissāmī’’ti taṁ rukkhamūlaṁ gantvā attanāva attānaṁ ovadi – ‘‘ahirika, nillajja,",
  "atk-s0502a25:176_9": "idaṁ nivāsetvā vibbhamitvā bhatiṁ katvā jīvitukāmo jāto’’ti. Tassevaṁ attānaṁ ovadantasseva",
  "atk-s0502a25:176_10": "cittaṁ tanukabhāvaṁ gataṁ. So nivattitvā puna katipāhaccayena ukkaṇṭhitvā tatheva",
  "atk-s0502a25:176_11": "attānaṁ ovadi, punassa cittaṁ nivatti. So imināva nīhārena ukkaṇṭhitaukkaṇṭhitakāle",
  "atk-s0502a25:176_12": "tattha gantvā attānaṁ ovadi. Atha naṁ bhikkhū tattha abhiṇhaṁ gacchantaṁ disvā, ‘‘āvuso,",
  "atk-s0502a25:176_13": "naṅgalatthera kasmā ettha gacchasī’’ti pucchiṁsu. So ‘‘ācariyassa santikaṁ gacchāmi,",
  "atk-s0502a25:176_14": "bhante’’ti vatvā katipāheneva arahattaṁ pāpuṇi.",
  "atk-s0502a25:177_0": "Bhikkhū tena saddhiṁ keḷiṁ karontā āhaṁsu – ‘‘āvuso naṅgalatthera, tava vicaraṇamaggo",
  "atk-s0502a25:177_1": "avaḷañjo viya jāto, ācariyassa santikaṁ na gacchasi maññe’’ti. Āma, bhante, mayaṁ",
  "atk-s0502a25:177_2": "saṁsagge sati agamimhā, idāni pana so saṁsaggo chinno, tena na gacchāmāti. Taṁ sutvā",
  "atk-s0502a25:177_3": "bhikkhū ‘‘esa abhūtaṁ vatvā aññaṁ byākarotī’’ti satthu tamatthaṁ ārocesuṁ. Satthā",
  "atk-s0502a25:177_4": "‘‘āma, bhikkhave, mama putto attanāva attānaṁ codetvā pabbajitakiccassa matthakaṁ",
  "atk-s0502a25:177_5": "patto’’ti vatvā dhammaṁ desento imā gāthā abhāsi –",
  "atk-s0502a25:178": "379.",
  "atk-s0502a25:179": " ‘‘Attanā codayattānaṁ, paṭimaṁsetha attanā;",
  "atk-s0502a25:180": "So attagutto satimā, sukhaṁ bhikkhu vihāhisi.",
  "atk-s0502a25:181": "380.",
  "atk-s0502a25:182": " ‘‘Attā hi attano nātho, ko hi nātho paro siyā;",
  "atk-s0502a25:183": "Attā hi attano gati;",
  "atk-s0502a25:184": "Tasmā saṁyamamattānaṁ, assaṁ bhadraṁva vāṇijo’’ti.",
  "atk-s0502a25:185_0": "Tattha codayattānanti attanāva attānaṁ codaya sāraya. Paṭimaṁsethāti attanāva attānaṁ",
  "atk-s0502a25:185_1": "parivīmaṁsatha. Soti so tvaṁ, bhikkhu, evaṁ sante attanāva guttatāya attagutto, upaṭṭhitasatitāya",
  "atk-s0502a25:185_2": "satimā hutvā sabbiriyāpathesu sukhaṁ viharissasīti attho.",
  "atk-s0502a25:186_0": "Nāthoti avassayo patiṭṭhā. Ko hi nātho paroti yasmā parassa attabhāve patiṭṭhāya",
  "atk-s0502a25:186_1": "kusalaṁ vā katvā saggaparāyaṇena maggaṁ vā bhāvetvā sacchikataphalena bhavituṁ na",
  "atk-s0502a25:186_2": "sakkā, tasmā ko hi nāma paro nātho bhaveyyāti attho. Tasmāti yasmā attāva attano",
  "atk-s0502a25:186_3": "gati patiṭṭhā saraṇaṁ, tasmā yathā bhadraṁ assājānīyaṁ nissāya lābhaṁ patthayanto",
  "atk-s0502a25:186_4": "vāṇijo tassa visamaṭṭhānacāraṁ pacchinditvā divasassa tikkhattuṁ nahāpento bhojento",
  "atk-s0502a25:186_5": "saṁyameti paṭijaggati, evaṁ tvampi anuppannassa akusalassa uppādaṁ nivārento satisammosena",
  "atk-s0502a25:186_6": "uppannaṁ akusalaṁ pajahanto attānaṁ saṁyama gopaya, evaṁ sante paṭhamajjhānaṁ ādiṁ",
  "atk-s0502a25:186_7": "katvā lokiyalokuttaravisesaṁ adhigamissasīti attho.",
  "atk-s0502a25:187": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:188": "Naṅgalakulattheravatthu dasamaṁ.",
  "atk-s0502a25:189": "11. Vakkalittheravatthu",
  "atk-s0502a25:190": "Pāmojjabahuloti imaṁ dhammadesanaṁ satthā veḷuvane viharanto vakkalittheraṁ ārabbha kathesi.",
  "atk-s0502a25:191_0": "So kirāyasmā sāvatthiyaṁ brāhmaṇakule nibbattitvā vayappatto piṇḍāya paviṭṭhaṁ tathāgataṁ",
  "atk-s0502a25:191_1": "disvā satthu sarīrasampattiṁ oloketvā sarīrasampattidassanena atitto ‘‘evāhaṁ niccakālaṁ",
  "atk-s0502a25:191_2": "tathāgataṁ daṭṭhuṁ labhissāmī’’ti satthu santike pabbajitvā yattha ṭhitena sakkā",
  "atk-s0502a25:191_3": "dasabalaṁ passituṁ, tattha ṭhito sajjhāyakammaṭṭhānamanasikārādīni pahāya satthāraṁ",
  "atk-s0502a25:191_4": "olokentova vicarati. Satthā tassa ñāṇaparipākaṁ āgamento kiñci avatvā ‘‘idānissa",
  "atk-s0502a25:191_5": "ñāṇaṁ paripākaṁ gata’’nti ñatvā ‘‘kiṁ te, vakkali, iminā pūtikāyena diṭṭhena, yo",
  "atk-s0502a25:191_6": "kho, vakkali, dhammaṁ passati, so maṁ passati. Yo maṁ passati, so dhammaṁ passatī’’ti",
  "atk-s0502a25:191_7": "(saṁ. ni. 3.87) vatvā ovadi. So evaṁ ovaditopi satthu dassanaṁ pahāya neva aññattha",
  "atk-s0502a25:191_8": "gantuṁ sakkoti. Atha naṁ satthā ‘‘nāyaṁ bhikkhu saṁvegaṁ alabhitvā bujjhissatī’’ti",
  "atk-s0502a25:191_9": "upakaṭṭhāya vassūpanāyikāya rājagahaṁ gantvā vassūpanāyikadivase ‘‘apehi, vakkali,",
  "atk-s0502a25:191_10": "apehi, vakkalī’’ti paṇāmesi. So ‘‘na maṁ satthā ālapatī’’ti temāsaṁ satthu sammukhe",
  "atk-s0502a25:191_11": "ṭhātuṁ asakkonto ‘‘kiṁ mayhaṁ jīvitena, pabbatā attānaṁ pātessāmī’’ti gijjhakūṭaṁ abhiruhi.",
  "atk-s0502a25:192_0": "Satthā tassa kilamanabhāvaṁ ñatvā ‘‘ayaṁ bhikkhu mama santikā assāsaṁ alabhanto maggaphalānaṁ",
  "atk-s0502a25:192_1": "upanissayaṁ nāseyyā’’ti attānaṁ dassetuṁ obhāsaṁ muñci. Athassa satthu diṭṭhakālato",
  "atk-s0502a25:192_2": "paṭṭhāya tāvamahantopi soko pahīyi. Satthā sukkhataḷākaṁ oghena pūrento viya therassa",
  "atk-s0502a25:192_3": "balavapītipāmojjaṁ uppādetuṁ imaṁ gāthamāha –",
  "atk-s0502a25:193": "381.",
  "atk-s0502a25:194": " ‘‘Pāmojjabahulo bhikkhu, pasanno buddhasāsane;",
  "atk-s0502a25:195": "Adhigacche padaṁ santaṁ, saṅkhārūpasamaṁ sukha’’nti.",
  "atk-s0502a25:196_0": "Tassattho – pakatiyāpi pāmojjabahulo bhikkhu buddhasāsane pasādaṁ roceti, so evaṁ",
  "atk-s0502a25:196_1": "pasanno buddhasāsane santaṁ padaṁ saṅkhārūpasamaṁ sukhanti laddhanāmaṁ nibbānaṁ adhigaccheyyāti.",
  "atk-s0502a25:196_2": "Imañca pana gāthaṁ vatvā satthā vakkalittherassa hatthaṁ pasāretvā –",
  "atk-s0502a25:197": "‘‘Ehi vakkali mā bhāyi, olokehi tathāgataṁ;",
  "atk-s0502a25:198": "Ahaṁ taṁ uddharissāmi, paṅke sannaṁva kuñjaraṁ.",
  "atk-s0502a25:199": "‘‘Ehi vakkali mā bhāyi, olokehi tathāgataṁ;",
  "atk-s0502a25:200": "Ahaṁ taṁ mocayissāmi, rāhuggahaṁva sūriyaṁ.",
  "atk-s0502a25:201": "‘‘Ehi vakkali mā bhāyi, olokehi tathāgataṁ;",
  "atk-s0502a25:202": "Ahaṁ taṁ mocayissāmi, rāhuggahaṁva candima’’nti. –",
  "atk-s0502a25:203_0": "Imā gāthā abhāsi. So ‘‘dasabalo me diṭṭho, ehīti ca avhānampi laddha’’nti balavapītiṁ",
  "atk-s0502a25:203_1": "uppādetvā ‘‘kuto nu kho gantabba’’nti gamanamaggaṁ apassanto dasabalassa sammukhe",
  "atk-s0502a25:203_2": "ākāse uppatitvā paṭhamapāde pabbate ṭhiteyeva satthārā vuttagāthā āvajjento ākāseyeva",
  "atk-s0502a25:203_3": "pītiṁ vikkhambhetvā saha paṭisambhidāhi arahattaṁ patvā tathāgataṁ vandamānova otaritvā",
  "atk-s0502a25:203_4": "satthu santike aṭṭhāsi. Atha naṁ satthā aparabhāge saddhādhimuttānaṁ aggaṭṭhāne ṭhapesīti.",
  "atk-s0502a25:204": "Vakkalittheravatthu ekādasamaṁ.",
  "atk-s0502a25:205": "12. Sumanasāmaṇeravatthu",
  "atk-s0502a25:206": "Yohaveti imaṁ dhammadesanaṁ satthā pubbārāme viharanto sumanasāmaṇeraṁ ārabbha kathesi. Tatrāyaṁ anupubbī kathā –",
  "atk-s0502a25:207_0": "Padumuttarabuddhakālasmiñhi eko kulaputto satthārā catuparisamajjhe ekaṁ bhikkhuṁ",
  "atk-s0502a25:207_1": "dibbacakkhukānaṁ aggaṭṭhāne ṭhapentaṁ disvā taṁ sampattiṁ patthayamāno satthāraṁ",
  "atk-s0502a25:207_2": "nimantetvā sattāhaṁ buddhappamukhassa bhikkhusaṅghassa mahādānaṁ datvā, ‘‘bhante,",
  "atk-s0502a25:207_3": "ahampi anāgate ekassa buddhassa sāsane dibbacakkhukānaṁ aggo bhaveyya’’nti patthanaṁ",
  "atk-s0502a25:207_4": "ṭhapesi. Satthā kappasatasahassaṁ olokento tassa patthanāya samijjhanabhāvaṁ viditvā",
  "atk-s0502a25:207_5": "‘‘ito kappasatasahassamatthake gotamabuddhasāsane dibbacakkhukānaṁ aggo anuruddho",
  "atk-s0502a25:207_6": "nāma bhavissasī’’ti byākāsi. So taṁ byākaraṇaṁ sutvā sve pattabbaṁ viya taṁ sampattiṁ",
  "atk-s0502a25:207_7": "maññamāno parinibbute satthari bhikkhū dibbacakkhuparikammaṁ pucchitvā sattayojanikaṁ",
  "atk-s0502a25:207_8": "kañcanathūpaṁ parikkhipitvā anekāni dīparukkhasahassāni kāretvā dīpapūjaṁ katvā tato",
  "atk-s0502a25:207_9": "cuto devaloke nibbattitvā devamanussesu kappasatasahassāni saṁsaritvā imasmiṁ kappe",
  "atk-s0502a25:207_10": "bārāṇasiyaṁ daliddakule nibbatto sumanaseṭṭhiṁ nissāya tassa tiṇahārako hutvā jīvikaṁ",
  "atk-s0502a25:207_11": "kappesi. Annabhārotissa nāmaṁ ahosi. Sumanaseṭṭhīpi tasmiṁ nagare niccakālaṁ mahādānaṁ deti.",
  "atk-s0502a25:208_0": "Athekadivasaṁ upariṭṭho nāma paccekabuddho gandhamādane nirodhasamāpattito vuṭṭhāya",
  "atk-s0502a25:208_1": "‘‘kassa nu kho ajja anuggahaṁ karissāmī’’ti cintetvā ‘‘ajja mayā annabhārassa anuggahaṁ",
  "atk-s0502a25:208_2": "kātuṁ vaṭṭati, idāni ca so aṭavito tiṇaṁ ādāya gehaṁ āgamissatī’’ti ñatvā pattacīvaramādāya",
  "atk-s0502a25:208_3": "iddhiyā gantvā annabhārassa sammukhe paccuṭṭhāsi. Annabhāro taṁ tucchapattahatthaṁ",
  "atk-s0502a25:208_4": "disvā ‘‘api , bhante, bhikkhaṁ labhitthā’’ti pucchitvā ‘‘labhissāma mahāpuññā’’ti",
  "atk-s0502a25:208_5": "vutte ‘‘tena hi, bhante, thokaṁ āgamethā’’ti tiṇakājaṁ chaḍḍetvā vegena gehaṁ gantvā,",
  "atk-s0502a25:208_6": "‘‘bhadde, mayhaṁ ṭhapitabhāgabhattaṁ atthi, natthī’’ti bhariyaṁ pucchitvā ‘‘atthi,",
  "atk-s0502a25:208_7": "sāmī’’ti vutte vegena paccāgantvā paccekabuddhassa pattaṁ ādāya ‘‘mayhaṁ dātukāmatāya",
  "atk-s0502a25:208_8": "sati deyyadhammo na hoti, deyyadhamme sati paṭiggāhakaṁ na labhāmi. Ajja pana me",
  "atk-s0502a25:208_9": "paṭiggāhako ca diṭṭho, deyyadhammo ca atthi, lābhā vata me’’ti gehaṁ gantvā bhattaṁ",
  "atk-s0502a25:208_10": "patte pakkhipāpetvā paccāharitvā paccekabuddhassa hatthe patiṭṭhapetvā –",
  "atk-s0502a25:209": "‘‘Iminā pana dānena, mā me dāliddiyaṁ ahu;",
  "atk-s0502a25:210": "Natthīti vacanaṁ nāma, mā ahosi bhavābhave. –",
  "atk-s0502a25:211": "Bhante evarūpā dujjīvitā mucceyyaṁ, natthīti padameva na suṇeyya’’nti patthanaṁ ṭhapesi. Paccekabuddho ‘‘evaṁ hotu mahāpuññā’’ti vatvā anumodanaṁ katvā pakkāmi.",
  "atk-s0502a25:212_0": "Sumanaseṭṭhinopi chatte adhivatthā devatā ‘‘aho dānaṁ paramadānaṁ, upariṭṭhe supatiṭṭhita’’nti",
  "atk-s0502a25:212_1": "vatvā tikkhattuṁ sādhukāramadāsi. Atha naṁ seṭṭhi ‘‘kiṁ maṁ ettakaṁ kālaṁ dānaṁ dadamānaṁ",
  "atk-s0502a25:212_2": "na passasī’’ti āha. Nāhaṁ tava dānaṁ ārabbha sādhukāraṁ demi, annabhārena pana upariṭṭhassa",
  "atk-s0502a25:212_3": "dinnapiṇḍapāte pasīditvā mayā esa sādhukāro pavattitoti. So ‘‘acchariyaṁ vata, bho,",
  "atk-s0502a25:212_4": "ahaṁ ettakaṁ kālaṁ dānaṁ dadanto devataṁ sādhukāraṁ dāpetuṁ nāsakkhiṁ, annabhāro",
  "atk-s0502a25:212_5": "maṁ nissāya jīvanto ekapiṇḍapāteneva sādhukāraṁ dāpesi, tassa dāne anucchavikaṁ katvā",
  "atk-s0502a25:212_6": "taṁ piṇḍapātaṁ mama santakaṁ karissāmī’’ti cintetvā taṁ pakkosāpetvā ‘‘ajja tayā",
  "atk-s0502a25:212_7": "kassaci kiñci dinna’’nti pucchi. ‘‘Āma, sāmi, upariṭṭhapaccekabuddhassa me ajja bhāgabhattaṁ",
  "atk-s0502a25:212_8": "dinna’’nti. ‘‘Handa, bho, kahāpaṇaṁ gahetvā etaṁ mayhaṁ piṇḍapātaṁ dehī’’ti? ‘‘Na",
  "atk-s0502a25:212_9": "demi, sāmī’’ti. So yāva sahassaṁ vaḍḍhesi, itaro sahassenāpi nādāsi. Atha naṁ ‘‘hotu,",
  "atk-s0502a25:212_10": "bho, yadi piṇḍapātaṁ na desi, sahassaṁ gahetvā pattiṁ me dehī’’ti āha. So ‘‘ayyena",
  "atk-s0502a25:212_11": "saddhiṁ mantetvā jānissāmī’’ti vegena paccekabuddhaṁ sampāpuṇitvā, ‘‘bhante sumanaseṭṭhi,",
  "atk-s0502a25:212_12": "sahassaṁ datvā tumhākaṁ piṇḍapāte pattiṁ yācati, kiṁ karomī’’ti pucchi.",
  "atk-s0502a25:213_0": "Athassa so upamaṁ āhari ‘‘seyyathāpi, paṇḍita, kulasatike gāme ekasmiṁ ghare dīpaṁ",
  "atk-s0502a25:213_1": "jāleyya, sesā attano telena vaṭṭiṁ temetvā jālāpetvā gaṇheyyuṁ, purimapadīpassa pabhā",
  "atk-s0502a25:213_2": "atthīti vattabbā natthī’’ti. Atirekatarā, bhante, pabhā hotīti. Evamevaṁ paṇḍita",
  "atk-s0502a25:213_3": "uḷuṅkayāgu vā hotu, kaṭacchubhikkhā vā, attano piṇḍapāte paresaṁ pattiṁ dentassa",
  "atk-s0502a25:213_4": "yattakānaṁ deti, tattakaṁ vaḍḍhati. Tvañhi ekameva piṇḍapātaṁ adāsi, seṭṭhissa pana",
  "atk-s0502a25:213_5": "pattiyā dinnāya dve piṇḍapātā honti eko tava, eko tassāti.",
  "atk-s0502a25:214_0": "So ‘‘sādhu, bhante’’ti taṁ abhivādetvā seṭṭhissa santikaṁ gantvā ‘‘gaṇha, sāmi, patti’’nti",
  "atk-s0502a25:214_1": "āha. Tena hi ime kahāpaṇe gaṇhāti. Nāhaṁ piṇḍapātaṁ vikkiṇāmi, saddhāya te pattiṁ",
  "atk-s0502a25:214_2": "dammīti. ‘‘Tvaṁ saddhāya desi, ahampi tava guṇe pūjemi, gaṇha, tāta, ito paṭṭhāya",
  "atk-s0502a25:214_3": "ca pana mā sahatthā kammamakāsi, vīthiyaṁ gharaṁ māpetvā vasa. Yena ca te attho hoti,",
  "atk-s0502a25:214_4": "sabbaṁ mama santikā gaṇhāhī’’ti āha. Nirodhā vuṭṭhitassa pana dinnapiṇḍapāto tadaheva",
  "atk-s0502a25:214_5": "vipākaṁ deti. Tasmā rājāpi taṁ pavattiṁ sutvā annabhāraṁ pakkosāpetvā pattiṁ gahetvā",
  "atk-s0502a25:214_6": "mahantaṁ bhogaṁ datvā tassa seṭṭhiṭṭhānaṁ dāpesi.",
  "atk-s0502a25:215_0": "So sumanaseṭṭhissa sahāyako hutvā yāvajīvaṁ puññāni katvā tato cuto devaloke nibbattitvā",
  "atk-s0502a25:215_1": "devamanussesu saṁsaranto imasmiṁ buddhuppāde kapilavatthunagare amitodanassa sakkassa",
  "atk-s0502a25:215_2": "gehe paṭisandhiṁ gaṇhi, anuruddhotissa nāmaṁ akaṁsu. So mahānāmasakkassa kaniṭṭhabhātā,",
  "atk-s0502a25:215_3": "satthu cūḷapitu putto paramasukhumālo mahāpuñño ahosi. Ekadivasaṁ kira chasu khattiyesu",
  "atk-s0502a25:215_4": "pūve lakkhaṁ katvā guḷehi kīḷantesu anuruddho parājito pūvānaṁ atthāya mātu santikaṁ",
  "atk-s0502a25:215_5": "pahiṇi. Sā mahantaṁ suvaṇṇathālaṁ pūretvā pūve pesesi. Pūve khāditvā puna kīḷanto",
  "atk-s0502a25:215_6": "parājito tatheva pahiṇi. Evaṁ tikkhattuṁ pūvesu āhaṭesu catutthe vāre mātā ‘‘idāni",
  "atk-s0502a25:215_7": "pūvā natthī’’ti pahiṇi. Tassā vacanaṁ sutvā ‘‘natthī’’ti padassa asutapubbatāya ‘‘natthipūvā",
  "atk-s0502a25:215_8": "nāma idāni bhavissantī’’ti saññaṁ katvā ‘‘gaccha natthipūve āharā’’ti pesesi. Athassa",
  "atk-s0502a25:215_9": "mātā ‘‘natthipūve kira, ayye, dethā’’ti vutte ‘‘mama puttena natthīti padaṁ na sutapubbaṁ,",
  "atk-s0502a25:215_10": "kathaṁ nu kho natthibhāvaṁ jānāpeyya’’nti suvaṇṇapātiṁ dhovitvā aparāya suvaṇṇapātiyā",
  "atk-s0502a25:215_11": "paṭikujjitvā ‘‘handa, tāta, imaṁ mama puttassa dehī’’ti pahiṇi. Tasmiṁ khaṇe nagarapariggāhikā",
  "atk-s0502a25:215_12": "devatā ‘‘amhākaṁ sāminā annabhārakāle upariṭṭhassa paccekabuddhassa bhāgabhattaṁ",
  "atk-s0502a25:215_13": "datvā ‘natthīti padameva na suṇeyya’nti patthanā nāma ṭhapitā. Sace mayaṁ tamatthaṁ",
  "atk-s0502a25:215_14": "ñatvā ajjhupekkheyyāma, muddhāpi no sattadhā phaleyyā’’ti cintetvā dibbapūvehi pātiṁ",
  "atk-s0502a25:215_15": "pūrayiṁsu. So puriso pātiṁ āharitvā tassa santike ṭhapetvā vivari. Tesaṁ gandho sakalanagaraṁ",
  "atk-s0502a25:215_16": "phari. Pūvo pana mukhe ṭhapitamattova sattarasaharaṇisahassāni pharitvā aṭṭhāsi.",
  "atk-s0502a25:216_0": "Anuruddhopi cintesi – ‘‘na maṁ maññe ito pubbe mātā piyāyati. Na hi me aññadā tāya",
  "atk-s0502a25:216_1": "natthipūvā nāma pakkapubbā’’ti. So gantvā mātaraṁ evamāha – ‘‘amma, nāhaṁ tava piyo’’ti.",
  "atk-s0502a25:216_2": "Tāta, kiṁ vadesi, mama akkhīhipi hadayamaṁsatopi tvaṁ piyataroti. Sacāhaṁ, amma,",
  "atk-s0502a25:216_3": "tava piyo, kasmā mama pubbe evarūpe natthipūve nāma na adāsīti. Sā taṁ purisaṁ pucchi",
  "atk-s0502a25:216_4": "– ‘‘tāta, kiñci pātiyaṁ ahosī’’ti. Āma, ayye, pūvānaṁ pāti paripuṇṇā ahosi, na me",
  "atk-s0502a25:216_5": "evarūpā diṭṭhapubbāti. Sā cintesi – ‘‘putto me katapuñño, devatāhissa dibbapūvā pahitā",
  "atk-s0502a25:216_6": "bhavissantī’’ti. Sopi mātaraṁ āha – ‘‘amma, na mayā evarūpā pūvā khāditapubbā, ito",
  "atk-s0502a25:216_7": "paṭṭhāya me natthipūvameva paceyyāsī’’ti. Sā tato paṭṭhāya tena ‘‘pūve khāditukāmomhī’’ti",
  "atk-s0502a25:216_8": "vuttakāle suvaṇṇapātiṁ dhovitvā aññāya pātiyā paṭikujjitvā pahiṇati, devatā pātiṁ",
  "atk-s0502a25:216_9": "pūrenti. Evaṁ so agāramajjhe vasanto natthīti padassa atthaṁ ajānitvā dibbapūveyeva paribhuñji.",
  "atk-s0502a25:217_0": "Satthu pana parivāratthaṁ kulapaṭipāṭiyā sākiyakumāresu pabbajantesu mahānāmena sakkena,",
  "atk-s0502a25:217_1": "‘‘tāta, amhākaṁ kulā koci pabbajito natthi, tayā vā pabbajitabbaṁ, mayā vā’’ti vutte",
  "atk-s0502a25:217_2": "so āha – ‘‘ahaṁ atisukhumālo pabbajituṁ na sakkhissāmī’’ti. Tena hi kammantaṁ uggaṇha,",
  "atk-s0502a25:217_3": "ahaṁ pabbajissāmīti. Ko esa kammanto nāmāti? So hi bhattassa uṭṭhānaṭṭhānampi na",
  "atk-s0502a25:217_4": "jānāti, kammantaṁ kimeva jānissati, tasmā evamāha. Ekadivasañhi anuruddho bhaddiyo",
  "atk-s0502a25:217_5": "kimiloti tayo janā ‘‘bhattaṁ nāma kahaṁ uṭṭhātī’’ti mantayiṁsu. Tesu kimilo ‘‘koṭṭhesu",
  "atk-s0502a25:217_6": "uṭṭhātī’’ti āha. So kirekadivasaṁ vīhī koṭṭhamhi pakkhipante addasa, tasmā ‘‘koṭṭhe",
  "atk-s0502a25:217_7": "bhattaṁ uppajjatī’’ti saññāya evamāha. Atha naṁ bhaddiyo ‘‘tvaṁ na jānāsī’’ti vatvā",
  "atk-s0502a25:217_8": "‘‘bhattaṁ nāma ukkhaliyaṁ uṭṭhātī’’ti āha. So kirekadivasaṁ ukkhalito bhattaṁ vaḍḍhente",
  "atk-s0502a25:217_9": "disvā ‘‘etthevetaṁ uppajjatī’’ti saññamakāsi, tasmā evamāha. Anuruddho te ubhopi",
  "atk-s0502a25:217_10": "‘‘tumhe na jānāthā’’ti vatvā ‘‘bhattaṁ nāma ratanubbedhamakuḷāya mahāsuvaṇṇapātiyaṁ",
  "atk-s0502a25:217_11": "uṭṭhātī’’ti āha. Tena kira neva vīhiṁ koṭṭentā, na bhattaṁ pacantā diṭṭhapubbā, suvaṇṇapātiyaṁ",
  "atk-s0502a25:217_12": "vaḍḍhetvā purato ṭhapitabhattameva passati, tasmā ‘‘pātiyaṁyevetaṁ uppajjatī’’ti",
  "atk-s0502a25:217_13": "saññamakāsi, tasmā evamāha. Evaṁ bhattuṭṭhānaṭṭhānampi ajānanto mahāpuñño kulaputto",
  "atk-s0502a25:217_14": "kammante kiṁ jānissati.",
  "atk-s0502a25:218_0": "So ‘‘ehi kho te, anuruddha, gharāvāsatthaṁ anusāsissāmi, paṭhamaṁ khettaṁ kasāpetabba’’ntiādinā",
  "atk-s0502a25:218_1": "nayena bhātarā vuttānaṁ kammantānaṁ apariyantabhāvaṁ sutvā ‘‘na me gharāvāsena attho’’ti",
  "atk-s0502a25:218_2": "mātaraṁ āpucchitvā bhaddiyapamukhehi pañcahi sākiyakumārehi saddhiṁ nikkhamitvā anupiyambavane",
  "atk-s0502a25:218_3": "satthāraṁ upasaṅkamitvā pabbaji. Pabbajitvā ca pana sammāpaṭipadaṁ paṭipanno anupubbena",
  "atk-s0502a25:218_4": "tisso vijjā sacchikatvā dibbena cakkhunā ekāsane nisinnova hatthatale ṭhapitaāmalakāni",
  "atk-s0502a25:218_5": "viya sahassalokadhātuyo olokanasamattho hutvā –",
  "atk-s0502a25:219": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0502a25:220": "Tevijjo iddhipattomhi, kataṁ buddhassa sāsana’’nti. (theragā. 332, 562) –",
  "atk-s0502a25:221_0": "Udānaṁ udānetvā ‘‘kiṁ nu kho me katvā ayaṁ sampatti laddhā’’ti olokento ‘‘padumuttarapādamūle",
  "atk-s0502a25:221_1": "patthanaṁ ṭhapesi’’nti ñatvā puna ‘‘saṁsāre saṁsaranto asukasmiṁ nāma kāle bārāṇasiyaṁ",
  "atk-s0502a25:221_2": "sumanaseṭṭhiṁ nissāya jīvanto annabhāro nāma ahosi’’ntipi ñatvā –",
  "atk-s0502a25:222": "‘‘Annabhāro pure āsiṁ, daliddo tiṇahārako;",
  "atk-s0502a25:223": "Piṇḍapāto mayā dinno, upariṭṭhassa tādino’’ti. –",
  "atk-s0502a25:224_0": "Āha . Athassa etadahosi – ‘‘yo so tadā mayā upariṭṭhassa dinnapiṇḍapātato kahāpaṇe",
  "atk-s0502a25:224_1": "datvā pattiṁ aggahesi, mama sahāyako sumanaseṭṭhi kahaṁ nu kho so etarahi nibbatto’’ti.",
  "atk-s0502a25:224_2": "Atha naṁ ‘‘viñjhāṭaviyaṁ pabbatapāde muṇḍanigamo nāma atthi, tattha mahāmuṇḍassa",
  "atk-s0502a25:224_3": "nāma upāsakassa mahāsumano cūḷasumanoti dve puttā, tesu so cūḷasumano hutvā nibbatto’’ti",
  "atk-s0502a25:224_4": "addasa. Disvā ca pana cintesi – ‘‘atthi nu kho tattha mayi gate upakāro, natthī’’ti.",
  "atk-s0502a25:224_5": "So upadhārento idaṁ addasa ‘‘so tattha mayi gate sattavassikova nikkhamitvā pabbajissati,",
  "atk-s0502a25:224_6": "khuraggeyeva ca arahattaṁ pāpuṇissatī’’ti. Disvā ca pana upakaṭṭhe antovasse ākāsena",
  "atk-s0502a25:224_7": "gantvā gāmadvāre otari. Mahāmuṇḍo pana upāsako therassa pubbepi vissāsiko eva. So",
  "atk-s0502a25:224_8": "theraṁ piṇḍapātakāle cīvaraṁ pārupantaṁ disvā puttaṁ mahāsumanaṁ āha – ‘‘tāta, ayyo,",
  "atk-s0502a25:224_9": "me anuruddhatthero āgato, yāvassa añño koci pattaṁ na gaṇhāti, tāvassa gantvā pattaṁ",
  "atk-s0502a25:224_10": "gaṇha, ahaṁ āsanaṁ paññāpessāmī’’ti. So tathā akāsi. Upāsako theraṁ antonivesane",
  "atk-s0502a25:224_11": "sakkaccaṁ parivisitvā temāsaṁ vasanatthāya paṭiññaṁ gaṇhi, theropi adhivāsesi.",
  "atk-s0502a25:225_0": "Atha naṁ ekadivasaṁ paṭijagganto viya temāsaṁ paṭijaggitvā mahāpavāraṇāya ticīvarañceva",
  "atk-s0502a25:225_1": "guḷatelataṇḍulādīni ca āharitvā therassa pādamūle ṭhapetvā ‘‘gaṇhatha, bhante’’ti",
  "atk-s0502a25:225_2": "āha. ‘‘Alaṁ, upāsaka, na me iminā attho’’ti. ‘‘Tena hi, bhante, vassāvāsikalābho",
  "atk-s0502a25:225_3": "nāmesa, gaṇhatha na’’nti? ‘‘Na gaṇhāmi, upāsakā’’ti. ‘‘Kimatthaṁ na gaṇhatha, bhante’’ti?",
  "atk-s0502a25:225_4": "‘‘Mayhaṁ santike kappiyakārako sāmaṇeropi natthī’’ti. ‘‘Tena hi, bhante, mama putto",
  "atk-s0502a25:225_5": "mahāsumano sāmaṇero bhavissatī’’ti. ‘‘Na me, upāsaka, mahāsumanenattho’’ti. ‘‘Tena",
  "atk-s0502a25:225_6": "hi, bhante, cūḷasumanaṁ pabbājethā’’ti. Thero ‘‘sādhū’’ti sampaṭicchitvā cūḷasumanaṁ",
  "atk-s0502a25:225_7": "pabbājesi. So khuraggeyeva arahattaṁ pāpuṇi. Thero tena saddhiṁ aḍḍhamāsamattaṁ tattheva",
  "atk-s0502a25:225_8": "vasitvā ‘‘satthāraṁ passissāmī’’ti tassa ñātake āpucchitvā ākāseneva gantvā himavantapadese",
  "atk-s0502a25:225_9": "araññakuṭikāya otari.",
  "atk-s0502a25:226_0": "Thero pana pakatiyāpi āraddhavīriyo, tassa tattha pubbarattāpararattaṁ caṅkamantassa",
  "atk-s0502a25:226_1": "udaravāto samuṭṭhahi. Atha naṁ kilantarūpaṁ disvā sāmaṇero pucchi – ‘‘bhante, kiṁ",
  "atk-s0502a25:226_2": "vo rujjatī’’ti? ‘‘Udaravāto me samuṭṭhito’’ti . ‘‘Aññadāpi samuṭṭhitapubbo, bhante’’ti?",
  "atk-s0502a25:226_3": "‘‘Āmāvuso’’ti. ‘‘Kena phāsukaṁ hoti, bhante’’ti? ‘‘Anotattato pānīye laddhe phāsukaṁ",
  "atk-s0502a25:226_4": "hoti, āvuso’’ti. ‘‘Tena hi, bhante, āharāmī’’ti. ‘‘Sakkhissasi sāmaṇerā’’ti? ‘‘Āma,",
  "atk-s0502a25:226_5": "bhante’’ti. Tena hi anotatte pannago nāma nāgarājā maṁ jānāti, tassa ācikkhitvā bhesajjatthāya",
  "atk-s0502a25:226_6": "ekaṁ pānīyavārakaṁ āharāti. So sādhūti upajjhāyaṁ vanditvā vehāsaṁ abbhuggantvā pañcayojanasataṁ",
  "atk-s0502a25:226_7": "ṭhānaṁ agamāsi . Taṁ divasaṁ pana nāgarājā nāganāṭakaparivuto udakakīḷaṁ kīḷitukāmo",
  "atk-s0502a25:226_8": "hoti. So sāmaṇeraṁ āgacchantaṁ disvāva kujjhi, ‘‘ayaṁ muṇḍakasamaṇo attano pādapaṁsuṁ",
  "atk-s0502a25:226_9": "mama matthake okiranto vicarati, anotatte pānīyatthāya āgato bhavissati, na dānissa",
  "atk-s0502a25:226_10": "pānīyaṁ dassāmī’’ti paṇṇāsayojanikaṁ anotattadahaṁ mahāpātiyā ukkhaliṁ pidahanto",
  "atk-s0502a25:226_11": "viya phaṇena pidahitvā nipajji. Sāmaṇero nāgarājassa ākāraṁ oloketvāva ‘‘kuddho aya’’nti",
  "atk-s0502a25:226_12": "ñatvā imaṁ gāthamāha –",
  "atk-s0502a25:227": "‘‘Suṇohi me nāgarāja, uggateja mahabbala;",
  "atk-s0502a25:228": "Dehi me pānīyaghaṭaṁ, bhesajjatthamhi āgato’’ti.",
  "atk-s0502a25:229": "Taṁ sutvā nāgarājā imaṁ gāthamāha –",
  "atk-s0502a25:230": "‘‘Puratthimasmiṁ disābhāge, gaṅgā nāma mahānadī;",
  "atk-s0502a25:231": "Mahāsamuddamappeti, tato tvaṁ pānīyaṁ harā’’ti.",
  "atk-s0502a25:232_0": "Taṁ sutvā sāmaṇero ‘‘ayaṁ nāgarājā attano icchāya na dassati, ahaṁ balakkāraṁ katvā",
  "atk-s0502a25:232_1": "ānubhāvaṁ jānāpetvā imaṁ abhibhavitvāva pānīyaṁ gaṇhissāmī’’ti cintetvā, ‘‘mahārāja",
  "atk-s0502a25:232_2": ", upajjhāyo maṁ anotattatova pānīyaṁ āharāpeti, tenāhaṁ idameva harissāmi, apehi,",
  "atk-s0502a25:232_3": "mā maṁ vārehī’’ti vatvā imaṁ gāthamāha –",
  "atk-s0502a25:233": "‘‘Itova pānīyaṁ hāssaṁ, imināvamhi atthiko;",
  "atk-s0502a25:234": "Yadi te thāmabalaṁ atthi, nāgarāja nivārayā’’ti.",
  "atk-s0502a25:235": "Atha naṁ nāgarājā āha –",
  "atk-s0502a25:236": "‘‘Sāmaṇera sace atthi, tava vikkama porisaṁ;",
  "atk-s0502a25:237": "Abhinandāmi te vācaṁ, harassu pānīyaṁ mamā’’ti.",
  "atk-s0502a25:238_0": "Atha naṁ sāmaṇero ‘‘evaṁ, mahārāja, harāmī’’ti vatvā ‘‘yadi sakkonto harāhī’’ti vutte",
  "atk-s0502a25:238_1": "– ‘‘tena hi suṭṭhu jānassū’’ti tikkhattuṁ paṭiññaṁ gahetvā ‘‘buddhasāsanassa ānubhāvaṁ",
  "atk-s0502a25:238_2": "dassetvā mayā pānīyaṁ harituṁ vaṭṭatī’’ti cintetvā ākāsaṭṭhadevatānaṁ tāva santikaṁ",
  "atk-s0502a25:238_3": "agamāsi. Tā āgantvā vanditvā ‘‘kiṁ, bhante’’ti vatvā aṭṭhaṁsu. ‘‘Etasmiṁ anotattadahapiṭṭhe",
  "atk-s0502a25:238_4": "pannaganāgarājena saddhiṁ mama saṅgāmo bhavissati, tattha gantvā jayaparājayaṁ olokethā’’ti",
  "atk-s0502a25:238_5": "āha. So eteneva nīhārena cattāro lokapāle sakkasuyāmasantusitaparanimmitavasavattī",
  "atk-s0502a25:238_6": "ca upasaṅkamitvā tamatthaṁ ārocesi. Tato paraṁ paṭipāṭiyā yāva brahmalokaṁ gantvā",
  "atk-s0502a25:238_7": "tattha tattha brahmehi āgantvā vanditvā ṭhitehi ‘‘kiṁ, bhante’’ti puṭṭho tamatthaṁ",
  "atk-s0502a25:238_8": "ārocesi. Evaṁ so asaññe ca arūpibrahmāno ca ṭhapetvā sabbattha muhutteneva āhiṇḍitvā",
  "atk-s0502a25:238_9": "ārocesi. Tassa vacanaṁ sutvā sabbāpi devatā anotattadahapiṭṭhe nāḷiyaṁ pakkhittāni",
  "atk-s0502a25:238_10": "piṭṭhacuṇṇāni viya ākāsaṁ nirantaraṁ pūretvā sannipatiṁsu. Sannipatite devasaṅghe",
  "atk-s0502a25:238_11": "sāmaṇero ākāse ṭhatvā nāgarājaṁ āha –",
  "atk-s0502a25:239": "‘‘Suṇohi me nāgarāja, uggateja mahabbala;",
  "atk-s0502a25:240": "Dehi me pānīyaghaṭaṁ, bhesajjatthamhi āgato’’ti.",
  "atk-s0502a25:241": "Atha naṁ nāgo āha –",
  "atk-s0502a25:242": "‘‘Sāmaṇera sace atthi, tava vikkama porisaṁ;",
  "atk-s0502a25:243": "Abhinandāmi te vācaṁ, harassu pānīyaṁ mamā’’ti.",
  "atk-s0502a25:244_0": "So tikkhattuṁ nāgarājassa paṭiññaṁ gahetvā ākāse ṭhitakova dvādasayojanikaṁ brahmattabhāvaṁ",
  "atk-s0502a25:244_1": "māpetvā ākāsato oruyha nāgarājassa phaṇe akkamitvā adhomukhaṁ nippīḷesi, tāvadeva",
  "atk-s0502a25:244_2": "balavatā purisena akkantaallacammaṁ viya nāgarājassa phaṇe akkantamatte ogalitvā",
  "atk-s0502a25:244_3": "dabbimattā phaṇapuṭakā ahesuṁ. Nāgarājassa phaṇehi muttamuttaṭṭhānato tālakkhandhapamāṇā",
  "atk-s0502a25:244_4": "udakavaṭṭiyo uggañchiṁsu. Sāmaṇero ākāseyeva pānīyavārakaṁ pūresi. Devasaṅgho sādhukāramadāsi.",
  "atk-s0502a25:244_5": "Atha nāgarājā lajjitvā sāmaṇerassa kujjhi, jayakusumavaṇṇānissa akkhīni ahesuṁ. So",
  "atk-s0502a25:244_6": "‘‘ayaṁ maṁ devasaṅghaṁ sannipātetvā pānīyaṁ gahetvā lajjāpesi, etaṁ gahetvā mukhe",
  "atk-s0502a25:244_7": "hatthaṁ pakkhipitvā hadayamaṁsaṁ vāssa maddāmi, pāde vā naṁ gahetvā pāragaṅgāyaṁ",
  "atk-s0502a25:244_8": "khipāmī’’ti vegena anubandhi. Anubandhantopi naṁ pāpuṇituṁ nāsakkhiyeva. Sāmaṇero",
  "atk-s0502a25:244_9": "gantvā upajjhāyassa hatthe pānīyaṁ ṭhapetvā ‘‘pivatha, bhante’’ti āha. Nāgarājāpi",
  "atk-s0502a25:244_10": "pacchato āgantvā, ‘‘bhante anuruddha, sāmaṇero mayā adinnameva pānīyaṁ gahetvā āgato,",
  "atk-s0502a25:244_11": "mā pivitthā’’ti āha. Evaṁ kira sāmaṇerāti. ‘‘Pivatha, bhante, iminā me dinnaṁ pānīyaṁ",
  "atk-s0502a25:244_12": "āhaṭa’’nti āha. Thero ‘‘khīṇāsavasāmaṇerassa musākathanaṁ nāma natthī’’ti ñatvā pānīyaṁ",
  "atk-s0502a25:244_13": "pivi. Taṅkhaṇaññevassa ābādho paṭipassambhi. Puna nāgo theraṁ āha – ‘‘bhante, sāmaṇerenamhi",
  "atk-s0502a25:244_14": "sabbaṁ devagaṇaṁ sannipātetvā lajjāpito, ahamassa hadayaṁ vā phālessāmi, pāde vā",
  "atk-s0502a25:244_15": "naṁ gahetvā pāragaṅgāya khipissāmī’’ti. Mahārāja, sāmaṇero mahānubhāvo, tumhe sāmaṇerena",
  "atk-s0502a25:244_16": "saddhiṁ saṅgāmetuṁ na sakkhissatha , khamāpetvā naṁ gacchathāti. So sayampi sāmaṇerassa",
  "atk-s0502a25:244_17": "ānubhāvaṁ jānātiyeva, lajjāya pana anubandhitvā āgato. Atha naṁ therassa vacanena",
  "atk-s0502a25:244_18": "khamāpetvā tena saddhiṁ mittasanthavaṁ katvā ‘‘ito paṭṭhāya anotattaudakena atthe",
  "atk-s0502a25:244_19": "sati tumhākaṁ āgamanakiccaṁ natthi, mayhaṁ pahiṇeyyātha, ahameva āharitvā dassāmī’’ti vatvā pakkāmi.",
  "atk-s0502a25:245_0": "Theropi sāmaṇeraṁ ādāya pāyāsi. Satthā therassa āgamanabhāvaṁ ñatvā migāramātupāsāde",
  "atk-s0502a25:245_1": "therassa āgamanaṁ olokento nisīdi. Bhikkhūpi theraṁ āgacchantaṁ disvā paccuggantvā",
  "atk-s0502a25:245_2": "pattacīvaraṁ paṭiggahesuṁ. Athekacce sāmaṇeraṁ sīsepi kaṇṇesupi bāhāyampi gahetvā",
  "atk-s0502a25:245_3": "sañcāletvā ‘‘kiṁ, sāmaṇera cūḷakaniṭṭha, na ukkaṇṭhitosī’’ti āhaṁsu. Satthā tesaṁ",
  "atk-s0502a25:245_4": "kiriyaṁ disvā cintesi – ‘‘bhāriyaṁ vatimesaṁ bhikkhūnaṁ kammaṁ āsīvisaṁ gīvāya gaṇhantā",
  "atk-s0502a25:245_5": "viya sāmaṇeraṁ gaṇhanti, nāssa ānubhāvaṁ jānanti, ajja mayā sumanasāmaṇerassa guṇaṁ",
  "atk-s0502a25:245_6": "pākaṭaṁ kātuṁ vaṭṭatī’’ti. Theropi āgantvā satthāraṁ vanditvā nisīdi. Satthā tena",
  "atk-s0502a25:245_7": "saddhiṁ paṭisanthāraṁ katvā ānandattheraṁ āmantesi – ‘‘ānanda, anotattaudakenamhi",
  "atk-s0502a25:245_8": "pāde dhovitukāmo , sāmaṇerānaṁ ghaṭaṁ datvā pānīyaṁ āharāpehī’’ti. Thero vihāre pañcamattāni",
  "atk-s0502a25:245_9": "sāmaṇerasatāni sannipātesi. Tesu sumanasāmaṇero sabbanavako ahosi. Thero sabbamahallakaṁ",
  "atk-s0502a25:245_10": "sāmaṇeraṁ āha – ‘‘sāmaṇera, satthā anokattadahaudakena pāde dhovitukāmo, ghaṭaṁ ādāya",
  "atk-s0502a25:245_11": "gantvā pānīyaṁ āharā’’ti. So ‘‘na sakkomi, bhante’’ti na icchi. Thero sesepi paṭipāṭiyā",
  "atk-s0502a25:245_12": "pucchi, tepi tatheva vatvā paṭikkhipiṁsu. ‘‘Kiṁ panettha khīṇāsavasāmaṇerā natthī’’ti?",
  "atk-s0502a25:245_13": "Atthi, te pana ‘‘nāyaṁ amhākaṁ baddho mālāpuṭo, sumanasāmaṇerasseva baddho’’ti na",
  "atk-s0502a25:245_14": "icchiṁsu, puthujjanā pana attano asamatthatāyeva na icchiṁsu. Pariyosāne pana sumanassa",
  "atk-s0502a25:245_15": "vāre sampatte, ‘‘sāmaṇera, satthā anotattadahaudakena pāde dhovitukāmo, kuṭaṁ ādāya",
  "atk-s0502a25:245_16": "kira udakaṁ āharā’’ti āha. So ‘‘satthari āharāpente āharissāmī’’ti satthāraṁ vanditvā,",
  "atk-s0502a25:245_17": "‘‘bhante, anotattato kira maṁ udakaṁ āhārāpethā’’ti āha. ‘‘Āma, sumanā’’ti. So visākhāya",
  "atk-s0502a25:245_18": "kāritesu ghanasuvaṇṇakoṭṭimesu senāsanakuṭesu ekaṁ saṭṭhikuṭaudakagaṇhanakaṁ mahāghaṭaṁ",
  "atk-s0502a25:245_19": "hatthena gahetvā ‘‘iminā me ukkhipitvā aṁsakūṭe ṭhapitena attho natthī’’ti olambakaṁ",
  "atk-s0502a25:245_20": "katvā vehāsaṁ abbhuggantvā himavantābhimukho pakkhandi.",
  "atk-s0502a25:246_0": "Nāgarājā sāmaṇeraṁ dūratova āgacchantaṁ disvā paccuggantvā kuṭaṁ aṁsakūṭena ādāya,",
  "atk-s0502a25:246_1": "‘‘bhante, tumhe mādise dāse vijjamāne kasmā sayaṁ āgatā, udakenatthe sati kasmā sāsanamattampi",
  "atk-s0502a25:246_2": "na pahiṇathā’’ti kuṭena udakaṁ ādāya sayaṁ ukkhipitvā ‘‘purato hotha, bhante, ahameva",
  "atk-s0502a25:246_3": "āharissāmī’’ti āha. ‘‘Tiṭṭhatha tumhe, mahārāja, ahameva sammāsambuddhena āṇatto’’ti",
  "atk-s0502a25:246_4": "nāgarājānaṁ nivattāpetvā kuṭaṁ mukhavaṭṭiyaṁ hatthena gahetvā ākāsenāgañchi. Atha",
  "atk-s0502a25:246_5": "naṁ satthā āgacchantaṁ oloketvā bhikkhū āmantesi – ‘‘passatha, bhikkhave, sāmaṇerassa",
  "atk-s0502a25:246_6": "līlaṁ, ākāse haṁsarājā viya sobhatī’’ti āha. Sopi pānīyaghaṭaṁ ṭhapetvā satthāraṁ",
  "atk-s0502a25:246_7": "vanditvā aṭṭhāsi. Atha naṁ satthā āha – ‘‘kativassosi tvaṁ, sumanā’’ti? ‘‘Sattavassomhi,",
  "atk-s0502a25:246_8": "bhanteti. ‘‘Tena hi, sumana, ajja paṭṭhāya bhikkhu hohī’’ti vatvā dāyajjaupasampadaṁ",
  "atk-s0502a25:246_9": "adāsi. Dveyeva kira sāmaṇerā sattavassikā upasampadaṁ labhiṁsu – ayañca sumano sopāko cāti.",
  "atk-s0502a25:247_0": "Evaṁ tasmiṁ upasampanne dhammasabhāyaṁ kathaṁ samuṭṭhāpesuṁ, ‘‘acchariyaṁ āvuso,",
  "atk-s0502a25:247_1": "evarūpo hi nāma daharasāmaṇerassa ānubhāvo hoti, na no ito pubbe evarūpo ānubhāvo",
  "atk-s0502a25:247_2": "diṭṭhapubbo’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0502a25:247_3": "pucchitvā ‘‘imāya nāmā’’ti vutte, ‘‘bhikkhave, mama sāsane daharopi sammā paṭipanno",
  "atk-s0502a25:247_4": "evarūpaṁ sampattiṁ labhatiyevā’’ti vatvā dhammaṁ desento imaṁ gāthamāha –",
  "atk-s0502a25:248": "382.",
  "atk-s0502a25:249": " ‘‘Yo have daharo bhikkhu, yuñjati buddhasāsane;",
  "atk-s0502a25:250": "Somaṁ lokaṁ pabhāseti, abbhā muttova candimā’’ti.",
  "atk-s0502a25:251": "Tattha yuñjatīti ghaṭati vāyamati. Pabhāsetīti so bhikkhu attano arahattamaggañāṇena abbhādīhi mutto candimā viya lokaṁ khandhādibhedaṁ lokaṁ obhāseti, ekālokaṁ karotīti attho.",
  "atk-s0502a25:252": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:253": "Sumanasāmaṇeravatthu dvādasamaṁ.",
  "atk-s0502a25:254": "Bhikkhuvaggavaṇṇanā niṭṭhitā.",
  "atk-s0502a25:255": "Pañcavīsatimo vaggo."
}