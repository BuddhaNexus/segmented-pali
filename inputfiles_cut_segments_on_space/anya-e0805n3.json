{
  "anya-e0805n3:0": "4. Samāsakaṇḍa",
  "anya-e0805n3:1": "Atha nāmameva aññamaññasambandhīnaṁ samāsoti nāmanissitattā, sayañca nāmikattā nāmānantaraṁ samāso vuccate.",
  "anya-e0805n3:2": "So ca saññāvasena chabbidho abyayībhāvo kammadhārayo digu tappuriso bahubbīhi dvando cāti.",
  "anya-e0805n3:3": "Abyayībhāvasamāsa",
  "anya-e0805n3:4": "Tatra paṭhamaṁ abyayībhāvasamāso vuccate;",
  "anya-e0805n3:5": "So ca niccasamāsoti assapadaviggaho.",
  "anya-e0805n3:6_0": "‘‘Upanagaraṁ’’itīdha – upasaddato paṭhamekavacanaṁ si, tassa upasaggaparattā ‘‘sabbāsamāvusopasagganipātādīhi",
  "anya-e0805n3:6_1": "cā’’ti lopo, nagarasaddato chaṭṭhekavacanaṁ sa, nagarassa samīpanti aññapadena viggahe –",
  "anya-e0805n3:7": "‘‘Nāmānaṁ samāso yuttattho’’ti samāsavidhāne sabbattha vattate.",
  "anya-e0805n3:8": "330.Upasagganipātapubbako abyayībhāvo.",
  "anya-e0805n3:9_0": "Upasaggapubbako, nipātapubbako ca nāmiko yuttattho teheva attapubbakehi upasagganipātehi",
  "anya-e0805n3:9_1": "saha niccaṁ samasīyate, so ca samāso abyayībhāvasañño hoti. Idha abyayībhāvādisaññāvidhāyakasuttāneva",
  "anya-e0805n3:9_2": "vā saññāvidhānamukhena samāsavidhāyakānīti daṭṭhabbāni.",
  "anya-e0805n3:10_0": "Tattha abyayamiti upasagganipātānaṁ saññā, liṅgavacanabhedepi byayarahitattā, abyayānaṁ",
  "anya-e0805n3:10_1": "atthaṁ vibhāvayatīti abyayībhāvo abyayatthapubbaṅgamattā, anabyayaṁ abyayaṁ bhavatīti",
  "anya-e0805n3:10_2": "vā abyayībhāvo. Pubbapadatthappadhāno hi abyayībhāvo, ettha ca ‘‘upasagganipātapubbako’’ti",
  "anya-e0805n3:10_3": "vuttattā upasagganipātānameva pubbanipāto.",
  "anya-e0805n3:11": "331.Nāmānaṁ samāso yuttattho.",
  "anya-e0805n3:12": "Tesaṁ nāmānaṁ payujjamānapadatthānaṁ yo yuttattho, so samāsasañño hoti, tadaññaṁ vākyamiti ruḷhaṁ.",
  "anya-e0805n3:13": "Nāmāni syādivibhatyantāni, samassateti samāso, saṅkhipiyatīti attho.",
  "anya-e0805n3:14": "Vuttañhi",
  "anya-e0805n3:15": "‘‘Samāso padasaṅkhepo, padappaccayasaṁhitaṁ;",
  "anya-e0805n3:16": "Taddhitaṁ nāma hotevaṁ, viññeyyaṁ tesamantara’’nti.",
  "anya-e0805n3:17_0": "Duvidhañcassa samasanaṁ saddasamasanamatthasamasanañca, tadubhayampi luttasamāse",
  "anya-e0805n3:17_1": "paripuṇṇameva labbhati. Aluttasamāse pana atthasamasanameva vibhattilopābhāvato,",
  "anya-e0805n3:17_2": "tatthāpi vā ekapadattūpagamanato duvidhampi labbhateva. Dve hi samāsassa payojanāni",
  "anya-e0805n3:17_3": "ekapadattamekavibhattittañcāti.",
  "anya-e0805n3:18_0": "Yutto attho yuttatto, atha vā yutto saṅgato, sambandho vā attho yassa soyaṁ yuttattho,",
  "anya-e0805n3:18_1": "etena saṅgatatthena yuttatthavacanena bhinnatthānaṁ ekatthībhāvo samāsalakkhaṇanti",
  "anya-e0805n3:18_2": "vuttaṁ hoti. Ettha ca ‘‘nāmāna’’nti vacanena ‘‘devadatto pacatī’’tiādīsu ākhyātena",
  "anya-e0805n3:18_3": "samāso na hotīti dasseti. Sambandhatthena pana yuttatthaggahaṇena ‘‘bhaṭo rañño putto",
  "anya-e0805n3:18_4": "devadattassā’’tiādīsu aññamaññānapekkhesu, ‘‘devadattassa kaṇhā dantā’’tiādīsu ca",
  "anya-e0805n3:18_5": "aññasāpekkhesu ayuttatthatāya samāso na hotīti dīpeti.",
  "anya-e0805n3:19": "‘‘Atthavasā vibhattivipariṇāmo’’ti vipariṇāmena ‘‘yuttatthāna’’nti vattate.",
  "anya-e0805n3:20": "332.Tesaṁ vibhattiyo lopā ca.",
  "anya-e0805n3:21_0": "Idha padantarena vā taddhitappaccayehi vā āyādippaccayehi vā ekatthībhūtā yuttatthā",
  "anya-e0805n3:21_1": "nāma, tena ‘‘tesaṁ yuttatthānaṁ samāsānaṁ, taddhitāyādippaccayantānañca vibhattiyo",
  "anya-e0805n3:21_2": "lopanīyā hontī’’ti attho. Samāsaggahaṇādhikāre pana sati tesaṁgahaṇena vā taddhitāyādippaccayanta",
  "anya-e0805n3:21_3": "vibhattilopo. Caggahaṇaṁ ‘‘pabhaṅkaro’’tiādīsu lopanivattanatthaṁ.",
  "anya-e0805n3:22": "Vipariṇāmena ‘‘luttāsu, vibhattīsū’’ti vattate, yuttatthaggahaṇañca.",
  "anya-e0805n3:23": "333.Pakati cassa sarantassa.",
  "anya-e0805n3:24_0": "Luttāsu vibhattīsu sarantassa assa yuttatthabhūtassa tividhassapi liṅgassa pakatibhāvo",
  "anya-e0805n3:24_1": "hoti. Casaddena kiṁsamudaya idappaccayatādīsu niggahītantassapi. Nimittābhāve nemittakābhāvassa",
  "anya-e0805n3:24_2": "idha anicchitattā ayamatideso.",
  "anya-e0805n3:25": "Sakatthavirahenidha samāsassa ca liṅgabhāvābhāvā vibhattuppattiyamasampattāyaṁ nāmabyapadesātidesamāha.",
  "anya-e0805n3:26": "334.Taddhitasamāsakitakā nāmaṁvā’tavetunādīsu ca.",
  "anya-e0805n3:27_0": "Taddhitantā , kitantā, samāsā ca nāmamiva daṭṭhabbā tavetuna tvāna tvādippaccayante",
  "anya-e0805n3:27_1": "vajjetvā. Caggahaṇaṁ kiccappaccayaāīinīitthippaccayantādissapi nāmabyapadesatthaṁ.",
  "anya-e0805n3:27_2": "Idha samāsaggahaṇaṁ atthavataṁ samudāyānaṁ nāmabyapadeso samāsassevāti niyamatthanti apare.",
  "anya-e0805n3:28": "‘‘Abyayībhāvo’’ti vattate.",
  "anya-e0805n3:29": "335.So napuṁsakaliṅgo.",
  "anya-e0805n3:30_0": "So abyayībhāvasamāso napuṁsakaliṅgova daṭṭhabboti napuṁsakaliṅgattaṁ. Ettha hi satipi",
  "anya-e0805n3:30_1": "liṅgātidese ‘‘adhipañña’’ntiādīsu ‘‘adhiñāṇaṁ’’ntiādi rūpappasaṅgo na hoti saddantarattā,",
  "anya-e0805n3:30_2": "‘‘tipañña’’ntiādīsu viyāti daṭṭhabbaṁ, na cāyaṁ atideso, sutte atidesaliṅgassa ivasaddassa",
  "anya-e0805n3:30_3": "adassanato. Pure viya syādyuppatti.",
  "anya-e0805n3:31": "‘‘Kvacī’’ti vattate.",
  "anya-e0805n3:32": "336.Aṁ vibhattīnamakārantā abyayībhāvā.",
  "anya-e0805n3:33": "Tasmā akārantā abyayībhāvā parāsaṁ vibhattīnaṁ kvaci aṁ hoti, sesaṁ neyyaṁ.",
  "anya-e0805n3:34": "Taṁ upanagaraṁ, nagarassa samīpaṁ tiṭṭhatīti attho. Tāni upanagaraṁ, ālapanepevaṁ, taṁ upanagaraṁ passa, tāni upanagaraṁ.",
  "anya-e0805n3:35": "Na pañcamyāyamambhāvo, kvacīti adhikārato;",
  "anya-e0805n3:36": "Tatiyāsattamīchaṭṭhī-nantu hoti vikappato.",
  "anya-e0805n3:37_0": "Tena upanagaraṁ kataṁ, upanagarena vā, tehi upanagaraṁ, upanagarehi vā, tassa upanagaraṁ",
  "anya-e0805n3:37_1": "dehi, tesaṁ upanagaraṁ, upanagarā ānaya, upanagaramhā upanagarasmā, upanagarehi,",
  "anya-e0805n3:37_2": "upanagaraṁ santakaṁ, upanagarassa vā, tesaṁ upanagaraṁ, upanagarānaṁ vā , upanagaraṁ",
  "anya-e0805n3:37_3": "nidhehi, upanagaramhi upanagarasmiṁ, upanagaraṁ upanagaresu vā. Evaṁ upakumbhaṁ.",
  "anya-e0805n3:38": "Abhāve – darathānaṁ abhāvo niddarathaṁ, nimmasakaṁ.",
  "anya-e0805n3:39": "Pacchāatthe – rathassa pacchā anurathaṁ, anuvātaṁ.",
  "anya-e0805n3:40": "Yoggatāyaṁ – yathāsarūpaṁ, anurūpaṁ, rūpayogganti attho.",
  "anya-e0805n3:41": "Vicchāyaṁ – attānamattānaṁ pati paccattaṁ, addhamāsaṁ addhamāsaṁ anu anvaddhamāsaṁ.",
  "anya-e0805n3:42": "Anupubbiyaṁ – jeṭṭhānaṁ anupubbo anujeṭṭhaṁ.",
  "anya-e0805n3:43": "Paṭilome – sotassa paṭilomaṁ paṭisotaṁ, paṭipathaṁ, pativātaṁ, attānaṁ adhikicca pavattā ajjhattaṁ.",
  "anya-e0805n3:44": "Pariyādābhividhīsu āpāṇakoṭiyā āpāṇakoṭikaṁ, ‘‘kvaci samāsantagatānamakāranto’’ti kappaccayo, ākumārehi yaso kaccāyanassa ākumāraṁ.",
  "anya-e0805n3:45": "Samiddhiyaṁ – bhikkhāya samiddhīti atthe samāseva napuṁsakaliṅgatte ca kate –",
  "anya-e0805n3:46": "‘‘Samāsassa, anto’’ti ca vattate.",
  "anya-e0805n3:47": "337.Saro rasso napuṁsake.",
  "anya-e0805n3:48_0": "Napuṁsake vattamānassa samāsassa anto saro rasso hoti. Ettha ca abyayībhāvaggahaṇaṁ",
  "anya-e0805n3:48_1": "nānuvattetabbaṁ, tena digudvandabahubbīhīsupi napuṁsake vattamānassa samāsantassarassa",
  "anya-e0805n3:48_2": "rassattaṁ siddhaṁ hoti. ‘‘Aṁ vibhattīna’’miccādinā amādeso, subhikkhaṁ. Gaṅgāya samīpe",
  "anya-e0805n3:48_3": "vattatīti upagaṅgaṁ, maṇikāya samīpaṁ upamaṇikaṁ.",
  "anya-e0805n3:49": "Itthīsu amikiccāti atthe samāsanapuṁsakarassattādīsu katesu –",
  "anya-e0805n3:50": "‘‘Abyayībhāvā, vibhattīna’’nti ca vattate.",
  "anya-e0805n3:51": "338.Aññasmā lopo ca.",
  "anya-e0805n3:52_0": "Akārantato aññasmā abyayībhāvasamāsā parāsaṁ vibhattīnaṁ lopo ca hoti. Adhitti, itthīsu",
  "anya-e0805n3:52_1": "adhikicca kathā pavattatīti attho. Adhitthi passa, adhitthi kataṁ iccādi, evaṁ adhikumāri,",
  "anya-e0805n3:52_2": "vadhuyā samīpaṁ upavadhu, gunnaṁ samīpaṁ upagu, okārassa rassattaṁ ukāro. Evaṁ upasaggapubbako.",
  "anya-e0805n3:53_0": "Nipātapubbako yathā – vuḍḍhānaṁ paṭipāṭi, ye ye vuḍḍhā vā yathāvuḍḍhaṁ, padatthānatikkame",
  "anya-e0805n3:53_1": "– yathākkamaṁ, yathāsatti, yathābalaṁ karoti, balamanatikkamitvā karotīti attho.",
  "anya-e0805n3:53_2": "Jīvassa yattako paricchedo yāvajīvaṁ, yāvatāyukaṁ, kappaccayo. Yattakena attho yāvadatthaṁ,",
  "anya-e0805n3:53_3": "pabbatassa parabhāgo tiropabbataṁ, tiropākāraṁ, tirokuṭṭaṁ, pāsādassa anto antopāsādaṁ,",
  "anya-e0805n3:53_4": "antonagaraṁ, antovassaṁ, nagarassa bahi bahinagaraṁ, pāsādassa upari uparipāsādaṁ,",
  "anya-e0805n3:53_5": "uparimañcaṁ, mañcassa heṭṭhā heṭṭhāmañcaṁ, heṭṭhāpāsādaṁ, bhattassa pure purebhattaṁ, evaṁ pacchābhattaṁ.",
  "anya-e0805n3:54": "Sākallatthe – saha makkhikāya samakkhikaṁ bhuñjati, na kiñci parivajjetīti attho. ‘‘Tesu vuddhī’’tiādinā sahasaddassa sādeso. Gaṅgāya oraṁ oragaṅgamiccādi.",
  "anya-e0805n3:55": "Abyayībhāvasamāso niṭṭhito.",
  "anya-e0805n3:56": "Kammadhārayasamāsa",
  "anya-e0805n3:57": "Atha kammadhārayasamāso vuccate.",
  "anya-e0805n3:58": "So ca navavidho visesanapubbapado visesanuttarapado visesanobhayapado upamānuttarapado sambhāvanāpubbapado avadhāraṇapubbapado nanipātapubbapado kupubbapado pādipubbapado cāti.",
  "anya-e0805n3:59_0": "Tattha visesanapubbapado tāva – ‘‘mahanta purisa’’itīdha ubhayattha paṭhamekavacanaṁ",
  "anya-e0805n3:59_1": "si, tulyādhikaraṇabhāvappasiddhatthaṁ casadda tasaddappayogo, mahanto ca so puriso cāti viggahe –",
  "anya-e0805n3:60": "Ito paraṁ ‘‘vibhāsā rukkhatiṇa’’iccādito ‘‘vibhāsā’’ti samāsavidhāne sabbattha vattate.",
  "anya-e0805n3:61": "339.Dvipade tulyādhikaraṇe kammadhārayo.",
  "anya-e0805n3:62": "Dve padāni nāmikāni tulyādhikaraṇāni aññamaññena saha vibhāsā samasyante, tasmiṁ dvipade tulyādhikaraṇe sati so samāso kammadhārayasañño ca hoti.",
  "anya-e0805n3:63_0": "Dve padāni dvipadaṁ, tulyaṁ samānaṁ adhikaraṇaṁ attho yassa padadvayassa taṁ tulyādhikaraṇaṁ,",
  "anya-e0805n3:63_1": "tasmiṁ dvipade tulyādhikaraṇe. Bhinnappavattinimittānaṁ dvinnaṁ padānaṁ visesanavisesitabbabhāvena",
  "anya-e0805n3:63_2": "ekasmiṁ atthe pavatti tulyādhikaraṇatā. Kammamiva dvayaṁ dhārayatīti kammadhārayo.",
  "anya-e0805n3:63_3": "Yathā hi kammaṁ kriyañca payojanañca dvayaṁ dhārayati, kamme sati kriyāya, payojanassa",
  "anya-e0805n3:63_4": "ca sambhavato, tathā ayaṁ samāso ekassa atthassa dve nāmāni dhārayati, tasmiṁ samāse",
  "anya-e0805n3:63_5": "sati ekatthajotakassa nāmadvayassa sambhavato.",
  "anya-e0805n3:64": "Pure viya samāsasaññāvibhattilopapakatibhāvā, samāseneva tulyādhikaraṇabhāvassa vuttattā ‘‘vuttatthānamappayogo’’ti casadda tasaddānamappayogo.",
  "anya-e0805n3:65": "340.Mahataṁ mahā tulyādhikaraṇe pade.",
  "anya-e0805n3:66_0": "Mahanta saddassa mahā hoti tulyādhikaraṇe uttarapade pare. Mahatanti bahuvacanaggahaṇena",
  "anya-e0805n3:66_1": "kvaci mahaādeso ca, ettha ca visesanassa pubbanipāto visesanabhūtassa pubbapadassa",
  "anya-e0805n3:66_2": "mahādesavidhānatova viññāyati.",
  "anya-e0805n3:67": "‘‘Kammadhārayo, digū’’ti ca vattate.",
  "anya-e0805n3:68": "341.Ubhe tappurisā.",
  "anya-e0805n3:69": "Ubhe kammadhārayadigusamāsā tappurisasaññā honti.",
  "anya-e0805n3:70_0": "Tassa puriso tappuriso, tappurisasadisattā ayampi samāso anvatthasaññāya tappurisoti",
  "anya-e0805n3:70_1": "vutto. Yathā hi tappurisasaddo guṇamativatto, tathā ayaṁ samāsopi. Uttarapadatthappadhāno",
  "anya-e0805n3:70_2": "hi tappurisoti. Tato nāmabyapadeso syādyuppatti. Ayaṁ pana tappuriso abhidheyyavacano, paraliṅgo ca.",
  "anya-e0805n3:71_0": "Mahāpuriso, mahāpurisā iccādi purisasaddasamaṁ, evaṁ mahāvīro, mahāmuni, mahantañca",
  "anya-e0805n3:71_1": "taṁ balañcāti mahābalaṁ, mahabbhayaṁ, mahaādeso. Santo ca so puriso cāti sappuriso,",
  "anya-e0805n3:71_2": "‘‘santasaddassa so bhe bo cante’’ti ettha casaddena santasaddassa samāse abhakārepi",
  "anya-e0805n3:71_3": "sādeso, tathā pubbapuriso, parapuriso, paṭhamapuriso, majjhimapuriso, uttamapuriso,",
  "anya-e0805n3:71_4": "dantapuriso, paramapuriso, vīrapuriso, setahatthī, kaṇhasappo, nīluppalaṁ, lohitacandanaṁ.",
  "anya-e0805n3:72": "Kvaci vibhāsādhikārato na bhavati, yathā – puṇṇo mantāniputto, citto gahapati, sakko devarājāti.",
  "anya-e0805n3:73": "Pumā ca so kokilo cāti atthe samāse kate –",
  "anya-e0805n3:74": "‘‘Lopa’’nti vattate.",
  "anya-e0805n3:75": "342.Pumassa liṅgādīsu samāsesu.",
  "anya-e0805n3:76": "Pumaiccetassa anto akāro lopamāpajjate liṅgādīsu parapadesu samāsesu, ‘‘aṁmo niggahītaṁ jhalapehī’’ti makārassa niggahītaṁ. Puṅkokilo. Evaṁ punnāgo.",
  "anya-e0805n3:77": "Khattiyā ca sā kaññā cāti viggayha samāse kate –",
  "anya-e0805n3:78": "‘‘Tulyādhikaraṇe, pade, itthiyaṁ bhāsitapumitthī pumāva ce’’ti ca vattate.",
  "anya-e0805n3:79": "343.Kammadhārayasaññe ca.",
  "anya-e0805n3:80_0": "Kammadhārayasaññe ca samāse itthiyaṁ vattamāne tulyādhikaraṇe uttarapade pare pubbabhūto",
  "anya-e0805n3:80_1": "itthivācako saddo pubbe bhāsitapumā ce, so pumā iva daṭṭhabboti pubbapade itthippaccayassa nivatti hoti.",
  "anya-e0805n3:81": "Khattiyakaññā, khattiyakaññāyo iccādi. Evaṁ rattalatā, dutiyabhikkhā, brāhmaṇī ca sā dārikā cāti brāhmaṇadārikā, nāgamāṇavikā.",
  "anya-e0805n3:82": "Pubbapadassevāyaṁ pumbhāvātideso, tena ‘‘khattiyakumārī kumārasamaṇī taruṇabrāhmaṇī’’tiādīsu uttarapadesu itthippaccayassa na nivatti hoti.",
  "anya-e0805n3:83": "Itthiyamicceva kiṁ? Kumārīratanaṁ, samaṇīpadumaṁ.",
  "anya-e0805n3:84": "Bhāsitapumāti kiṁ? Gaṅgānadī, taṇhānadī, pathavīdhātu. ‘‘Nandāpokkharaṇī, nandādevī’’tiādīsu pana saññāsaddattā na hoti.",
  "anya-e0805n3:85_0": "Tathā puratthimo ca so kāyo cāti puratthimakāyo, ettha ca kāyekadeso kāyasaddo. Evaṁ",
  "anya-e0805n3:85_1": "pacchimakāyo, heṭṭhimakāyo, uparimakāyo, sabbakāyo, purāṇavihāro, navāvāso, kataranikāyo,",
  "anya-e0805n3:85_2": "katamanikāyo, hetuppaccayo, abahulaṁ bahulaṁ katanti bahulīkataṁ, jīvitappadhānaṁ",
  "anya-e0805n3:85_3": "navakaṁ jīvitanavakaṁ iccādi.",
  "anya-e0805n3:86_0": "Visesanuttarapade jinavacanānuparodhato therācariyapaṇḍitādi visesanaṁ parañca bhavati.",
  "anya-e0805n3:86_1": "Yathā – sāriputto ca so thero cāti sāriputtatthero. Evaṁ mahāmoggallānatthero, mahākassapatthero,",
  "anya-e0805n3:86_2": "buddhaghosācariyo, dhammapālācariyo, ācariyaguttiloti vā, mahosadho ca so paṇḍito",
  "anya-e0805n3:86_3": "cāti mahosadhapaṇḍito. Evaṁ vidhurapaṇḍito, vatthuviseso.",
  "anya-e0805n3:87_0": "Visesanobhayapado yathā – sītañca taṁ uṇhañcāti sītuṇhaṁ, siniddho ca so uṇho cāti",
  "anya-e0805n3:87_1": "siniddhuṇho, māso. Khañjo ca so khujjo cāti khañjakhujjo. Evaṁ andhabadhiro, katākataṁ,",
  "anya-e0805n3:87_2": "chiddāvachiddaṁ, uccāvacaṁ, chinnabhinnaṁ, sittasammaṭṭhaṁ, gatapaccāgataṁ.",
  "anya-e0805n3:88_0": "Upamānuttarapade abhidhānānurodhato upamānabhūtaṁ visesanaṁ paraṁ bhavati. Yathā",
  "anya-e0805n3:88_1": "– sīho viya sīho, muni ca so sīho cāti munisīho. Evaṁ munivasabho, munipuṅgavo, buddhanāgo,",
  "anya-e0805n3:88_2": "buddhādicco, raṁsi viya raṁsi, saddhammo ca so raṁsi cāti saddhammaraṁsi. Evaṁ vinayasāgaro,",
  "anya-e0805n3:88_3": "puṇḍarīkamiva puṇḍarīko, samaṇo ca so puṇḍarīko cāti samaṇapuṇḍarīko, samaṇapadumo.",
  "anya-e0805n3:88_4": "Cando viya cando, mukhañca taṁ cando cāti mukhacando. Evaṁ mukhapadumaṁ iccādi.",
  "anya-e0805n3:89_0": "Sambhāvanāpubbapado yathā – dhammo iti buddhi dhammabuddhi. Evaṁ dhammasaññā, dhammasaṅkhāto,",
  "anya-e0805n3:89_1": "dhammasammato, pāṇasaññitā, asubhasaññā, aniccasaññā, anattasaññā, dhātusaññā, dhītusaññā,",
  "anya-e0805n3:89_2": "attasaññā, atthisaññā, attadiṭṭhi iccādi.",
  "anya-e0805n3:90_0": "Avadhāraṇapubbapado yathā – guṇo eva dhanaṁ guṇadhanaṁ. Evaṁ saddhādhanaṁ, sīladhanaṁ,",
  "anya-e0805n3:90_1": "paññādhanaṁ, cakkhu eva indriyaṁ cakkhundriyaṁ. Evaṁ cakkhāyatanaṁ, cakkhudhātu,",
  "anya-e0805n3:90_2": "cakkhudvāraṁ, rūpārammaṇamiccādi.",
  "anya-e0805n3:91": "Nanipātapubbapado yathā – na brāhmaṇoti atthe kammadhārayasamāse, vibhattilopādimhi ca kate –",
  "anya-e0805n3:92": "‘‘Ubhe tappurisā’’ti tappurisasaññā.",
  "anya-e0805n3:93": "344.Attaṁ nassa tappurise.",
  "anya-e0805n3:94": "Nassa nipātapadassa tappurise uttarapade pare sabbasseva attaṁ hoti. Tappurisekadesattā tappuriso, abrāhmaṇo.",
  "anya-e0805n3:95": "Na nisedho sato yutto,",
  "anya-e0805n3:96": "Desādiniyamaṁ vinā;",
  "anya-e0805n3:97": "Asato cāphalo tasmā,",
  "anya-e0805n3:98": "Kathamabrāhmaṇoti ce?",
  "anya-e0805n3:99": "Nisedhatthānuvādena, paṭisedhavidhi kvaci;",
  "anya-e0805n3:100": "Parassa micchāñāṇattā-khyāpanāyopapajjate.",
  "anya-e0805n3:101": "Duvidho cassattho pasajjappaṭisedhapariyudāsavasena.",
  "anya-e0805n3:102_0": "Tattha yo ‘‘asūriyapassā rājadārā’’tiādīsu viya uttarapadatthassa sabbathā abhāvaṁ",
  "anya-e0805n3:102_1": "dīpeti, so pasajjappaṭisedhavācī nāma. Yo pana ‘‘abrāhmaṇa amanussā’’tiādīsu viya",
  "anya-e0805n3:102_2": "uttarapadatthaṁ pariyudāsitvā taṁsadise vatthumhi kāriyaṁ paṭipādayati, so pariyudāsavācī nāma.",
  "anya-e0805n3:103": "Vuttañca",
  "anya-e0805n3:104": "‘‘Pasajjappaṭisedhassa, lakkhaṇaṁ vatthunatthitā;",
  "anya-e0805n3:105": "Vatthuto aññatra vutti, pariyudāsalakkhaṇa’’nti.",
  "anya-e0805n3:106": "Nanvevaṁ santepi ‘‘abrāhmaṇo’’tiādīsu kathamuttarapadatthappadhānatā siyāti?",
  "anya-e0805n3:107_0": "Vuccate – brāhmaṇādisaddānaṁ brāhmaṇādiatthasseva taṁsadisādiatthassāpi vācakattā,",
  "anya-e0805n3:107_1": "brāhmaṇādisaddā hi kevalābrāhmaṇādiatthesveva pākaṭā, bhūsaddo viyasattāyaṁ, yadā",
  "anya-e0805n3:107_2": "te pana aññena sadisādivācakena naiti nipātena yujjanti, tadā taṁsadisatadaññatabbiruddhatadabhāvesupi",
  "anya-e0805n3:107_3": "vattanti, bhūsaddo viya anvabhiyādiyoge anubhavanaabhibhavanādīsu, tasmā uttarapadatthajotakoyevettha",
  "anya-e0805n3:107_4": "naiti nipātoti na doso, tena abrāhmaṇoti brāhmaṇasadisoti vuttaṁ hoti. Evaṁ amanusso, assamaṇo.",
  "anya-e0805n3:108": "Aññatthe – na byākatā abyākatā, asaṁkiliṭṭhā, apariyāpannā.",
  "anya-e0805n3:109": "Viruddhatthe – na kusalā akusalā, kusalapaṭipakkhāti attho. Evaṁ alobho, amitto.",
  "anya-e0805n3:110": "Pasajjappaṭisedhe – na katvā akatvā, akātuna puññaṁ akaronto.",
  "anya-e0805n3:111": "‘‘Nassa, tappurise’’ti ca vattate.",
  "anya-e0805n3:112": "345.Sareana.",
  "anya-e0805n3:113": "Naiccetassa padassa tappurise uttarapade ana hoti sare pare.",
  "anya-e0805n3:114": "Na asso anasso, na ariyo anariyo. Evaṁ anissaro, aniṭṭho, anupavādo, na ādāya anādāya, anoloketvā iccādi.",
  "anya-e0805n3:115": "Kupubbapado yathā – kucchitamannanti niccasamāsattā aññapadena viggaho, kammadhārayasamāse kate –",
  "anya-e0805n3:116": "‘‘Tappurise, sare’’ti ca vattate.",
  "anya-e0805n3:117": "346.Kadada kussa.",
  "anya-e0805n3:118": "Kuiccetassa nipātassa tappurise uttarapade kada hoti sare pare. Kadannaṁ. Evaṁ kadasanaṁ.",
  "anya-e0805n3:119": "Sareti kiṁ? Kudārā, kuputtā, kudāsā, kudiṭṭhi.",
  "anya-e0805n3:120": "‘‘Kussā’’ti vattate.",
  "anya-e0805n3:121": "347.Kāppatthesu ca.",
  "anya-e0805n3:122_0": "Kuiccetassa appatthe vattamānassa kā hoti tappurise uttarapade pare. Bahuvacanuccāraṇato",
  "anya-e0805n3:122_1": "kucchitatthe ca kvaci tappurise. Appakaṁ lavaṇaṁ kālavaṇaṁ. Evaṁ kāpupphaṁ, kucchito",
  "anya-e0805n3:122_2": "puriso kāpuriso, kupuriso vā.",
  "anya-e0805n3:123_0": "Pādipubbapado ca niccasamāsova, padhānaṁ vacanaṁ pāvacanaṁ, bhusaṁ vaddhaṁ pavaddhaṁ,",
  "anya-e0805n3:123_1": "sarīraṁ, samaṁ, sammā vā ādhānaṁ samādhānaṁ, vividhā mati vimati, vividho kappo vikappo,",
  "anya-e0805n3:123_2": "visiṭṭho vā kappo vikappo, adhiko devo atidevo. Evaṁ adhidevo, adhisīlaṁ, sundaro",
  "anya-e0805n3:123_3": "gandho sugandho, kucchito gandho duggandho, sobhanaṁ kataṁ sukataṁ, asobhanaṁ kataṁ dukkaṭaṁ iccādi.",
  "anya-e0805n3:124_0": "Ye idha avihitalakkhaṇā nāmanipātopasaggā, tesaṁ ‘‘nāmānaṁ samāso’’ti yogavibhāgena",
  "anya-e0805n3:124_1": "samāso daṭṭhabbo. Yathā – apunageyyā gāthā, acandamullokikāni mukhāni, assaddhabhojī,",
  "anya-e0805n3:124_2": "alavaṇabhojītiādīsu ayuttatthattā nāññena samāso.",
  "anya-e0805n3:125_0": "Tathā diṭṭho pubbanti diṭṭhapubbo tathāgataṁ. Evaṁ sutapubbo dhammaṁ, gatapubbo maggaṁ,",
  "anya-e0805n3:125_1": "kammani diṭṭhā pubbanti diṭṭhapubbā devā tena. Evaṁ sutapubbā dhammā, gatapubbā disā,",
  "anya-e0805n3:125_2": "pahāro, parābhavo, vihāro, āhāro, upahāro iccādi.",
  "anya-e0805n3:126": "Kammadhārayasamāso.",
  "anya-e0805n3:127": "Digusamāsa",
  "anya-e0805n3:128": "Atha digusamāso vuccate.",
  "anya-e0805n3:129": "Tayo lokā samāhaṭā cittena sampiṇḍitā, tiṇṇaṁ lokānaṁ samāhāroti vā atthe –",
  "anya-e0805n3:130": "‘‘Nāmānaṁ samāso yuttattho’’ti vattamāne ‘‘dvipade’’tiādinā kammadhārayasamāso, tato samāsasaññāyaṁ, vibhattilope, pakatibhāve ca kate –",
  "anya-e0805n3:131": "‘‘Kammadhārayo’’ti vattate.",
  "anya-e0805n3:132": "348.Saṅkhyāpubbodigu.",
  "anya-e0805n3:133": "Saṅkhyāpubbo kammadhārayasamāso digusañño hoti.",
  "anya-e0805n3:134_0": "Dve gāvo digu, digusadisattā ayampi samāso digūti vutto. Atha vā saṅkhyāpubbattanapuṁsakekattasaṅkhātehi",
  "anya-e0805n3:134_1": "dvīhi lakkhaṇehi gato avagatoti digūti vuccati, dvīhi vā lakkhaṇehi gacchati pavattatīti",
  "anya-e0805n3:134_2": "digu. Ettha ca ‘‘saṅkhyāpubbo’’ti vuttattā saṅkhyāsaddasseva pubbanipāto, ‘‘ubhe",
  "anya-e0805n3:134_3": "tappurisā’’ti tappurisasaññā.",
  "anya-e0805n3:135": "‘‘Napuṁsakaliṅgo’’ti vattate.",
  "anya-e0805n3:136": "349.Digussekattaṁ.",
  "anya-e0805n3:137": "Digussa samāsassa ekattaṁ hoti, napuṁsakaliṅgattañca.",
  "anya-e0805n3:138": "Samāhāradigussetaṁ gahaṇaṁ, tattha sabbatthekavacanameva hoti, aññatra pana bahuvacanampi, nāmabyapadesasyādyuppatti amādesādi.",
  "anya-e0805n3:139": "Tilokaṁ, he tiloka, tilokaṁ, tilokena, tilokassa, tilokā tilokasmā tilokamhā, tilokassa, tiloke tilokamhi tilokasmiṁ.",
  "anya-e0805n3:140_0": "Evaṁ tayo daṇḍā tidaṇḍaṁ, tīṇi malāni samāhaṭāni, tiṇṇaṁ malānaṁ samāhāroti vā timalaṁ,",
  "anya-e0805n3:140_1": "tilakkhaṇaṁ, catussaccaṁ, catasso disā catuddisaṁ, ‘‘saro rasso napuṁsake’’ti rassattaṁ,",
  "anya-e0805n3:140_2": "pañcasikkhāpadaṁ, saḷāyatanaṁ, sattāhaṁ, aṭṭhasīlaṁ, navalokuttaraṁ, dasasīlaṁ, satayojanaṁ.",
  "anya-e0805n3:141": "Tathā – dve rattiyo dvirattaṁ, tisso rattiyo tirattaṁ, dve aṅguliyo dvaṅgulaṁ, satta godāvariyo, tāsaṁ samāhāroti vā sattagodāvaraṁ.",
  "anya-e0805n3:142": "Ettha ca ratti aṅguli godāvarīnamantassa –",
  "anya-e0805n3:143": "350.Kvaci samāsantagatānamakāranto.",
  "anya-e0805n3:144_0": "Rājādigaṇassetaṁ gahaṇaṁ, tena samāsantagatānaṁ rājādīnaṁ nāmānaṁ anto kvaci akāro",
  "anya-e0805n3:144_1": "hotīti attho. Kāraggahaṇena bahubbīhādimhi samāsante kvaci kappaccayo hoti, surabhi",
  "anya-e0805n3:144_2": "su du pūtīhi gandhantassikāro ca.",
  "anya-e0805n3:145_0": "Atha vā a ca ko ca akā, rakāro padasandhikaro, tena kvaci samāsantagatānamanto hutvā",
  "anya-e0805n3:145_1": "a ka iccete paccayā hontīti attho. Tena pañca gāvo samāhaṭāti atthe samāsādiṁ katvā",
  "anya-e0805n3:145_2": "samāsante appaccaye, ‘‘o sare cā’’ti avādese ca kate ‘‘pañcagava’’ntiādi ca sijjhati.",
  "anya-e0805n3:145_3": "‘‘Dviratta’’ntiādīsu pana appaccaye kate pubbasarassa ‘‘saralopo’’tiādinā lopo.",
  "anya-e0805n3:146": "Asamāhāradigu yathā – eko ca so puggalo cāti ekapuggalo. Evaṁ ekadhammo, ekaputto, tayo bhavā tibhavā, catasso disā catuddisā, dasasahassacakkavāḷāni iccādi.",
  "anya-e0805n3:147": "Digusamāso.",
  "anya-e0805n3:148": "Tappurisasamāsa",
  "anya-e0805n3:149": "Atha tappurisasamāso vuccate.",
  "anya-e0805n3:150": "So pana dutiyādīsu chasu vibhattīsu bhāvato chabbidho. Tattha dutiyātappuriso gatanissitātītātikkantappattāpannādīhi bhavati.",
  "anya-e0805n3:151": "Saraṇaṁ gatoti viggahe –",
  "anya-e0805n3:152": "‘‘Tappuriso’’ti vattate.",
  "anya-e0805n3:153": "351.Amādayoparapadebhi.",
  "anya-e0805n3:154": "Amādivibhatyantāni yuttatthāni pubbapadāni nāmehi parapadebhi saha vibhāsā samasyante, so samāso tappurisasañño hoti. Ayañca tappuriso abhidheyyavacanaliṅgo.",
  "anya-e0805n3:155_0": "Gatādisaddā kitantattā tiliṅgā, vibhattilopādi sabbaṁ pubbasamaṁ. So saraṇagato,",
  "anya-e0805n3:155_1": "te saraṇagatā. Sā saraṇagatā, tā saraṇagatāyo. Taṁ kulaṁ saraṇagataṁ, tāni kulāni",
  "anya-e0805n3:155_2": "saraṇagatāni iccādi.",
  "anya-e0805n3:156_0": "Evaṁ araññagato, bhūmigato, dhammaṁ nissito dhammanissito, atthanissito, bhavaṁ atīto",
  "anya-e0805n3:156_1": "bhavātīto, kālātīto, pamāṇaṁ atikkantaṁ pamāṇātikkantaṁ. Lokātikkantaṁ, sukhaṁ patto",
  "anya-e0805n3:156_2": "sukhappatto, dukkhappatto, sotaṁ āpanno sotāpanno, nirodhasamāpanno, rathaṁ āruḷho",
  "anya-e0805n3:156_3": "rathāruḷho, sabbarattiṁ sobhano sabbarattisobhano, muhuttasukhaṁ.",
  "anya-e0805n3:157_0": "Upapadasamāse pana vuttiyeva tassa niccattā. Yathā – kammaṁ karotīti kammakāro, kumbhakāro,",
  "anya-e0805n3:157_1": "atthaṁ kāmetīti atthakāmo, dhammakāmo, dhammaṁ dhāretīti dhammadharo, vinayadharo,",
  "anya-e0805n3:157_2": "saccaṁ vadituṁ sīlamassāti saccavādī iccādi.",
  "anya-e0805n3:158_0": "Tavantumānantādikitantehi vākyameva vavatthitavibhāsādhikārato. Yathā – odanaṁ bhuttavā,",
  "anya-e0805n3:158_1": "dhammaṁ suṇamāno, dhammaṁ suṇanto, kaṭaṁ karāno, anabhidhānato vā, abhidhānalakkhaṇā",
  "anya-e0805n3:158_2": "hi taddhitasamāsakitakāti.",
  "anya-e0805n3:159": "Dutiyātappuriso.",
  "anya-e0805n3:160": "Tatiyā kitaka pubba sadisa samūnattha kalaha nipuṇa missasakhilādīhi.",
  "anya-e0805n3:161_0": "Buddhena bhāsito buddhabhāsito, dhammo. Evaṁ jinadesito, satthārā vaṇṇito satthuvaṇṇito,",
  "anya-e0805n3:161_1": "viññūhi garahito viññugarahito, viññuppasattho, issarakataṁ, sayaṁkataṁ, sukehi āhaṭaṁ",
  "anya-e0805n3:161_2": "sukāhataṁ, raññā hato rājahato, rogapīḷito, aggidaḍḍho, sappadaṭṭho, sallena viddho",
  "anya-e0805n3:161_3": "sallaviddho, icchāya apakato icchāpakato, sīlena sampanno sīlasampanno. Evaṁ sukhasahagataṁ,",
  "anya-e0805n3:161_4": "ñāṇasampayuttaṁ, mittasaṁsaggo, piyavippayogo, jātitthaddho, guṇahīno, guṇavuḍḍho,",
  "anya-e0805n3:161_5": "catuvaggakaraṇīyaṁ, catuvaggādikattabbaṁ, kākehi peyyā kākapeyyā, nadī.",
  "anya-e0805n3:162": "Kvaci vuttiyeva, urena gacchatīti urago, pādena pivatīti pādapo. Kvaci vākyameva, parasunā chinnavā, kākehi pātabbā, dassanena pahātabbā.",
  "anya-e0805n3:163_0": "Pubbādiyoge – māsena pubbo māsapubbo. Evaṁ mātusadiso, pitusamo, ekūnavīsati, sīlavikalo,",
  "anya-e0805n3:163_1": "asikalaho, vācānipuṇo, yāvakālikasaṁmissaṁ, vācāsakhilo, satthārā sadiso satthukappo,",
  "anya-e0805n3:163_2": "puññena atthiko puññatthiko, guṇādhiko, guḷena saṁsaṭṭho odano guḷodano, khīrodano,",
  "anya-e0805n3:163_3": "assena yutto ratho assaratho, maggacittaṁ, jambuyā paññāto lakkhito dīpo jambudīpo,",
  "anya-e0805n3:163_4": "ekena adhikā dasa ekādasa, jātiyā andho jaccandho, pakatiyā medhāvī pakatimedhāvī iccādi.",
  "anya-e0805n3:164": "Tatiyātappuriso.",
  "anya-e0805n3:165": "Catutthī tadatthaatthahitadeyyādīhi.",
  "anya-e0805n3:166_0": "Tadatthe – kathinassa dussaṁ kathinadussaṁ, kathinacīvaratthāyāti attho. Evaṁ cīvaradussaṁ,",
  "anya-e0805n3:166_1": "cīvaramūlyaṁ, yāguyā atthāya taṇḍulā yāgutaṇḍulā, bhattataṇḍulā, saṅghassatthāya",
  "anya-e0805n3:166_2": "bhattaṁ saṅghabhattaṁ, āgantukānamatthāya bhattaṁ āgantukabhattaṁ. Evaṁ gamikabhattaṁ,",
  "anya-e0805n3:166_3": "pāsādāya dabbaṁ pāsādadabbaṁ.",
  "anya-e0805n3:167_0": "Atthe bhikkhusaṅghassatthāya vihāro bhikkhusaṅghattho vihāro, bhikkhusaṅghatthā yāgu,",
  "anya-e0805n3:167_1": "bhikkhusaṅghatthaṁ cīvaraṁ. Yassatthāya yadattho, yadatthā, yadatthaṁ. Evaṁ tadattho,",
  "anya-e0805n3:167_2": "tadatthā. Tadatthaṁ. Etadattho vāyāmo, etadatthā kathā, etadatthaṁ sotāvadhānaṁ.",
  "anya-e0805n3:167_3": "Kimatthaṁ, attatthaṁ, paratthaṁ, vinayo saṁvaratthāya, sukhaṁ samādhatthāya, nibbidā",
  "anya-e0805n3:167_4": "virāgatthāya, virāgo vimuttatthāya. Tathā lokassa hito lokahito, buddhassa deyyaṁ",
  "anya-e0805n3:167_5": "buddhadeyyaṁ, pupphaṁ. Saṅghadeyyaṁ, cīvaraṁ. Idha na bhavati, saṅghassa dātabbaṁ,",
  "anya-e0805n3:167_6": "saṅghassa dātuṁ iccādi.",
  "anya-e0805n3:168": "Catutthītappuriso.",
  "anya-e0805n3:169": "Pañcamī apagamana bhaya virati mocanatthādīhi.",
  "anya-e0805n3:170_0": "Methunasmā apeto methunāpeto. Evaṁ palāpāpagato, nagaraniggato, piṇḍapātapaṭikkanto.",
  "anya-e0805n3:170_1": "Gāmato nikkhantaṁ gāmanikkhantaṁ, rukkhaggā patito rukkhaggapatito, sāsanacuto, āpattivuṭṭhānaṁ,",
  "anya-e0805n3:170_2": "dharaṇitaluggato, sabbabhavehi nissaṭo sabbabhavanissaṭo.",
  "anya-e0805n3:171_0": "Bhayatthādiyoge yathā – rājato bhayaṁ rājabhayaṁ, corehi bhayaṁ corabhayaṁ, amanussehi",
  "anya-e0805n3:171_1": "bhayaṁ amanussabhayaṁ, aggito bhayaṁ aggibhayaṁ. Pāpato bhīto pāpabhīto , pāpabhīruko,",
  "anya-e0805n3:171_2": "akattabbato virati akattabbavirati. Evaṁ kāyaduccaritavirati, vacīduccaritavirati,",
  "anya-e0805n3:171_3": "bandhanā mutto bandhanamutto, vanamutto, bandhanamokkho, kammato samuṭṭhitaṁ kammasamuṭṭhitaṁ,",
  "anya-e0805n3:171_4": "ukkaṭṭhukkaṭṭhaṁ, omakomakaṁ.",
  "anya-e0805n3:172": "Kvaci vuttiyeva, kammato jātaṁ kammajaṁ. Evaṁ cittajaṁ, utujaṁ, āhārajaṁ. Idha na bhavati, pāsādā patito.",
  "anya-e0805n3:173": "Pañcamītappuriso.",
  "anya-e0805n3:174_0": "Chaṭṭhī rañño putto rājaputto. Evaṁ rājapuriso, ācariyapūjako, buddhasāvako, buddharūpaṁ,",
  "anya-e0805n3:174_1": "jinavacanaṁ, samuddaghoso, dhaññānaṁ rāsi dhaññarāsi, pupphagandho, phalaraso, kāyassa",
  "anya-e0805n3:174_2": "lahutā kāyalahutā, maraṇassati, rukkhamūlaṁ, ayassa patto ayopatto, evaṁ suvaṇṇakaṭāhaṁ,",
  "anya-e0805n3:174_3": "pānīyathālakaṁ, sappikumbho.",
  "anya-e0805n3:175_0": "‘‘Devānaṁ rājā’’ti atthe samāsādimhi kate ‘‘kvaci samāsantagatānamakāranto’’ti akāro,",
  "anya-e0805n3:175_1": "tato ‘‘syā cā’’ti āttaṁ na bhavati. Devarājo, devarājā, devarājaṁ, devarāje iccādi",
  "anya-e0805n3:175_2": "purisasaddasamaṁ. Attābhāve so devarājā, te devarājāno iccādi rājasaddasamaṁ. Tathā",
  "anya-e0805n3:175_3": "devānaṁ sakhā devasakho, devasakhā, so devasakhā, te devasakhāno iccādi.",
  "anya-e0805n3:176": "Pumassa liṅgaṁ pulliṅgaṁ. Evaṁ pumbhāvo, pumantalopādi.",
  "anya-e0805n3:177": "Hatthipadaṁ, itthirūpaṁ, bhikkhunisaṅgho, jambusākhā, ettha ca ‘‘kvacādimajjhuttarāna’’ntiādinā majjhe īkārūkārānaṁ rassattaṁ.",
  "anya-e0805n3:178": "Vibhāsādhikārato kvaci vākyameva, sahasā kammassa kattāro, bhinnānaṁ sandhātā, kappassa tatiyo bhāgo, yā ca pakkhassa aṭṭhamī, manussānaṁ khattiyo sūratamo.",
  "anya-e0805n3:179_0": "Yuttattho icceva? ‘‘Bhaṭo rañño puriso devadattassā’’ti ettha ‘‘bhaṭasambandhe chaṭṭhī’’ti",
  "anya-e0805n3:179_1": "aññamaññānapekkhatāya ayuttatthabhāvato samāso na bhavati, ‘‘kosalassa rañño putto’’tiādīsu",
  "anya-e0805n3:179_2": "pana sāpekkhatāya asamatthattā na bhavati, sambandhīsaddānaṁ pana niccaṁ sāpekkhattepi",
  "anya-e0805n3:179_3": "gamakattā samāso, yathā – devadattassa gurukulaṁ, bhagavato sāvakasaṅghotiādi.",
  "anya-e0805n3:180": "Chaṭṭhītappuriso.",
  "anya-e0805n3:181_0": "Sattamī rūpe saññā rūpasaññā, evaṁ rūpasañcetanā, saṁsāradukkhaṁ, cakkhumhi sannissitaṁ",
  "anya-e0805n3:181_1": "viññāṇaṁ cakkhuviññāṇaṁ, dhamme rato dhammarato, dhammābhirati, dhammaruci, dhammagāravo,",
  "anya-e0805n3:181_2": "dhammesu nirutti dhammanirutti, dānādhimutti, bhavantarakataṁ, dassane assādo dassanassādo,",
  "anya-e0805n3:181_3": "araññe vāso araññavāso, vikāle bhojanaṁ vikālabhojanaṁ, kāle vassaṁ kālavassaṁ, vane",
  "anya-e0805n3:181_4": "pupphaṁ vanapupphaṁ. Evaṁ vanamahiso, gāmasūkaro, samuddamaccho, āvāṭakacchapo, āvāṭamaṇḍūko,",
  "anya-e0805n3:181_5": "kūpamaṇḍūko, titthanāvā, itthīsu dhutto itthidhutto chāyāya sukkho chāyāsukkho, aṅgārapakkaṁ, cārakabaddho.",
  "anya-e0805n3:182_0": "Idha vuttiyeva, yathā – vane caratīti vanacaro, kucchimhi sayatīti kucchisayo, thale",
  "anya-e0805n3:182_1": "tiṭṭhatīti thalaṭṭho. Evaṁ jalaṭṭho, pabbataṭṭho, maggaṭṭho, paṅke jātaṁ paṅkajaṁ,",
  "anya-e0805n3:182_2": "sire ruhatīti siroruhaṁ iccādi.",
  "anya-e0805n3:183": "Idha na bhavati, bhojane mattaññutā, indriyesu guttadvāratā, āsane nisinno, āsane nisīditabbaṁ.",
  "anya-e0805n3:184": "Sattamītappuriso.",
  "anya-e0805n3:185": "‘‘Tadanuparodhenā’’ti vuttattā yathābhidhānaṁ tappurise kvaci accantādīsu amādivibhatyantaṁ pubbapadaṁ paraṁ sambhavati.",
  "anya-e0805n3:186_0": "Yathā – antaṁ atikkantaṁ accantaṁ, accantāni, velaṁ atikkanto ativelo, rassattaṁ.",
  "anya-e0805n3:186_1": "Evaṁ mālaṁ atīto atimālo, pattajīviko, āpannajīviko, akkhaṁ patigataṁ nissitanti",
  "anya-e0805n3:186_2": "paccakkhaṁ dassanaṁ, paccakkho attabhāvo, paccakkhā buddhi, atthaṁ anugataṁ anvatthaṁ,",
  "anya-e0805n3:186_3": "kokilāya avakuṭṭhaṁ avakokilaṁ vanaṁ, pariccattanti attho. Avamayūraṁ, ajjhayanāya",
  "anya-e0805n3:186_4": "parigilāno pariyajjhayano, kammassa alaṁ samatthoti alaṁkammo, vacanāya alanti alaṁvacano,",
  "anya-e0805n3:186_5": "vānato nikkhantaṁ nibbānaṁ, kilesehi nikkhanto nikkileso, niraṅgaṇo, kosambiyā nikkhanto",
  "anya-e0805n3:186_6": "nikkosambī, vanato niyyāto nibbano, ācariyato paro pācariyo. Evaṁ payyako, parahiyyo,",
  "anya-e0805n3:186_7": "gaṅgāya upari uparigaṅgaṁ. Evaṁ heṭṭhānadī, antosamāpatti, haṁsānaṁ rājā rājahaṁso,",
  "anya-e0805n3:186_8": "haṁsarājā vā, māsassa addhaṁ addhamāsaṁ, māsaddhaṁ vā, āmalakassa addhaṁ addhāmalakaṁ,",
  "anya-e0805n3:186_9": "āmalakaddhaṁ vā, kahāpaṇassa aḍḍhaṁ aḍḍhakahāpaṇaṁ, aḍḍhamāsakaṁ, rattiyā aḍḍhaṁ",
  "anya-e0805n3:186_10": "aḍḍharattaṁ, rattiyā pubbaṁ pubbarattaṁ, rattiyā pacchā pacchārattaṁ. Ettha ca ‘‘kvaci",
  "anya-e0805n3:186_11": "samāsantagatānamakāranto’’ti rattisaddantassa attaṁ, ahassa pubbaṁ pubbanhaṁ. Evaṁ",
  "anya-e0805n3:186_12": "sāyanhaṁ, ‘‘tesu vuddhī’’tiādinā ahassa anhādeso.",
  "anya-e0805n3:187": "Amādiparatappuriso.",
  "anya-e0805n3:188": "Kvaci tappurise ‘‘pabhaṅkarā’’dīsu vibhattilopo na bhavati.",
  "anya-e0805n3:189_0": "Yathā – pabhaṁ karotīti atthe ‘‘amādayo parapadebhī’’ti samāso, ‘‘nāmānaṁ samāso",
  "anya-e0805n3:189_1": "yuttattho’’ti samāsasaññā, tato ‘‘tesaṁ vibhattiyo lopā cā’’ti vibhattilope sampatte",
  "anya-e0805n3:189_2": "tattheva caggahaṇena pubbapade vibhattilopābhāvo. Sesaṁ samaṁ. Pabhaṅkaro, amataṁ",
  "anya-e0805n3:189_3": "dadātīti amatandado, raṇaṁ jahātīti raṇañjaho, jutiṁ dhāretīti jutindharo, tathā",
  "anya-e0805n3:189_4": "sahasākataṁ, parassapadaṁ. Attanopadaṁ, bhayato upaṭṭhānaṁ bhayatūpaṭṭhānaṁ, paratoghoso,",
  "anya-e0805n3:189_5": "gavaṁpatitthero, manasikāro, pubbenivāso, pubbenivāsānussati, majjhekalyāṇaṁ, antevāsī,",
  "anya-e0805n3:189_6": "antevāsiko, janesuto, urasilomo, kaṇṭhekāḷo, sarasijamiccādi.",
  "anya-e0805n3:190": "Alopatappuriso.",
  "anya-e0805n3:191": "Tappurisasamāso niṭṭhito.",
  "anya-e0805n3:192": "Bahubbīhisamāsa",
  "anya-e0805n3:193": "Atha bahubbīhisamāso vuccate.",
  "anya-e0805n3:194": "So ca navavidho dvipado tulyādhikaraṇo, dvipado bhinnādhikaraṇo, tipado nanipātapubbapado, sahapubbapado upamānapubbapado saṅkhyobhayapado disantarāḷattho byatihāralakkhaṇo cāti.",
  "anya-e0805n3:195": "Tattha dvipado tulyādhikaraṇo bahubbīhi kammādīsu chasu vibhatyatthesu bhavati.",
  "anya-e0805n3:196": "Tattha dutiyatthe tāva – ‘‘āgatā samaṇā imaṁ saṅghārāma’’nti viggahe –",
  "anya-e0805n3:197": "352.Aññapadatthesu bahubbīhi.",
  "anya-e0805n3:198": "Samasyamānapadato aññesaṁ paṭhamadutiyādivibhatyantānaṁ padānamatthesu yuttatthāni nāmāni vibhāsā samasyante, so samāso bahubbīhisañño ca hoti.",
  "anya-e0805n3:199": "Bahavo vīhayo yassa so bahubbīhi, bahubbīhisadisattā ayampisamāso anvatthasaññāvasena bahubbīhīti vutto, aññapadatthappadhāno hi bahubbīhi.",
  "anya-e0805n3:200": "Duvidho cāyaṁ bahubbīhi tagguṇasaṁviññāṇātagguṇasaṁviññāṇavasena, tesu yattha visesanabhūto attho aññapadatthaggahaṇena gayhati, so tagguṇasaṁviññāṇo, yathā – lambakaṇṇamānayāti.",
  "anya-e0805n3:201": "Yattha pana na gayhati, so atagguṇasaṁviññāṇo, yathā – bahudhanamānayāti.",
  "anya-e0805n3:202": "Idha bahubbīhisadde viya visesanassa pubbanipāto, sesaṁ pubbasamaṁ.",
  "anya-e0805n3:203_0": "Āgatasamaṇo saṅghārāmo. Ettha ca āgatasaddo, samaṇasaddo ca attano atthe aṭṭhatvā",
  "anya-e0805n3:203_1": "dutiyāvibhatyatthabhūte saṅghārāmasaṅkhāte aññapadatthe vattanti, tadatthajotanatthameva",
  "anya-e0805n3:203_2": "tadanantaraṁ ‘‘saṅghārāmo’’ti padantaraṁ payujjati, tato samāseneva kammatthassa",
  "anya-e0805n3:203_3": "abhihitattā puna dutiyā na hoti. Idaṁsaddassa ca appayogo, evaṁ sabbattha. Bahubbīhi",
  "anya-e0805n3:203_4": "cāyaṁ abhidheyyaliṅgavacano.",
  "anya-e0805n3:204_0": "Tathā āgatasamaṇā sāvatthi, āgatasamaṇaṁ jetavanaṁ, paṭipannā addhikā yaṁ pathaṁ",
  "anya-e0805n3:204_1": "soyaṁ paṭipannaddhiko patho , abhiruḷhā vāṇijā yaṁ nāvaṁ sā abhiruḷhavāṇijā nāvā.",
  "anya-e0805n3:204_2": "Evaṁ kammatthe bahubbīhi.",
  "anya-e0805n3:205_0": "Tatiyatthe bahubbīhi yathā – jitāni indriyāni yena samaṇena soyaṁ jitindriyo samaṇo.",
  "anya-e0805n3:205_1": "Evaṁ diṭṭhadhammo, pattadhammo, katakicco, jitā mārā anenāti jitamāro bhagavā, paṭividdhasabbadhammo.",
  "anya-e0805n3:206": "Catutthiyatthe bahubbīhi yathā – dinno suṅko yassa rañño soyaṁ dinnasuṅko rājā, upanītaṁ bhojanaṁ assa samaṇassāti upanītabhojano samaṇo, upahaṭo bali assāti upahaṭabali yakkho.",
  "anya-e0805n3:207_0": "Pañcamiyatthe bahubbīhi yathā – niggatā janā asmā gāmā soyaṁ niggatajano gāmo, niggato",
  "anya-e0805n3:207_1": "ayo asmāti nirayo, niggatā kilesā etasmāti nikkileso, apetaṁ viññāṇaṁ asmāti apetaviññāṇo",
  "anya-e0805n3:207_2": "matakāyo, apagataṁ bhayabheravaṁ asmāti apagatabhayabheravo arahā.",
  "anya-e0805n3:208_0": "Chaṭṭhiyatthe bahubbīhi yathā – chinnā hatthā yassa purisassa soyaṁ chinnahattho",
  "anya-e0805n3:208_1": "puriso. Evaṁ paripuṇṇasaṅkappo, khīṇāsavo, vīto rāgo assāti vītarāgo, dve padāni",
  "anya-e0805n3:208_2": "assāti dvipado, dvihattho paṭo, tevijjo, catuppado, pañca cakkhūni assāti pañcacakkhu",
  "anya-e0805n3:208_3": "bhagavā, chaḷabhiñño, rassattaṁ, navaṅgaṁ satthusāsanaṁ, dasabalo, anantañāṇo, tīṇi",
  "anya-e0805n3:208_4": "dasa parimāṇametesanti tidasā devā, samāsantassa attaṁ, idha parimāṇasaddassa sannidhānato",
  "anya-e0805n3:208_5": "dasasaddo saṅkhyāne vattate, ayaṁ paccayo etesanti idappaccayā, ko pabhavo assāti",
  "anya-e0805n3:208_6": "kiṁpabhavo ayaṁ kāyo, vigataṁ malamassāti vimalo, sundaro gandho assāti sugandhaṁ",
  "anya-e0805n3:208_7": "candanaṁ. Evaṁ susīlo, sumukho, kucchito gandho assāti duggandhaṁ kuṇapaṁ, duṭṭhu",
  "anya-e0805n3:208_8": "mano assāti dummano. Evaṁ dussīlo, dummukho, tapo eva dhanaṁ assāti tapodhano, khantisaṅkhātaṁ",
  "anya-e0805n3:208_9": "balaṁ assāti khantibalo, indoti nāmaṁ etassāti indanāmo.",
  "anya-e0805n3:209_0": "Chandajātādīsu visesanavisesitabbānaṁ yathicchitattā ubhayaṁ pubbaṁ nipatati, yathā",
  "anya-e0805n3:209_1": "– chando jāto assāti chandajāto, jāto chando assātipi jātachando. Evaṁ sañjātapītisomanasso,",
  "anya-e0805n3:209_2": "pītisomanassasañjāto, māsajāto, jātamāso, chinnahattho, hatthacchinno.",
  "anya-e0805n3:210": "‘‘Dīghā jaṅghāyassā’’ti viggayha samāsādimhi kate –",
  "anya-e0805n3:211": "‘‘Tulyādhikaraṇe, pade’’ti ca vattate.",
  "anya-e0805n3:212": "353.Itthiyaṁ bhāsitapumitthī pumāva ce.",
  "anya-e0805n3:213_0": "Itthiyaṁ vattamāne tulyādhikaraṇe pade pare pubbe bhāsitapumā itthivācako saddo atthi",
  "anya-e0805n3:213_1": "ce, so pumā iva daṭṭhabboti pubbapade itthippaccayābhāvo, bahubbīhivisayoyaṁ, upari",
  "anya-e0805n3:213_2": "‘‘kammadhārayasaññe cā’’ti vakkhamānattā.",
  "anya-e0805n3:214": "354.Kvacādimajjhuttarānaṁ dīgharassāpaccayesu ca.",
  "anya-e0805n3:215": "Kvaci taddhitasamāsanāmopasaggādīsu padesu ādimajjhuttarabhūtānaṁ sarānaṁ jinavacanānuparodhena dīgharassā honti paccayesu, apaccayesu paresu, aparabhūtesu ca.",
  "anya-e0805n3:216": "Tattha ",
  "anya-e0805n3:217": "Dīghattaṁ pākaṭānūpa- ghātādo madhuvādisu;",
  "anya-e0805n3:218": "Rassattaṁ ajjave itthi- rūpādo ca ka, tādisūti.",
  "anya-e0805n3:219_0": "Bahubbīhisamāse sati pulliṅge uttarapadantassa rassattaṁ. Dīghajaṅgho puriso, tathā",
  "anya-e0805n3:219_1": "pahūtā jivhā assāti pahūtajivho bhagavā. Mahatī paññā assāti mahāpañño. ‘‘Mahataṁ",
  "anya-e0805n3:219_2": "mahā tulyādhikaraṇe pade’’ti mahādeso.",
  "anya-e0805n3:220_0": "Itthiyamiti kiṁ? Khamādhano. Bhāsitapumāti kiṁ? Saddhādhuro, saddhāpakatiko, paññāpakatiko,",
  "anya-e0805n3:220_1": "paññāvisuddhiko, ettha ca ‘‘kvaci samāsantagatānamakāranto’’ti kappaccayo. Tulyādhikaraṇe",
  "anya-e0805n3:220_2": "icceva? Samaṇibhattiko, kumāribhattiko, kumāribhatti.",
  "anya-e0805n3:221": "Pubbapadassevāyaṁ pumbhāvātideso, tena idha na bhavati. Bahudāsiko puriso. Bahukumārikaṁ kulaṁ.",
  "anya-e0805n3:222": "‘‘Gāṇṭhivo dhanu assā’’ti viggayha samāsādimhi kate –",
  "anya-e0805n3:223": "355.Dhanumhā ca.",
  "anya-e0805n3:224": "Tipadamidaṁ. Kvacisamāsantagatā dhanusaddā āpaccayo hoti, casaddena dhammādito ca, ‘‘vamodudantāna’’nti vakāro, gāṇṭhivadhanvā. Evaṁ paccakkhadhammā.",
  "anya-e0805n3:225": "Kvacīti kiṁ? Sahassathāmadhanu, paccakkhadhammo, viditadhammo.",
  "anya-e0805n3:226_0": "Nānādumapatitapupphavāsitasānu iccatra – nānappakārā dumā nānādumā, nānādumehi patitāni",
  "anya-e0805n3:226_1": "nānādumapatitāni, nānādumapatitāni ca tāni pupphāni cāti nānādumapatitapupphāni,",
  "anya-e0805n3:226_2": "tehi vāsitā nānādumapatitapupphavāsitā, nānādumapatitapupphavāsitā sānū yassa pabbatassa",
  "anya-e0805n3:226_3": "soyaṁ nānādumapatitapupphavāsitasānu pabbato. Ayaṁ pana kammadhārayatappurisagabbho",
  "anya-e0805n3:226_4": "tulyādhikaraṇabahubbīhi.",
  "anya-e0805n3:227_0": "Tathā byālambo ambudharo byālambambudharo, tassa bindūni byālambambudharabindūni,",
  "anya-e0805n3:227_1": "tehi cumbito byālambambudharabinducumbito, tādiso kūṭo yassa soyaṁ byālambambudharabinducumbitakūṭo iccādi.",
  "anya-e0805n3:228_0": "Sattamiyatthe bahubbīhi yathā – sampannāni sassāni yasmiṁ janapade soyaṁ sampannasasso",
  "anya-e0805n3:228_1": "janapado, sulabho piṇḍo imasminti sulabhapiṇḍo deso. Ākiṇṇā manussā yassaṁ rājadhāniyaṁ",
  "anya-e0805n3:228_2": "sā ākiṇṇamanussā rājadhānī, bahavo tāpasā etasminti bahutāpaso assamo, upacitaṁ maṁsalohitaṁ",
  "anya-e0805n3:228_3": "asminti upacitamaṁsalohitaṁ sarīraṁ, bahavo sāmino asminti bahussāmikaṁ nagaraṁ.",
  "anya-e0805n3:229": "‘‘Bahū nadiyo asmi’’nti atthe samāsādimhi kate –",
  "anya-e0805n3:230": "Samāsantaggahaṇaṁ, kappaccayo ca vattate.",
  "anya-e0805n3:231": "356.Nadimhā ca.",
  "anya-e0805n3:232_0": "Samāsantagatā nadimhā kappaccayo hoti, casaddena tuantā ca. Niccatthaṁ vacanaṁ. Nadīti",
  "anya-e0805n3:232_1": "cettha itthivācakānaṁ īkārūkārānaṁ parasamaññā, tato ‘‘kvacādimajjhuttarāna’’ntiādinā",
  "anya-e0805n3:232_2": "nadisaññassa kappaccaye rassattaṁ, bahunadiko janapado. Evaṁ bahujambukaṁ vanaṁ.",
  "anya-e0805n3:232_3": "Bahunārikoti chaṭṭhībahubbīhinā siddhaṁ. Bahavo kattāro asmiṁ, assāti vā bahukattuko",
  "anya-e0805n3:232_4": "deso. Evaṁ bahubhattuko.",
  "anya-e0805n3:233_0": "Bhinnādhikaraṇo yathā – ekarattiṁ vāso assāti ekarattivāso, samānena janena saddhiṁ",
  "anya-e0805n3:233_1": "vāso assāti samānavāso puriso. Ubhato byañjanamassa atthīti ubhabhobyañjanako, chattaṁ",
  "anya-e0805n3:233_2": "pāṇimhi assāti chattapāṇi puriso. Evaṁ daṇḍapāṇi, satthapāṇi, vajirapāṇi, khaggahattho,",
  "anya-e0805n3:233_3": "satthahattho, dāne ajjhāsayo assāti dānajjhāsayo, dānādhimuttiko, buddhabhattiko,",
  "anya-e0805n3:233_4": "saddhammagāravo iccādi.",
  "anya-e0805n3:234_0": "Tipado yathā – parakkamenādhigatā sampadā yehi te bhavanti parakkamādhigatasampadā",
  "anya-e0805n3:234_1": "mahāpurisā. Evaṁ dhammādhigatabhogā, oṇīto pattato pāṇi yena soyaṁ oṇītapattapāṇi,",
  "anya-e0805n3:234_2": "sīhassa pubbaddhaṁ viya kāyo assāti sīhapubbaddhakāyo, mattā bahavo mātaṅgā asminti",
  "anya-e0805n3:234_3": "mattabahumātaṅgaṁ vanaṁ iccādi.",
  "anya-e0805n3:235_0": "Nanipātapubbapado yathā – natthi etassa samoti asamo bhagavā. Idha ‘‘attaṁ nassa",
  "anya-e0805n3:235_1": "tappurise’’ti sutte ‘‘attaṁ nassā’’ti yogavibhāgena nassa attaṁ. Evaṁ appaṭipuggalo,",
  "anya-e0805n3:235_2": "aputtako, ahetuko, ‘‘kvaci samāsanta’’iccādinā kappaccayo, natthi saṁvāso etesanti",
  "anya-e0805n3:235_3": "asaṁvāsā, na vijjate vuṭṭhi etthāti avuṭṭhiko janapado, abhikkhuko vihāro, natthi",
  "anya-e0805n3:235_4": "etassa uttaroti anuttaro, ‘‘sare ana’’ti ana, tappurisaggahaṇamupalakkhaṇaṁ, athavā",
  "anya-e0805n3:235_5": "‘‘tesu vuddhī’’tiādinā nassa ana. Evaṁ natthi anto assāti anantaṁ, na vijjanti āsavā",
  "anya-e0805n3:235_6": "etesanti anāsavā iccādi.",
  "anya-e0805n3:236_0": "Paṭhamāyatthe sahapubbapado yathā – saha hetunā yo vattateti sahetuko, sahetu vā,",
  "anya-e0805n3:236_1": "‘‘tesu vuddhī’’tiādinā sahasaddassa sādeso, ‘‘kvaci samāsanta’’iccādinā kappaccayo",
  "anya-e0805n3:236_2": "ca, saha pītiyā ime vattantīti sappītikā. Evaṁ saha paccayehi vattantīti sappaccayā,",
  "anya-e0805n3:236_3": "sakileso, saupādāno, saparivāro, saha mūlena uddhato samūluddhato rukkho.",
  "anya-e0805n3:237_0": "Upamānapubbapado paṭhamāyatthe tāva – upamānopameyyabhāvappasiddhatthaṁ ivasaddappayogo,",
  "anya-e0805n3:237_1": "kāyabyāmānaṁ samappamāṇatāya nigrodho iva parimaṇḍalo yo rājakumāro soyaṁnigrodhaparimaṇḍalo",
  "anya-e0805n3:237_2": "rājakumāro. ‘‘Vuttatthānamappayogo’’ti ivasaddassa appayogo, saṅkho viya paṇḍaro",
  "anya-e0805n3:237_3": "ayanti saṅkhapaṇḍaro, kāko viya sūro ayanti kākasūro, cakkhu iva bhūto ayaṁ paramatthadassanatoti",
  "anya-e0805n3:237_4": "cakkhubhūto bhagavā. Evaṁ atthabhūto. Dhammabhūto, brahmabhūto, andho viya bhūto",
  "anya-e0805n3:237_5": "ayanti andhabhūto bālo. Muñjapabbajamiva bhūtā ayanti muñjapabbajabhūtā kudiṭṭhi.",
  "anya-e0805n3:237_6": "Tantākulakamiva jātā ayanti tantākulakajātā.",
  "anya-e0805n3:238_0": "Chaṭṭhiyatthe – suvaṇṇavaṇṇo viya vaṇṇo yassa soyaṁ suvaṇṇavaṇṇo bhagavā. Uttarapadalopo,",
  "anya-e0805n3:238_1": "nāgassa viya assa gatīti nāgagati. Evaṁ sīhagati, nāgavikkamo, sīhavikkamo, sīhahanu,",
  "anya-e0805n3:238_2": "eṇissa viya assa jaṅghāti eṇijaṅgho, sīhassa pubbaddhaṁ viya assa kāyoti sīhapubbaddhakāyo,",
  "anya-e0805n3:238_3": "brahmuno viya aṭṭhaṅgasamannāgato saro assāti brahmassaro.",
  "anya-e0805n3:239_0": "Vāsaddatthesaṅkhyobhayapado yathā – dve vā tayo vā pattā dvattipattā, ‘‘dvekaṭṭhānamākāro",
  "anya-e0805n3:239_1": "vā’’ti dvisaddantassa āttaṁ, rassattaṁ, dvīhaṁ vā tīhaṁ vā dvīhatīhaṁ, cha vā pañca",
  "anya-e0805n3:239_2": "vā vācā chappañcavācā. Evaṁ sattaṭṭhamāsā, ekayojanadviyojanāni.",
  "anya-e0805n3:240_0": "Disantarāḷattho yathā – pubbassā ca dakkhiṇassā ca disāya yadantarāḷaṁ sāyaṁ pubbadakkhiṇā",
  "anya-e0805n3:240_1": "vidisā. Ettha tulyādhikaraṇapadaparattābhāvā na pumbhāvātideso, ‘‘kvacādimajjhuttarāna’’ntiādinā",
  "anya-e0805n3:240_2": "disantarāḷatthe pubbapadassa rassattaṁ. Evaṁ pubbuttarā, aparadakkhiṇā, pacchimuttarā.",
  "anya-e0805n3:240_3": "Yadā pana dakkhiṇā ca sā pubbā cāti kammadhārayasamāso hoti, tadā pumbhāvātideso",
  "anya-e0805n3:240_4": "uttarapadatthappadhānattā, sabbanāmikavidhānampi niccaṁ bhavatiyeva, yathā – dakkhiṇapubbassā,",
  "anya-e0805n3:240_5": "dakkhiṇapubbassamiti.",
  "anya-e0805n3:241_0": "Byatihāralakkhaṇo yathā – kesesu ca kesesu ca gahetvā idaṁ yuddhaṁ pavattatīti kesākesi,",
  "anya-e0805n3:241_1": "daṇḍehi ca daṇḍehi ca paharitvā idaṁ yuddhaṁ pavattatīti daṇḍādaṇḍi, ‘‘kvacādimajjhuttarāna’’ntiādinā",
  "anya-e0805n3:241_2": "majjhedīgho, ‘‘tesu vuddhī’’tiādinā antassikāro.",
  "anya-e0805n3:242": "Paṭhamāvibhatyatthabahubbīhi.",
  "anya-e0805n3:243": "Bahubbīhisamāso niṭṭhito.",
  "anya-e0805n3:244": "Dvandasamāsa",
  "anya-e0805n3:245": "Atha dvandasamāso vuccate.",
  "anya-e0805n3:246": "So ca duvidho itarītarayoga samāhāratthabhedena.",
  "anya-e0805n3:247": "Tattha itarītarayoge tāva – ‘‘sāriputtamoggallāna’’itīdha ubhayatthāpi paṭhamekavacanaṁ, samuccayajotanatthaṁ casaddappayogo ca.",
  "anya-e0805n3:248": "‘‘Sāriputto ca moggallāno cā’’ti viggahe –",
  "anya-e0805n3:249": "357.Nāmānaṁ samuccayo dvando.",
  "anya-e0805n3:250": "Nānānāmānameva ekavibhattikānaṁ yuttatthānaṁ yo samuccayo, so vibhāsā samāso bhavati, dvandasañño ca.",
  "anya-e0805n3:251": "Ettha ca samuccayo nāma sampiṇḍanaṁ, so pana atthavasena kevalasamuccayo anvācayo itarītarayogo samāhāro cāti catubbidho.",
  "anya-e0805n3:252_0": "Tattha kevalasamuccaye, anvācaye ca samāso na bhavati, kriyāsāpekkhatāya nāmānaṁ",
  "anya-e0805n3:252_1": "aññamaññaṁ ayuttatthabhāvato, yathā – cīvaraṁ piṇḍapātañca paccayaṁ sayanāsanaṁ adāsi,",
  "anya-e0805n3:252_2": "dānañca dehi, sīlañca rakkhāhi. Itarītarayoge, samāhāre ca samāso bhavati, tattha",
  "anya-e0805n3:252_3": "nāmānaṁ aññamaññaṁ yuttatthabhāvato.",
  "anya-e0805n3:253": "Dve dve padāni dvandā, dvandaṭṭhā vā dvandā, dvandasadisattā ayaṁ samāsopi anvatthasaññāya dvandoti vuccati, ubhayapadatthappadhāno hi dvando.",
  "anya-e0805n3:254_0": "Nanu ca ubhayapadatthappadhānatte sati dvande kathamekatthībhāvo siyāti? Vuccate",
  "anya-e0805n3:254_1": "– sadisādiatthepi saddappavattisambhavenadvinnaṁ padānaṁ ekakkhaṇeyeva atthadvayadīpakattā",
  "anya-e0805n3:254_2": "na virodho, tañca dvandavisayameva, tesamatthadvayadīpakattā. Yathā hi bhūsaddo anubhavaabhibhavādike",
  "anya-e0805n3:254_3": "atthe anvabhiādiupasaggasahitova dīpeti, na kevalo, evaṁ ‘‘gavassaka’’ntiādīsu gavādīnaṁ",
  "anya-e0805n3:254_4": "assādisaddantarasahitānameva atthadvayadīpanaṁ, na kevalānanti tañca dvandavisayameva,",
  "anya-e0805n3:254_5": "na sabbatthāti daṭṭhabbaṁ. Atha vā dvinnampi yathāvuttasamuccayadīpakattā atthi dvandepekatthitāti",
  "anya-e0805n3:254_6": "na koci virodho, tato samāsasaññāvibhattilopādi vuttanayameva, samāseneva catthassa",
  "anya-e0805n3:254_7": "vuttattā ‘‘vuttatthānamappayogo’’ti casaddassa appayogo.",
  "anya-e0805n3:255": "Idha dvande accitataraṁ pubbaṁ nipatati, parasseva liṅgañca. Itarītarayogassa avayavappadhānattā sabbattha bahuvacanameva.",
  "anya-e0805n3:256_0": "Sāriputtamoggallānā, sāriputtamoggallāne, sāriputtamoggallānehi iccādi, samaṇo ca",
  "anya-e0805n3:256_1": "brāhmaṇo ca samaṇabrāhmaṇā. Evaṁ brāhmaṇagahapatikā, khattiyabrāhmaṇā, devamanussā,",
  "anya-e0805n3:256_2": "candimasūriyā, mātā ca pitā ca mātāpitaro, ‘‘tesu vuddhī’’tiādinā dvande mātuādipubbapadukārassa",
  "anya-e0805n3:256_3": "ākāro. Evaṁ pitāputtā.",
  "anya-e0805n3:257": "‘‘Jāyā ca pati cāti jāyāpati’’itīdha –",
  "anya-e0805n3:258": "‘‘Kvacī’’ti vattate.",
  "anya-e0805n3:259": "358.Jāyāya tudaṁ jāni patimhi.",
  "anya-e0805n3:260": "Jāyāsaddassa tudaṁ jāniiccete ādesā honti patisadde pare kvaci. Tudaṁpati, jānipati, jayampatikā. Ettha niggahītāgamo, ‘‘kvacā’’dinā rassattañca.",
  "anya-e0805n3:261_0": "Kvaci appasaraṁ pubbaṁ nipatati, yathā – cando ca sūriyo ca candasūriyā, nigamā ca",
  "anya-e0805n3:261_1": "janapadā ca nigamajanapadā, surā ca asurā ca garuḷā ca manujā ca bhujagā ca gandhabbā",
  "anya-e0805n3:261_2": "ca surāsuragaruḷamanujabhujagagandhabbā.",
  "anya-e0805n3:262": "Kvaci ivaṇṇuvaṇṇantānaṁ pubbanipāto, yathā – aggi ca dhūmo ca aggidhūmā. Evaṁ gatibuddhibhujapaṭhaharakarasayā, dhātavo ca liṅgāni ca dhātuliṅgāni.",
  "anya-e0805n3:263": "Kvaci sarādiakārantānaṁ pubbanipāto, yathā – attho ca dhammo ca atthadhammā. Evaṁ atthasaddā, saddatthā vā.",
  "anya-e0805n3:264": "Samāhāre pana – ‘‘cakkhu ca sotañcā’’ti atthe ‘‘nāmānaṁ samuccayo dvando’’ti dvandasamāsaṁ katvā vibhattilopādimhi kate –",
  "anya-e0805n3:265": "‘‘Napuṁsakaliṅgaṁ, ekattañcā’’ti vattate.",
  "anya-e0805n3:266": "359.Tathā dvande pāṇi tūriya yogga senaṅga khuddajantuka vividha viruddha visabhāgatthādīnañca.",
  "anya-e0805n3:267": "Yathā digusamāse, tathā samāhāradvandasamāsepi pāṇi tūriya yogga senaṅgatthānaṁ, khuddajantukavividha viruddhavisabhāgatthaiccevamādīnañca ekattaṁ hoti, napuṁsakaliṅgattañca.",
  "anya-e0805n3:268_0": "Pāṇino ca tūriyāni ca yoggāni ca senā cāti pāṇitūriya yoggasenā, tāsamaṅgāni pāṇitūriyayoggasenaṅgāni,",
  "anya-e0805n3:268_1": "dvandato parattā aṅgasaddo paccekamabhisambajjhate. Khuddā ca te jantukā ceti khuddajantukā,",
  "anya-e0805n3:268_2": "vividhenākārena viruddhā vividhaviruddhā, niccavirodhino. Samāno bhāgo yesaṁ te sabhāgā,",
  "anya-e0805n3:268_3": "‘‘tesu vuddhī’’tiādinā samānassa saādeso, vividhā ca te lakkhaṇato sabhāgā ca kiccatoti",
  "anya-e0805n3:268_4": "visabhāgā. Pāṇitūriyayoggasenaṅgāni ca khuddajantukā ca vividhaviruddhā ca visabhāgā",
  "anya-e0805n3:268_5": "cāti dvando, idha bahuttā pubbanipātassa aniyamo, te atthā yesaṁ te pāṇitūriyayoggasenaṅgakhuddajantukavividhaviruddhavisabhāgatthā,",
  "anya-e0805n3:268_6": "te ādayo yesaṁ te tadādayo.",
  "anya-e0805n3:269_0": "Ādiggahaṇena aññoññaliṅgavisesita saṅkhyāparimāṇattha pacanacaṇḍālattha disatthādīnañca",
  "anya-e0805n3:269_1": "dvande ekattaṁ, napuṁsakaliṅgattañca, iti pāṇyaṅgatthabhāvato cakkhusotasaddānaṁ",
  "anya-e0805n3:269_2": "iminā ekattaṁ, napuṁsakaliṅgattañca katvā samāsattā nāmabyapadese kate syādyuppatti amādesādi.",
  "anya-e0805n3:270_0": "Cakkhusotaṁ, he cakkhusota, cakkhusotaṁ, cakkhusotena. Evaṁ sabbatthekavacanameva.",
  "anya-e0805n3:270_1": "Mukhañca nāsikā ca mukhanāsikaṁ, ‘‘saro rasso napuṁsake’’ti antassa rassattaṁ, hanu",
  "anya-e0805n3:270_2": "ca gīvā ca hanugīvaṁ. Evaṁ kaṇṇanāsaṁ, pāṇipādaṁ, chavimaṁsalohitaṁ. Hatthapādā maṁsalohitānītiādīnaṁ",
  "anya-e0805n3:270_3": "pana itarītarayogena siddhaṁ. Evaṁ pāṇyaṅgatthe.",
  "anya-e0805n3:271_0": "Tūriyaṅgatthe gītañca vāditañca gītavāditaṁ, sammañca tāḷañca sammatāḷaṁ, sammanti",
  "anya-e0805n3:271_1": "kaṁsatāḷaṁ. Tāḷanti hatthatāḷaṁ. Saṅkhe ca paṇavo ca ḍiṇḍimo ca, saṅkhā ca paṇavā",
  "anya-e0805n3:271_2": "ca ḍaṁṇḍimā cāti vā saṅkhapaṇavaḍiṇḍimaṁ, paṇavādayo dvepi bheriviseso.",
  "anya-e0805n3:272": "Yoggaṅgatthe yathā – phālo ca pācanañca phālapācanaṁ, yugañca naṅgalañca yuganaṅgalaṁ.",
  "anya-e0805n3:273_0": "Senaṅgatthe hatthino ca assā ca hatthiassaṁ, rathā ca pattikā ca rathapattikaṁ, asi",
  "anya-e0805n3:273_1": "ca cammañca asicammaṁ, cammanti saravāraṇaphalakaṁ. Dhanu ca kalāpo ca dhanukalāpaṁ, kalāpoti tūṇīraṁ.",
  "anya-e0805n3:274": "Khuddajantukatthe ḍaṁsā ca makasā ca ḍaṁsamakasaṁ. Evaṁ kunthakipillikaṁ, kīṭapaṭaṅgaṁ, kīṭasarīsapaṁ. Tattha kunthā sukhumakipillikā, kīṭā kapālapiṭṭhikapāṇā.",
  "anya-e0805n3:275": "Vividhaviruddhatthe ahi ca nakulo ca, ahī ca nakulā cāti vā ahinakulaṁ. Evaṁ biḷāramūsikaṁ, antassa rassattaṁ, kākolūkaṁ, sappamaṇḍūkaṁ, garuḷasappaṁ.",
  "anya-e0805n3:276_0": "Visabhāgatthe sīlañca paññāṇañca sīlapaññāṇaṁ, samatho ca vipassanā ca samathavipassanaṁ.",
  "anya-e0805n3:276_1": "Evaṁ nāmarūpaṁ, hirottappaṁ. Satisampajaññaṁ, lobhamohaṁ, dosamohaṁ, ahirikānottappaṁ,",
  "anya-e0805n3:276_2": "thinamiddhaṁ, uddhaccakukkuccamiccādi. ‘‘Aṁmo niggahītaṁ jhalapehī’’ti ettha ‘‘aṁmo’’ti",
  "anya-e0805n3:276_3": "niddesadassanato katthaci napuṁsakaliṅgattaṁ na hotīti daṭṭhabbaṁ, tena ādhipaccaparivāro",
  "anya-e0805n3:276_4": "chandapārisuddhi paṭisandhippavattiyantiādi sijjhati.",
  "anya-e0805n3:277": "Aññoññaliṅgavisesitānaṁ dvande dāsī ca dāso ca dāsidāsaṁ, ‘‘kvacādī’’tiādinā majjhe rassattaṁ. Evaṁ itthipumaṁ, pattacīvaraṁ, sākhāpalāsamiccādi.",
  "anya-e0805n3:278_0": "Saṅkhyāparimāṇatthānaṁ dvande ekakañca dukañca ekakadukaṁ, saṅkhyādvande appasaṅkhyā",
  "anya-e0805n3:278_1": "pubbaṁ nipatati. Evaṁ dukatikaṁ, tikacatukkaṁ, catukkapañcakaṁ, dīgho ca majjhimo ca dīghamajjhimaṁ.",
  "anya-e0805n3:279_0": "Pacanacaṇḍālatthānaṁ dvande orabbhikā ca sūkarikā ca orabbhikasūkarikaṁ. Evaṁ sākuṇikamāgavikaṁ,",
  "anya-e0805n3:279_1": "sapāko ca caṇḍālo ca sapākacaṇḍālaṁ, pukkusachavaḍāhakaṁ, venarathakāraṁ. Tattha",
  "anya-e0805n3:279_2": "venā tacchakā, rathakārā cammakārā.",
  "anya-e0805n3:280_0": "Disatthānaṁ dvande pubbā ca aparā cāti atthe dvandasamāsaṁ, vibhattilopañca katvā",
  "anya-e0805n3:280_1": "idhādiggahaṇena ekatte, napuṁsakaliṅgatte ca kate ‘‘saro rasso napuṁsake’’ti rassattaṁ,",
  "anya-e0805n3:280_2": "pubbāparaṁ , he pubbāpara, pubbāparaṁ, pubbāparena, pubbāparassa iccādi. Evaṁ puratthimapacchimaṁ,",
  "anya-e0805n3:280_3": "dakkhiṇuttaraṁ, adharuttaraṁ.",
  "anya-e0805n3:281": "‘‘Napuṁsakaliṅgaṁ, ekattaṁ, dvande’’ti ca vattate.",
  "anya-e0805n3:282": "360.Vibhāsā rukkha tiṇa pasu dhana dhañña janapadādīnañca.",
  "anya-e0805n3:283": "Rukkha tiṇa pasu dhana dhañña janapadādīnamekattaṁ, napuṁsakaliṅgattañca vibhāsā hoti dvande samāse. Ekattābhāve bahuvacanaṁ, parasseva liṅgañca.",
  "anya-e0805n3:284_0": "Tattha rukkhānaṁ dvande assatthā ca kapitthā cāti atthe samāhāre dvandasamāsādimhi",
  "anya-e0805n3:284_1": "kate iminā vikappenekattaṁ, napuṁsakaliṅgattañca. Assatthakapitthaṁ, assatthakapitthā",
  "anya-e0805n3:284_2": "vā. Evaṁ ambapanasaṁ, ambapanasā vā, khadirapalāsaṁ, khadirapalāsā vā, dhavassakaṇṇakaṁ, dhavassakaṇṇakā vā.",
  "anya-e0805n3:285": "Tiṇānaṁ dvande usīrāni ca bīraṇāni ca usīrabīraṇaṁ, usīrabīraṇāni vā. Evaṁ muñjapabbajaṁ, muñjapabbajā vā, kāsakusaṁ, kāsakusā vā.",
  "anya-e0805n3:286_0": "Pasūnaṁ dvande ajā ca eḷakā ca ajeḷakaṁ, ajeḷakā vā, hatthī ca gāvo ca assā ca vaḷavā",
  "anya-e0805n3:286_1": "ca hatthigavassavaḷavaṁ, hatthigavassavaḷavā vā, ‘‘kvacā’’tiādinā rassattaṁ, ‘‘osare",
  "anya-e0805n3:286_2": "cā’’ti avādeso ca, gomahiṁsaṁ, gomahiṁsā vā, eṇeyyavarāhaṁ, eṇeyyavarāhā vā, sīhabyagghataracchaṁ,",
  "anya-e0805n3:286_3": "sīhabyagghataracchā vā.",
  "anya-e0805n3:287": "Dhanānaṁ dvande hiraññañca suvaṇṇañca hiraññasuvaṇṇaṁ, hiraññasuvaṇṇāni vā. Evaṁ jātarūparajataṁ, jātarūparajatāni vā, maṇimuttasaṅkhaveḷuriyaṁ, maṇimuttasaṅkhaveḷuriyā vā.",
  "anya-e0805n3:288": "Dhaññānaṁdvande sālī ca yavā ca sāliyavaṁ, sāliyavā vā. Evaṁ tilamuggamāsaṁ, tilamuggamāsā vā.",
  "anya-e0805n3:289": "Janapadānaṁ dvande kāsī ca kosalā ca kāsikosalaṁ, kāsikosalā vā, vajjī ca mallā ca vajjimallaṁ, vajjimallā vā, aṅgā ca magadhā ca aṅgamagadhaṁ, aṅgamagadhā vā.",
  "anya-e0805n3:290_0": "Ādiggahaṇena aññoññappaṭipakkhadhammānaṁ, sakuṇatthānañca dvande vibhāsā ekattaṁ",
  "anya-e0805n3:290_1": "hoti, napuṁsakaliṅgattañca. Kusalañca akusalañca kusalākusalaṁ, kusalākusalā vā,",
  "anya-e0805n3:290_2": "evaṁ sāvajjānavajjaṁ, sāvajjānavajjā vā, hīnappaṇītaṁ, hīnappaṇītā vā, kaṇhasukkaṁ,",
  "anya-e0805n3:290_3": "kaṇhasukkā vā, sukhadukkhaṁ, sukhadukkhāni vā, paṭighānunayaṁ, paṭighānunayā vā,",
  "anya-e0805n3:290_4": "chāyātapaṁ, chāyātapā vā, ālokandhakāraṁ, ālokandhakārā vā, ratti ca divā ca rattindivaṁ,",
  "anya-e0805n3:290_5": "rattindivā vā, ahañca ratti ca ahorattaṁ, ahorattā vā, ‘‘kvaci samāsanta’’iccādinā ākārikārānamattaṁ.",
  "anya-e0805n3:291": "Sakuṇānaṁ dvande haṁsā ca bakā ca haṁsabakaṁ, haṁsabakā vā. Evaṁ kāraṇḍavacakkavākaṁ, kāraṇḍavacakkavākā vā, mayūrakoñcaṁ, mayūrakoñcā vā, sukasālikaṁ, sukasālikā vā.",
  "anya-e0805n3:292": "Samāhāradvando.",
  "anya-e0805n3:293": "Yebhuyyena cettha –",
  "anya-e0805n3:294": "Accitappasaraṁ pubbaṁ, ivaṇṇuvaṇṇakaṁ kvaci;",
  "anya-e0805n3:295": "Dvande sarādyakārantaṁ, bahūsvaniyamo bhave.",
  "anya-e0805n3:296": "Dvandasamāso niṭṭhito.",
  "anya-e0805n3:297": "Pubbuttarubhayaññattha-ppadhānattā catubbidho;",
  "anya-e0805n3:298": "Samāsoyaṁ digu kamma-dhārayehi ca chabbidho.",
  "anya-e0805n3:299": "Duvidho abyayībhāvo, navadhā kammadhārayo;",
  "anya-e0805n3:300": "Digu dudhā tappuriso, aṭṭhadhā navadhā bhave;",
  "anya-e0805n3:301": "Bahubbīhi dvidhā dvando, samāso caturaṭṭhadhāti.",
  "anya-e0805n3:302": "Iti padarūpasiddhiyaṁ samāsakaṇḍo",
  "anya-e0805n3:303": "Catuttho."
}