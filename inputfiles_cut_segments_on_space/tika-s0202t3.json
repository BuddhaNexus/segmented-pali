{
  "tika-s0202t3:0": "4. Rājavaggo",
  "tika-s0202t3:1": "1. Ghaṭikārasuttavaṇṇanā",
  "tika-s0202t3:2_0": "282.Cariyanti bodhicariyaṁ, bodhisambhārasambharaṇavasena pavattitaṁ bodhisattapaṭipattinti",
  "tika-s0202t3:2_1": "attho. Sukāraṇanti bodhiparipācanassa ekantikaṁ sundaraṁ kāraṇaṁ, kassapassa bhagavato",
  "tika-s0202t3:2_2": "payirupāsanādiṁ sandhāya vadati. Tañhi tena saddhiṁ mayā idha katanti vattabbataṁ",
  "tika-s0202t3:2_3": "labhati. Mandahasitanti īsakaṁ hasitaṁ. Kuhaṁ kuhanti hāsa-saddassa anukaraṇametaṁ.",
  "tika-s0202t3:2_4": "Haṭṭhapahaṭṭhākāramattanti haṭṭhapahaṭṭhamattaṁ. Yathā gahitasaṅketā ‘‘pahaṭṭho bhagavā’’ti",
  "tika-s0202t3:2_5": "sañjānanti, evaṁ ākāradassanamattaṁ.",
  "tika-s0202t3:3_0": "Idāni iminā pasaṅgena tāsaṁ samuṭṭhānaṁ vibhāgato dassetuṁ ‘‘hasitañca nāmeta’’ntiādi",
  "tika-s0202t3:3_1": "āraddhaṁ. Tattha ajjhupekkhanavasenapi hāso na sambhavati, pageva domanassavasenāti",
  "tika-s0202t3:3_2": "āha ‘‘terasahi somanassasahagatacittehī’’ti. Nanu ca keci kodhavasenapi hasantīti?",
  "tika-s0202t3:3_3": "Na, tesampi yaṁ taṁ kodhavatthu, tassa mayaṁ dāni yathākāmakāritaṁ āpajjissāmāti",
  "tika-s0202t3:3_4": "duviññeyyantarena somanassacitteneva hāsassa uppajjanato. Tesūti pañcasu somanassasahagatacittesu.",
  "tika-s0202t3:3_5": "Balavārammaṇeti uḷāraārammaṇe yamakamahāpāṭihāriyasadise. Dubbalārammaṇeti anuḷāre",
  "tika-s0202t3:3_6": "ārammaṇe. Imasmiṁ pana ṭhāne…pe… uppādesīti idaṁ porāṇaṭṭhakathāyaṁ tathā āgatattā",
  "tika-s0202t3:3_7": "vuttaṁ. Na ahetukasomanassasahagatacittena bhagavato sitaṁ hotīti dassanatthaṁ.",
  "tika-s0202t3:4_0": "Abhidhammaṭīkāyaṁ (dha. sa. mūlaṭī. 568) pana ‘‘atītaṁsādīsu appaṭihataṁ ñāṇaṁ vatvā",
  "tika-s0202t3:4_1": "‘imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ",
  "tika-s0202t3:4_2": "ñāṇānuparivatta’ntiādivacanato (mahāni. 69, 156; cūḷani. māgharājamāṇavapucchāniddesa",
  "tika-s0202t3:4_3": "85; paṭi. ma. 3.5; netti. 15; dī. ni. aṭṭha. 3.305; vibha. mūlaṭī. suttantabhājanīyavaṇṇanā;",
  "tika-s0202t3:4_4": "dī. ni. ṭī. 3.141, 305) ‘bhagavato idaṁ cittaṁ uppajjatī’ti vuttavacanaṁ vicāretabba’’nti",
  "tika-s0202t3:4_5": "vuttaṁ. Tattha iminā hasituppādacittena pavattiyamānampi bhagavato sitakaraṇaṁ pubbenivāsa-anāgataṁsa-sabbaññutaññāṇānaṁ",
  "tika-s0202t3:4_6": "anuvattakattā ñāṇānuparivattiyevāti, evaṁ pana ñāṇānuparivattibhāve sati na koci",
  "tika-s0202t3:4_7": "pāḷiaṭṭhakathānaṁ virodho. Tathā hi abhidhammaṭṭhakathāyaṁ (dha. sa. aṭṭha. 568)",
  "tika-s0202t3:4_8": "‘‘tesaṁ ñāṇānaṁ ciṇṇapariyante idaṁ cittaṁ uppajjatī’’ti vuttaṁ. Avassañca etaṁ evaṁ",
  "tika-s0202t3:4_9": "icchitabbaṁ, aññathā āvajjanassapi bhagavato pavatti tathārūpe kāle na saṁyujjeyya,",
  "tika-s0202t3:4_10": "tassapi hi viññattisamuṭṭhāpakabhāvassa icchitattā, tathā hi vuttaṁ – ‘‘evañca katvā",
  "tika-s0202t3:4_11": "manodvārāvajjanassapi viññattisamuṭṭhāpakattaṁ upapannaṁ hotī’’ti, na ca viññattisamuṭṭhāpakatte",
  "tika-s0202t3:4_12": "taṁsamuṭṭhitāya viññattiyā kāyakammādibhāvaṁ āpajjanabhāvo vibandhatīti tameva sandhāya",
  "tika-s0202t3:4_13": "vadati. Tenāha ‘‘evaṁ appamattakampī’’ti. Sateritā vijjulatā nāma sateratāvijjulatā.",
  "tika-s0202t3:4_14": "Sā hi itaravijjulatā viya khaṇaṭṭhitikā sīghanirodhā ca na hoti, apica kho dandhanirodhā,",
  "tika-s0202t3:4_15": "tañca sabbakālaṁ catudīpikamahāmeghatova niccharati tenāha ‘‘cātuddīpikamahāmeghamukhato’’ti.",
  "tika-s0202t3:4_16": "Ayaṁ kira tāsaṁ rasmivaṭṭīnaṁ dhammatā, yadidaṁ tikkhattuṁ siravaraṁ padakkhiṇaṁ",
  "tika-s0202t3:4_17": "katvā dāṭhaggesuyeva antaradhānaṁ.",
  "tika-s0202t3:5_0": "283. Yadipi cattāri asaṅkhyeyyāni kappānaṁ satasahassañca paññāpāramitā paribhāvitā,",
  "tika-s0202t3:5_1": "tathāpi idāni taṁ buddhantaraṁ tassā paṭipādetabbattā vuttaṁ ‘‘aparipakkañāṇattā’’ti.",
  "tika-s0202t3:5_2": "Kāmañcassa ñāṇāya idānipi paṭipādetabbatā atthi, evaṁ santepi nanu sammāsambuddhesu",
  "tika-s0202t3:5_3": "pasādena sambhāvanāya bhavitabbaṁ tathā cirakālaṁ paribhāvitattā, kathaṁ tattha hīḷanāti",
  "tika-s0202t3:5_4": "āha ‘‘brāhmaṇakule’’tiādi. Cirakālaparicitāpi hi guṇabhāvanā appakenapi akalyāṇamittasaṁsaggena",
  "tika-s0202t3:5_5": "viparivattati aññathattaṁ gacchati. Tena mahāsattopi jātisiddhāyaṁ laddhiyaṁ ṭhatvā",
  "tika-s0202t3:5_6": "jātisiddhena mānena evamāha – ‘‘kiṁ pana tena muṇḍakena samaṇakena diṭṭhenā’’ti.",
  "tika-s0202t3:5_7": "Tathā hi vuttaṁ aṭṭhakathāyaṁ –",
  "tika-s0202t3:6": "‘‘Tasmā akalyāṇajanaṁ, āsīvisamivoragaṁ,",
  "tika-s0202t3:7": "Ārakā parivajjeyya, bhūtikāmo vicakkhaṇo’’ti. (dī. ni. aṭṭha. 1.170-172);",
  "tika-s0202t3:8": "Nhānacuṇṇena suttena katā sotti, kuruvindaguḷikā, sā eva sināyanti kāyaṁ visodhenti etāyāti sinānaṁ. Tenāha – ‘‘sotti sinānanti sinānatthāya katasotti’’nti.",
  "tika-s0202t3:9_0": "284.Ariyaparihārenāti ariyānaṁ parihārena, anāgāmīnaṁ nhānakāle attano kāyassa parihāraniyāmenāti",
  "tika-s0202t3:9_1": "attho. Attano ñāṇasampattiyā vibhavasampattiyā pasannakāraṁ kātuṁ sakkhissati. Etadatthanti",
  "tika-s0202t3:9_2": "‘‘ahitanivāraṇaṁ, hite niyojanaṁ byasane parivajjana’’nti yadidaṁ, etadatthaṁ mittā",
  "tika-s0202t3:9_3": "nāma honti. Keci ‘‘yāvettha ahupī’’ti paṭhanti, tesaṁ yāva ettha kesaggagahaṇaṁ tāva",
  "tika-s0202t3:9_4": "ayaṁ nibandho ahupīti attho.",
  "tika-s0202t3:10_0": "285.Satipaṭilābhatthāyāti bodhiyā mahābhinīhāraṁ katvā bodhisambhārapaṭipadāya pūraṇabhāve",
  "tika-s0202t3:10_1": "satiyā paṭilābhatthāya. Idāni tassa satuppādanīyakathāya pavattitākāraṁ saṅkhepeneva",
  "tika-s0202t3:10_2": "dassetuṁ ‘‘tassa hī’’tiādi vuttaṁ. Tattha na lāmakaṭṭhānaṁ otiṇṇasattoti iminā mahāsattassa",
  "tika-s0202t3:10_3": "paṇītādhimuttataṁ dassetvā evaṁ paṇītādhimuttikassa pamādakiriyā na yuttāti dassento",
  "tika-s0202t3:10_4": "‘‘tādisassa nāma pamādavihāro na yutto’’ti āha. Tadā bodhisattassa nekkhammajjhāsayo",
  "tika-s0202t3:10_5": "telappadīpo viya visesato nibbatti, taṁ disvā bhagavā tadanurūpaṁ dhammakathaṁ karonto",
  "tika-s0202t3:10_6": "‘‘tādisassa…pe… kathesī’’ti. Parasamuddavāsī therā aññathā vadanti. Aṭṭhakathāyaṁ",
  "tika-s0202t3:10_7": "pana nāyaṁ buddhānaṁ bhāro, yadidaṁ pūritapāramīnaṁ bodhisattānaṁ tathā dhammadesanā",
  "tika-s0202t3:10_8": "tesaṁ mahābhinīhārasamanantarampi bodhisambhārassa sayambhuñāṇeneva paṭividitattā.",
  "tika-s0202t3:10_9": "Tasmā bodhisattabhāvapavedanameva tassa bhagavā akāsīti dassetuṁ ‘‘satipaṭilābhatthāyā’’tiādi",
  "tika-s0202t3:10_10": "vuttaṁ. Satipaṭilābhatthāyāti sammāpaṭipattiyā ujjalane pākaṭakarasatipaṭilābhāya.",
  "tika-s0202t3:11_0": "286. Ñāṇañhi kilesadhammavidālanapadālanehi siṅgaṁ viyāti siṅgaṁ. Tañhi paṭipattiyā",
  "tika-s0202t3:11_1": "upatthambhitaṁ ussitaṁ nāma hoti, tadabhāve patitaṁ nāma. Keci pana vīriyaṁ siṅganti",
  "tika-s0202t3:11_2": "vadanti. Tasmiṁ sammappadhānavasena pavatte bāhirapabbajjaṁ upagatāpi mahāsattā visuddhāsayā",
  "tika-s0202t3:11_3": "appicchatādiguṇasamaṅgino yathārahaṁ ganthadhuraṁ vāsadhurañca paribrūhayantā viharanti,",
  "tika-s0202t3:11_4": "pageva buddhasāsane appicchatādīhīti āha ‘‘catupārisuddhisīle panā’’tiādi. Vipassanaṁ",
  "tika-s0202t3:11_5": "brūhentā sikhāppattavipassanā hontīti vuttaṁ – ‘‘yāva anulomañāṇaṁ āhacca tiṭṭhantī’’ti,",
  "tika-s0202t3:11_6": "anulomañāṇato orameva vipassanaṁ ṭhapentīti attho. Maggaphalatthaṁ vāyāmaṁ na karonti",
  "tika-s0202t3:11_7": "paññāpāramitāya sabbaññutaññāṇagabbhassa aparipuṇṇattā aparipakkattā ca.",
  "tika-s0202t3:12_0": "287.Therehīti vuddhatarehi. Nivāse satīti yasmiṁ ṭhāne pabbajito, tattheva nivāse.",
  "tika-s0202t3:12_1": "Vappakālatoti sassānaṁ vappakālato. Pubbe viya tato paraṁ tikhiṇena sūriyasantāpena",
  "tika-s0202t3:12_2": "payojanaṁ natthīti vuttaṁ – ‘‘vappakāle vitānaṁ viya upari vatthakilañjaṁ bandhitvā’’ti. Puṭaketi kalāpe.",
  "tika-s0202t3:13_0": "288. Paccayasāmaggihetukattā dhammappattiyā padesato pariññāvatthukāpi ariyā upaṭṭhite",
  "tika-s0202t3:13_1": "cittavighātapaccaye yadetaṁ nātisāvajjaṁ, tadevaṁ gaṇhantīti ayamettha dhammatāti",
  "tika-s0202t3:13_2": "āha – ‘‘alābhaṁ ārabbha cittaññathatta’’ntiādi. Soti kikī kāsirājā. Brāhmaṇabhattoti",
  "tika-s0202t3:13_3": "brāhmaṇesu bhatto. Deveti brāhmaṇe sandhāyāha. Bhūmidevāti tesaṁ samaññā, tadā brāhmaṇagaruko",
  "tika-s0202t3:13_4": "loko. Tadā hi kassapopi bhagavā brāhmaṇakule nibbatti. Dhītu avaṇṇaṁ vatvāti, ‘‘mahārāja,",
  "tika-s0202t3:13_5": "tava dhītā brāhmaṇasamayaṁ pahāya muṇḍapāsaṇḍikasamayaṁ gaṇhī’’tiādinā rājaputtiyā",
  "tika-s0202t3:13_6": "aguṇaṁ vatvā. Varaṁ gaṇhiṁsu ñātakā. Rajjaṁ niyyātesi ‘‘mā me vacanaṁ musā ahosi,",
  "tika-s0202t3:13_7": "aṭṭhame divase niggaṇhissāmī’’ti.",
  "tika-s0202t3:14": "Pāvanaasmanayanavasena sammā pāvīkatattā parisuddhataṇḍulāni. Pāḷiyaṁ taṇḍulapaṭibhastānīti taṇḍulakhaṇḍāni. Muggapaṭibhastakaḷāyapaṭibhastesupi eseva nayo.",
  "tika-s0202t3:15_0": "289.Ko nu khoti bhummatthe paccattavacananti āha – ‘‘kuhiṁ nu kho’’ti pāripūriṁ yojīyanti",
  "tika-s0202t3:15_1": "byañjanabhojanāni etthāti pariyogo, tato pariyogā. Tenāha ‘‘sūpabhājanato’’ti. Saññaṁ",
  "tika-s0202t3:15_2": "datvāti vuttaṁ sabbaṁ ācikkhitvā tumhākaṁ atthāya sampādetvā nikkhitto upaṭṭhākoti",
  "tika-s0202t3:15_3": "bhagavato ārocethāti saññaṁ datvā. Ativissatthoti ativiya vissattho. Pañcavaṇṇāti",
  "tika-s0202t3:15_4": "khuddikādivasena pañcappakārā.",
  "tika-s0202t3:16_0": "290.Kinti nissakke paccattavacanaṁ, kasmāti attho? Dhammikoti iminā āgamanasuddhiṁ",
  "tika-s0202t3:16_1": "dasseti . Bhikkhūnaṁ patte bhattasadisoti iminā upāsakena satthu pariccattabhāvaṁ",
  "tika-s0202t3:16_2": "tattha satthuno ca aparisaṅkataṁ dasseti. Sikkhāpadavelā nāma natthīti dhammassāmibhāvato",
  "tika-s0202t3:16_3": "sikkhāpadamariyādā nāma natthi paṇṇattivajje, pakativajje pana setughāto eva.",
  "tika-s0202t3:17_0": "291. Chadanaṭṭhāne yadākāsaṁ, tadeva tassa gehassa chadananti ākāsacchadanaṁ. Pakatiyā",
  "tika-s0202t3:17_1": "utupharaṇamevāti chādite yādisaṁ utu, chadane uttiṇabhāvepi tamhi gehe tādisameva",
  "tika-s0202t3:17_2": "utupharaṇaṁ ahosi. Tesaṁyevāti tesaṁ ghaṭikārassa mātāpitūnaṁ eva.",
  "tika-s0202t3:18_0": "292. ‘‘Catasso muṭṭhiyo eko kuḍuvo, cattāro kuḍuvā eko pattho, cattāro patthā eko",
  "tika-s0202t3:18_1": "āḷhako, cattāro āḷhakā ekaṁ doṇaṁ, cattāri doṇāni ekā mānikā, catasso mānikā ekā",
  "tika-s0202t3:18_2": "khārī, vīsati khārikā eko vāhoti tadeva ekasakaṭa’’nti suttanipātaṭṭhakathādīsu (su.",
  "tika-s0202t3:18_3": "ni. aṭṭha. 2.662) vuttaṁ, idha pana ‘‘dve sakaṭāni eko vāho’’ti vuttaṁ. Telaphāṇitādinti",
  "tika-s0202t3:18_4": "ādi-saddena sappiādiṁ maricādikaṭukabhaṇḍañca saṅgaṇhāti. Nāhaṁ raññā diṭṭhapubbo,",
  "tika-s0202t3:18_5": "kuto paripphassoti adhippāyo. Naccitvāti naccaṁ datvā.",
  "tika-s0202t3:19": "Ghaṭikārasuttavaṇṇanāya līnatthappakāsanā samattā.",
  "tika-s0202t3:20": "2. Raṭṭhapālasuttavaṇṇanā",
  "tika-s0202t3:21_0": "293. Thūlameva thullaṁ, thullā vipulā mahantā koṭṭhā jātā imassāti thullakoṭṭhikanti",
  "tika-s0202t3:21_1": "odanapūpapahūtavasena laddhanāmo nigamo. Aṭṭhakathāyaṁ pana thullakoṭṭhanti attho",
  "tika-s0202t3:21_2": "vutto. Tena pāḷiyaṁ ika-saddena padavaḍḍhanaṁ katanti dasseti.",
  "tika-s0202t3:22_0": "294.Raṭṭhapāloti idaṁ tassa kulaputtassa nāmaṁ. Paveṇivasena āgatakulavaṁsānugatanti",
  "tika-s0202t3:22_1": "samudāgamato paṭṭhāya dassetuṁ ‘‘kasmā raṭṭhapālo’’tiādi vuttaṁ. Sandhāretunti vināsanato",
  "tika-s0202t3:22_2": "pubbe yādisaṁ, tatheva sammadeva dhāretuṁ samattho. Saddhāti kammaphalasaddhāya sampannā.",
  "tika-s0202t3:22_3": "Sāmaṇeraṁ disvāti sikkhākāmatāya etadagge ṭhapiyamānaṁ disvā.",
  "tika-s0202t3:23_0": "Saha raññāti sarājikaṁ, raññā saddhiṁ rājaparisaṁ. Cātuvaṇṇanti brāhmaṇādicatuvaṇṇasamudāyaṁ.",
  "tika-s0202t3:23_1": "Posetunti vaddhetuṁ dānādīhi saṅgahavatthūhi saṅgaṇhituṁ. Yaṁ kulaṁ. Pahossatīti sakkhissati.",
  "tika-s0202t3:24_0": "Tena tena me upaparikkhatoti ‘‘kāmā nāmete aniccā dukkhā vipariṇāmadhammā, aṭṭhikaṅkalūpamā’’ti",
  "tika-s0202t3:24_1": "(ma. ni. 1.234; pāci. 417; mahāni. 3, 6) ca ādinā yena yena ākārena kāmesu ādīnavaṁ",
  "tika-s0202t3:24_2": "okāraṁ saṁkilesaṁ, tabbipariyāyato nekkhamme ānisaṁsaṁ guṇaṁ pakāsentaṁ bhagavatā",
  "tika-s0202t3:24_3": "dhammaṁ desitaṁ ājānāmi, tena tena pakārena upaparikkhato vīmaṁsantassa mayhaṁ evaṁ",
  "tika-s0202t3:24_4": "hoti evaṁ upaṭṭhāti. Sikkhattayabrahmacariyanti adhisīlādisikkhattayasaṅgahaṁ seṭṭhacariyaṁ.",
  "tika-s0202t3:24_5": "Akhaṇḍādibhāvāpādanena akhaṇḍaṁ lakkhaṇavacanañhetaṁ. Kañcipi sikkhekadesaṁ asesetvā",
  "tika-s0202t3:24_6": "ekanteneva paripūretabbatāya ekantaparipuṇṇaṁ. Cittuppādamattampi saṁkilesamalaṁ",
  "tika-s0202t3:24_7": "anuppādetvā accantameva visuddhaṁ katvā pariharitabbatāya ekantaparisuddhaṁ. Tato",
  "tika-s0202t3:24_8": "eva saṅkhaṁ viya likhitanti saṅkhalikhitaṁ. Tenāha ‘‘likhitasaṅkhasadisa’’nti. Dāṭhikāpi",
  "tika-s0202t3:24_9": "massuggahaṇeneva gahetvā ‘‘massu’’tveva vuttaṁ, uttarādharamassunti attho. Kasāyena",
  "tika-s0202t3:24_10": "rattāni kāsāyāni. Ananuññātaṁ puttaṁ na pabbājeti ‘‘mātāpitūnaṁ lokiyamahājanassa",
  "tika-s0202t3:24_11": "cittaññathattaṁ mā hotū’’ti. Tathā hi suddhodanamahārājassa tathā varo dinno.",
  "tika-s0202t3:25_0": "295. Piyāyitabbato piyoti āha ‘‘pītijanako’’ti. Manassa appāyanato manāpoti āha ‘‘manavaḍḍhanako’’ti.",
  "tika-s0202t3:25_1": "Sukhedhito taruṇadārakakāle. Tato parañca sappikhīrādisādurasamanuññabhojanādiāhārasampattiyā",
  "tika-s0202t3:25_2": "sukhaparibhato. Atha vā daḷhabhattikadhātijanādiparijanasampattiyā ceva paricchadasampattiyā",
  "tika-s0202t3:25_3": "ca uḷārapaṇītasukhapaccayūpahārehi ca sukhedhito, akiccheneva dukkhappaccayavinodanena",
  "tika-s0202t3:25_4": "sukhaparibhato. Ajjhattikaṅgasampattiyā vā sukhedhito, bāhiraṅgasampattiyā sukhaparibhato.",
  "tika-s0202t3:25_5": "Kassacīti upayogatthe sāmivacanaṁ, kiñcīti vuttaṁ hoti, ayameva vā pāṭho. Tathā hi",
  "tika-s0202t3:25_6": "‘‘appamattakampi kalabhāgaṁ dukkhassa na jānāsī’’ti attho vutto. Evaṁ santeti nanu",
  "tika-s0202t3:25_7": "mayaṁ raṭṭhapāla maraṇādīsu kenaci upāyena appatīkārena maraṇenapi tayā akāmakāpi",
  "tika-s0202t3:25_8": "vinā bhavissāma, evaṁ sati. Yenāti yena kāraṇena. Kiṁ panāti ettha kinti kāraṇatthe",
  "tika-s0202t3:25_9": "paccattavacananti dassento āha ‘‘kena pana kāraṇenā’’ti.",
  "tika-s0202t3:26_0": "296.Paricārehīti parito tattha tattha yathāsakaṁ visayesu cārehi. Tenāha ‘‘ito cito",
  "tika-s0202t3:26_1": "ca upanehī’’ti. Paricārehīti vā sukhūpakaraṇehi attānaṁ paricārehi, attano paricaraṇaṁ",
  "tika-s0202t3:26_2": "kārehi. Tathābhūto ca yasmā laḷanto kīḷanto nāma hoti, tasmā ‘‘laḷā’’tiādi vuttaṁ.",
  "tika-s0202t3:26_3": "Niccadānaṁ dānaṁ nāma, uposathadivasādīsu dātabbaṁ atirekadānaṁ padānaṁ nāma. Paveṇīrakkhaṇavasena",
  "tika-s0202t3:26_4": "vā dīyamānaṁ dānaṁ nāma, attanāva paṭṭhapetvā dīyamānaṁ padānaṁ nāma. Pacurajanasādhāraṇaṁ",
  "tika-s0202t3:26_5": "vā nātiuḷāraṁ dānaṁ nāma, anaññasādhāraṇaṁ atiuḷāraṁ padānaṁ nāma. Uddassetabbāti",
  "tika-s0202t3:26_6": "uddhaṁ dassetabbā. Kuto uddhaṁ te dassetabbā? Pabbajitato uddhaṁ attānaṁ mātāpitaro",
  "tika-s0202t3:26_7": "dassetabbā, tenāha ‘‘yathā’’tiādi.",
  "tika-s0202t3:27_0": "299.Balaṁ gahetvāti ettha balaggahaṇaṁ nāma kāyabalassa uppādanamevāti āha ‘‘kāyabalaṁ",
  "tika-s0202t3:27_1": "janetvā’’ti. Evaṁ viharantoti yathā pāḷiyaṁ vuttaṁ evaṁ eko vūpakaṭṭho appamatto",
  "tika-s0202t3:27_2": "viharanto. Tasmāti yasmā neyyo, na ugghaṭitaññū, na ca vipañcitaññū, tasmā. Cirena",
  "tika-s0202t3:27_3": "pabbajito dvādasame vasse arahattaṁ pāpuṇi. Yaṁ pana vuttaṁ pāḷiyaṁ ‘‘na cirassevā’’ti,",
  "tika-s0202t3:27_4": "taṁ saṭṭhi vassāni tato adhikampi vipassanāparivāsaṁ vasante upādāya vuttaṁ.",
  "tika-s0202t3:28_0": "Sattadvārakoṭṭhakassāti sattagabbhantaradvārakoṭṭhakasīsena gabbhantarāni vadati.",
  "tika-s0202t3:28_1": "Paharāpetīti vayovuḍḍhānurūpaṁ kappāpanādinā alaṅkārāpeti. Antojātatāya ñātisadisī",
  "tika-s0202t3:28_2": "dāsī ñātidāsī. Pūtibhāveneva lakkhitabbo doso vā abhidoso, sova ābhidosiko, abhidosaṁ",
  "tika-s0202t3:28_3": "vā paccūsakālaṁ gato patto atikkantoti ābhidosiko. Tenāha ‘‘ekarattātikkantassā’’tiādi",
  "tika-s0202t3:28_4": ". Aparibhogāraho pūtibhūtabhāvena. Ariyavohārenāti ariyasamudācārena. Ariyā hi mātugāmaṁ",
  "tika-s0202t3:28_5": "bhaginivādena samudācaranti. Nissaṭṭhapariggahanti pariccattālayaṁ. Vattuṁ vaṭṭatīti",
  "tika-s0202t3:28_6": "nirapekkhabhāvato vuttaṁ, idha pana visesato aparibhogārahattāva vatthuno. Nimīyati",
  "tika-s0202t3:28_7": "saññāyatīti nimittaṁ, tathāsallakkhito ākāroti āha ‘‘ākāraṁ aggahesī’’ti.",
  "tika-s0202t3:29_0": "300.Gharaṁpavisitvāti gehasāminiyā nisīditabbaṭṭhānabhūtaṁ antogehaṁ pavisitvā. Ālapaneti",
  "tika-s0202t3:29_1": "dāsijanassa ālapane. Bahi nikkhamantāti yathāvuttaantogehato bahi nikkhamantiyo.",
  "tika-s0202t3:29_2": "Gharesu sālā hontīti gharesu ekamante bhojanasālā honti pākāraparikkhittā susaṁvihitadvārabandhā",
  "tika-s0202t3:29_3": "susammaṭṭhavālikaṅgaṇā.",
  "tika-s0202t3:30_0": "Anokappanaṁ asaddahanaṁ. Amarisanaṁ asahanaṁ. Anāgatavacanaṁ anāgatasaddappayogo,",
  "tika-s0202t3:30_1": "attho pana vattamānakālikova. Tenāha ‘‘paccakkhampī’’ti. Ariyiddhiyanti ‘‘paṭikūle",
  "tika-s0202t3:30_2": "apaṭikūlasaññī viharatī’’ti (a. ni. 5.144) evaṁ vuttaariyiddhiyaṁ.",
  "tika-s0202t3:31_0": "Pūtikummāso chaḍḍanīyadhammo tassa gehato laddhopi na dātabbayuttako dāsijanena dinnoti",
  "tika-s0202t3:31_1": "āha ‘‘deyyadhammavasena neva dānaṁ alatthamhā’’ti. ‘‘Imehi muṇḍakehī’’tiādinā nitthunanavacanena",
  "tika-s0202t3:31_2": "paccakkhānaṁ atthato laddhameva, tassa pana ujukaphāsusamācāravasena aladdhattā vuttaṁ",
  "tika-s0202t3:31_3": "‘‘na paccakkhāna’’nti. Tenāha – ‘‘paṭisanthāravasena paccakkhānampi na alatthamhā’’ti.",
  "tika-s0202t3:31_4": "‘‘Neva dāna’’ntiādi paccāsīsāya akkhantiyā ca vuttaṁ viya pacurajano maññeyyāti tannivattanatthaṁ",
  "tika-s0202t3:31_5": "adhippāyamassa vivarituṁ ‘‘kasmā panā’’tiādi vuttaṁ. Suttikāpaṭicchannanti sippikāchadāhi channaṁ.",
  "tika-s0202t3:32_0": "Ukkaṭṭhaekāsanikatāyāti idaṁ bhūtakathanamattaṁ therassa tathābhāvadīpanato. Mudukassapi",
  "tika-s0202t3:32_1": "hi ekāsanikassa yāya nisajjāya kiñcimattaṁ bhojanaṁ bhuttaṁ, vattasīsenapi tato vuṭṭhitassa",
  "tika-s0202t3:32_2": "puna bhuñjituṁ na vaṭṭati. Tenāha tipiṭakacūḷābhayatthero ‘‘āsanaṁ vā rakkheyya bhojanaṁ",
  "tika-s0202t3:32_3": "vā’’ti. Ukkaṭṭhasapadānacārikoti purato pacchato ca āhaṭabhikkhampi aggahetvā bahidvāre",
  "tika-s0202t3:32_4": "ṭhatvā pattavissajjanameva karoti. Eteneva therassa ukkaṭṭhapiṇḍapātikabhāvo dīpito.",
  "tika-s0202t3:32_5": "Tenāha – ‘‘svātanāya bhikkhaṁ nāma nādhivāsetī’’ti. Atha kasmā adhivāsesīti āha ‘‘mātu",
  "tika-s0202t3:32_6": "anuggahenā’’tiādi . Paṇḍitā hi mātāpitūnaṁ ācariyupajjhāyānaṁ vā kātabbaṁ anuggahaṁ",
  "tika-s0202t3:32_7": "ajjhupekkhitvā dhutaṅgasuddhikā na bhavanti.",
  "tika-s0202t3:33_0": "301.Payuttanti vaddhivasena payojitaṁ, taddhitalopaṁ katvā vuttanti veditabbaṁ yathā",
  "tika-s0202t3:33_1": "aññatthāpi ‘‘pitāmahaṁ dhanaṁ laddhā, sukhaṁ jīvati sañcayo’’ti . Jeṭṭhakitthiyoti",
  "tika-s0202t3:33_2": "padhānitthiyo. Itoti imasmiṁ kule anubhavitabbavibhavasampattito. Aññatoti imassa",
  "tika-s0202t3:33_3": "dinnattā aññasmiṁ kule anubhavitabbasampattito.",
  "tika-s0202t3:34_0": "302.Cittavicittanti kappanāya ceva araharūpena alaṅkārādinā ca cittitañceva vicittitañca.",
  "tika-s0202t3:34_1": "Vaṇakāyanti vaṇabhūtaṁ kāyaṁ. Samantato ussitanti heṭṭhimakāyavasena heṭṭhā upari",
  "tika-s0202t3:34_2": "ca sannissitaṁ. Niccāturanti abhiṇhappaṭipīḷitaṁ, sadā dukkhitaṁ vā. Bahusaṅkappanti",
  "tika-s0202t3:34_3": "rāgavatthubhāvena abhijanehi hāvabhāvavilāsavasena, āmisavasena ca soṇasiṅgālādīhi",
  "tika-s0202t3:34_4": "bahūhi saṅkappetabbaṁ. Ṭhitīti avaṭṭhānaṁ avipariṇāmo natthi. Tenāha – ‘‘bhijjanadhammatāva",
  "tika-s0202t3:34_5": "niyatā’’ti, parissavabhāvāpatti ceva vināsapatti ca ekantikāti attho.",
  "tika-s0202t3:35": "Cittakatampīti gandhādīhi cittakatampi. Rūpanti sarīraṁ.",
  "tika-s0202t3:36_0": "Alattakakatāti piṇḍialattakena suvaṇṇakatā. Tenāha ‘‘alattakena rañjitā’’ti. Cuṇṇakamakkhitanti",
  "tika-s0202t3:36_1": "dosanīharaṇehi tāpadahanādīhi katābhisaṅkhāramukhaṁ gorocanādīhi obhāsanakacuṇṇehi",
  "tika-s0202t3:36_2": "makkhitaṁ, tenāha ‘‘sāsapakakkenā’’tiādi.",
  "tika-s0202t3:37_0": "Rasodakenāti saralaniyyāsarasamissena udakena. Āvattanaparivatte katvāti āvattanaparivattanavasena",
  "tika-s0202t3:37_1": "nate katvā. Aṭṭhapadakaracanāyāti bhittikūṭaddhacandādivibhāgāya aṭṭhapadakaracanāya.",
  "tika-s0202t3:38": "Viravamāneti ‘‘ayaṁ palāyati, gaṇha gaṇhā’’ti viravamāne. Hiraññasuvaṇṇaorodheti vattabbaṁ.",
  "tika-s0202t3:39": "303.Ussitāya ussitāyāti kulavibhavabāhusaccapaññāsampattiyā uggatāya uggatāya. Abhilakkhito uḷārabhāvena.",
  "tika-s0202t3:40_0": "304.Parijuññānīti parihānāni. Ye byādhinā abhibhūtā sattā jiṇṇakappā vayohānisattā",
  "tika-s0202t3:40_1": "viya honti, tato nivattento ‘‘jarājiṇṇo’’ti āha. Vayovuḍḍho, na sīlādivuḍḍho. Mahattaṁ",
  "tika-s0202t3:40_2": "lāti gaṇhātīti mahallako, jātiyā mahallako, na vibhavādināti jātimahallako. Dvattirājaparivattasaṅkhātaṁ",
  "tika-s0202t3:40_3": "addhānaṁ kālaṁ gato vītivattoti addhagato. Tathā ca paṭhamavayaṁ majjhimavayañca",
  "tika-s0202t3:40_4": "atīto hotīti āha ‘‘addhānaṁ atikkanto’’ti. Jiṇṇādipadehi paṭhamavayamajjhimavayassa",
  "tika-s0202t3:40_5": "bodhitattā anuppattatāvisiṭṭho vaya-saddo osānavayavisayoti āha ‘‘pacchimavayaṁ anuppatto’’ti.",
  "tika-s0202t3:41_0": "‘‘Appiccho, appaḍaṁsamakasavātātapasarīsapasamphasso’’ti (a. ni. 10.11) evamādīsu",
  "tika-s0202t3:41_1": "viya appa-saddo abhāvatthoti adhippāyenāha ‘‘appābādhoti arogo, appātaṅkoti niddukkho’’ti.",
  "tika-s0202t3:41_2": "Appattho vā idha, tatthāpi appa-saddo daṭṭhabbo. Evañhi ‘‘yo hi, gahapati, imaṁ pūtikāyaṁ",
  "tika-s0202t3:41_3": "pariharanto muhuttampi ārogyaṁ paṭijāneyya kimaññatra bālyā’’ti (saṁ. ni. 3.1) suttapadaṁ",
  "tika-s0202t3:41_4": "samatthitaṁ hoti. Vipaccanaṁ vipāko, so eva vepāko. Samo vepāko etissā atthīti samavepākinī,",
  "tika-s0202t3:41_5": "tāya. Teneva samavepākinibhāvena sabbampi sammadeva gaṇhāti dhāretīti gahaṇī. Gahaṇisampattiyā",
  "tika-s0202t3:41_6": "hi yathābhuttaāhāro sammadeva jīranto sarīre tiṭṭhati, no aññathā bhuttabhutto āhāro",
  "tika-s0202t3:41_7": "jīrati gahaṇiyā tikkhabhāvena. Tatheva tiṭṭhatīti bhuttākāreneva tiṭṭhati gahaṇiyā",
  "tika-s0202t3:41_8": "mandabhāvato. Bhattacchando uppajjateva bhuttaāhārassa sammā pariṇāmaṁ gatattā. Tenevāti",
  "tika-s0202t3:41_9": "samavepākinibhāveneva. Pattānaṁ bhogānaṁ parikkhiyamānaṁ na sahasā ekajjhaṁyeva parikkhayaṁ",
  "tika-s0202t3:41_10": "gacchanti, atha kho anukkamena, tathā ñātayopīti āha ‘‘anupubbenā’’ti. Chātakabhayādināti",
  "tika-s0202t3:41_11": "ādi-saddena byādhibhayādiṁ saṅgaṇhāti.",
  "tika-s0202t3:42_0": "305. Uddesasīsena niddeso gahitoti āha ‘‘dhammaniddesā uddiṭṭhā’’ti. Yasmā vā ye",
  "tika-s0202t3:42_1": "dhammā uddisitabbaṭṭhena ‘‘uddesā’’ti vuccanti. Teva dhammā niddisitabbaṭṭhena niddesāti",
  "tika-s0202t3:42_2": "‘‘dhammaniddesā uddiṭṭhā’’ti attho vutto. Atha vā ye dhammā aniccatādivibhāvanavasena",
  "tika-s0202t3:42_3": "uddhaṁ uddhaṁ desessanti, te dhammā tatheva nissesato desessantīti evaṁ uddesaniddesapadānaṁ",
  "tika-s0202t3:42_4": "anatthantaratā veditabbā. Tatthāti jarāmaraṇasantike. Addhuvoti niddhuvo na thiro,",
  "tika-s0202t3:42_5": "aniccoti attho. Tenāha ‘‘dhuvaṭṭhānavirahito’’ti, ajātābhūtāsaṅkhatadhuvabhāvakāraṇavivittoti",
  "tika-s0202t3:42_6": "attho. Upanīyyatīti vā jarāmaraṇena loko sammā nīyati, tasmā addhuvoti evamettha",
  "tika-s0202t3:42_7": "attho daṭṭhabbo. Tāyitunti jātiādibyasanato rakkhituṁ samatthena issarena attanā",
  "tika-s0202t3:42_8": "virahitoti. ‘‘Imaṁ lokaṁ ito vaṭṭadukkhato mocessāmi, jarābyādhimaraṇānaṁ taṁ adhibhavituṁ",
  "tika-s0202t3:42_9": "na dassāmī’’ti evaṁ abhisaratīti abhissaraṇaṁ, lokassa sukhassa dātā hitassa vidhātā",
  "tika-s0202t3:42_10": "koci issaro, tadabhāvato āha ‘‘anabhissaroti asaraṇo’’ti. Nissako mamāyitabbavatthuabhāvato,",
  "tika-s0202t3:42_11": "tenāha ‘‘sakabhaṇḍavirahito’’tiādi. Taṇhāya vase jāto taṇhāya vijitoti katvā ‘‘taṇhāya dāso’’ti vuttaṁ.",
  "tika-s0202t3:43_0": "306. Hatthivisayattā hatthisannissitattā vā hatthisippaṁ ‘‘hatthī’’ti gahitanti āha",
  "tika-s0202t3:43_1": "– ‘‘hatthisminti hatthisippe’’ti, sesapadesupi eseva nayo. Sātisayaṁ ūrubalaṁ etassa",
  "tika-s0202t3:43_2": "atthīti ūrubalīti āha – ‘‘ūrubalasampanno’’ti, tamevatthaṁ pākaṭaṁ katvā dassetuṁ",
  "tika-s0202t3:43_3": "‘‘yassa hī’’tiādi vuttaṁ. Abhinnaṁ parasenaṁ bhindato bhinnaṁ sakasenaṁ sandhārayato",
  "tika-s0202t3:43_4": "upatthambhayato. Bāhubalīti etthāpi ‘‘yassa hi phalakañca āvudhañca gahetvā’’tiādinā",
  "tika-s0202t3:43_5": "attho vattabbo, idha pana parahatthagataṁ rajjaṁ āharituṁ bāhubalanti yojanā. Yathā",
  "tika-s0202t3:43_6": "hi ‘‘ūrubalī’’ti etthāpi bāhubalaṁ anāmasitvā attho, evaṁ ‘‘bāhubalī’’ti ettha ūrubalaṁ",
  "tika-s0202t3:43_7": "anāmasitvā attho veditabbo, āhito ahaṁmāno etthāti attā, attabhāvo. Alaṁ samattho",
  "tika-s0202t3:43_8": "attā etassāti alamatthoti āha ‘‘samatthaattabhāvo’’ti.",
  "tika-s0202t3:44_0": "Pariyodhāyāti vā parito ārakkhaṁ odahitvā. ‘‘Saṁvijjante kho, bho raṭṭhapāla, imasmiṁ",
  "tika-s0202t3:44_1": "rājakule hatthikāyāpi…pe… vattissantī’’ti idampi so rājā upari dhammuddesassa kāraṇaṁ āharanto āha.",
  "tika-s0202t3:45_0": "Vuttasseva anu pacchā gāyanavasena kathanaṁ anugīti. Tā pana gāthā dhammuddesānaṁ",
  "tika-s0202t3:45_1": "desanānupubbiṁ anādiyitvāpi yathārahaṁ saṅgaṇhanavasena anugītāti āha ‘‘catunnaṁ",
  "tika-s0202t3:45_2": "dhammuddesānaṁ anugīti’’nti.",
  "tika-s0202t3:46": "307.Ekanti ekajātiyaṁ. Vatthukāmakilesakāmā visayabhedena bhinditvā tathā vuttāti daṭṭhabbo.",
  "tika-s0202t3:47": "Sāgarantenāti sāgarapariyantena.",
  "tika-s0202t3:48": "Aho vatāti socane nipāto, ‘‘aho vata pāpaṁ kataṁ mayā’’tiādīsu viya. Amarātiādīsu āhūti kathenti. Mataṁ uddissa ‘‘amha’’nti vattabbe sokavasena ‘‘amara’’nti vuccati.",
  "tika-s0202t3:49": "Vosānanti niṭṭhaṁ, pariyosānanti attho. Sāvāti paññā eva. Dhanatoti sabbadhanato. Uttamatarā seṭṭhā, tenevāha ‘‘paññājīviṁ jīvitamāhu seṭṭha’’nti (saṁ. ni. 1.246; su. ni. 184).",
  "tika-s0202t3:50_0": "Tesu pāpaṁ karontesu sattesu, niddhāraṇe cetaṁ bhummavacanaṁ. Paramparāyāti attabhāvaparamparāya.",
  "tika-s0202t3:50_1": "Saṁsāraṁ āpajjitvāti bhavādīsu saṁsārassa āpajjanahetuṁ āpajjanto paralokaṁ upeti,",
  "tika-s0202t3:50_2": "paralokaṁ upentova bahuvidhadukkhasaṅkhātaṁ gabbhañca upeti. Tādisassāti tathārūpassa",
  "tika-s0202t3:50_3": "gabbhavāsadukkhādīnaṁ adhiṭṭhānabhūtassa appapaññassa añño appapañño ca abhisaddahanto",
  "tika-s0202t3:50_4": "hitasukhāvahanti pattiyāyanto.",
  "tika-s0202t3:51": "‘‘Pāpadhammo’’ti vuttattā tādisassa paraloko nāma duggati evāti āha ‘‘paramhi apāyaloke’’ti.",
  "tika-s0202t3:52": "Vividharūpenāti rūpasaddādivasena tatthapi paṇītatarādivasena bahuvidharūpena.",
  "tika-s0202t3:53_0": "Sāmaññamevāti samaṇabhāvo eva seyyo. Ettha ca ādito dvīhi gāthāhi catuttho dhammuddeso",
  "tika-s0202t3:53_1": "anugīto. Catutthagāthāya tatiyo. Pañcamagāthāya dutiyo. Chaṭṭhagāthāya dutiyatatiyā.",
  "tika-s0202t3:53_2": "Sattamagāthāya paṭhamo dhammuddeso anugīto, aṭṭhamādīhi pavattinivattīsu kāmesu nekkhamme",
  "tika-s0202t3:53_3": "ca yathārahaṁ ādīnavānisaṁsaṁ vibhāvetvā attano pabbajjakāraṇaṁ paramato dassento",
  "tika-s0202t3:53_4": "yathāvuttadhammuddesaṁ nigameti, tena vuttaṁ ‘‘tā pana gāthā dhammuddesānaṁ desanānupubbiṁ",
  "tika-s0202t3:53_5": "anādiyitvāpi yathārahaṁ saṅgaṇhanavasena anugītā’’ti. Sesaṁ suviññeyyameva.",
  "tika-s0202t3:54": "Raṭṭhapālasuttavaṇṇanāya līnatthappakāsanā samattā.",
  "tika-s0202t3:55": "3. Maghadevasuttavaṇṇanā",
  "tika-s0202t3:56_0": "308.Pubbemaghadevo nāma rājāti atītakāle imasmiṁyeva kappe anekavassasahassāyukesu",
  "tika-s0202t3:56_1": "manussesu paṭipāṭiyā uppannānaṁ caturāsītisahassānaṁ cakkavattirājūnaṁ ādipuriso",
  "tika-s0202t3:56_2": "maghadevoti evaṁnāmo rājā.",
  "tika-s0202t3:57_0": "Dhammoti rājadhammoti lokikā vadanti. Mahābodhinidhānapāramitāsaṅkhāto pana dhammo",
  "tika-s0202t3:57_1": "atthīti dhammiko. Dhammenāti ñāyena. Tadā brahmavihārādibhāvanādhammassa rañño anadhigatattā",
  "tika-s0202t3:57_2": "tassapi vā anabhijjhādīhi samānayogakkhamattā vuttaṁ ‘‘dasakusalakammapathe ṭhito’’ti.",
  "tika-s0202t3:57_3": "Dhammanti dhammato anapetaṁ. Tathā hi ca so pakkhapātābhāvato ‘‘samo’’ti vuccatīti",
  "tika-s0202t3:57_4": "āha ‘‘samaṁ caratī’’ti. Pakatiniyāmenevāti paveṇiyā āgataniyāmeneva. Yasmā nigamajanapadesu",
  "tika-s0202t3:57_5": "yebhuyyena gahapatīnaṁ saṅgaho, tasmā aṭṭhakathāyaṁ ‘‘gahapatikāna’’ntveva vuttaṁ.",
  "tika-s0202t3:57_6": "Pāḷiyaṁ pana aññameva nāgaracārittaṁ, aññaṁ negamajanapadacārittanti te visuṁ gahitā",
  "tika-s0202t3:57_7": "‘‘negamesu ceva janapadesu cā’’ti. Paccuggamananiggamanavasena uposathassa paṭiharaṇaṁ",
  "tika-s0202t3:57_8": "pāṭihāriyo, so eva pāṭihāriko, pakkho. Ime divasāti ime cattāro divasā.",
  "tika-s0202t3:58_0": "309.Devoti maccu abhibhavanaṭṭhena. Yathā hi devo pakatisatte abhibhavati, evaṁ maccu",
  "tika-s0202t3:58_1": "satte abhibhavati. ‘‘Ahaṁ asukaṁ maddituṁ āgamissāmi, tvaṁ tassa kese gahetvā mā",
  "tika-s0202t3:58_2": "vissajjehī’’ti maccudevassa āṇākarā dūtā viyāti dūtāti vuccanti. Alaṅkatapaṭiyattāyāti",
  "tika-s0202t3:58_3": "idaṁ attano dibbānubhāvaṁ āvikatvā ṭhitāyāti dassetuṁ vuttaṁ. Devatābyākaraṇasadisameva",
  "tika-s0202t3:58_4": "hoti na cireneva maraṇasambhavato. Visuddhidevānanti khīṇāsavabrahmānaṁ. Te hi carimabhave",
  "tika-s0202t3:58_5": "bodhisattānaṁ jiṇṇādike dassenti.",
  "tika-s0202t3:59_0": "Dukhitañca byādhitanti byādhibhāvena sañjātadukkhanti attho. Antimabhavikabodhisattānaṁ",
  "tika-s0202t3:59_1": "visuddhidevehi upaṭṭhāpitabhāvaṁ upādāya tadaññesaṁ tehi anupaṭṭhāpitānampi paṇḍitānaṁ",
  "tika-s0202t3:59_2": "tathā voharitabbatā pariyāyasiddhāti āha ‘‘iminā pariyāyenā’’ti.",
  "tika-s0202t3:60_0": "Disampatīti vibhattialopena niddeso, disāsīsena desā vuttāti desānaṁ adhipatirājāti",
  "tika-s0202t3:60_1": "attho. Uttamaṅge sirasi ruhantīti uttamaṅgaruhā, kesā. Te panettha yasmā palitattā",
  "tika-s0202t3:60_2": "avisesato sabbapacchimavayasandassakā honti, tasmā ‘‘vayoharā’’ti vuttā.",
  "tika-s0202t3:61_0": "Purisayugo yasmā tasmiṁ vaṁse sañjātapurisaṭṭhitiyā paricchinno, tasmā āha ‘‘vaṁsasambhave",
  "tika-s0202t3:61_1": "purise’’ti. Rājagehato āhaṭabhikkhāya yāpentoti iminā kumārakapabbajjāya upagatabhāvaṁ dasseti.",
  "tika-s0202t3:62_0": "Parihariyamānovāti aññena aññena parihariyamāno viya velāya velāya tena mahatā parijanena",
  "tika-s0202t3:62_1": "upaṭṭhiyamāno kumārakīḷaṁ kīḷīti attho. Keci pana ‘‘parihariyamāno evā’’ti avadhāraṇavasena",
  "tika-s0202t3:62_2": "atthaṁ vadanti, tathā sati caturāsītivassasahassāni thaññapāyī taruṇadārako ahosīti",
  "tika-s0202t3:62_3": "āpajjatīti tadayuttaṁ. Kumārakālaṁ vatvā tadanantaraṁ oparajjavacanato viruddhañcetaṁ.",
  "tika-s0202t3:62_4": "(Pañcamaṅgalavacanena unnaṅgalamaṅgalaukkantanamaṅgalakammahāyamaṅgaladussamaṅgalāni",
  "tika-s0202t3:62_5": "samupagatāni eva ahesunti daṭṭhabbaṁ).",
  "tika-s0202t3:63_0": "311. Savaṁsavasena āgatā puttanattuādayo puttā ca paputtā ca etissāti puttapaputtakā",
  "tika-s0202t3:63_1": "paramparā. Nihatanti nihitaṁ ṭhapitaṁ, pavattitanti attho. Nihatanti vā satataṁ patiṭṭhitabhāvena",
  "tika-s0202t3:63_2": "vaḷañjitanti attho. Tenāha ‘‘kalyāṇavatta’’nti. Atirekatarā dve guṇāti mahāsattassa",
  "tika-s0202t3:63_3": "maghadevakālato atirekatarā dve guṇā itararājūhi pana atirekatarā anekasatasahassappabhedā eva guṇā ahesunti.",
  "tika-s0202t3:64_0": "312. Tettiṁsa sahapuññakārino ettha nibbattāti taṁsahacaritaṭṭhānaṁ tettiṁsaṁ, tadeva",
  "tika-s0202t3:64_1": "tāvatiṁsaṁ, taṁnivāso etesanti tāvatiṁsā. Nivāsabhāvo ca tesaṁ tattha nibbattanapubbakoti",
  "tika-s0202t3:64_2": "āha – ‘‘devānaṁ tāvatiṁsānanti tāvatiṁsabhavane nibbattadevāna’’nti. Raññoti nimimahārājassa.",
  "tika-s0202t3:64_3": "Ovāde ṭhatvāti ‘‘sīlaṁ arakkhanto mama santikaṁ mā āgacchatū’’ti niggaṇhanavasenapi,",
  "tika-s0202t3:64_4": "‘‘ekantato mama vijite vasantena sīlaṁ rakkhitabba’’nti evaṁ pavattitaovādavasenapi ovāde ṭhatvā.",
  "tika-s0202t3:65_0": "Athananti mahājutikaṁ mahāvipphāraṁ mahānubhāvaṁ nimirājānaṁ. ‘‘Sakkohamasmi devindo,",
  "tika-s0202t3:65_1": "tava santikamāgato’’ti attano sakkabhāvaṁ pavedetvā ‘‘kaṅkhaṁ te paṭivinodessāmī’’ti",
  "tika-s0202t3:65_2": "āha. Tenāha ‘‘sabbabhūtānamissarā’’tiādi.",
  "tika-s0202t3:66_0": "Sīlaṁ upādāya omakatāya ‘‘ki’’nti hīḷento vadati. Guṇavisiṭṭhatāyāti lābhayasādīnañceva",
  "tika-s0202t3:66_1": "piyamanāpatādīnañca āsavakkhayapariyosānānaṁ nimittabhāvena uttamaguṇatāya. Tadā",
  "tika-s0202t3:66_2": "sakko anuruddhatthero, so attano purimajātiyaṁ paccakkhasiddhaṁva dānato sīlaṁ mahantaṁ",
  "tika-s0202t3:66_3": "vibhāvento ‘‘ahañhī’’tiādimāha. Tattha attanā vasiyamānaṁ kāmāvacaradevalokaṁ sandhāya",
  "tika-s0202t3:66_4": "‘‘pettivisayato’’ti vuttaṁ. Tassa hi kappasatasahassaṁ vivaṭṭajjhāsayassa pūritapāramissa",
  "tika-s0202t3:66_5": "devaloko petaloko viya upaṭṭhāsi. Tenevāha ‘‘accharāgaṇasaṅghuṭṭhaṁ, pisācagaṇasevita’’nti (saṁ. ni. 1.46).",
  "tika-s0202t3:67": "Khattiyeti khattiyajātiyaṁ. Visujjhatīti brahmalokūpapattiṁ sandhāya vadati kāmasaṁkilesavisujjhanato. Kāyāti ca brahmakāyamāha.",
  "tika-s0202t3:68_0": "Imassa mama adiṭṭhapubbarūpaṁ disvā ‘‘ahudeva bhaya’’nti cintetvā āha ‘‘avikampamāno’’ti.",
  "tika-s0202t3:68_1": "Bhāyanto hi cittassa aññathattena kāyassa ca chambhitattena vikampati nāma. Tenāha",
  "tika-s0202t3:68_2": "‘‘abhāyamāno’’ti. Sukhaṁ kathetuṁ hotīti puññaphalaṁ kathetuṁ sukhaṁ hoti.",
  "tika-s0202t3:69_0": "313.Manaṁ āgamma yuttāyeva hontīti mātalissa sakkasseva cittaṁ jānitvā yuttā viya",
  "tika-s0202t3:69_1": "honti, rathe yuttaājānīyakiccaṁ karonti devaputtā. Evaṁ tādise kāle tathā paṭipajjanti,",
  "tika-s0202t3:69_2": "yathā erāvaṇo devaputto hatthikiccaṁ. Naddhito paṭṭhāyāti rathapañjarapariyantena",
  "tika-s0202t3:69_3": "akkhassa sambandhaṭṭhānaṁ naddhī, tato paṭṭhāya. Akkho bajjhati etthāti akkhabaddho,",
  "tika-s0202t3:69_4": "akkhena rathassa baddhaṭṭhānaṁ. Yathā devalokato yāva candamaṇḍalassa gamanavīthi,",
  "tika-s0202t3:69_5": "tāva attano ānubhāvena heṭṭhāmukhameva rathaṁ pesesi, evaṁ candamaṇḍalassa gamanavīthito",
  "tika-s0202t3:69_6": "yāva rañño pāsādo, tāva tatheva pesesi. Dve magge dassetvāti patodalaṭṭhiyā ākāsaṁ",
  "tika-s0202t3:69_7": "vilikhanto viya attano ānubhāvena nirayagāmī devalokagāmī cāti dve magge dassetvā.",
  "tika-s0202t3:69_8": "Katamenātiādi desanāmattaṁ, yathā tena rathena gacchantassa nirayo devaloko ca pākaṭā",
  "tika-s0202t3:69_9": "honti, tathā karaṇaṁ adhippetaṁ.",
  "tika-s0202t3:70_0": "Vuttakāraṇameva sandhāyāha mahāsatto ‘‘ubhayeneva maṁ mātali nehī’’ti. Dugganti duggamaṁ.",
  "tika-s0202t3:70_1": "Vettaraṇinti evaṁnāmakaṁ nirayaṁ. Kuthitanti pakkuthitaṁ nipakkatelasadisajālaṁ.",
  "tika-s0202t3:70_2": "Khārasaṁyuttanti khārodakasadisaṁ.",
  "tika-s0202t3:71_0": "Rathaṁ nivattetvāti nirayābhimukhato nivattetvā. Bīraṇīdevadhītāyāti ‘‘bīraṇī’’ti",
  "tika-s0202t3:71_1": "evaṁnāmikāya accharāya. Soṇadinnadevaputtassāti ‘‘soṇadinno’’ti evaṁnāmakassa devaputtassa.",
  "tika-s0202t3:71_2": "Gaṇadevaputtānanti gaṇavasena puññaṁ katvā gaṇavaseneva nibbattadevaputtānaṁ.",
  "tika-s0202t3:72_0": "Pattakāleti upakaṭṭhāya velāya. Atithinti paccekasambuddhaṁ. Kassapassa bhagavato",
  "tika-s0202t3:72_1": "sāsane ekaṁ khīṇāsavattherantipi vadanti. Mātāva puttaṁ sakimābhinandīti yathā pavāsato",
  "tika-s0202t3:72_2": "āgataṁ puttaṁ mātā sakiṁ ekavāraṁ āgatakāle abhinandati, tathā niccakāle abhinandi",
  "tika-s0202t3:72_3": "sakkaccaṁ parivisi. Saṁyamā saṁvibhāgāti sīlasaṁyamā saṁvibhāgasīlā. Jātaketi nimijātake.",
  "tika-s0202t3:73_0": "Cittakūṭanti devanagarassa dakkhiṇadisāya dvārakoṭṭhakaṁ. Sakko cittaṁ sandhāretuṁ",
  "tika-s0202t3:73_1": "asakkontoti mahāsatte pavattaṁ devatānaṁ sakkārasammānaṁ paṭicca uppannaṁ attano",
  "tika-s0202t3:73_2": "usūyacittaṁ bahi anāvikatvā abbhantareyeva ca naṁ ṭhapetuṁ asakkonto. Aññesaṁ puññena",
  "tika-s0202t3:73_3": "vasāhīti sakkassa mahāsattaṁ rosetukāmatāya ārādhanaṁ nidasseti. Purāṇasakko dīghāyuko,",
  "tika-s0202t3:73_4": "taṁ upādāya jarājiṇṇaṁ viya katvā ‘‘jarasakko’’ti vuttaṁ.",
  "tika-s0202t3:74_0": "315.Sesaṁ sabbanti pabbajjupagamanā sesaṁ attano vaṁse porāṇarājūnaṁ rājacārittaṁ.",
  "tika-s0202t3:74_1": "Pākatikanti puna sabhāvattameva gato ahosi, apabbajitabhāvavacanenevassa brahmavihārabhāvanādīnaṁ",
  "tika-s0202t3:74_2": "pabbajjāguṇānaṁ abhāvo dīpito hoti.",
  "tika-s0202t3:75_0": "316.Vīriyaṁ akaronto samucchindati, na tāva samucchinnaṁ, kalyāṇamittasaṁsaggādipaccayasamavāye",
  "tika-s0202t3:75_1": "sati sīlavataṁ kalyāṇavattaṁ pavattetuṁ sakkoti . Dussīlena samucchinnaṁ nāma hoti",
  "tika-s0202t3:75_2": "tassa tattha nirāsabhāvena paṭipattiyā eva asambhavato. Satta sekhā pavattenti kalyāṇavattassa",
  "tika-s0202t3:75_3": "apariniṭṭhitakiccattā. Khīṇāsavena pavattitaṁ nāma pariniṭṭhitakiccattā. Sesaṁ suviññeyyameva.",
  "tika-s0202t3:76": "Maghadevasuttavaṇṇanāya līnatthappakāsanā samattā.",
  "tika-s0202t3:77": "4. Madhurasuttavaṇṇanā",
  "tika-s0202t3:78_0": "317.Madhurāyanti uttaramadhurāyaṁ. Gundāvaneti kāḷasippalivane. Atimuttakavaneti",
  "tika-s0202t3:78_1": "ca vadanti. Catūsu vaṇṇesu brāhmaṇova seṭṭho vaṇṇo. Paṇḍaroti parisuddho. Kāḷakoti",
  "tika-s0202t3:78_2": "aparisuddho. Jātigottādipaññāpanaṭṭhānesūti jātigottādivasena suddhacintāyaṁ brāhmaṇā",
  "tika-s0202t3:78_3": "eva suddhajātikā, na itareti adhippāyo. Saṁsārato vā suddhacintāyaṁ brāhmaṇāva sujjhanti",
  "tika-s0202t3:78_4": "vedavihitassa suddhavidhino aññesaṁ avisayattāti adhippāyo. Taṁ panetaṁ tesaṁ virujjhati",
  "tika-s0202t3:78_5": "khattiyavessānampi mantajjhenassa anuññātattā, mantajjhenavidhinā ca saṁsārasuddhiyābhāvato.",
  "tika-s0202t3:78_6": "Puttā nāma anorasāpi honti, na tathā imeti āha ‘‘orasā’’ti. Ure saṁvaḍḍhitaputtopi",
  "tika-s0202t3:78_7": "‘‘orasa’’nti vuccati. Ime pana mukhato niggato hutvā ure saṁvaḍḍhāti dassetuṁ ‘‘orasā",
  "tika-s0202t3:78_8": "mukhato jātā’’ti vuttaṁ. Tato eva brahmato jātāti brahmajā, brahmasambhūtāpi ‘‘brahmajā’’ti",
  "tika-s0202t3:78_9": "vuccanti, na tathā ime. Ime pana paccakkhato brahmunā nimmitāti brahmanimmitā, tato",
  "tika-s0202t3:78_10": "eva brahmato laddhabbavijjādidāyajjadāyādāti brahmadāyādāti sabbametaṁ brāhmaṇānaṁ",
  "tika-s0202t3:78_11": "katthanāpalāpasadisaṁ viññūnaṁ appamāṇaṁ avimaddakkhamaṁ vācāvatthumattaṁ brahmakuttasseva",
  "tika-s0202t3:78_12": "abhāvato. Yaṁ panettha vattabbaṁ, taṁ visuddhimaggavaṇṇanāyaṁ vuttameva. Tenāha ‘‘ghosoyevā’’tiādi.",
  "tika-s0202t3:78_13": "Vohāramattamevetanti etaṁ ‘‘brāhmaṇova seṭṭho vaṇṇo’’tiādi vacanamattameva, na tassa",
  "tika-s0202t3:78_14": "attho tehi adhippetappakāro atthi.",
  "tika-s0202t3:79_0": "318.Samijjheyyāti diṭṭhidīpanavasena attano ajjhāsayo nipphajjeyya. Tenāha ‘‘manoratho",
  "tika-s0202t3:79_1": "pūreyyā’’ti. Khattiyopīti parakhattiyopi . Assāti samiddhadhanādiṁ pattassa. Tenāha",
  "tika-s0202t3:79_2": "– ‘‘issariyasampattassā’’ti nesanti etesaṁ catunnaṁ vaṇṇānaṁ ettha pubbuṭṭhāyibhāvādinā",
  "tika-s0202t3:79_3": "itarehi upacaritabbatāya na kiñci nānākaraṇanti yojanā.",
  "tika-s0202t3:80_0": "322. Ahaṁ cīvarādīhi upaṭṭhāko, tumhākaṁ icchitacchitakkhaṇe vadeyyātha yenatthoti",
  "tika-s0202t3:80_1": "yojanā. Corādiupaddavanisedhanena rakkhāgutti, dānādinimittaupaddavanisedhanena āvaraṇagutti.",
  "tika-s0202t3:80_2": "Paccuppannānatthanisedhanena vā rakkhāgutti, āgāmianatthanisedhanena āvaraṇagutti.",
  "tika-s0202t3:80_3": "Ettha ca khattiyādīsu yo yo issaro, tassa itarena anuvattetabbabhāve, kusalākusalakaraṇena",
  "tika-s0202t3:80_4": "nesaṁ vasena laddhabbaabhisamparāye, pabbajitehi laddhabbasāmīcikiriyāya ca aṇumattopi",
  "tika-s0202t3:80_5": "viseso natthi, tasmā so visesābhāvo pāḷiyaṁ tattha tattha vāre ‘‘evaṁ sante’’tiādinā",
  "tika-s0202t3:80_6": "vibhāvito. Sesaṁ suviññeyyameva.",
  "tika-s0202t3:81": "Madhurasuttavaṇṇanāya līnatthappakāsanā samattā.",
  "tika-s0202t3:82": "5. Bodhirājakumārasuttavaṇṇanā",
  "tika-s0202t3:83": "324.Olokanakapadumanti līlāaravindaṁ. Tasmāti kokanadasaṇṭhānattā kokanadoti saṅkhaṁ labhi.",
  "tika-s0202t3:84_0": "325.Yāva pacchima…pe… phalakaṁ vuttaṁ tassa sabbapacchā santhatattā. Uparimaphalagatañhi",
  "tika-s0202t3:84_1": "sopānamatthakaṁ. Olokanatthaṁyevāti na kevalaṁ bhagavato āgamanaññeva olokanatthaṁ,",
  "tika-s0202t3:84_2": "atha kho attano patthanāya santharāpitāya celapaṭikāya akkamanassapi.",
  "tika-s0202t3:85_0": "Sakuṇapotaketi kādambaṭiṭṭibhaputtake. Aññova bhaveyyāti tasmiṁ attabhāve mātugāmato",
  "tika-s0202t3:85_1": "añño idāni bhariyābhūto mātugāmo bhaveyya. Puttaṁ labheyyāti attano kammavasena puttaṁ,",
  "tika-s0202t3:85_2": "no tassa. Ubhohīti imehi eva ubhohi. Imehi kāraṇehīti tassa rājakumārassa buddhaṁ",
  "tika-s0202t3:85_3": "paṭicca micchāgahaṇaṁ, titthiyānaṁ ujjhāyanaṁ, anāgate manussānaṁ bhikkhūnaṁ uddissa",
  "tika-s0202t3:85_4": "vippaṭisāroti imehi tīhi kāraṇehi. Paññattanti santhataṁ celapaṭikaṁ. Maṅgalaṁ icchantīti maṅgalikā.",
  "tika-s0202t3:86_0": "326.Tatiyaṁkāraṇanti iminā bhikkhūsu vippaṭisārānuppādanamāha. Yaṁ kiñci paribhuñjana-sukhaṁ",
  "tika-s0202t3:86_1": "kāmasukhallikānuyogoti adhippāyena kāmasukhallikānuyogasaññī hutvā…pe… maññamāno evamāha.",
  "tika-s0202t3:87_0": "327. Atha naṁ bhagavā tato micchābhinivesato vivecetukāmo ‘‘so kho aha’’ntiādinā",
  "tika-s0202t3:87_1": "attano dukkaracariyaṁ dassetuṁ ārabhi. Mahāsaccake(ma. ni. 1.364 ādayo) vuttanayeneva",
  "tika-s0202t3:87_2": "veditabbaṁ ‘‘so kho aha’’ntiādipāṭhassa tattha āgataniyāmeneva āgatattā. Pāsarāsisutte",
  "tika-s0202t3:87_3": "(ma. ni. 1.272 ādayo) vuttanayenāti etthāpi eseva nayo.",
  "tika-s0202t3:88_0": "343. Aṅkusaṁ gaṇhanti etena tassa gahaṇe cheko hotīti aṅkusagahaṇasippaṁ. Meghautunti",
  "tika-s0202t3:88_1": "meghaṁ paṭicca uppannasītautuṁ. Pabbatautunti pabbataṁ paṭicca uṇhautuṁ. Ubhayavasena",
  "tika-s0202t3:88_2": "ca tassa tathā sītuṇhaututo eno āgatoti ta-kārassa da-kāraṁ katvā udenoti nāmaṁ akāsi.",
  "tika-s0202t3:89_0": "Tāpaso ogāḷhañāṇavasena rañño matabhāvaṁ ñatvā. Ādito paṭṭhāyāti kosambinagare parantaparañño",
  "tika-s0202t3:89_1": "aggamahesibhāvato paṭṭhāya. Pubbeti sīlavantakāle. Hatthiganthanti hatthīnaṁ attano",
  "tika-s0202t3:89_2": "vase vattāpanasatthaṁ. Tenevassa taṁ sikkhāpeti, kiccañca ijjhati.",
  "tika-s0202t3:90_0": "344.Padahanabhāvoti bhāvanānuyogo. Padhāne vā niyutto padhāniyo, padhāniyassa bhikkhuno,",
  "tika-s0202t3:90_1": "tasseva padhāniyabhāvassa aṅgāni kāraṇāni padhāniyaṅgāni. Saddhā etassa atthīti saddho.",
  "tika-s0202t3:90_2": "Kiñcāpi paccekabodhisattānampi abhinīhārato paṭṭhāya āgatā āgamanasaddhā eva, mahābodhisattānaṁ",
  "tika-s0202t3:90_3": "pana saddhā garutarāti sā eva gahitā. Acalabhāvena okappanaṁ ‘‘sammāsambuddho bhagavā,",
  "tika-s0202t3:90_4": "svākhyāto dhammo, suppaṭipanno saṅgho’’ti kenaci akampiyabhāvena ratanattayaguṇe",
  "tika-s0202t3:90_5": "ogāhitvā kappanaṁ. Pasāduppatti ratanattaye pasīdanameva. Bodhinti catumaggañāṇanti",
  "tika-s0202t3:90_6": "vuttaṁ taṁnimittattā sabbaññutaññāṇassa, bodhīti vā sammāsambodhi. Sabbaññutaññāṇapadaṭṭhānañhi",
  "tika-s0202t3:90_7": "maggañāṇaṁ, maggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati.",
  "tika-s0202t3:90_8": "Nicchitasubuddhatāya dhammassa sudhammatā saṅghassa suppaṭipatti vinicchitā eva hotīti",
  "tika-s0202t3:90_9": "āha ‘‘desanāsīsameva ceta’’ntiādi. Tassa padhānaṁ vīriyaṁ ijjhati ratanattayasaddhāya",
  "tika-s0202t3:90_10": "‘‘imāya paṭipadāya jarāmaraṇato muccissāmī’’ti padhānānuyoge avaṁmukhasambhavato.",
  "tika-s0202t3:91_0": "Appābādhotiādi heṭṭhā vuttameva. Aguṇaṁ pakāsetā āyatiṁ saṁvaraṁ āpajjitā sammāpaṭipattiyā",
  "tika-s0202t3:91_1": "visodhanatthaṁ. Udayañca atthañca gantunti ‘‘avijjāsamudayā’’tiādinā pañcannaṁ upādānakkhandhānaṁ",
  "tika-s0202t3:91_2": "udayañca vayañca jānituṁ. Tenāha ‘‘etenā’’tiādi. Parisuddhāya upakkilesavinimuttāya.",
  "tika-s0202t3:91_3": "Nibbijjhitunti tadaṅgavasena pajahituṁ samucchedappahānassa paccayo bhavituṁ. Yaṁ",
  "tika-s0202t3:91_4": "dukkhaṁ khīyatīti kilesesu appahīnesu tena tadupanissayakammaṁ paṭicca yaṁ dukkhaṁ",
  "tika-s0202t3:91_5": "uppajjeyya, taṁ sandhāya vuttaṁ.",
  "tika-s0202t3:92": "345.Sesadivaseti sattadivasato paṭṭhāya yāva dve rattindivā.",
  "tika-s0202t3:93_0": "346. Kucchisannissito gabbho nissayavohārena ‘‘kucchī’’ti vuccati, so etissā atthīti",
  "tika-s0202t3:93_1": "kucchimatī. Tenāha ‘‘āpannasattā’’ti. Ārakkho panassa paccupaṭṭhito hotīti mātarā",
  "tika-s0202t3:93_2": "gahitasaraṇaṁ gabbhavuṭṭhitassa tassa saraṇagamanaṁ pavedayitassa kusalaṁ saraṇaṁ",
  "tika-s0202t3:93_3": "nāma, mātu katarakkho puttassapi paccupaṭṭhitoti. Mahallakakāleti vacanatthaṁ jānanakāle.",
  "tika-s0202t3:93_4": "Sārentīti yathādiṭṭhaṁ yathābalaṁ ratanattayaguṇapatiṭṭhāpanavasena assa sārenti.",
  "tika-s0202t3:93_5": "Sallakkhetvāti vuttamatthaṁ upadhāretvā. Saraṇaṁ gahitaṁ nāma hoti ratanattayassa",
  "tika-s0202t3:93_6": "saraṇabhāvasallakkhaṇapubbakatanninnacittabhāvatova. Sesaṁ suviññeyyameva.",
  "tika-s0202t3:94": "Bodhirājakumārasuttavaṇṇanāya līnatthappakāsanā samattā.",
  "tika-s0202t3:95": "6. Aṅgulimālasuttavaṇṇanā",
  "tika-s0202t3:96_0": "347.Aṅgulīnaṁmālaṁ dhāretīti iminā anvatthā tassa samaññāti dasseti. Tatrāti tasmiṁ",
  "tika-s0202t3:96_1": "ācariyavacanena aṅgulimālassa dhāraṇe. Karīsasahassakhette ekasālisīsaṁ viya apaññāyamānasakakicco",
  "tika-s0202t3:96_2": "hotīti adhippāyo. Takkasīlaṁ pesayiṁsu ‘‘tādisassa ācariyassa santike sippuggahasammāpayogena",
  "tika-s0202t3:96_3": "diṭṭhadhammike samparāyike ca atthe jānanto bhāriyaṁ na kareyyā’’ti. Bāhirakā ahesuṁ",
  "tika-s0202t3:96_4": "ahiṁsakassa vattasampattiyā ācariyassa cittasabhāvato nibbattanatibhāvena. Sineheneva",
  "tika-s0202t3:96_5": "vadanteti sinehena viya vadante.",
  "tika-s0202t3:97_0": "Gaṇanampi na uggaṇhātīti gaṇanavidhimpi na sallakkheti. Tattha kāraṇamāha ‘‘pakatiyā’’tiādinā.",
  "tika-s0202t3:97_1": "Ṭhapitaṭṭhāneti rukkhagacchantarādike ṭhapitaṭṭhāne sakuntasiṅgālānaṁ vasena aṅguliyo",
  "tika-s0202t3:97_2": "vinassanti. Bhaggavoti kosalarañño purohitaṁ gottena vadati. Coro avissāsanīyo sāhasikabhāvato.",
  "tika-s0202t3:97_3": "Purāṇasanthatā sākhā avissāsanīyā vicchikādīnaṁ pavesanayogyattā. Rājā avissāsanīyo",
  "tika-s0202t3:97_4": "issariyamadena dhanalobhena ca kadāci jīvite saṅkābhāvato. Itthī avissāsanīyā lolasīlacittabhāvato.",
  "tika-s0202t3:97_5": "Anuddharaṇīyo bhavissati saṁsārapaṅkato.",
  "tika-s0202t3:98_0": "348.Saṅkaritvāti ‘‘mayaṁ ekajjhaṁ sannipatitvā coraṁ māretvā vā palāpetvā gamissāmā’’ti",
  "tika-s0202t3:98_1": "saṅkaraṁ katvā. Iddhābhisaṅkhāranti abhisaṅkharaṇaṁ adhiṭṭhānaṁ. Abhisaṅkhāsīti adhiṭṭhahi.",
  "tika-s0202t3:98_2": "Saṁharitvāti saṁkhipitvā. Orabhāgeti corassa orabhāge.",
  "tika-s0202t3:99_0": "349.Daṇḍoti paharaṇahatthacchedanādiko daṇḍanasaṅkhāto daṇḍo. Pavattayitabboti ānetabbo.",
  "tika-s0202t3:99_1": "Apanetvāti attano santānato samucchedavasena pahāya. Paṭisaṅkhāyāti paṭisaṅkhānena.",
  "tika-s0202t3:99_2": "Avihiṁsāyāti karuṇāya. Sāraṇīyadhammesūti chasupi sāraṇīyadhammesu, ṭhito aṭṭhitānaṁ",
  "tika-s0202t3:99_3": "pāpadhammānaṁ bodhimūle eva samucchinnattā. Yathā atīte aparimitaṁ kālaṁ sandhāvitaṁ,",
  "tika-s0202t3:99_4": "evaṁ imāya paṭipattiyā anāgatepi sandhāvissatīti dassento ‘‘idānī’’tiādimāha.",
  "tika-s0202t3:100": "Itvevāti iti eva, iti-saddo nidassanattho. Tenāha ‘‘evaṁ vatvā yevā’’ti. Akirīti ākiri, pañcapi āvudhāni vikiri. Tena vuttaṁ ‘‘khipi chaḍḍesī’’ti.",
  "tika-s0202t3:101_0": "350.Ettovāti ato eva āgatamaggeneva sāvatthiṁ gatā. Adhivāsessatīti ‘‘coraṁ paṭisedhetuṁ",
  "tika-s0202t3:101_1": "gamissāmī’’ti vutte tuṇhī bhavissati . Dāruṇakammena uppannanāmanti ‘‘aṅgulimālo’’ti",
  "tika-s0202t3:101_2": "imaṁ nāmaṁ sandhāya vadati.",
  "tika-s0202t3:102_0": "351.Hatthī araññahatthī honti manussānaṁ tattha gantuṁ asakkuṇeyyattā, evaṁ assāpi.",
  "tika-s0202t3:102_1": "Kūṭasahassānaṁ bhijjanakāraṇaṁ hoti therassa āgamanabhayena ghaṭe chaḍḍetvā palāyanena.",
  "tika-s0202t3:102_2": "Gabbhamūḷhāyāti byākulagabbhāya. Pabbajjābalenāti vuttaṁ, satthu desanānubhāvenāti",
  "tika-s0202t3:102_3": "pana vattabbaṁ. So hi tassāpi kāraṇanti. Ariyā nāma jāti pabbajjā ariyabhāvatthāya jātīti katvā.",
  "tika-s0202t3:103_0": "Mahāparittaṁ nāmetanti mahānubhāvaṁ parittaṁ nāmetaṁ. Tathā hi naṁ thero sabbabhāvena",
  "tika-s0202t3:103_1": "ariyāya jāto saccādhiṭṭhānena akāsi. Tenāha ‘‘saccakiriyakataṭṭhāne’’ti. Gabbhamūḷhanti",
  "tika-s0202t3:103_2": "mūḷhagabbhaṁ. Gabbho hi paripakko sampajjamāno vijāyanakāle kammajavātehi sañcāletvā",
  "tika-s0202t3:103_3": "parivattito uddhaṁpādo adhosīso hutvā yonimukhābhimukho hoti, evaṁ so kassaci alaggo",
  "tika-s0202t3:103_4": "sotthinā bahi nikkhamati, vipajjamāno pana viparivattanavasena yonimaggaṁ pidahitvā",
  "tika-s0202t3:103_5": "tiriyaṁ nipajjati, tathā yassā yonimaggo pidahati, sā tattha kammajavātehi aparāparaṁ",
  "tika-s0202t3:103_6": "parivattamānā byākulā mūḷhagabbhāti vuccati, taṁ sandhāya vuttaṁ ‘‘gabbhamūḷha’’nti.",
  "tika-s0202t3:104_0": "Saccakiriyā nāma buddhāsayaṁ attano sīlaṁ paccavekkhitvā katā, tasmā saccakiriyā",
  "tika-s0202t3:104_1": "vejjakammaṁ na hotīti daṭṭhabbaṁ. Therassapi cātiādinā upasaṅkamitabbakāraṇaṁ vadati.",
  "tika-s0202t3:104_2": "Ime dve hetū paṭicca bhagavā theraṁ saccakiriyaṁ kāresi. Jātinti mūlajātiṁ.",
  "tika-s0202t3:105_0": "352. Pariyādāya āhacca bhinnena sīsena. Sabhāgadiṭṭhadhammavedanīyakammanti niraye",
  "tika-s0202t3:105_1": "nibbattanasakakammasabhāgabhūtaṁ diṭṭhadhammavedanīyakammaṁ. Sabhāgatā ca samānavatthukatā",
  "tika-s0202t3:105_2": "samānārammaṇatāekavīthipariyāpannatādivasena sabbathā sarikkhatā, sadisampi ca nāma",
  "tika-s0202t3:105_3": "tadevāharīyati yathā ‘‘tasseva kammassa vipāko’’ti ca ‘‘sā eva tittirī tāneva osadhānī’’ti",
  "tika-s0202t3:105_4": "ca. Idāni tameva sabhāgataṁ dassetuṁ ‘‘kammaṁ hī’’tiādi āraddhaṁ. Kariyamānamevāti",
  "tika-s0202t3:105_5": "paccayasamavāyena paṭipāṭiyā nibbattiyamānameva. Tayo koṭṭhāse pūreti, diṭṭhadhammavedanīyaaparāpariyāyavedanīyaupapajjavedanīyasaṅkhāte",
  "tika-s0202t3:105_6": "tayo bhāge pūreti, tesaṁ tiṇṇaṁ bhāgānaṁ vasena pavattati.",
  "tika-s0202t3:106_0": "Diṭṭhadhammo vuccati paccakkhabhūto paccuppanno attabhāvo, tattha veditabbaphalaṁ",
  "tika-s0202t3:106_1": "kammaṁ diṭṭhadhammavedanīyaṁ. Paccuppannabhavato anantaraṁ veditabbaphalaṁ kammaṁ",
  "tika-s0202t3:106_2": "upapajjavedanīyaṁ. Diṭṭhadhammānantarabhavato aññasmiṁ attabhāvapariyāye attabhāvaparivatte",
  "tika-s0202t3:106_3": "veditabbaphalaṁ kammaṁ aparāpariyāyavedanīyaṁ. Paṭipakkhehi anabhibhūtatāya, paccayavisesena",
  "tika-s0202t3:106_4": "paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā",
  "tika-s0202t3:106_5": "hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā",
  "tika-s0202t3:106_6": "nāma. Sā hi vuttākārena balavati javanasantāne guṇavisesayuttesu upakārānupakāravasappavattiyā",
  "tika-s0202t3:106_7": "āsevanālābhena appavipākatāya ca itaradvayaṁ viya pavattasantānuparamāpekkhaṁ okāsalābhāpekkhañca",
  "tika-s0202t3:106_8": "kammaṁ na hotīti idheva pupphamattaṁ viya pavattivipākamattaṁ phalaṁ deti.",
  "tika-s0202t3:107_0": "Tathā asakkontanti kammassa phaladānaṁ nāma upadhipayogādipaccayantarasamavāyeneva",
  "tika-s0202t3:107_1": "hotīti tadabhāvato tasmiṁyeva attabhāve vipākaṁ dātuṁ asakkontaṁ. Ahosikammanti kammaṁyeva",
  "tika-s0202t3:107_2": "ahosi, na tassa vipāko ahosi, atthi bhavissati vāti evaṁ vattabbaṁ kammaṁ. Atthasādhikāti",
  "tika-s0202t3:107_3": "dānādipāṇātipātādiatthassa nipphādikā. Kā pana sāti āha ‘‘sattamajavanacetanā’’ti.",
  "tika-s0202t3:107_4": "Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā",
  "tika-s0202t3:107_5": "ca samānā anantare attabhāve vipākadāyinī upapajjavedanīyakammaṁ nāma. Tenāha ‘‘anantare",
  "tika-s0202t3:107_6": "attabhāve vipākaṁ detī’’ti. Sati saṁsārappavattiyāti iminā asati saṁsārappavattiyā",
  "tika-s0202t3:107_7": "ahosikammapakkhe tiṭṭhati vipaccanokāsassa abhāvatoti.",
  "tika-s0202t3:108_0": "Samugghāṭitāni vipaccanokāsassa anuppattidhammatāpādanena. Diṭṭhadhammavedanīyaṁ",
  "tika-s0202t3:108_1": "atthi vipākārahābhāvassa anibbattitattā vipaccanokāsassa anupacchinnattā. Katūpacitañhi",
  "tika-s0202t3:108_2": "kammaṁ sati vipaccanokāse yāva na phalaṁ deti, tāva attheva nāma vipākārahabhāvato.",
  "tika-s0202t3:108_3": "‘‘Yassa kho’’ti idaṁ aniyamākāravacanaṁ bhagavatā kammasarikkhatāvasena sādhāraṇato",
  "tika-s0202t3:108_4": "vuttanti āha ‘‘yādisassa kho’’ti.",
  "tika-s0202t3:109": "Pamādakilesavimuttoti pamādahetukehi sabbehi kilesehi vimutto.",
  "tika-s0202t3:110_0": "Pāpassa pidhānaṁ nāma avipākadhammatāpādananti āha ‘‘appaṭisandhikaṁ karīyatī’’ti.",
  "tika-s0202t3:110_1": "Buddhasāsaneti sikkhāttayasaṅgahe buddhassa bhagavato sāsane. Yuttappayutto viharatīti",
  "tika-s0202t3:110_2": "akattabbassa akaraṇavasena, kattabbassa ca paripūraṇavasena pavattati.",
  "tika-s0202t3:111_0": "Dissanti kujjhantīti disā, paṭipakkhāti āha ‘‘sapattā’’ti. Tappasaṁsapakāranti mettānisaṁsakittanākāraṁ.",
  "tika-s0202t3:111_1": "Kālenāti āmeḍitalopena niddesoti āha ‘‘khaṇe khaṇe’’ti. Anukarontūti yesaṁ kalyāṇamittānaṁ",
  "tika-s0202t3:111_2": "santike suṇanti, yathāsutaṁ dhammaṁ tesaṁ anukarontu diṭṭhānugatikaraṇaṁ āpajjantu,",
  "tika-s0202t3:111_3": "attano veripuggalānampi bhagavato santike dhammassavanaṁ sammāpaṭipattiñca paccāsīsati.",
  "tika-s0202t3:112": "Tasanti gatiṁ patthayantīti tasā bhavantarādīsu saṁsaraṇabhāvato. Tenāha ‘‘tasā vuccanti sataṇhā’’ti.",
  "tika-s0202t3:113": "Netabbaṭṭhānaṁ udakaṁ nayantīti nettikā. Bandhitvāti daḷhaṁ bandhitvā. Telakañjikenāti telamissitena kañjikena.",
  "tika-s0202t3:114_0": "Yādisova aniṭṭhe, tādisova iṭṭheti iṭṭhāniṭṭhe nibbikārena tādī. Yesaṁ pana kāmāmisādīnaṁ",
  "tika-s0202t3:114_1": "vantattā rāgādīnaṁ cattattā kāmoghādīnaṁ tiṇṇattā tādibhāvo bhaveyya, tesaṁ bhagavatā",
  "tika-s0202t3:114_2": "sabbaso vantā cattā tiṇṇā, tasmā bhagavā vantāvīti tādī, cattāvīti tādī, tiṇṇāvīti",
  "tika-s0202t3:114_3": "tādī, yehi anaññasādhāraṇehi sīlādiguṇehi samannāgatattā bhagavā tādibhāvena ukkaṁsapāramippatto",
  "tika-s0202t3:114_4": "taṁniddeso, tehi guṇehi yāthāvato niddisitabbatopi tādī. Yathā yantarajjuyā yantaṁ",
  "tika-s0202t3:114_5": "nīyati, evaṁ yāya taṇhāya bhavo nīyati, sā ‘‘bhavanetti bhavarajjū’’ti vuttā. Tenāha",
  "tika-s0202t3:114_6": "‘‘tāya hī’’tiādi, kammāni kusalādīni vipaccayanti apaccayanti etāyāti kammavipāko.",
  "tika-s0202t3:114_7": "Apaccayabhāvo nāma ariyamaggacetanāyāti āha ‘‘maggacetanāyā’’ti. Yāva na kilesā pahīyanti,",
  "tika-s0202t3:114_8": "tāva ime sattā saiṇā eva aserivihārabhāvatoti āha ‘‘aṇaṇo nikkileso jāto’’ti.",
  "tika-s0202t3:115_0": "Theyyaparibhogo (visuddhi. ṭī. 1.91) nāma sāmiparibhogābhāvato. Bhagavatāpi hi attano",
  "tika-s0202t3:115_1": "sāsane sīlavato paccayā anuññātā, na dussīlassa, dāyakānaṁ sīlavatoyeva pariccāgo,",
  "tika-s0202t3:115_2": "na dussīlassa attano kārānaṁ mahapphalabhāvassa paccāsīsanato. Iti satthārā ananuññātattā",
  "tika-s0202t3:115_3": "dāyakehi ca apariccattattā ‘‘dussīlassa paribhogo theyyaparibhogo nāmā’’ti vuttaṁ",
  "tika-s0202t3:115_4": ". Iṇavasena paribhogo iṇaparibhogo. Paṭiggāhakato dakkhiṇāvisuddhiyā abhāvato iṇaṁ",
  "tika-s0202t3:115_5": "gahetvā paribhogo viyāti attho. Yasmā sekkhā bhagavato orasaputtā, tasmā te pitusantakānaṁ",
  "tika-s0202t3:115_6": "paccayānaṁ dāyādā hutvā te paccaye paribhuñjantīti tesaṁ paribhogo dāyajjaparibhogo",
  "tika-s0202t3:115_7": "nāma. Kiṁ pana te bhagavato paccaye paribhuñjanti, udāhu gihīhi dinnanti? Gihīhi",
  "tika-s0202t3:115_8": "dinnāpi te bhagavatā anuññātattā bhagavato santakā honti ananuññātesu sabbena sabbaṁ",
  "tika-s0202t3:115_9": "paribhogābhāvato anuññātesuyeva paribhogasambhavato. Dhammadāyādasuttañcettha (ma.",
  "tika-s0202t3:115_10": "ni. 1.29 ādayo) sādhakaṁ.",
  "tika-s0202t3:116_0": "Avītarāgānaṁ taṇhāparavasatāya paccayaparibhoge sāmibhāvo natthi, tadabhāvena vītarāgānaṁ",
  "tika-s0202t3:116_1": "tattha sāmibhāvo yathāruci paribhogasambhavato. Tathā hi te paṭikūlampi appaṭikūlākārena,",
  "tika-s0202t3:116_2": "appaṭikūlampi paṭikūlākārena tadubhayaṁ vivajjetvā upekkhākārena ca paccaye paribhuñjanti,",
  "tika-s0202t3:116_3": "dāyakānañca manorathaṁ paripūrenti. Sesamettha yaṁ vattabbaṁ, taṁ visuddhimagge,",
  "tika-s0202t3:116_4": "taṁsaṁvaṇṇanāsu ca vuttanayeneva veditabbaṁ. Kilesaiṇānaṁ abhāvaṁ sandhāya ‘‘aṇaṇo’’ti",
  "tika-s0202t3:116_5": "vuttaṁ, na paccavekkhitaparibhogamattaṁ. Tenāha āyasmā ca bākulo – ‘‘sattāhameva",
  "tika-s0202t3:116_6": "kho ahaṁ, āvuso, saraṇo raṭṭhapiṇḍaṁ bhuñji’’nti (ma. ni. 3.211).",
  "tika-s0202t3:117_0": "Vatthukāmakilesakāmehi taṇhāya pavattiākāraṁ paṭicca atthi ramaṇavohāroti āha – ‘‘duvidhesupi",
  "tika-s0202t3:117_1": "kāmesu taṇhāratisanthava’’nti. Mantitanti kathitaṁ. Uppannehi satthupaṭiññehi. Saṁvibhattāti",
  "tika-s0202t3:117_2": "kusalādivasena khandhādīhi ākārehi vibhattā. Sundaraṁ āgamananti svāgataṁ. Tato eva",
  "tika-s0202t3:117_3": "na kucchitaṁ āgataṁ. Soḷasavidhakiccassa pariyositattā āha ‘‘taṁ sabbaṁ mayā kata’’nti.",
  "tika-s0202t3:117_4": "Maggapaññāyameva tatiyavijjāsamaññāti āha – ‘‘tīhi vijjāhi navahi ca lokuttaradhammehī’’ti.",
  "tika-s0202t3:118": "Aṅgulimālasuttavaṇṇanāya līnatthappakāsanā samattā.",
  "tika-s0202t3:119": "7. Piyajātikasuttavaṇṇanā",
  "tika-s0202t3:120_0": "353.Pakatiniyāmenāti yathā sokuppattito pubbe iti kattabbesu asammohavasena cittaṁ",
  "tika-s0202t3:120_1": "pakkhandati, tāni cassa upaṭṭhahanti, na evaṁ sokassa cittasaṅkocasabhāvato. Tena",
  "tika-s0202t3:120_2": "vuttaṁ ‘‘pakatiniyāmena pana na paṭibhantī’’ti. Keci pana ‘‘sāmantā katipaye na kuṭumbaṁ",
  "tika-s0202t3:120_3": "sandhāreti. Tenāha ‘na sabbena sabbaṁ paṭibhantī’ti’’ vadanti. Etthāti dutiyapade.",
  "tika-s0202t3:120_4": "Anekatthattā dhātūnaṁ ‘‘na paṭibhātī’’ti padassa ‘‘na ruccatī’’ti atthamāha. Na paṭibhātīti",
  "tika-s0202t3:120_5": "vā bhuñjitukāmatācittaṁ na upaṭṭhitanti attho. Patiṭṭhitokāsanti indriyāviṭṭhaṭṭhānaṁ",
  "tika-s0202t3:120_6": "vadati. Piyāyitabbato piyo jāti uppattiṭṭhānaṁ etesanti piyajātikā. Piyo pabhuti",
  "tika-s0202t3:120_7": "etesanti piyappabhutikāti vattabbe, u-kārassa va-kāraṁ, ta-kārassa ca lopaṁ katvā",
  "tika-s0202t3:120_8": "‘‘piyappabhāvikā’’ti vuttaṁ. Tenāha ‘‘piyato pabhavantī’’ti.",
  "tika-s0202t3:121_0": "355. Para-saddena samānatthaṁ ajjhattikabhāvanisedhanatthaṁ ‘‘pire’’ti padanti āha",
  "tika-s0202t3:121_1": "‘‘amhākaṁ pare’’ti. Pireti vā ‘‘parato’’ti iminā samānatthaṁ nipātapadanti āha ‘‘cara",
  "tika-s0202t3:121_2": "pireti parato gacchā’’ti.",
  "tika-s0202t3:122": "356.Dvidhā chetvāti ettha yadi itthī tassa purisassa piyā, kathaṁ dvidhā chindatīti āha ‘‘yadi hī’’tiādi.",
  "tika-s0202t3:123_0": "357.Kathaṁ katheyyanti yathā bhagavā etassa brāhmaṇassa kathesi, so ca me kathesi,",
  "tika-s0202t3:123_1": "tathā cāhaṁ katheyyaṁ. Maraṇavasena vipariṇāmo attabhāvassa parivattattā. Palāyitvā",
  "tika-s0202t3:123_2": "gamanavasena aññathābhāvo mittasanthavassa samāgamassa ca aññathābhūtattā.",
  "tika-s0202t3:124": "Chaḍḍitabhāvenāti parivattitabhāvena. Hatthagamanavasena aññathābhāvo pubbe savase vattitānaṁ idāni vase avattanabhāvena.",
  "tika-s0202t3:125_0": "Ācamehīti ācamanaṁ mukhavikkhālanaṁ kārehi. Yasmā mukhaṁ vikkhālentā hi hatthapāde",
  "tika-s0202t3:125_1": "dhovitvā vikkhālenti, tasmā ‘‘ācamitvā’’ti vatvā pacchāpi tassa atthaṁ dassento ‘‘mukhaṁ",
  "tika-s0202t3:125_2": "vikkhāletvā’’ti āha. Sesaṁ suviññeyyameva.",
  "tika-s0202t3:126": "Piyajātikasuttavaṇṇanāya līnatthappakāsanā samattā.",
  "tika-s0202t3:127": "8. Bāhitikasuttavaṇṇanā",
  "tika-s0202t3:128_0": "359. Sāvajjatāya upārambhaṁ arahatīti opārambho. Tenāha ‘‘dosaṁ āropanāraho’’ti.",
  "tika-s0202t3:128_1": "Bālā upārambhavatthumaññaṁ amūlakampi naṁ āropentā ugghosenti, tasmā te anāmasitvā",
  "tika-s0202t3:128_2": "‘‘viññūhī’’ti idaṁ padaṁ gahetvā pañhena ñātuṁ icchitena atthena upārambhādīnaṁ upari",
  "tika-s0202t3:128_3": "uttaraṁ paripūretuṁ nāsakkhimhā. Taṁ kāraṇanti taṁ uppattikāraṇaṁ. Yadi hi mayā ‘‘viññūhī’’ti",
  "tika-s0202t3:128_4": "padaṁ pakkhipitvā vuttaṁ bhaveyya, pañhā me paripuṇṇā bhaveyya, na pana vuttā. Idāni",
  "tika-s0202t3:128_5": "pana taṁ kāraṇaṁ uttaraṁ āyasmatā ānandena ‘‘viññūhī’’ti evaṁ vadantena paripūritaṁ.",
  "tika-s0202t3:129_0": "360. Kosallapaṭipakkhato akosallaṁ vuccati avijjā, taṁsamuṭṭhānato akosallasambhūto.",
  "tika-s0202t3:129_1": "Avajjaṁ vuccati garahitabbaṁ, saha avajjehīti sāvajjo, gārayho. Rāgādidosehi sadoso.",
  "tika-s0202t3:129_2": "Tehi eva sabyābajjho, tato eva sampati āyatiñca sadukkho. Sabyābajjhādiko nissandavipāko.",
  "tika-s0202t3:130_0": "Tathā attho vutto bhaveyyāti pucchāsabhāgenapi attho vutto bhaveyya, pucchantassa",
  "tika-s0202t3:130_1": "pana na tāva cittārādhanaṁ. Tenāha – ‘‘evaṁ byākaraṇaṁ pana na bhāriya’’nti, garukaraṇaṁ",
  "tika-s0202t3:130_2": "na hoti visārajjaṁ na siyāti adhippāyo. Tenāha – ‘‘appahīnaakusalopi hi pahānaṁ vaṇṇeyyā’’ti.",
  "tika-s0202t3:130_3": "Evarūpo pana yathākārī tathāvādī na hoti, na evaṁ bhagavāti āha ‘‘bhagavā’’tiādi.",
  "tika-s0202t3:130_4": "Evaṁ byākāsīti ‘‘sabbākusaladhammapahīno kho, mahārāja, tathāgato’’ti evaṁ byākāsi.",
  "tika-s0202t3:130_5": "Sukkapakkhepi eseva nayoti iminā ‘‘sabbesaṁyeva kusalānaṁ dhammānaṁ upasampadaṁ vaṇṇetī’’ti",
  "tika-s0202t3:130_6": "vutte yathā pucchā, tathā attho vutto bhaveyya, evaṁ byākaraṇaṁ pana na bhāriyaṁ,",
  "tika-s0202t3:130_7": "asampāditakusaladhammopi upasampadaṁ vaṇṇeyya. Bhagavā pana sammadeva sampāditakusalattā",
  "tika-s0202t3:130_8": "yathākārī tathāvādīti dassetuṁ ‘‘evaṁ byākāsī’’ti imamatthaṁ dasseti. Sesaṁ suviññeyyameva.",
  "tika-s0202t3:131": "Bāhitikasuttavaṇṇanāya līnatthappakāsanā samattā.",
  "tika-s0202t3:132": "9. Dhammacetiyasuttavaṇṇanā",
  "tika-s0202t3:133_0": "364. Medavaṇṇā uḷupavaṇṇā ca tattha tattha pāsāṇā ussannā ahesunti medāḷupanti gāmassa",
  "tika-s0202t3:133_1": "samaññā jātā. Uḷupavaṇṇāti candasamānavaṇṇatāya medapāsāṇā vuttāti keci. Aṭṭhakathāyaṁ",
  "tika-s0202t3:133_2": "pana ‘‘medavaṇṇā pāsāṇā kirettha ussannā ahesu’’nti idaṁ vuttaṁ. Assāti senāpatissa.",
  "tika-s0202t3:133_3": "Kathāsamuṭṭhāpanatthanti mallikāya sokavinodanadhammakathāsamuṭṭhāpanatthaṁ.",
  "tika-s0202t3:134_0": "Raññāti pasenadīkosalaraññā. Mahaccāti mahatiyā. Padavipallāsena cetaṁ vuttaṁ. Pasādamarahantīti",
  "tika-s0202t3:134_1": "pāsādikāni. Tenāha ‘‘saha rañjanakānī’’ti. Yāni pana pāsādikāni, tāni passituṁ yuttāni.",
  "tika-s0202t3:134_2": "Pāsādikānīti vā saddahanasahitāni. Tenāha ‘‘pasādajanakānī’’ti. ‘‘Appābādha’’nti",
  "tika-s0202t3:134_3": "ādīsu viya appasaddo abhāvatthoti āha ‘‘nissaddānī’’ti. Aniyamatthavācī ya-saddo",
  "tika-s0202t3:134_4": "aniyamākāravācakopi hotīti ‘‘yatthā’’ti padassa ‘‘yādisesū’’tiādimāha. Tathā hi aṅgulimālasutte",
  "tika-s0202t3:134_5": "(ma. ni. aṭṭha. 2.347 ādayo) ‘‘yassa kho’’ti padassa ‘‘yādisassa kho’’ti attho vutto.",
  "tika-s0202t3:135": "366.Paṭicchadanti paṭicchādakaṁ. Rājakakudhabhaṇḍānīti rājabhaṇḍabhūtāni. Rahāyatīti raho karoti, maṁ ajjhesatīti attho.",
  "tika-s0202t3:136_0": "367. Yathāsabhāvato ñeyyaṁ dhāreti avadhāretīti dhammo, ñāṇanti āha ‘‘paccakkhañāṇasaṅkhātassa",
  "tika-s0202t3:136_1": "dhammassā’’ti. Anunayoti anugacchanako. Diṭṭhena hi adiṭṭhassa anumānaṁ. Tenāha ‘‘anumānaṁ",
  "tika-s0202t3:136_2": "anubuddhī’’ti. Āpāṇakoṭikanti yāva pāṇakoṭi, tāva jīvitapariyosānaṁ. Etanti dhammanvayasaṅkhātaṁ",
  "tika-s0202t3:136_3": "anumānaṁ. Evanti ‘‘idha panāha’’nti vuttappakārena.",
  "tika-s0202t3:137_0": "369.Cakkhuṁ abandhante viyāti apāsādikatāya passantānaṁ cakkhuṁ attani abandhante",
  "tika-s0202t3:137_1": "viya. Kulasantānānubandho rogo kularogo. Uḷāranti sānubhāvaṁ. Yo hi ānubhāvasampanno,",
  "tika-s0202t3:137_2": "taṁ ‘‘mahesakkha’’nti vadanti. Arahattaṁ gaṇhantoti ukkaṭṭhaniddesoyaṁ, heṭṭhimaphalāni gaṇhantopi.",
  "tika-s0202t3:138": "373. Jīvikā jīvitavutti.",
  "tika-s0202t3:139_0": "374. Dhammaṁ ceteti saṁvedeti etehīti dhammacetiyāni, dhammassa pūjāvacanāni. Nanu",
  "tika-s0202t3:139_1": "cetāni buddhasaṅghaguṇadīpanānipi santi? Kathaṁ ‘‘dhammacetiyānīti dhammassa cittīkāravacanānī’’ti",
  "tika-s0202t3:139_2": "vuttanti āha ‘‘tīsu hī’’tiādi. Tattha yasmā buddharatanamūlakāni sesaratanāni tassa",
  "tika-s0202t3:139_3": "vasena laddhabbato. Kosalaraññā cettha buddhagāravena dhammasaṅghagāravaṁ paveditaṁ,",
  "tika-s0202t3:139_4": "tasmā ‘‘bhagavati cittīkāre kate dhammopi katova hotī’’ti vuttaṁ. Yasmā ca ratanattayapasādapubbikā",
  "tika-s0202t3:139_5": "sāsane sammāpaṭipatti, tasmā vuttaṁ – ‘‘ādibrahmacariyakānīti maggabrahmacariyassa",
  "tika-s0202t3:139_6": "ādibhūtānī’’ti. Sesaṁ suviññeyyameva.",
  "tika-s0202t3:140": "Dhammacetiyasuttavaṇṇanāya līnatthappakāsanā samattā.",
  "tika-s0202t3:141": "10. Kaṇṇakatthalasuttavaṇṇanā",
  "tika-s0202t3:142": "375.Anantarasuttevuttakaraṇīyenevāti ‘‘pāsāde vā nāṭakesu vā cittassādaṁ alabhamāno tattha tattha vicarituṁ āraddho’’ti vuttakaraṇīyena. Appaduṭṭhapadosīnañhi evaṁ hotīti.",
  "tika-s0202t3:143": "376.Pucchitoti ‘‘aññaṁ dūtaṁ nālatthu’’nti pucchito. Soti rājā. Tāsaṁ vandanā sace uttarakālaṁ, attano āgamanakāraṇaṁ kathessati.",
  "tika-s0202t3:144_0": "378.Ekāvajjanenāti ekavīthijavanena. Tena ekacittaṁ tāva tiṭṭhatu, ekacittavīthiyāpi",
  "tika-s0202t3:144_1": "sabbaṁ jānituṁ na sakkāti dasseti. ‘‘Idaṁ nāma atītaṁ jānissāmī’’ti aniyametvā āvajjato",
  "tika-s0202t3:144_2": "yaṁ kiñci atītaṁ jānāti, niyamite pana niyamitamevāti āha – ‘‘ekena hi…pe… ekadesameva",
  "tika-s0202t3:144_3": "jānātī’’ti. Tena cittenāti ‘‘atītaṁ sabbaṁ jānissāmī’’ti evaṁ pavattacittena. Itaresūti",
  "tika-s0202t3:144_4": "anāgatapaccuppannesu. Kāraṇajātikanti yuttisabhāvaṁ, yuttiyā yuttanti attho. Samparāyaguṇanti",
  "tika-s0202t3:144_5": "samparāye katakammassa visesaṁ.",
  "tika-s0202t3:145_0": "379.Lokuttaramissakāni kathitāni bodhirājakumārasutte viya lokiyā ceva lokuttarā",
  "tika-s0202t3:145_1": "ca. Yathālābhavasena cettha padhāniyaṅgānaṁ lokuttaraggahaṇaṁ veditabbaṁ. Paccekaṁ",
  "tika-s0202t3:145_2": "eva nesañca padhāniyaṅgatā daṭṭhabbā yathā ‘‘aṭṭhavimokkhā sandissanti lokuttaramissakā’’ti.",
  "tika-s0202t3:145_3": "Lokuttarānevāti cettha yaṁ vattabbaṁ, taṁ parato āvi bhavissati. Padhānanānattanti",
  "tika-s0202t3:145_4": "padahananānattaṁ, bhāvanānuyogavisesanti attho. Saṅkhāre parimadditvā paṭipakkhadhamme",
  "tika-s0202t3:145_5": "ekadesato pajahitvā ṭhitassa bhāvanānuyogo sabbena sabbaṁ aparimadditasaṅkhārassa",
  "tika-s0202t3:145_6": "appahīnapaṭipakkhassa bhāvanānuyogato sukhumo visadova hoti, saccābhisamayena santānassa",
  "tika-s0202t3:145_7": "āhitavisesattāti āha – ‘‘aññādisameva hi puthujjanassa padhānaṁ, aññādisaṁ sotāpannassā’’tiādi.",
  "tika-s0202t3:145_8": "Ayañca viseso na kevalaṁ anariyaariyapuggalato eva, atha kho ariyesupi sekkhādivisesatopi",
  "tika-s0202t3:145_9": "labbhati abhisaṅkhāravisesato abhinīhārato ca ijjhanatoti dassento ‘‘aññādisaṁ sakadāgāmino’’tiādimāha.",
  "tika-s0202t3:145_10": "Na pāpuṇātīti yasmā puthujjano sabbathāva padhānaṁ padahanto sotāpattimaggaṁ adhigacchati,",
  "tika-s0202t3:145_11": "sotāpanno ca sakadāgāmimagganti heṭṭhimaṁ uparimato oḷārikaṁ, uparimañca itarato",
  "tika-s0202t3:145_12": "sukhumaṁ tena pahātuṁ asakkuṇeyyassa pajahanato, iti adhigantabbavisesena ca adhigamapaṭipadāya",
  "tika-s0202t3:145_13": "saṇhasukhumatā tikkhavisadatā ca viññāyatīti āha – ‘‘puthujjanassa padhānaṁ sotāpannassa",
  "tika-s0202t3:145_14": "padhānaṁ na pāpuṇātī’’tiādi.",
  "tika-s0202t3:146_0": "Akūṭakaraṇanti avañcanakiriyaṁ. Anavacchindananti atiyānaṁ. Aviñchanaṁ na ākaḍḍhanaṁ,",
  "tika-s0202t3:146_1": "niyuttataṁ viniveṭhetvā samantā viparivattitvā samadhārāya chaḍḍanaṁ vā. Tassa kāraṇaṁ",
  "tika-s0202t3:146_2": "taṁkāraṇaṁ, taṁ kāraṇanti vā taṁ kiriyaṁ taṁ adhikāraṁ. Dantehi gantabbabhūminti",
  "tika-s0202t3:146_3": "dantehi pattabbaṭṭhānaṁ, pattabbavatthuṁ vā. Cattāropi assaddhā nāma uparimauparimasaddhāya",
  "tika-s0202t3:146_4": "abhāvato. Yena hi yaṁ appattaṁ, tassa taṁ natthi. Ariyasāvakassa…pe… natthi paṭhamamaggeneva",
  "tika-s0202t3:146_5": "māyāsāṭheyyānaṁ pahātabbattā. Tenevāti sammadeva viruddhapakkhānaṁ saddhādīnaṁ idhādhippetattā.",
  "tika-s0202t3:146_6": "Yadi evaṁ kathaṁ missakakathāti āha ‘‘assakhaḷuṅkasuttante panā’’tiādi. Cattārova",
  "tika-s0202t3:146_7": "honti puthujjanādivasena.",
  "tika-s0202t3:147_0": "Opammasaṁsandane adantahatthiādayo viyātiādinā kaṇhapakkhe, yathā pana dantahatthiādayotiādinā",
  "tika-s0202t3:147_1": "sukkapakkhe ca sādhāraṇato ekajjhaṁ katvā vuttaṁ, asādhāraṇato bhinditvā dassetuṁ",
  "tika-s0202t3:147_2": "‘‘idaṁ vuttaṁ hotī’’tiādi vuttaṁ.",
  "tika-s0202t3:148_0": "380.Sammappadhānā nibbisiṭṭhavīriyā. Tenāha – ‘‘na kiñci nānākaraṇaṁ vadāmi, yadidaṁ",
  "tika-s0202t3:148_1": "vimuttiyā vimutti’’nti. Na hi sukkhavipassakatevijjachaḷabhiññānaṁ vimuttiyā nānākaraṇaṁ",
  "tika-s0202t3:148_2": "atthi. Tena vuttaṁ ‘‘yaṁ ekassā’’tiādi. Kiṁ tvaṁ na jānāsīti sambandho. Āgacchantīti",
  "tika-s0202t3:148_3": "uppajjanavasena āgacchanti. Nāgacchantīti etthāpi eseva nayo. Idaṁ pucchantoti idaṁ",
  "tika-s0202t3:148_4": "pucchāmīti dassento. Appahīnacetasikadukkhā anadhigataanāgāmitā. Tenāha ‘‘upapattivasena",
  "tika-s0202t3:148_5": "āgantāro’’ti. Samucchinnadukkhāti samugghāṭitacetasikadukkhā.",
  "tika-s0202t3:149": "381.Tamhā ṭhānāti tato yathādhigataissariyaṭṭhānato. Puna tamhā ṭhānāti tato duggatā. Sampannakāmaguṇanti uḷārakāmaguṇasamannāgataṁ.",
  "tika-s0202t3:150_0": "Tatthāti kāmadevaloke. Ṭhānabhāvatoti arahattañce adhigataṁ, tāvadeva parinibbānato.",
  "tika-s0202t3:150_1": "Uparidevecāti uparūpari bhūmivāse deve ca, cakkhuviññāṇadassanenapi dassanāya nappahontīti yojanā.",
  "tika-s0202t3:151_0": "382.Vuttanayenevāti devapucchāya vutteneva nayena. Sā kira kathāti ‘‘natthi so samaṇo",
  "tika-s0202t3:151_1": "vā brāhmaṇo vā, yo sakideva sabbaṁ neyya’’nti kathā. Teti viṭaṭūbhasañjayā. Imasmiṁyeva",
  "tika-s0202t3:151_2": "ṭhāneti imasmiṁ migadāyeyeva. Sesaṁ suviññeyyameva.",
  "tika-s0202t3:152": "Kaṇṇakatthalasuttavaṇṇanāya līnatthappakāsanā samattā.",
  "tika-s0202t3:153": "Niṭṭhitā ca rājavaggavaṇṇanā."
}