{
  "atk-s0502a7:0": "7. Arahantavaggo",
  "atk-s0502a7:1": "1. Jīvakapañhavatthu",
  "atk-s0502a7:2": "Gataddhinoti imaṁ dhammadesanaṁ satthā jīvakambavane viharanto jīvakena puṭṭhapañhaṁ ārabbha kathesi. Jīvakavatthu khandhake (mahāva. 326 ādayo) vitthāritameva.",
  "atk-s0502a7:3_0": "Ekasmiṁ pana samaye devadatto ajātasattunā saddhiṁ ekato hutvā gijjhakūṭaṁ abhiruhitvā",
  "atk-s0502a7:3_1": "paduṭṭhacitto ‘‘satthāraṁ vadhissāmī’’ti silaṁ pavijjhi. Taṁ dve pabbatakūṭāni sampaṭicchiṁsu.",
  "atk-s0502a7:3_2": "Tato bhijjitvā gatā papaṭikā bhagavato pādaṁ paharitvā lohitaṁ uppādesi, bhusā vedanā",
  "atk-s0502a7:3_3": "pavattiṁsu. Bhikkhū satthāraṁ maddakucchiṁ nayiṁsu. Satthā tatopi jīvakambavanaṁ",
  "atk-s0502a7:3_4": "gantukāmo ‘‘tattha maṁ nethā’’ti āha. Bhikkhū bhagavantaṁ ādāya jīvakambavanaṁ agamaṁsu.",
  "atk-s0502a7:3_5": "Jīvako taṁ pavattiṁ sutvā satthu santikaṁ gantvā vaṇapaṭikammatthāya tikhiṇabhesajjaṁ",
  "atk-s0502a7:3_6": "datvā vaṇaṁ bandhitvā satthāraṁ etadavoca – ‘‘bhante, mayā antonagare ekassa manussassa",
  "atk-s0502a7:3_7": "bhesajjaṁ kataṁ, tassa santikaṁ gantvā puna āgamissāmi, idaṁ bhesajjaṁ yāva mamāgamanā",
  "atk-s0502a7:3_8": "baddhaniyāmeneva tiṭṭhatū’’ti. So gantvā tassa purisassa kattabbakiccaṁ katvā dvārapidahanavelāya",
  "atk-s0502a7:3_9": "āgacchanto dvāraṁ na sampāpuṇi. Athassa etadahosi – ‘‘aho mayā bhāriyaṁ kammaṁ kataṁ,",
  "atk-s0502a7:3_10": "yvāhaṁ aññatarassa purisassa viya tathāgatassa pāde tikhiṇabhesajjaṁ datvā vaṇaṁ",
  "atk-s0502a7:3_11": "bandhiṁ, ayaṁ tassa mocanavelā, tasmiṁ amuccamāne sabbarattiṁ bhagavato sarīre pariḷāho",
  "atk-s0502a7:3_12": "uppajjissatī’’ti. Tasmiṁ khaṇe satthā ānandattheraṁ āmantesi – ‘‘ānanda, jīvako sāyaṁ",
  "atk-s0502a7:3_13": "āgacchanto dvāraṁ na sampāpuṇi, ‘ayaṁ vaṇassa mocanavelā’ti pana cintesi, mocesi",
  "atk-s0502a7:3_14": "na’’nti. Thero mocesi, vaṇo rukkhato challi viya apagato. Jīvako antoaruṇeyeva satthu",
  "atk-s0502a7:3_15": "santikaṁ vegena āgantvā ‘‘kiṁ nu kho, bhante, sarīre vo pariḷāho uppanno’’ti pucchi.",
  "atk-s0502a7:3_16": "Satthā ‘‘tathāgatassa kho, jīvaka, bodhimaṇḍeyeva sabbapariḷāho vūpasanto’’ti anusandhiṁ",
  "atk-s0502a7:3_17": "ghaṭetvā dhammaṁ desento imaṁ gāthamāha –",
  "atk-s0502a7:4": "90.",
  "atk-s0502a7:5": " ‘‘Gataddhino visokassa, vippamuttassa sabbadhi;",
  "atk-s0502a7:6": "Sabbaganthappahīnassa, pariḷāho na vijjatī’’ti.",
  "atk-s0502a7:7_0": "Tattha gataddhinoti gatamaggassa kantāraddhā vaṭṭaddhāti dve addhā nāma. Tesu kantārapaṭipanno",
  "atk-s0502a7:7_1": "yāva icchitaṭṭhānaṁ na pāpuṇāti, tāva addhikoyeva, etasmiṁ pana patte gataddhi nāma",
  "atk-s0502a7:7_2": "hoti. Vaṭṭasannissitāpi sattā yāva vaṭṭe vasanti, tāva addhikā eva. Kasmā? Vaṭṭassa",
  "atk-s0502a7:7_3": "akhepitattā. Sotāpannādayopi addhikā eva, vaṭṭaṁ pana khepetvā ṭhito khīṇāsavo gataddhi",
  "atk-s0502a7:7_4": "nāma hoti. Tassa gataddhino. Visokassāti vaṭṭamūlakassa sokassa vigatattā visokassa.",
  "atk-s0502a7:7_5": "Vippamuttassa sabbadhīti sabbesu khandhādidhammesu vippamuttassa, sabbaganthappahīnassāti",
  "atk-s0502a7:7_6": "catunnampi ganthānaṁ pahīnattā sabbāganthappahīnassa. Pariḷāho na vijjatīti duvidho",
  "atk-s0502a7:7_7": "pariḷāho kāyiko cetasiko cāti. Tesu khīṇāsavassa sītuṇhādivasena uppannattā kāyikapariḷāho",
  "atk-s0502a7:7_8": "anibbutova, taṁ sandhāya jīvako pucchati. Satthā pana dhammarājatāya desanāvidhikusalatāya",
  "atk-s0502a7:7_9": "cetasikapariḷāhavasena desanaṁ vinivattento, ‘‘jīvaka, paramatthena evarūpassa khīṇāsavassa",
  "atk-s0502a7:7_10": "pariḷāho na vijjatī’’ti āha.",
  "atk-s0502a7:8": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:9": "Jīvakapañhavatthu paṭhamaṁ.",
  "atk-s0502a7:10": "2. Mahākassapattheravatthu",
  "atk-s0502a7:11": "Uyyuñjantīti imaṁ dhammadesanaṁ satthā veḷuvane viharanto mahākassapattheraṁ ārabbha kathesi.",
  "atk-s0502a7:12_0": "Ekasmiñhi samaye satthā rājagahe vuṭṭhavasso ‘‘addhamāsaccayena cārikaṁ pakkamissāmī’’ti",
  "atk-s0502a7:12_1": "bhikkhūnaṁ ārocāpesi. Vattaṁ kiretaṁ buddhānaṁ bhikkhūhi saddhiṁ cārikaṁ caritukāmānaṁ",
  "atk-s0502a7:12_2": "‘‘evaṁ bhikkhū attano pattapacanacīvararajanādīni katvā sukhaṁ gamissantī’’ti ‘‘idāni",
  "atk-s0502a7:12_3": "addhamāsaccayena cārikaṁ pakkamissāmī’’ti bhikkhūnaṁ ārocāpanaṁ. Bhikkhūsu pana attano",
  "atk-s0502a7:12_4": "pattacīvarādīni karontesu mahākassapattheropi cīvarāni dhovi. Bhikkhū ujjhāyiṁsu",
  "atk-s0502a7:12_5": "‘‘thero kasmā cīvarāni dhovati, imasmiṁ nagare anto ca bahi ca aṭṭhārasa manussakoṭiyo",
  "atk-s0502a7:12_6": "vasanti . Tattha ye therassa na ñātakā, te upaṭṭhākā, ye na upaṭṭhākā, te ñātakā.",
  "atk-s0502a7:12_7": "Te therassa catūhi paccayehi sammānasakkāraṁ karonti. Ettakaṁ upakāraṁ pahāya esa",
  "atk-s0502a7:12_8": "kahaṁ gamissati? Sacepi gaccheyya, māpamādakandarato paraṁ na gamissatī’’ti. Satthā",
  "atk-s0502a7:12_9": "kira yaṁ kandaraṁ patvā nivattetabbayuttake bhikkhū ‘‘tumhe ito nivattatha, mā pamajjitthā’’ti",
  "atk-s0502a7:12_10": "vadati. Taṁ ‘‘māpamādakandara’’nti vuccati, taṁ sandhāyetaṁ vuttaṁ.",
  "atk-s0502a7:13_0": "Satthāpi cārikaṁ pakkamanto cintesi – ‘‘imasmiṁ nagare anto ca bahi ca aṭṭhārasa",
  "atk-s0502a7:13_1": "manussakoṭiyo vasanti. Manussānaṁ maṅgalāmaṅgalaṭṭhānesu bhikkhūhi gantabbaṁ hoti,",
  "atk-s0502a7:13_2": "na sakkā vihāraṁ tucchaṁ kātuṁ, kaṁ nu kho nivattessāmī’’ti? Athassa etadahosi –‘‘kassapassa",
  "atk-s0502a7:13_3": "hete manussā ñātakā ca upaṭṭhākā ca, kassapaṁ nivattetuṁ vaṭṭatī’’ti. So theraṁ āha",
  "atk-s0502a7:13_4": "– ‘‘kassapa, na sakkā vihāraṁ tucchaṁ kātuṁ, manussānaṁ maṅgalāmaṅgalaṭṭhānesu bhikkhūhi",
  "atk-s0502a7:13_5": "attho hoti, tvaṁ attano parisāya saddhiṁ nivattassū’’ti. ‘‘Sādhu, bhante’’ti thero",
  "atk-s0502a7:13_6": "parisaṁ ādāya nivatti. Bhikkhū upajjhāyiṁsu ‘‘diṭṭhaṁ vo, āvuso, nanu idāneva amhehi",
  "atk-s0502a7:13_7": "vuttaṁ ‘mahākassapo kasmā cīvarāni dhovati, na eso satthārā saddhiṁ gamissatī’ti,",
  "atk-s0502a7:13_8": "yaṁ amhehi vuttaṁ, tadeva jāta’’nti. Satthā bhikkhūnaṁ kathaṁ sutvā nivattitvā ṭhito",
  "atk-s0502a7:13_9": "āha – ‘‘bhikkhave, kiṁ nāmetaṁ kathethā’’ti? ‘‘Mahākassapattheraṁ ārabbha kathema,",
  "atk-s0502a7:13_10": "bhante’’ti attanā kathitaniyāmeneva sabbaṁ ārocesuṁ. Taṁ sutvā satthā ‘‘na, bhikkhave,",
  "atk-s0502a7:13_11": "tumhe kassapaṁ ‘kulesu ca paccayesu ca laggo’ti vadetha, so ‘mama vacanaṁ karissāmī’ti",
  "atk-s0502a7:13_12": "nivatto. Eso hi pubbe patthanaṁ karontoyeva ‘catūsu paccayesu alaggo candūpamo hutvā",
  "atk-s0502a7:13_13": "kulāni upasaṅkamituṁ samattho bhaveyya’nti patthanaṁ akāsi. Natthetassa kule vā paccaye",
  "atk-s0502a7:13_14": "vā laggo, ahaṁ candopamappaṭipadañceva (saṁ. ni. 2.146) ariyavaṁsappaṭipadañca kathento",
  "atk-s0502a7:13_15": "mama puttaṁ kassapaṁ ādiṁ katvā kathesi’’nti āha.",
  "atk-s0502a7:14_0": "Bhikkhū satthāraṁ pucchiṁsu – ‘‘bhante, kadā pana therena patthanā ṭhapitā’’ti? ‘‘Sotukāmāttha,",
  "atk-s0502a7:14_1": "bhikkhave’’ti? ‘‘Āma, bhante’’ti. Satthā tesaṁ, ‘‘bhikkhave, ito kappasatasahassamatthake",
  "atk-s0502a7:14_2": "padumuttaro nāma buddho loke udapādī’’ti vatvā padumuttarapādamūle tena ṭhapitapatthanaṁ",
  "atk-s0502a7:14_3": "ādiṁ katvā sabbaṁ therassa pubbacaritaṁ kathesi. Taṁ therapāḷiyaṁ (theragā. 1054",
  "atk-s0502a7:14_4": "ādayo) vitthāritameva. Satthā pana imaṁ therassa pubbacaritaṁ vitthāretvā ‘‘iti kho,",
  "atk-s0502a7:14_5": "bhikkhave, ahaṁ candopamappaṭipadañceva ariyavaṁsappaṭipadañca mama puttaṁ kassapaṁ",
  "atk-s0502a7:14_6": "ādiṁ katvā kathesiṁ, mama puttassa kassapassa paccayesu vā kulesu vā vihāresu vā",
  "atk-s0502a7:14_7": "pariveṇesu vā laggo nāma natthi , pallale otaritvā tattha caritvā gacchanto rājahaṁso",
  "atk-s0502a7:14_8": "viya katthaci alaggoyeva mama putto’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:15": "91.",
  "atk-s0502a7:16": " ‘‘Uyyuñjanti satīmanto, na nikete ramanti te;",
  "atk-s0502a7:17": "Haṁsāva pallalaṁ hitvā, okamokaṁ jahanti te’’ti.",
  "atk-s0502a7:18_0": "Tattha uyyuñjanti satīmantoti sativepullappattā khīṇāsavā attanā paṭividdhaguṇesu",
  "atk-s0502a7:18_1": "jhānavipassanādīsu āvajjanasamāpajjanavuṭṭhānādhiṭṭhānapaccavekkhaṇāhi yuñjanti ghaṭenti.",
  "atk-s0502a7:18_2": "Na nikete ramanti teti tesaṁ ālaye rati nāma natthi. Haṁsāvāti desanāsīsametaṁ, ayaṁ",
  "atk-s0502a7:18_3": "panettha attho – yathā gocarasampanne pallale sakuṇā attano gocaraṁ gahetvā gamanakāle",
  "atk-s0502a7:18_4": "‘‘mama udakaṁ, mama padumaṁ, mama uppalaṁ, mama kaṇṇikā’’ti tasmiṁ ṭhāne kañci ālayaṁ",
  "atk-s0502a7:18_5": "akatvā anapekkhāva taṁ ṭhānaṁ pahāya uppatitvā ākāse kīḷamānā gacchanti; evamevaṁ",
  "atk-s0502a7:18_6": "khīṇāsavā yattha katthaci viharantāpi kulādīsu alaggā eva viharitvā gamanasamayepi",
  "atk-s0502a7:18_7": "taṁ ṭhānaṁ pahāya gacchantā ‘‘mama vihāro, mama pariveṇaṁ, mamūpaṭṭhākā’’ti anālayā",
  "atk-s0502a7:18_8": "anupekkhāva gacchanti. Okamokanti ālayālayaṁ, sabbālaye pariccajantīti attho.",
  "atk-s0502a7:19": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:20": "Mahākassapattheravatthu dutiyaṁ.",
  "atk-s0502a7:21": "3. Belaṭṭhasīsattheravatthu",
  "atk-s0502a7:22": "Yesaṁsannicayo natthīti imaṁ dhammadesanaṁ satthā jetavane viharanto āyasmantaṁ belaṭṭhasīsaṁ ārabbha kathesi.",
  "atk-s0502a7:23_0": "So kirāyasmā antogāme ekaṁ vīthiṁ piṇḍāya caritvā bhattakiccaṁ katvā puna aparaṁ",
  "atk-s0502a7:23_1": "vīthiṁ caritvā sukkhaṁ kūraṁ ādāya vihāraṁ haritvā paṭisāmetvā ‘‘nibaddhaṁ piṇḍapātapariyesanaṁ",
  "atk-s0502a7:23_2": "nāma dukkha’’nti katipāhaṁ jhānasukhena vītināmetvā āhārena atthe sati taṁ paribhuñjati.",
  "atk-s0502a7:23_3": "Bhikkhū ñatvā ujjhāyitvā tamatthaṁ bhagavato ārocesuṁ. Satthā etasmiṁ nidāne āyatiṁ",
  "atk-s0502a7:23_4": "sannidhikāraparivajjanatthāya bhikkhūnaṁ sikkhāpadaṁ paññapetvāpi therena pana apaññatte",
  "atk-s0502a7:23_5": "sikkhāpade appicchataṁ nissāya katattā tassa dosābhāvaṁ pakāsento anusandhiṁ ghaṭetvā",
  "atk-s0502a7:23_6": "dhammaṁ desento imaṁ gāthamāha –",
  "atk-s0502a7:24": "92.",
  "atk-s0502a7:25": " ‘‘Yesaṁ sannicayo natthi, ye pariññātabhojanā;",
  "atk-s0502a7:26": "Suññato animitto ca, vimokkho yesaṁ gocaro;",
  "atk-s0502a7:27": "Ākāseva sakuntānaṁ, gati tesaṁ durannayā’’ti.",
  "atk-s0502a7:28_0": "Tattha sannicayoti dve sannicayā – kammasannicayo ca, paccayasannicayo ca. Tesu kusalākusalakammaṁ",
  "atk-s0502a7:28_1": "kammasannicayo nāma, cattāro paccayā paccayasannicayo nāma. Tattha vihāre vasantassa",
  "atk-s0502a7:28_2": "bhikkhuno ekaṁ guḷapiṇḍaṁ, catubhāgamattaṁ sappiṁ, ekañca taṇḍulanāḷiṁ ṭhapentassa",
  "atk-s0502a7:28_3": "paccayasannicayo natthi, tato uttari hoti. Yesaṁ ayaṁ duvidhopi sannicayo natthi.",
  "atk-s0502a7:28_4": "Pariññātabhojanāti tīhi pariññāhi pariññātabhojanā. Yāguādīnañhi yāgubhāvādijānanaṁ",
  "atk-s0502a7:28_5": "ñātapariññā, āhāre paṭikūlasaññāvasena pana bhojanassa parijānanaṁ tīraṇapariññā,",
  "atk-s0502a7:28_6": "kabaḷīkārāhāre chandarāgaapakaḍḍhanañāṇaṁ pahānapariññā. Imāhi tīhi pariññāhi ye",
  "atk-s0502a7:28_7": "pariññātabhojanā. Suññato animitto cāti ettha appaṇihitavimokkhopi gahitoyeva. Tīṇipi",
  "atk-s0502a7:28_8": "cetāni nibbānasseva nāmāni. Nibbānañhi rāgadosamohānaṁ abhāvena suññato, tehi ca",
  "atk-s0502a7:28_9": "vimuttanti suññato vimokkho, tathā rāgādinimittānaṁ abhāvena animittaṁ, tehi ca vimuttanti",
  "atk-s0502a7:28_10": "animitto vimokkho, rāgādipaṇidhīnaṁ pana abhāvena appaṇihitaṁ , tehi ca vimuttanti",
  "atk-s0502a7:28_11": "appaṇihito vimokkhoti vuccati. Phalasamāpattivasena taṁ ārammaṇaṁ katvā viharantānaṁ",
  "atk-s0502a7:28_12": "ayaṁ tividho vimokkho yesaṁ gocaro. Gati tesaṁ durannayāti yathā nāma ākāsena gatānaṁ",
  "atk-s0502a7:28_13": "sakuṇānaṁ padanikkhepassa adassanena gati durannayā na sakkā jānituṁ, evameva yesaṁ",
  "atk-s0502a7:28_14": "ayaṁ duvidho sannicayo natthi, imāhi ca tīhi pariññāhi pariññātabhojanā, yesañca",
  "atk-s0502a7:28_15": "ayaṁ vuttappakāro vimokkho gocaro, tesaṁ tayo bhavā, catasso yoniyo, pañca gatiyo,",
  "atk-s0502a7:28_16": "satta viññāṇaṭṭhitiyo, nava sattāvāsāti imesu pañcasu koṭṭhāsesu iminā nāma gatāti",
  "atk-s0502a7:28_17": "gamanassa apaññāyanato gati durannayā na sakkā paññāpetunti.",
  "atk-s0502a7:29": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:30": "Belaṭṭhasīsattheravatthu tatiyaṁ.",
  "atk-s0502a7:31": "4. Anuruddhattheravatthu",
  "atk-s0502a7:32": "Yassāsavāti imaṁ dhammadesanaṁ satthā veḷuvane viharanto anuruddhattheraṁ ārabbha kathesi.",
  "atk-s0502a7:33_0": "Ekasmiñhi divase thero jiṇṇacīvaro saṅkārakūṭādīsu cīvaraṁ pariyesati. Tassa ito",
  "atk-s0502a7:33_1": "tatiye attabhāve purāṇadutiyikā tāvatiṁsabhavane nibbattitvā jālinī nāma devadhītā",
  "atk-s0502a7:33_2": "ahosi. Sā theraṁ coḷakāni pariyesamānaṁ disvā therassa atthāya terasahatthāyatāni",
  "atk-s0502a7:33_3": "catuhatthavitthatāni tīṇi dibbadussāni gahetvā ‘‘sacāhaṁ imāni iminā nīhārena dassāmi,",
  "atk-s0502a7:33_4": "thero na gaṇhissatī’’ti cintetvā tassa coḷakāni pariyesamānassa purato ekasmiṁ saṅkārakūṭe",
  "atk-s0502a7:33_5": "yathā nesaṁ dasantamattameva paññāyati, tathā ṭhapesi. Thero tena maggena coḷakapariyesamānaṁ",
  "atk-s0502a7:33_6": "caranto nesaṁ dasantaṁ disvā tattheva gahetvā ākaḍḍhamāno vuttappamāṇāni dibbadussāni",
  "atk-s0502a7:33_7": "disvā ‘‘ukkaṭṭhapaṁsukūlaṁ vata ida’’nti ādāya pakkāmi. Athassa cīvarakaraṇadivase",
  "atk-s0502a7:33_8": "satthā pañcasatabhikkhuparivāro vihāraṁ gantvā nisīdi, asītimahātherāpi tattheva",
  "atk-s0502a7:33_9": "nisīdiṁsu, cīvaraṁ sibbetuṁ mahākassapatthero mūle nisīdi, sāriputtatthero majjhe,",
  "atk-s0502a7:33_10": "ānandatthero agge, bhikkhusaṅgho suttaṁ vaṭṭesi, satthā sūcipāsake āvuṇi, mahāmoggallānatthero",
  "atk-s0502a7:33_11": "yena yena attho, taṁ taṁ upanento vicari.",
  "atk-s0502a7:34_0": "Devadhītāpi antogāmaṁ pavisitvā ‘‘bhontā ayyassa no anuruddhattherassa cīvaraṁ karonto",
  "atk-s0502a7:34_1": "satthā asītimahāsāvakaparivuto pañcahi bhikkhusatehi saddhiṁ vihāre nisīdi, yāguādīni",
  "atk-s0502a7:34_2": "ādāya vihāraṁ gacchathā’’ti bhikkhaṁ samādapesi. Mahāmoggallānattheropi antarābhatte",
  "atk-s0502a7:34_3": "mahājambupesiṁ āhari, pañcasatā bhikkhū parikkhīṇaṁ khādituṁ nāsakkhiṁsu. Sakko cīvarakaraṇaṭṭhāne",
  "atk-s0502a7:34_4": "bhūmiparibhaṇḍamakāsi, bhūmi alattakarasarañjitā viya ahosi. Bhikkhūhi paribhuttāvasesānaṁ",
  "atk-s0502a7:34_5": "yāgukhajjakabhattānaṁ mahārāsi ahosi. Bhikkhū ujjhāyiṁsu ‘‘ettakānaṁ bhikkhūnaṁ kiṁ",
  "atk-s0502a7:34_6": "evaṁbahukehi yāguādīhi, nanu nāma pamāṇaṁ sallakkhetvā ettakaṁ nāma āharathā’’ti",
  "atk-s0502a7:34_7": "ñātakā ca upaṭṭhākā ca vattabbā siyuṁ, anuruddhatthero attano ñātiupaṭṭhākānaṁ bahubhāvaṁ",
  "atk-s0502a7:34_8": "ñāpetukāmo maññe’’ti, atha ne satthā ‘‘kiṁ, bhikkhave, kathethā’’ti pucchitvā, ‘‘bhante,",
  "atk-s0502a7:34_9": "idaṁ nāmā’’ti vutte ‘‘kiṁ pana tumhe, bhikkhave, ‘idaṁ anuruddhena āharāpita’nti",
  "atk-s0502a7:34_10": "maññathā’’ti? ‘‘Āma, bhante’’ti. ‘‘Na, bhikkhave, mama putto anuruddho evarūpaṁ vadeti.",
  "atk-s0502a7:34_11": "Na hi khīṇāsavā paccayapaṭisaṁyuttaṁ kathaṁ kathenti, ayaṁ pana piṇḍapāto devatānubhāvena",
  "atk-s0502a7:34_12": "nibbatto’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:35": "93.",
  "atk-s0502a7:36": " ‘‘Yassāsavā parikkhīṇā, āhāre ca anissito;",
  "atk-s0502a7:37": "Suññato animitto ca, vimokkho yassa gocaro;",
  "atk-s0502a7:38": "Ākāseva sakuntānaṁ, padaṁ tassa durannaya’’nti.",
  "atk-s0502a7:39_0": "Tattha yassāsavāti yassa cattāro āsavā parikkhīṇā. Āhāre ca anissitoti āhārasmiñca",
  "atk-s0502a7:39_1": "taṇhādiṭṭhinissayehi anissito. Padaṁ tassa durannayanti yathā ākāse gacchantānaṁ",
  "atk-s0502a7:39_2": "sakuṇānaṁ ‘‘imasmiṁ ṭhāne pādehi akkamitvā gatā, idaṁ ṭhānaṁ urena paharitvā gatā,",
  "atk-s0502a7:39_3": "idaṁ sīsena, idaṁ pakkhehī’’ti na sakkā ñātuṁ, evameva evarūpassa bhikkhuno ‘‘nirayapadena",
  "atk-s0502a7:39_4": "vā gato, tiracchānayonipadena vā’’tiādinā nayena padaṁ paññāpetuṁ nāma na sakkoti.",
  "atk-s0502a7:40": "Desanāvasāne bahū sotāpatti phalādīni pāpuṇiṁsūti.",
  "atk-s0502a7:41": "Anuruddhattheravatthu catutthaṁ.",
  "atk-s0502a7:42": "5. Mahākaccāyanattheravatthu",
  "atk-s0502a7:43": "Yassindriyānīti imaṁ dhammadesanaṁ satthā pubbārāme viharanto mahākaccāyanattheraṁ ārabbha kathesi.",
  "atk-s0502a7:44_0": "Ekasmiñhi samaye bhagavā mahāpavāraṇāya migāramātuyā pāsādassa heṭṭhā mahāsāvakaparivuto",
  "atk-s0502a7:44_1": "nisīdi. Tasmiṁ samaye mahākaccāyanatthero avantīsu viharati. So panāyasmā dūratopi",
  "atk-s0502a7:44_2": "āgantvā dhammassavanaṁ paggaṇhātiyeva. Tasmā mahātherā nisīdantā mahākaccāyanattherassa",
  "atk-s0502a7:44_3": "āsanaṁ ṭhapetvā nisīdiṁsu. Sakko devarājā dvīhi devalokehi devaparisāya saddhiṁ āgantvā",
  "atk-s0502a7:44_4": "dibbagandhamālādīhi satthāraṁ pūjetvā ṭhito mahākaccāyanattheraṁ adisvā kiṁ nu kho",
  "atk-s0502a7:44_5": "mama, ayyo, na dissati, sādhu kho panassa sace āgaccheyyāti. Theropi taṁ khaṇaññeva",
  "atk-s0502a7:44_6": "āgantvā attano āsane nisinnameva attānaṁ dassesi. Sakko theraṁ disvā gopphakesu daḷhaṁ",
  "atk-s0502a7:44_7": "gahetvā ‘‘sādhu vata me, ayyo, āgato, ahaṁ ayyassa āgamanameva paccāsīsāmī’’ti vatvā",
  "atk-s0502a7:44_8": "ubhohi hatthehi pāde sambāhitvā gandhamālādīhi pūjetvā vanditvā ekamantaṁ aṭṭhāsi.",
  "atk-s0502a7:44_9": "Bhikkhū ujjhāyiṁsu. ‘‘Sakko mukhaṁ oloketvā sakkāraṁ karoti, avasesamahāsāvakānaṁ",
  "atk-s0502a7:44_10": "evarūpaṁ sakkāraṁ akaritvā mahākaccāyanaṁ disvā vegena gopphakesu gahetvā ‘sādhu",
  "atk-s0502a7:44_11": "vata me, ayyo, āgato, ahaṁ ayyassa āgamanameva paccāsīsāmī’ti vatvā ubhohi hatthehi",
  "atk-s0502a7:44_12": "pāde sambāhitvā pūjetvā vanditvā ekamantaṁ ṭhito’’ti. Satthā tesaṁ taṁ kathaṁ sutvā,",
  "atk-s0502a7:44_13": "‘‘bhikkhave, mama puttena mahākaccāyanena sadisā indriyesu guttadvārā bhikkhū devānampi",
  "atk-s0502a7:44_14": "manussānampi piyāyevā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:45": "94.",
  "atk-s0502a7:46": " ‘‘Yassindriyāni samathaṅgatāni,",
  "atk-s0502a7:47": "Assā yathā sārathinā sudantā;",
  "atk-s0502a7:48": "Pahīnamānassa anāsavassa,",
  "atk-s0502a7:49": "Devāpi tassa pihayanti tādino’’ti.",
  "atk-s0502a7:50_0": "Tassattho – yassa bhikkhuno chekena sārathinā sudantā assā viya cha indriyāni samathaṁ",
  "atk-s0502a7:50_1": "dantabhāvaṁ nibbisevanabhāvaṁ gatāni, tassa navavidhaṁ mānaṁ pahāya ṭhitattā pahīnamānassa",
  "atk-s0502a7:50_2": "catunnaṁ āsavānaṁ abhāvena anāsavassa. Tādinoti tādibhāvasaṇṭhitassa tathārūpassa",
  "atk-s0502a7:50_3": "devāpi pihayanti, manussāpi dassanañca āgamanañca patthentiyevāti.",
  "atk-s0502a7:51": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:52": "Mahākaccāyanattheravatthu pañcamaṁ.",
  "atk-s0502a7:53": "6. Sāriputtattheravatthu",
  "atk-s0502a7:54": "Pathavisamoti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a7:55_0": "Ekasmiñhi samaye āyasmā sāriputto vuṭṭhavasso cārikaṁ pakkamitukāmo bhagavantaṁ āpucchitvā",
  "atk-s0502a7:55_1": "vanditvā attano parivārena saddhiṁ nikkhami. Aññepi bahū bhikkhū theraṁ anugacchiṁsu.",
  "atk-s0502a7:55_2": "Thero ca nāmagottavasena paññāyamāne bhikkhū nāmagottavasena kathetvā nivattāpesi.",
  "atk-s0502a7:55_3": "Aññataro nāmagottavasena apākaṭo bhikkhu cintesi – ‘‘aho vata mampi nāmagottavasena",
  "atk-s0502a7:55_4": "paggaṇhanto kathetvā nivattāpeyyā’’ti thero mahābhikkhusaṅghassa antare taṁ na sallakkhesi.",
  "atk-s0502a7:55_5": "So ‘‘aññe viya bhikkhū na maṁ paggaṇhātī’’ti there āghātaṁ bandhi. Therassapi saṅghāṭikaṇṇo",
  "atk-s0502a7:55_6": "tassa bhikkhuno sarīraṁ phusi, tenāpi āghātaṁ bandhiyeva. So ‘‘dāni thero vihārūpacāraṁ",
  "atk-s0502a7:55_7": "atikkanto bhavissatī’’ti ñatvā satthāraṁ upasaṅkamitvā ‘‘āyasmā maṁ, bhante, sāriputto",
  "atk-s0502a7:55_8": "tumhākaṁ aggasāvakomhīti kaṇṇasakkhaliṁ bhindanto viya paharitvā akhamāpetvāva cārikaṁ",
  "atk-s0502a7:55_9": "pakkanto’’ti āha. Satthā theraṁ pakkosāpesi.",
  "atk-s0502a7:56_0": "Tasmiṁ khaṇe mahāmoggallānatthero ca ānandatthero ca cintesuṁ – ‘‘amhākaṁ aggajeṭṭhabhātarā",
  "atk-s0502a7:56_1": "imassa bhikkhuno apahaṭabhāvaṁ satthā no na jānāti, sīhanādaṁ pana nadāpetukāmo bhavissatīti",
  "atk-s0502a7:56_2": "parisaṁ sannipātāpessāmā’’ti. Te kuñcikahatthā pariveṇadvārāni vivaritvā ‘‘abhikkamathāyasmanto",
  "atk-s0502a7:56_3": ", abhikkamathāyasmanto, idānāyasmā sāriputto bhagavato sammukhā sīhanādaṁ nadissatī’’ti",
  "atk-s0502a7:56_4": "(a. ni. 9.11) mahābhikkhusaṅghaṁ sannipātesuṁ. Theropi āgantvā satthāraṁ vanditvā",
  "atk-s0502a7:56_5": "nisīdi. Atha naṁ satthā tamatthaṁ pucchi. Thero ‘‘nāyaṁ bhikkhu mayā pahaṭo’’ti avatvāva",
  "atk-s0502a7:56_6": "attano guṇakathaṁ kathento ‘‘yassa nūna, bhante, kāye kāyagatāsati anupaṭṭhitā assa,",
  "atk-s0502a7:56_7": "so idha aññataraṁ sabrahmacāriṁ āsajja appaṭinissajja cārikaṁ pakkameyyā’’ti vatvā",
  "atk-s0502a7:56_8": "‘‘seyyathāpi, bhante, pathaviyaṁ sucimpi nikkhipanti, asucimpi nikkhipantī’’tiādinā",
  "atk-s0502a7:56_9": "nayena attano pathavīsamacittatañca āpotejovāyo rajoharaṇacaṇḍālakumārakausabhachinnavisāṇasamacittatañca",
  "atk-s0502a7:56_10": "ahikuṇapādīhi viya attano kāyena aṭṭiyanañca medakathālikā viya attano kāyapariharaṇañca",
  "atk-s0502a7:56_11": "pakāsesi. Imāhi ca pana navahi upamāhi there attano guṇe kathente navasupi ṭhānesu",
  "atk-s0502a7:56_12": "udakapariyantaṁ katvā mahāpathavī kampi. Rajoharaṇacaṇḍālakumārakamedakathāliko pamānaṁ",
  "atk-s0502a7:56_13": "pana āharaṇakāle puthujjanā bhikkhū assūni sandhāretuṁ nāsakkhiṁsu, khīṇāsavānaṁ",
  "atk-s0502a7:56_14": "dhammasaṁvego udapādi.",
  "atk-s0502a7:57_0": "There attano guṇaṁ kathenteyeva abbhācikkhanakassa bhikkhuno sakalasarīre ḍāho uppajji,",
  "atk-s0502a7:57_1": "so tāvadeva bhagavato pādesu patitvā attano abbhācikkhanadosaṁ pakāsetvā accayaṁ",
  "atk-s0502a7:57_2": "desesi. Satthā theraṁ āmantetvā, ‘‘sāriputta, khama imassa moghapurisassa, yāvassa",
  "atk-s0502a7:57_3": "sattadhā muddhā na phalatī’’ti āha. Thero ukkuṭikaṁ nisīditvā añjaliṁ paggayha ‘‘khamāmahaṁ,",
  "atk-s0502a7:57_4": "bhante, tassa āyasmato, khamatu ca me so āyasmā, sace mayhaṁ doso atthī’’ti āha.",
  "atk-s0502a7:57_5": "Bhikkhū kathayiṁsu ‘‘passatha dānāvuso, therassa anopamaguṇaṁ, evarūpassa nāma musāvādena",
  "atk-s0502a7:57_6": "abbhācikkhanakassa bhikkhuno upari appamattakampi kopaṁ vā dosaṁ vā akatvā sayameva",
  "atk-s0502a7:57_7": "ukkuṭikaṁ nisīditvā añjaliṁ paggayha khamāpetī’’ti. ‘‘Satthā taṁ kathaṁ sutvā, bhikkhave,",
  "atk-s0502a7:57_8": "kiṁ kathethā’’ti pucchitvā ‘‘idaṁ nāma, bhante’’ti vutte, ‘‘na bhikkhave, sakkā sāriputtasadisānaṁ",
  "atk-s0502a7:57_9": "kopaṁ vā dosaṁ vā uppādetuṁ , mahāpathavīsadisaṁ, bhikkhave, indakhīlasadisaṁ pasannaudakarahadasadisañca",
  "atk-s0502a7:57_10": "sāriputtassa citta’’nti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:58": "95.",
  "atk-s0502a7:59": " ‘‘Pathavisamo no virujjhati,",
  "atk-s0502a7:60": "Indakhilupamo tādi subbato;",
  "atk-s0502a7:61": "Rahadova apetakaddamo,",
  "atk-s0502a7:62": "Saṁsārā na bhavanti tādino’’ti.",
  "atk-s0502a7:63_0": "Tassattho – bhikkhave, yathā nāma pathaviyaṁ sucīni gandhamālādīnipi nikkhipanti,",
  "atk-s0502a7:63_1": "asucīni muttakarīsādīnipi nikkhipanti, yathā nāma nagaradvāre nikhātaṁ indakhīlaṁ",
  "atk-s0502a7:63_2": "dārakādayo omuttentipi ūhadantipi, apare pana taṁ gandhamālādīhi sakkaronti. Tattha",
  "atk-s0502a7:63_3": "pathaviyā indakhīlassa ca neva anurodho uppajjati, na virodho; evameva yvāyaṁ khīṇāsavo",
  "atk-s0502a7:63_4": "bhikkhu aṭṭhahi lokadhammehi akampiyabhāvena tādi, vatānaṁ sundaratāya subbato. So",
  "atk-s0502a7:63_5": "‘‘ime maṁ catūhi paccayehi sakkaronti, ime pana na sakkarontī’’ti sakkārañca asakkārañca",
  "atk-s0502a7:63_6": "karontesu neva anurujjhati, no virujjhati, atha kho pathavisamo ca indakhilupamo",
  "atk-s0502a7:63_7": "eva ca hoti. Yathā ca apagatakaddamo rahado pasannodako hoti, evaṁ apagatakilesatāya",
  "atk-s0502a7:63_8": "rāgakaddamādīhi akaddamo vippasannova hoti. Tādinoti tassa pana evarūpassa sugatiduggatīsu",
  "atk-s0502a7:63_9": "saṁsaraṇavasena saṁsārā nāma na hontīti.",
  "atk-s0502a7:64": "Desanāvasāne nava bhikkhusahassāni saha paṭisambhidāhi arahattaṁ pāpuṇiṁsūti.",
  "atk-s0502a7:65": "Sāriputtattheravatthu chaṭṭhaṁ.",
  "atk-s0502a7:66": "7. Kosambivāsītissattherasāmaṇeravatthu",
  "atk-s0502a7:67": "Santaṁ tassa manaṁ hotīti imaṁ dhammadesanaṁ satthā jetavane viharanto tissattherassa sāmaṇeraṁ ārabbha kathesi.",
  "atk-s0502a7:68_0": "Eko kira kosambivāsī kulaputto satthu sāsane pabbajitvā laddhupasampado ‘‘kosambivāsītissatthero’’ti",
  "atk-s0502a7:68_1": "paññāyi. Tassa kosambiyaṁ vuṭṭhavassassa upaṭṭhāko ticīvarañceva sappiphāṇitañca",
  "atk-s0502a7:68_2": "āharitvā pādamūle ṭhapesi. Atha naṁ thero āha – ‘‘kiṁ idaṁ upāsakā’’ti. ‘‘Nanu mayā,",
  "atk-s0502a7:68_3": "bhante, tumhe vassaṁ vāsitā, amhākañca vihāre vuṭṭhavassā imaṁ lābhaṁ labhanti, gaṇhatha,",
  "atk-s0502a7:68_4": "bhante’’ti. ‘‘Hotu, upāsaka, na mayhaṁ iminā attho’’ti. ‘‘Kiṁ kāraṇā, bhante’’ti?",
  "atk-s0502a7:68_5": "‘‘Mama santike kappiyakārako sāmaṇeropi natthi, āvuso’’ti. ‘‘Sace, bhante, kappiyakārako",
  "atk-s0502a7:68_6": "natthi, mama putto ayyassa santike sāmaṇero bhavissatī’’ti. Thero adhivāsesi. Upāsako",
  "atk-s0502a7:68_7": "sattavassikaṁ attano puttaṁ therassa santikaṁ netvā ‘‘imaṁ pabbājethā’’ti adāsi.",
  "atk-s0502a7:68_8": "Athassa thero kese temetvā tacapañcakakammaṭṭhānaṁ datvā pabbājesi . So khuraggeyeva",
  "atk-s0502a7:68_9": "saha paṭisambhidāhi arahattaṁ pāpuṇi.",
  "atk-s0502a7:69_0": "Thero taṁ pabbājetvā aḍḍhamāsaṁ tattha vasitvā ‘‘satthāraṁ passissāmī’’ti sāmaṇeraṁ",
  "atk-s0502a7:69_1": "bhaṇḍakaṁ gāhāpetvā gacchanto antarāmagge ekaṁ vihāraṁ pāvisi. Sāmaṇero upajjhāyassa",
  "atk-s0502a7:69_2": "senāsanaṁ gahetvā paṭijaggi. Tassa taṁ paṭijaggantasseva vikālo jāto, tena attano",
  "atk-s0502a7:69_3": "senāsanaṁ paṭijaggituṁ nāsakkhi. Atha naṁ upaṭṭhānavelāyaṁ āgantvā nisinnaṁ thero",
  "atk-s0502a7:69_4": "pucchi – ‘‘sāmaṇera, attano vasanaṭṭhānaṁ paṭijaggita’’nti? ‘‘Bhante, paṭijaggituṁ",
  "atk-s0502a7:69_5": "okāsaṁ nālattha’’nti. ‘‘Tena hi mama vasanaṭṭhāneyeva vasa, dukkhaṁ te āgantukaṭṭhāne",
  "atk-s0502a7:69_6": "bahi vasitu’’nti taṁ gahetvāva senāsanaṁ pāvisi. Thero pana puthujjano nipannamattova",
  "atk-s0502a7:69_7": "niddaṁ okkami. Sāmaṇero cintesi – ‘‘ajja me upajjhāyena saddhiṁ tatiyo divaso ekasenāsane",
  "atk-s0502a7:69_8": "vasantassa, ‘sace nipajjitvā niddāyissāmi, thero sahaseyyaṁ āpajjeyyā’ti nisinnakova",
  "atk-s0502a7:69_9": "vītināmessāmī’’ti upajjhāyassa mañcakasamīpe pallaṅkaṁ ābhujitvā nisinnakova rattiṁ",
  "atk-s0502a7:69_10": "vītināmesi. Thero paccūsakāle paccuṭṭhāya ‘‘sāmaṇeraṁ nikkhamāpetuṁ vaṭṭatī’’ti mañcakapasse",
  "atk-s0502a7:69_11": "ṭhapitabījaniṁ gahetvā bījanipattassa aggena sāmaṇerassa kaṭasārakaṁ paharitvā bījaniṁ",
  "atk-s0502a7:69_12": "uddhaṁ ukkhipanto ‘‘sāmaṇera, bahi nikkhamā’’ti āha, bījanipattadaṇḍako akkhimhi",
  "atk-s0502a7:69_13": "paṭihaññi, tāvadeva akkhi bhijji. So ‘‘kiṁ, bhante’’ti vatvā uṭṭhāya ‘‘bahi nikkhamā’’ti",
  "atk-s0502a7:69_14": "vutte ‘‘akkhi me, bhante, bhinna’’nti avatvā ekena hatthena paṭicchādetvā nikkhami.",
  "atk-s0502a7:69_15": "Vattakaraṇakāle ca pana ‘‘akkhi me bhinna’’nti tuṇhī anisīditvā ekena hatthena akkhiṁ",
  "atk-s0502a7:69_16": "gahetvā ekena hatthena muṭṭhisammuñjaniṁ ādāya vaccakuṭiñca mukhadhovanaṭṭhānañca",
  "atk-s0502a7:69_17": "sammajjitvā mukhadhovanodakañca ṭhapetvā pariveṇaṁ sammajji. So upajjhāyassa dantakaṭṭhaṁ",
  "atk-s0502a7:69_18": "dadamāno ekeneva hatthena adāsi.",
  "atk-s0502a7:70_0": "Atha naṁ upajjhāyo āha – ‘‘asikkhito vatāyaṁ sāmaṇero, ācariyupajjhāyānaṁ ekena hatthena",
  "atk-s0502a7:70_1": "dantakaṭṭhaṁ dātuṁ na vaṭṭatī’’ti. Jānāmahaṁ, bhante, ‘‘na evaṁ vaṭṭatī’’ti, eko",
  "atk-s0502a7:70_2": "pana me hattho na tucchoti. ‘‘Kiṁ sāmaṇerā’’ti? So ādito paṭṭhāya taṁ pavattiṁ ārocesi.",
  "atk-s0502a7:70_3": "Thero sutvāva saṁviggamānaso ‘‘aho vata mayā bhāriyaṁ kammaṁ kata’’nti vatvā ‘‘khamāhi",
  "atk-s0502a7:70_4": "me, sappurisa, nāhametaṁ jānāmi, avassayo me hohī’’ti añjaliṁ paggayha sattavassikadārakassa",
  "atk-s0502a7:70_5": "pādamūle ukkuṭikaṁ nisīdi. Atha naṁ sāmaṇero āha – ‘‘nāhaṁ, bhante, etadatthāya kathesiṁ,",
  "atk-s0502a7:70_6": "tumhākaṁ cittaṁ anurakkhantena mayā evaṁ vuttaṁ nevettha tumhākaṁ doso atthi, na",
  "atk-s0502a7:70_7": "mayhaṁ. Vaṭṭasseveso doso, mā cintayittha, mayā tumhākaṁ vippaṭisāraṁ rakkhanteneva",
  "atk-s0502a7:70_8": "nārocita’’nti. Thero sāmaṇerena assāsiyamānopi anassāsitvā uppannasaṁvego sāmaṇerassa",
  "atk-s0502a7:70_9": "bhaṇḍakaṁ gahetvā satthu santikaṁ pāyāsi. Satthāpissa āgamanaṁ olokentova nisīdi.",
  "atk-s0502a7:70_10": "So gantvā satthāraṁ vanditvā satthārā saddhiṁ paṭisammodanaṁ katvā ‘‘khamanīyaṁ te",
  "atk-s0502a7:70_11": "bhikkhu, kiñci atirekaṁ aphāsukaṁ atthī’’ti pucchito āha – ‘‘khamanīyaṁ, bhante,",
  "atk-s0502a7:70_12": "natthi me kiñci atirekaṁ aphāsukaṁ, apica kho pana me ayaṁ daharasāmaṇero viya añño",
  "atk-s0502a7:70_13": "atirekaguṇo na diṭṭhapubbo’’ti. ‘‘Kiṁ pana iminā kataṁ bhikkhū’’ti. So ādito paṭṭhāya",
  "atk-s0502a7:70_14": "sabbaṁ taṁ pavattiṁ bhagavato ārocento āha – ‘‘evaṁ, bhante, mayā khamāpiyamāno maṁ",
  "atk-s0502a7:70_15": "evaṁ vadesi ‘nevettha tumhākaṁ doso atthi, na mayhaṁ. Vaṭṭasseveso doso, tumhe mā",
  "atk-s0502a7:70_16": "cintayitthā’ti, iti maṁ assāsesiyeva, mayi neva kopaṁ, na dosamakāsi, na me, bhante,",
  "atk-s0502a7:70_17": "evarūpo guṇasampanno diṭṭhapubbo’’ti. Atha naṁ satthā ‘‘bhikkhu khīṇāsavā nāma na",
  "atk-s0502a7:70_18": "kassaci kuppanti, na dussanti, santindriyā santamānasāva hontī’’ti vatvā anusandhiṁ",
  "atk-s0502a7:70_19": "ghaṭetvā dhammaṁ desento imaṁ gāthamāha –",
  "atk-s0502a7:71": "96.",
  "atk-s0502a7:72": " ‘‘Santaṁ tassa manaṁ hoti, santā vācā ca kamma ca;",
  "atk-s0502a7:73": "Sammadaññā vimuttassa, upasantassa tādino’’ti.",
  "atk-s0502a7:74_0": "Tattha santaṁ tassāti tassa khīṇāsavasāmaṇerassa abhijjhādīnaṁ abhāvena manaṁ santameva",
  "atk-s0502a7:74_1": "hoti upasantaṁ nibbutaṁ . Tathā musāvādādīnaṁ abhāvena vācā ca pāṇātipātādīnaṁ abhāvena",
  "atk-s0502a7:74_2": "kāyakammañca santameva hoti. Sammadaññā vimuttassāti nayena hetunā jānitvā pañcahi",
  "atk-s0502a7:74_3": "vimuttīhi vimuttassa. Upasantassāti abbhantare rāgādīnaṁ upasamena upasantassa. Tādinoti",
  "atk-s0502a7:74_4": "tathārūpassa guṇasampannassāti.",
  "atk-s0502a7:75": "Desanāvasāne kosambivāsītissatthero saha paṭisambhidāhi arahattaṁ pāpuṇi. Sesamahājanassāpi sātthikā dhammadesanā ahosīti.",
  "atk-s0502a7:76": "Kosambivāsītissattherasāmaṇeravatthu sattamaṁ.",
  "atk-s0502a7:77": "8. Sāriputtattheravatthu",
  "atk-s0502a7:78": "Assaddhoti imaṁ dhammadesanaṁ satthā jetavane viharanto sāriputtattheraṁ ārabbha kathesi.",
  "atk-s0502a7:79_0": "Ekasmiñhi samaye tiṁsamattā āraññakā bhikkhū satthu santikaṁ āgantvā vanditvā nisīdiṁsu.",
  "atk-s0502a7:79_1": "Satthā tesaṁ saha paṭisambhidāhi arahattassūpanissayaṁ disvā sāriputtattheraṁ āmantetvā",
  "atk-s0502a7:79_2": "‘‘saddahasi tvaṁ, sāriputta, saddhindriyaṁ bhāvitaṁ bahulīkataṁ amatogadhaṁ hoti",
  "atk-s0502a7:79_3": "amatapariyosāna’’nti (saṁ. ni. 5.514) evaṁ pañcindriyāni ārabbha pañhaṁ pucchi. Thero",
  "atk-s0502a7:79_4": "‘‘na khvāhaṁ, bhante, ettha bhagavato saddhāya gacchāmi, saddhindriyaṁ…pe… amatapariyosānaṁ.",
  "atk-s0502a7:79_5": "Yesañhetaṁ, bhante, aññātaṁ assa adiṭṭhaṁ aviditaṁ asacchikataṁ aphassitaṁ paññāya,",
  "atk-s0502a7:79_6": "te tattha paresaṁ saddhāya gaccheyyuṁ. Saddhindriyaṁ…pe… amatapariyosāna’’nti (saṁ.",
  "atk-s0502a7:79_7": "ni. 5.514) evaṁ taṁ pañhaṁ byākāsi. Taṁ sutvā bhikkhū kathaṁ samuṭṭhāpesuṁ ‘‘sāriputtatthero",
  "atk-s0502a7:79_8": "micchāgahaṇaṁ neva vissajjesi, ajjāpi sammāsambuddhassa na saddahatiyevā’’ti. Taṁ",
  "atk-s0502a7:79_9": "sutvā satthā ‘‘kiṁ nāmetaṁ, bhikkhave, vadetha. Ahañhi ‘pañcindriyāni abhāvetvā samathavipassanaṁ",
  "atk-s0502a7:79_10": "avaḍḍhetvā maggaphalāni sacchikātuṁ samattho nāma atthīti saddahasi tvaṁ sāriputto’ti",
  "atk-s0502a7:79_11": "pucchiṁ. So ‘evaṁ sacchikaronto atthi nāmāti na saddahāmi, bhante’ti kathesi. Na",
  "atk-s0502a7:79_12": "dinnassa vā katassa vā phalaṁ vipākaṁ na saddahati, nāpi buddhādīnaṁ guṇaṁ na saddahati.",
  "atk-s0502a7:79_13": "Eso pana attanā paṭividdhesu jhānavipassanāmaggaphaladhammesu paresaṁ saddhāya na",
  "atk-s0502a7:79_14": "gacchati. Tasmā anupavajjo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:80": "97.",
  "atk-s0502a7:81": " ‘‘Assaddho akataññū ca, sandhicchedo ca yo naro,",
  "atk-s0502a7:82": "Hatāvakāso vantāso, sa ve uttamaporiso’’ti.",
  "atk-s0502a7:83_0": "Tassatho – attano paṭividdhaguṇaṁ paresaṁ kathāya na saddahatīti assaddho. Akataṁ",
  "atk-s0502a7:83_1": "nibbānaṁ jānātīti akataññū, sacchikatanibbānoti attho. Vaṭṭasandhiṁ, saṁsārasandhiṁ",
  "atk-s0502a7:83_2": "chinditvā ṭhitoti sandhicchedo. Kusalākusalakammabījassa khīṇattā nibbattanāvakāso",
  "atk-s0502a7:83_3": "hato assāti hatāvakāso. Catūhi maggehi kattabbakiccassa katattā,sabbā āsā iminā vantāti",
  "atk-s0502a7:83_4": "vantāso. So evarūpo naro. Paṭividdhalokuttaradhammatāya purisesu uttamabhāvaṁ pattoti purisuttamoti.",
  "atk-s0502a7:84": "Gāthāvasāne te āraññakā tiṁsamattā bhikkhū saha paṭisambhidāhi arahattaṁ pāpuṇiṁsu. Sesajanassāpi satthikā dhammadesanā ahosīti.",
  "atk-s0502a7:85": "Sāriputtattheravatthu aṭṭhamaṁ.",
  "atk-s0502a7:86": "9. Khadiravaniyarevatattheravatthu",
  "atk-s0502a7:87": "Gāme vāti imaṁ dhammadesanaṁ satthā jetavane viharanto khadiravaniyarevatattheraṁ ārabbha kathesi.",
  "atk-s0502a7:88_0": "Āyasmā hi sāriputto sattāsītikoṭidhanaṁ pahāya pabbajitvā cālā, upacālā, sīsūpacālāti",
  "atk-s0502a7:88_1": "tisso bhaginiyo, cundo upasenoti ime dve ca bhātaro pabbājesi. Revatakumāro ekova",
  "atk-s0502a7:88_2": "gehe avasiṭṭho. Athassa mātā cintesi – ‘‘mama putto upatisso ettakaṁ dhanaṁ pahāya",
  "atk-s0502a7:88_3": "pabbajitvā tisso ca bhaginiyo dve ca bhātaro pabbājesi, revato ekova avaseso. Sace",
  "atk-s0502a7:88_4": "imampi pabbājessati, ettakaṁ no dhanaṁ nassissati, kulavaṁso pacchijjissati, daharakāleyeva",
  "atk-s0502a7:88_5": "naṁ gharāvāsena bandhissāmī’’ti. Sāriputtattheropi paṭikacceva bhikkhū āṇāpesi ‘‘sace,",
  "atk-s0502a7:88_6": "āvuso, revato pabbajitukāmo āgacchati, āgatamattameva naṁ pabbājeyyātha, mama mātāpitaro",
  "atk-s0502a7:88_7": "micchādiṭṭhikā, kiṁ tehi āpucchitehi, ahameva tassa mātā ca pitā cā’’ti. Mātāpissa",
  "atk-s0502a7:88_8": "revatakumāraṁ sattavassikameva gharabandhanena bandhitukāmā samānajātike kule dārikaṁ",
  "atk-s0502a7:88_9": "vāretvā divasaṁ vavatthapetvā kumāraṁ maṇḍetvā pasādhetvā mahatā parivārena saddhiṁ",
  "atk-s0502a7:88_10": "ādāya kumārikāya ñātigharaṁ agamāsi. Atha nesaṁ katamaṅgalānaṁ dvinnampi ñātakesu",
  "atk-s0502a7:88_11": "sannipatitesu udakapātiyaṁ hatthe otāretvā maṅgalāni vatvā kumārikāya vuḍḍhiṁ ākaṅkhamānā",
  "atk-s0502a7:88_12": "ñātakā ‘‘tava ayyikāya diṭṭhadhammaṁ passa, ayyikā viya ciraṁ jīva, ammā’’ti āhaṁsu.",
  "atk-s0502a7:88_13": "Revatakumāro ‘‘ko nu kho imissā ayyikāya diṭṭhadhammo’’ti cintetvā ‘‘katarā imissā",
  "atk-s0502a7:88_14": "ayyikā’’ti pucchi. Atha naṁ āhaṁsu, ‘‘tāta, kiṁ na passasi imaṁ vīsavassasatikaṁ",
  "atk-s0502a7:88_15": "khaṇḍadantaṁ palitakesaṁ valittacaṁ tilakāhatagattaṁ gopānasivaṅkaṁ, esā etissā ayyikā’’ti.",
  "atk-s0502a7:88_16": "‘‘Kiṁ pana ayampi evarūpā bhavissatī’’ti? ‘‘Sace jīvissati, bhavissati, tātā’’ti.",
  "atk-s0502a7:88_17": "So cintesi – ‘‘evarūpampi nāma sarīraṁ jarāya imaṁ vippakāraṁ pāpuṇissati, imaṁ me",
  "atk-s0502a7:88_18": "bhātarā upatissena diṭṭhaṁ bhavissati, ajjeva mayā palāyitvā pabbajituṁ vaṭṭatī’’ti.",
  "atk-s0502a7:88_19": "Atha naṁ ñātakā kumārikāya saddhiṁ ekayānaṁ āropetvā ādāya pakkamiṁsu.",
  "atk-s0502a7:89_0": "So thokaṁ gantvā sarīrakiccaṁ apadisitvā ‘‘ṭhapetha tāva yānaṁ, otaritvā āgamissāmī’’ti",
  "atk-s0502a7:89_1": "yānā otaritvā ekasmiṁ gumbe thokaṁ papañcaṁ katvā agamāsi. Punapi thokaṁ gantvā teneva",
  "atk-s0502a7:89_2": "apadesena otaritvā abhiruhi, punapi tatheva akāsi. Athassa ñātakā ‘‘addhā imassa",
  "atk-s0502a7:89_3": "uṭṭhānāni vattantī’’ti sallakkhetvā nātidaḷhaṁ ārakkhaṁ kariṁsu. So punapi thokaṁ",
  "atk-s0502a7:89_4": "gantvā teneva apadesena otaritvā ‘‘tumhe pājento purato gacchatha, mayaṁ pacchato",
  "atk-s0502a7:89_5": "saṇikaṁ āgamissāmā’’ti vatvā otaritvā gumbābhimukho ahosi. Ñātakāpissa ‘‘pacchato",
  "atk-s0502a7:89_6": "āgamissatī’’ti saññāya yānaṁ pājentā gamiṁsu. Sopi tato palāyitvā ekasmiṁ padese",
  "atk-s0502a7:89_7": "tiṁsamattā bhikkhū vasanti, tesaṁ santikaṁ gantvā vanditvā āha – ‘‘pabbājetha maṁ,",
  "atk-s0502a7:89_8": "bhante’’ti. ‘‘Āvuso, tvaṁ sabbālaṅkārapaṭimaṇḍito, mayaṁ te rājaputtabhāvaṁ vā amaccaputtabhāvaṁ",
  "atk-s0502a7:89_9": "vā na jānāma, kathaṁ pabbājessāmā’’ti? ‘‘Tumhe maṁ, bhante, na jānāthā’’ti? ‘‘Na",
  "atk-s0502a7:89_10": "jānāmāvuso’’ti. ‘‘Ahaṁ upatissassa kaniṭṭhabhātiko’’ti. ‘‘Ko esa upatisso nāmā’’ti?",
  "atk-s0502a7:89_11": "‘‘Bhante, bhaddantā mama bhātaraṁ ‘sāriputto’ti vadanti, tasmā mayā ‘upatisso’ti",
  "atk-s0502a7:89_12": "vutte na jānantī’’ti. ‘‘Kiṁ pana tvaṁ sāriputtattherassa kaniṭṭhabhātiko’’ti? ‘‘Āma,",
  "atk-s0502a7:89_13": "bhante’’ti. ‘‘Tena hi ehi, bhātarā te anuññātamevā’’ti vatvā bhikkhū tassa ābharaṇāni",
  "atk-s0502a7:89_14": "omuñcāpetvā ekamantaṁ ṭhapetvā taṁ pabbājetvā therassa sāsanaṁ pahiṇiṁsu. Thero taṁ",
  "atk-s0502a7:89_15": "sutvā bhagavato ārocesi – ‘‘bhante, ‘āraññikabhikkhūhi kira revato pabbājito’ti sāsanaṁ",
  "atk-s0502a7:89_16": "pahiṇiṁsu, gantvā taṁ passitvā āgamissāmī’’ti. Satthā ‘‘adhivāsehi tāva, sāriputtā’’ti",
  "atk-s0502a7:89_17": "gantuṁ na adāsi. Thero puna katipāhaccayena satthāraṁ āpucchi. Satthā ‘‘adhivāsehi",
  "atk-s0502a7:89_18": "tāva, sāriputta, mayampi āgamissāmā’’ti neva gantuṁ adāsi.",
  "atk-s0502a7:90_0": "Sāmaṇeropi ‘‘sacāhaṁ idha vasissāmi , ñātakā maṁ anubandhitvā pakkosissantī’’ti tesaṁ",
  "atk-s0502a7:90_1": "bhikkhūnaṁ santike yāva arahattā kammaṭṭhānaṁ uggaṇhitvā pattacīvaramādāya cārikaṁ",
  "atk-s0502a7:90_2": "caramāno tato tiṁsayojanike ṭhāne khadiravanaṁ gantvā antovasseyeva temāsabbhantare",
  "atk-s0502a7:90_3": "saha paṭisambhidāhi arahattaṁ pāpuṇi. Theropi pavāretvā satthāraṁ puna tattha gamanatthāya",
  "atk-s0502a7:90_4": "āpucchi. Satthā ‘‘mayampi gamissāma, sāriputtā’’ti pañcahi bhikkhusatehi saddhiṁ",
  "atk-s0502a7:90_5": "nikkhami. Thokaṁ gatakāle ānandatthero dvedhāpathe ṭhatvā satthāraṁ āha – ‘‘bhante,",
  "atk-s0502a7:90_6": "revatassa santikaṁ gamanamaggesu ayaṁ parihārapatho saṭṭhiyojaniko manussāvāso, ayaṁ",
  "atk-s0502a7:90_7": "ujumaggo tiṁsayojaniko amanussapariggahito, katarena gacchāmā’’ti. ‘‘Sīvali, pana,",
  "atk-s0502a7:90_8": "ānanda, amhehi saddhiṁ āgato’’ti? ‘‘Āma, bhante’’ti. ‘‘Sace, sīvali, āgato, ujumaggameva",
  "atk-s0502a7:90_9": "gaṇhāhī’’ti. Satthā kira ‘‘ahaṁ tumhākaṁ yāgubhattaṁ uppādessāmi, ujumaggaṁ gaṇhāhī’’ti",
  "atk-s0502a7:90_10": "avatvā ‘‘tesaṁ tesaṁ janānaṁ puññassa vipākadānaṭṭhānaṁ eta’’nti ñatvā ‘‘sace, sīvali,",
  "atk-s0502a7:90_11": "āgato, ujumaggaṁ gaṇhāhī’’ti āha. Satthari pana taṁ maggaṁ paṭipanne devatā ‘‘amhākaṁ",
  "atk-s0502a7:90_12": "ayyassa sīvalittherassa sakkāraṁ karissāmā’’ti cintetvā ekekayojane vihāre kāretvā",
  "atk-s0502a7:90_13": "ekayojanato uddhaṁ gantuṁ adatvā pāto vuṭṭhāya dibbayāguādīni gahetvā, ‘‘ayyo, no",
  "atk-s0502a7:90_14": "sīvalitthero kahaṁ nisinno’’ti vicaranti. Thero attano abhihaṭaṁ buddhappamukhassa",
  "atk-s0502a7:90_15": "bhikkhusaṅghassa dāpesi. Evaṁ satthā saparivāro tiṁsayojanikaṁ kantāraṁ sīvalittherassa",
  "atk-s0502a7:90_16": "puññaṁ anubhavamānova āgamāsi. Revatattheropi satthu āgamanaṁ ñatvā bhagavato gandhakuṭiṁ",
  "atk-s0502a7:90_17": "māpetvā pañca kūṭāgārasatāni, pañca caṅkamanasatāni, pañcarattiṭṭhānadivāṭṭhānasatāni",
  "atk-s0502a7:90_18": "ca māpesi. Satthā tassa santike māsamattameva vasi. Tasmiṁ vasamānopi sīvalittherasseva puññaṁ anubhavi.",
  "atk-s0502a7:91_0": "Tattha pana dve mahallakabhikkhū satthu khadiravanaṁ pavisanakāle evaṁ cintayiṁsu",
  "atk-s0502a7:91_1": "– ‘‘ayaṁ bhikkhu ettakaṁ navakammaṁ karonto kiṁ sakkhissati samaṇadhammaṁ kātuṁ,",
  "atk-s0502a7:91_2": "satthā ‘sāriputtassa kaniṭṭho’ti mukholokanakiccaṁ karonto evarūpassa navakammikassa",
  "atk-s0502a7:91_3": "bhikkhussa santikaṁ āgato’’ti. Satthāpi taṁ divasaṁ paccūsakāle lokaṁ voloketvā te",
  "atk-s0502a7:91_4": "bhikkhū disvā tesaṁ cittācāraṁ aññāsi. Tasmā tattha māsamattaṁ vasitvā nikkhamanadivase",
  "atk-s0502a7:91_5": "yathā te bhikkhū attano telanāḷiñca udakatumbañca upāhanāni ca pamussanti, tathā",
  "atk-s0502a7:91_6": "adhiṭṭhahitvā nikkhamanto vihārūpacārato bahi nikkhantakāle iddhiṁ vissajjesi. Atha",
  "atk-s0502a7:91_7": "te bhikkhū ‘‘mayā idañcidañca pamuṭṭhaṁ , mayāpi pamuṭṭha’’nti ubhopi nivattitvā",
  "atk-s0502a7:91_8": "taṁ ṭhānaṁ asallakkhetvā khadirarukkhakaṇṭakehi vijjhamānā vicaritvā ekasmiṁ khadirarukkhe",
  "atk-s0502a7:91_9": "olambantaṁ attano bhaṇḍakaṁ disvā ādāya pakkamiṁsu. Satthāpi bhikkhusaṅghaṁ ādāya",
  "atk-s0502a7:91_10": "puna māsamatteneva sīvalittherassa puññaṁ anubhavamāno paṭigantvā pubbārāmaṁ pāvisi.",
  "atk-s0502a7:92_0": "Atha te mahallakabhikkhū pātova mukhaṁ dhovitvā ‘‘āgantukabhattadāyikāya visākhāya",
  "atk-s0502a7:92_1": "gharaṁ yāguṁ pivissāmā’’ti gantvā yāguṁ pivitvā khajjakaṁ khāditvā nisīdiṁsu. Atha",
  "atk-s0502a7:92_2": "ne visākhā pucchi – ‘‘tumhepi, bhante, satthārā saddhiṁ revatattherassa vasanaṭṭhānaṁ",
  "atk-s0502a7:92_3": "agamitthā’’ti. ‘‘Āma, upāsiketi, ramaṇīyaṁ, bhante, therassa vasanaṭṭhāna’’nti. ‘‘Kuto",
  "atk-s0502a7:92_4": "tassa ramaṇīyatā setakaṇṭakakhadirarukkhagahanaṁ petānaṁ nivāsanaṭṭhānasadisaṁ upāsike’’ti.",
  "atk-s0502a7:92_5": "Athaññe dve daharabhikkhū āgamiṁsu. Upāsikā tesampi yāgukhajjakaṁ datvā tatheva paṭipucchi",
  "atk-s0502a7:92_6": ". Te āhaṁsu – ‘‘na sakkā upāsike vaṇṇetuṁ, sudhammadevasabhāsadisaṁ iddhiyā abhisaṅkhataṁ",
  "atk-s0502a7:92_7": "viya therassa vasanaṭṭhāna’’nti. Upāsikā cintesi – ‘‘paṭhamaṁ āgatā bhikkhū aññathā",
  "atk-s0502a7:92_8": "vadiṁsu, ime aññathā vadanti, paṭhamaṁ āgatā bhikkhū kiñcideva pamussitvā iddhiyā",
  "atk-s0502a7:92_9": "vissaṭṭhakāle paṭinivattitvā gatā bhavissanti, ime pana iddhiyā abhisaṅkharitvā nimmitakāle",
  "atk-s0502a7:92_10": "gatā bhavissantī’’ti attano paṇḍitabhāvena etamatthaṁ ñatvā ‘‘satthāraṁ āgatakāle",
  "atk-s0502a7:92_11": "pucchissāmī’’ti aṭṭhāsi. Tato muhuttaṁyeva satthā bhikkhusaṅghaparivuto visākhāya",
  "atk-s0502a7:92_12": "gehaṁ gantvā paññattāsane nisīdi. Sā buddhappamukhaṁ bhikkhusaṅghaṁ sakkaccaṁ parivisitvā",
  "atk-s0502a7:92_13": "bhattakiccāvasāne satthāraṁ vanditvā paṭipucchi – ‘‘bhante, tumhehi saddhiṁ gatabhikkhūsu",
  "atk-s0502a7:92_14": "ekacce revatattherassa vasanaṭṭhānaṁ ‘khadiragahanaṁ arañña’nti vadanti, ekacce ‘ramaṇīya’nti,",
  "atk-s0502a7:92_15": "kiṁ nu kho eta’’nti? Taṁ sutvā satthā ‘‘upāsike gāmo vā hotu araññaṁ vā, yasmiṁ ṭhāne",
  "atk-s0502a7:92_16": "arahanto viharanti, taṁ ramaṇīyamevā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a7:93": "98.",
  "atk-s0502a7:94": " ‘‘Gāme vā yadi vāraññe, ninne vā yadi vā thale;",
  "atk-s0502a7:95": "Yattha arahanto viharanti, taṁ bhūmirāmaṇeyyaka’’nti.",
  "atk-s0502a7:96_0": "Tattha kiñcāpi arahanto gāmante kāyavivekaṁ na labhanti, cittavivekaṁ pana labhanteva.",
  "atk-s0502a7:96_1": "Tesañhi dibbapaṭibhāgānipi ārammaṇāni cittaṁ cāletuṁ na sakkonti. Tasmā gāmo vā hotu",
  "atk-s0502a7:96_2": "araññādīnaṁ vā aññataraṁ, yattha arahanto viharanti, taṁ bhūmirāmaṇeyyakanti so bhūmipadeso",
  "atk-s0502a7:96_3": "ramaṇīyo evāti attho.",
  "atk-s0502a7:97": "Desanāvasāne bahū sotāpattiphalādīni pāpuṇiṁsūti.",
  "atk-s0502a7:98_0": "Aparena samayena bhikkhū kathaṁ samuṭṭhāpesuṁ – ‘‘āvuso, kena nu kho kāraṇena āyasmā",
  "atk-s0502a7:98_1": "sīvalitthero sattadivasasattamāsādhikāni satta vassāni mātu kucchiyaṁ vasi, kena",
  "atk-s0502a7:98_2": "niraye pacci, kena nissandena lābhaggayasaggappatto jāto’’ti? Satthā taṁ kathaṁ sutvā,",
  "atk-s0502a7:98_3": "‘‘bhikkhave, kiṁ kathethā’’ti pucchitvā, ‘‘bhante, idaṁ nāmā’’ti vutte tassāyasmato",
  "atk-s0502a7:98_4": "pubbakammaṁ kathento āha –",
  "atk-s0502a7:99_0": "Bhikkhave , ito ekanavutikappe vipassī bhagavā loke uppajjitvā ekasmiṁ samaye janapadacārikaṁ",
  "atk-s0502a7:99_1": "caritvā pitu nagaraṁ paccāgamāsi. Rājā buddhappamukhassa bhikkhusaṅghassa āgantukadānaṁ",
  "atk-s0502a7:99_2": "sajjetvā nāgarānaṁ sāsanaṁ pesesi ‘‘āgantvā mayhaṁ dāne sahāyakā hontū’’ti. Te tathā",
  "atk-s0502a7:99_3": "katvā ‘‘raññā dinnadānato atirekataraṁ dassāmā’’ti satthāraṁ nimantetvā punadivase",
  "atk-s0502a7:99_4": "dānaṁ paṭiyādetvā rañño sāsanaṁ pahiṇiṁsu. Rājā āgantvā tesaṁ dānaṁ disvā ‘‘ito adhikataraṁ",
  "atk-s0502a7:99_5": "dassāmī’’ti punadivasatthāya satthāraṁ nimantesi, neva rājā nāgare parājetuṁ sakkhi,",
  "atk-s0502a7:99_6": "na nāgarā rājānaṁ. Nāgarā chaṭṭhe vāre ‘‘sve dāni yathā ‘imasmiṁ dāne idaṁ nāma natthī’ti",
  "atk-s0502a7:99_7": "na sakkā hoti vattuṁ, evaṁ dānaṁ dassāmā’’ti cintetvā punadivase dānaṁ paṭiyādetvā",
  "atk-s0502a7:99_8": "‘‘kiṁ nu kho ettha natthī’’ti olokentā allamadhumeva na addasaṁsu. Pakkamadhu pana",
  "atk-s0502a7:99_9": "bahuṁ atthi. Te allamadhussatthāya catūsu nagaradvāresu cattāri kahāpaṇasahassāni",
  "atk-s0502a7:99_10": "gāhāpetvā pahiṇiṁsu. Atheko janapadamanusso gāmabhojakaṁ passituṁ āgacchanto antarāmagge",
  "atk-s0502a7:99_11": "madhupaṭalaṁ disvā makkhikā palāpetvā sākhaṁ chinditvā sākhādaṇḍakeneva saddhiṁ madhupaṭalaṁ",
  "atk-s0502a7:99_12": "ādāya ‘‘gāmabhojakassa dassāmī’’ti nagaraṁ pāvisi. Madhuatthāya gato taṁ disvā, ‘‘ambho,",
  "atk-s0502a7:99_13": "vikkiṇiyaṁ madhu’’nti pucchi. ‘‘Na vikkiṇiyaṁ, sāmī’’ti. ‘‘Handa, imaṁ kahāpaṇaṁ",
  "atk-s0502a7:99_14": "gahetvā dehī’’ti. So cintesi – ‘‘imaṁ madhupaṭalaṁ pādamattampi na agghati, ayaṁ",
  "atk-s0502a7:99_15": "pana kahāpaṇaṁ deti. Bahukahāpaṇako maññe, mayā vaḍḍhetuṁ vaṭṭatī’’ti. Atha naṁ ‘‘na",
  "atk-s0502a7:99_16": "demī’’ti āha, ‘‘tena hi dve kahāpaṇe gaṇhāhī’’ti. ‘‘Dvīhipi na demī’’ti. Evaṁ tāva",
  "atk-s0502a7:99_17": "vaḍḍhesi, yāva so ‘‘tena hi idaṁ sahassaṁ gaṇhāhī’’ti bhaṇḍikaṁ upanesi.",
  "atk-s0502a7:100_0": "Atha naṁ so āha – ‘‘kiṁ nu kho tvaṁ ummattako , udāhu kahāpaṇānaṁ ṭhapanokāsaṁ na",
  "atk-s0502a7:100_1": "labhasi, pādampi na agghanakaṁ madhuṁ ‘sahassaṁ gahetvā dehī’ti vadasi, ‘kiṁ nāmeta’’’nti?",
  "atk-s0502a7:100_2": "‘Jānāmahaṁ, bho, iminā pana me kammaṁ atthi, tenevaṁ vadāmī’ti. ‘‘Kiṁ kammaṁ, sāmī’’ti?",
  "atk-s0502a7:100_3": "‘‘Amhehi vipassībuddhassa aṭṭhasaṭṭhisamaṇasahassaparivārassa mahādānaṁ sajjitaṁ,",
  "atk-s0502a7:100_4": "tatrekaṁ allamadhumeva natthi, tasmā evaṁ gaṇhāmī’’ti. Evaṁ, sante, nāhaṁ mūlena",
  "atk-s0502a7:100_5": "dassāmi, sace ‘‘ahampi dāne pattiṁ labhissāmi, dassāmī’’ti. So gantvā nāgarānaṁ tamatthaṁ",
  "atk-s0502a7:100_6": "ārocesi. Nāgarā tassa saddhāya balavabhāvaṁ ñatvā, ‘‘sādhu, pattiko hotū’’ti paṭijāniṁsu,",
  "atk-s0502a7:100_7": "te buddhappamukhaṁ bhikkhusaṅghaṁ nisīdāpetvā yāgukhajjakaṁ datvā mahatiṁ suvaṇṇapātiṁ",
  "atk-s0502a7:100_8": "āharāpetvā madhupaṭalaṁ pīḷāpesuṁ. Teneva manussena paṇṇākāratthāya dadhivārakopi",
  "atk-s0502a7:100_9": "āhaṭo atthi, so tampi dadhiṁ pātiyaṁ ākiritvā tena madhunā saṁsanditvā buddhappamukhassa",
  "atk-s0502a7:100_10": "bhikkhusaṅghassa ādito paṭṭhāya adāsi. Taṁ yāvadatthaṁ gaṇhantānaṁ sabbesaṁ pāpuṇi",
  "atk-s0502a7:100_11": "uttarimpi avasiṭṭhaṁ ahosiyeva. ‘‘Evaṁ thokaṁ madhu kathaṁ tāva bahūnaṁ pāpuṇī’’ti",
  "atk-s0502a7:100_12": "na cintetabbaṁ. Tañhi buddhānubhāvena pāpuṇi. Buddhavisayo na cintetabbo. Cattāri",
  "atk-s0502a7:100_13": "hi ‘‘acinteyyānī’’ti (a. ni. 4.77) vuttāni. Tāni cintento ummādasseva bhāgī hotīti.",
  "atk-s0502a7:100_14": "So puriso ettakaṁ kammaṁ katvā āyupariyosāne devaloke nibbattitvā ettakaṁ kālaṁ saṁsaranto",
  "atk-s0502a7:100_15": "ekasmiṁ samaye devalokā cavitvā bārāṇasiyaṁ rājakule nibbatto pitu accayena rajjaṁ",
  "atk-s0502a7:100_16": "pāpuṇi. So ‘‘ekaṁ nagaraṁ gaṇhissāmī’’ti gantvā parivāresi, nāgarānañca sāsanaṁ pahiṇi",
  "atk-s0502a7:100_17": "‘‘rajjaṁ vā me dentu yuddhaṁ vā’’ti. Te ‘‘neva rajjaṁ dassāma, na yuddha’’nti vatvā",
  "atk-s0502a7:100_18": "cūḷadvārehi nikkhamitvā dārūdakādīni āharanti, sabbakiccāni karonti.",
  "atk-s0502a7:101_0": "Itaropi cattāri mahādvārāni rakkhanto sattamāsādhikāni satta vassāni nagaraṁ uparundhi.",
  "atk-s0502a7:101_1": "Athassa mātā ‘‘kiṁ me putto karotī’’ti pucchitvā ‘‘idaṁ nāma devī’’ti taṁ pavattiṁ",
  "atk-s0502a7:101_2": "sutvā ‘‘bālo mama putto, gacchatha, tassa ‘cūḷadvārānipi pidhāya nagaraṁ uparundhatū’ti",
  "atk-s0502a7:101_3": "vadethā’’ti. So mātu sāsanaṁ sutvā tathā akāsi. Nāgarāpi bahi nikkhamituṁ alabhantā",
  "atk-s0502a7:101_4": "sattame divase attano rājānaṁ māretvā tassa rajjaṁ adaṁsu. So imaṁ kammaṁ katvā āyupariyosāne",
  "atk-s0502a7:101_5": "avīcimhi nibbattitvā yāvāyaṁ pathavī yojanamattaṁ ussannā, tāva niraye paccitvā catunnaṁ",
  "atk-s0502a7:101_6": "cūḷadvārānaṁ pidahitattā tato cuto tassā eva mātu kucchismiṁ paṭisandhiṁ gahetvā",
  "atk-s0502a7:101_7": "sattamāsādhikāni satta vassāni antokucchismiṁ vasitvā satta divasāni yonimukhe tiriyaṁ",
  "atk-s0502a7:101_8": "nipajji. Evaṁ, bhikkhave, sīvali, tadā nagaraṁ uparundhitvā gahitakammena ettakaṁ",
  "atk-s0502a7:101_9": "kālaṁ niraye paccitvā catunnaṁ cūḷadvārānaṁ pidahitattā tato cuto tassā eva mātu",
  "atk-s0502a7:101_10": "kucchiyaṁ paṭisandhiṁ gahetvā ettakaṁ kālaṁ kucchiyaṁ vasi. Navamadhuno dinnattā",
  "atk-s0502a7:101_11": "lābhaggayasaggappatto jātoti.",
  "atk-s0502a7:102_0": "Punekadivasaṁ bhikkhū kathaṁ samuṭṭhāpesuṁ – ‘‘aho sāmaṇerassa lābho, aho puññaṁ,",
  "atk-s0502a7:102_1": "yena ekakena pañcannaṁ bhikkhusatānaṁ pañcakūṭāgārasatādīni katānī’’ti. Satthā āgantvā",
  "atk-s0502a7:102_2": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0502a7:102_3": "vutte, ‘‘bhikkhave, mayhaṁ puttassa neva puññaṁ atthi, na pāpaṁ, ubhayamassa pahīna’’nti",
  "atk-s0502a7:102_4": "vatvā brāhmaṇavagge imaṁ gāthamāha –",
  "atk-s0502a7:103": "‘‘Yodha puññañca pāpañca, ubho saṅgamupaccagā;",
  "atk-s0502a7:104": "Asokaṁ virajaṁ suddhaṁ, tamahaṁ brūmi brāhmaṇa’’nti. (dha. pa. 412);",
  "atk-s0502a7:105": "Khadiravaniyarevatattheravatthu navamaṁ.",
  "atk-s0502a7:106": "10. Aññataraitthivatthu",
  "atk-s0502a7:107": "Ramaṇīyānīti imaṁ dhammadesanaṁ satthā jetavane viharanto aññataraṁ itthiṁ ārabbha kathesi.",
  "atk-s0502a7:108_0": "Eko kira piṇḍapātiko bhikkhu satthu santike kammaṭṭhānaṁ gahetvā ekaṁ jiṇṇauyyānaṁ",
  "atk-s0502a7:108_1": "pavisitvā samaṇadhammaṁ karoti. Ekā nagarasobhinī itthī purisena saddhiṁ ‘‘ahaṁ asukaṭṭhānaṁ",
  "atk-s0502a7:108_2": "nāma gamissāmi, tvaṁ tattha āgaccheyyāsī’’ti saṅketaṁ katvā agamāsi. So puriso nāgacchi.",
  "atk-s0502a7:108_3": "Sā tassa āgamanamaggaṁ olokentī taṁ adisvā ukkaṇṭhitvā ito cito ca vicaramānā taṁ",
  "atk-s0502a7:108_4": "uyyānaṁ pavisitvā theraṁ pallaṅkaṁ ābhujitvā nisinnaṁ disvā ito cito ca olokayamānā",
  "atk-s0502a7:108_5": "aññaṁ kañci adisvā ‘‘ayañca puriso eva, imassa cittaṁ pamohessāmī’’ti tassa purato",
  "atk-s0502a7:108_6": "ṭhatvā punappunaṁ nivatthasāṭakaṁ mocetvā nivāseti, kese muñcitvā bandhati, pāṇiṁ",
  "atk-s0502a7:108_7": "paharitvā hasati. Therassa saṁvego uppajjitvā sakalasarīraṁ phari. So ‘‘kiṁ nu kho",
  "atk-s0502a7:108_8": "ida’’nti cintesi. Satthāpi ‘‘mama santike kammaṭṭhānaṁ gahetvā ‘samaṇadhammaṁ karissāmī’ti",
  "atk-s0502a7:108_9": "gatassa bhikkhuno kā nu kho pavattī’’ti upadhārento taṁ itthiṁ disvā tassā anācārakiriyaṁ,",
  "atk-s0502a7:108_10": "therassa ca saṁveguppattiṁ ñatvā gandhakuṭiyaṁ nisinnova tena saddhiṁ kathesi – ‘‘bhikkhu,",
  "atk-s0502a7:108_11": "kāmagavesakānaṁ aramaṇaṭṭhānameva vītarāgānaṁ ramaṇaṭṭhānaṁ hotī’’ti . Evañca pana",
  "atk-s0502a7:108_12": "vatvā obhāsaṁ pharitvā tassa dhammaṁ desento imaṁ gāthamāha –",
  "atk-s0502a7:109": "99.",
  "atk-s0502a7:110": " ‘‘Ramaṇīyāni araññāni, yattha na ramatī jano;",
  "atk-s0502a7:111": "Vītarāgā ramissanti, na te kāmagavesino’’ti.",
  "atk-s0502a7:112_0": "Tattha araññānīti supupphitataruvanasaṇḍapaṭimaṇḍitāni vimalasalilasampannāni araññāni",
  "atk-s0502a7:112_1": "nāma ramaṇīyāni. Yatthāti yesu araññesu vikasitesu padumavanesu gāmamakkhikā viya",
  "atk-s0502a7:112_2": "kāmagavesako jano na ramati. Vītarāgāti vigatarāgā pana khīṇāsavā nāma bhamaramadhukarā",
  "atk-s0502a7:112_3": "viya padumavanesu tathārūpesu araññesu ramissanti. Kiṁ kāraṇā? Na te kāmapavesino,",
  "atk-s0502a7:112_4": "yasmā te kāmagavesino na hontīti attho.",
  "atk-s0502a7:113": "Desanāvasāne so thero yathānisinnova saha paṭisambhidāhi arahattaṁ pāpuṇitvā ākāsenāgantvā thutiṁ karonto tathāgatassa pāde vanditvā agamāsīti.",
  "atk-s0502a7:114": "Aññataraitthivatthu dasamaṁ.",
  "atk-s0502a7:115": "Arahantavaggavaṇṇanā niṭṭhitā.",
  "atk-s0502a7:116": "Sattamo vaggo."
}