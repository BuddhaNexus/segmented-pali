{
  "atk-abh01a7:0": "4. Aṭṭhakathākaṇḍo",
  "atk-abh01a7:1": "Tikaatthuddhāravaṇṇanā",
  "atk-abh01a7:2_0": "1384. Idāni nikkhepakaṇḍānantaraṁ ṭhapitassa aṭṭhakathākaṇḍassa vaṇṇanākkamo anuppatto.",
  "atk-abh01a7:2_1": "Kasmā panetaṁ aṭṭhakathākaṇḍaṁ nāma jātanti? Tepiṭakassa buddhavacanassa atthaṁ uddharitvā",
  "atk-abh01a7:2_2": "ṭhapitattā. Tīsupi hi piṭakesu dhammantaraṁ āgataṁ aṭṭhakathākaṇḍeneva paricchinditvā",
  "atk-abh01a7:2_3": "vinicchitaṁ suvinicchitaṁ nāma hoti. Sakale abhidhammapiṭake nayamaggaṁ mahāpakaraṇe",
  "atk-abh01a7:2_4": "pañhuddhāraṁ gaṇanacāraṁ asallakkhentenāpi aṭṭhakathākaṇḍatoyeva samānetuṁ vaṭṭati.",
  "atk-abh01a7:3_0": "Kuto pabhavaṁ pana etanti? Sāriputtattherappabhavaṁ. Sāriputtatthero hi ekassa attano",
  "atk-abh01a7:3_1": "saddhivihārikassa nikkhepakaṇḍe atthuddhāraṁ sallakkhetuṁ asakkontassa aṭṭhakathākaṇḍaṁ",
  "atk-abh01a7:3_2": "kathetvā adāsi. Idaṁ pana mahāaṭṭhakathāyaṁ paṭikkhipitvā idaṁ vuttaṁ – abhidhammo",
  "atk-abh01a7:3_3": "nāma na sāvakavisayo, na sāvakagocaro; buddhavisayo esa, buddhagocaro. Dhammasenāpati",
  "atk-abh01a7:3_4": "pana saddhivihārikena pucchito taṁ ādāya satthu santikaṁ gantvā sammāsambuddhassa",
  "atk-abh01a7:3_5": "kathesi. Sammāsambuddho tassa bhikkhuno aṭṭhakathākaṇḍaṁ kathetvā adāsi. Kathaṁ?",
  "atk-abh01a7:3_6": "Bhagavā hi ‘katame dhammā kusalā’ti pucchi. ‘Kusalā dhammā nāma katame’ti sallakkhesīti",
  "atk-abh01a7:3_7": "attho. Athassa tuṇhībhūtassa ‘nanu yaṁ mayā katame dhammā kusalā? Yasmiṁ samaye kāmāvacaraṁ",
  "atk-abh01a7:3_8": "kusalaṁ cittaṁ uppannaṁ hotītiādinā nayena bhūmibhedato kusalaṁ dassitaṁ, sabbampi",
  "atk-abh01a7:3_9": "taṁ catūsu bhūmīsu kusalaṁ, ime dhammā kusalā’ti iminā nayena kaṇṇikaṁ kaṇṇikaṁ ghaṭaṁ",
  "atk-abh01a7:3_10": "ghaṭaṁ gocchakaṁ gocchakaṁ katvā atthuddhāravasena kusalādidhamme dassento kathetvā adāsi.",
  "atk-abh01a7:4_0": "Tattha catūsūti kāmāvacararūpāvacarārūpāvacaraapariyāpannāsu. Kusalanti phassādibhedaṁ",
  "atk-abh01a7:4_1": "kusalaṁ. Ime dhammā kusalāti ime sabbepi tāsu tāsu bhūmīsu vuttā phassādayo dhammā kusalā nāma.",
  "atk-abh01a7:5_0": "1385. Akusalānaṁ pana bhūmivasena bhedābhāvato dvādasa akusalacittuppādāti āha. Tattha",
  "atk-abh01a7:5_1": "uppajjatīti uppādo. Cittameva uppādo cittuppādo. Desanāsīsameva cetaṁ. Yathā pana",
  "atk-abh01a7:5_2": "‘rājā āgato’ti vutte amaccādīnampi āgamanaṁ vuttameva hoti, evaṁ ‘cittuppādā’ti vutte",
  "atk-abh01a7:5_3": "tehi sampayuttadhammāpi vuttāva hontīti. Sabbattha cittuppādaggahaṇena sasampayuttadhammaṁ",
  "atk-abh01a7:5_4": "cittaṁ gahitanti veditabbaṁ. Ito paraṁ catūsu bhūmīsu vipākotiādīnaṁ sabbesampi tikadukabhājanīyapadānaṁ",
  "atk-abh01a7:5_5": "attho, vedanāttikādīsu ca sukhādīnaṁ navattabbatā heṭṭhā vuttanayeneva pāḷiyatthaṁ",
  "atk-abh01a7:5_6": "vīmaṁsitvā veditabbā. Visesamattameva pana vakkhāma.",
  "atk-abh01a7:6_0": "1420. Tattha parittārammaṇattike tāva sabbo kāmāvacarassa vipākoti ettha dvipañcaviññāṇāni",
  "atk-abh01a7:6_1": "cakkhupasādādayo nissāya niyameneva iṭṭhāniṭṭhādibhede rūpasaddagandharasaphoṭṭhabbadhamme",
  "atk-abh01a7:6_2": "ārabbha pavattantīti parittārammaṇāni. Kusalākusalavipākā pana dve manodhātuyo hadayavatthuṁ",
  "atk-abh01a7:6_3": "nissāya cakkhuviññāṇādīnaṁ anantarā niyamato rūpādīneva ārabbha pavattantīti parittārammaṇā.",
  "atk-abh01a7:6_4": "Kusalavipākāhetukamanoviññāṇadhātu somanassasahagatā pañcadvāre santīraṇavasena chasu",
  "atk-abh01a7:6_5": "dvāresu tadārammaṇavasenāti niyamato rūpādīni cha parittārammaṇāneva ārabbha pavattatīti",
  "atk-abh01a7:6_6": "parittārammaṇā. Kusalākusalavipākāhetukamanoviññāṇadhātudvayaṁ pañcadvāre santīraṇavasena",
  "atk-abh01a7:6_7": "chasu dvāresu tadārammaṇavasena niyamato rūpādīni cha parittārammaṇāneva ārabbha",
  "atk-abh01a7:6_8": "pavattati. Paṭisandhivasena pavattamānampi parittaṁ kammaṁ kammanimittaṁ gatinimittaṁ",
  "atk-abh01a7:6_9": "vā ārammaṇaṁ karoti, pavattiyaṁ bhavaṅgavasena, pariyosāne cutivasena pavattamānampi",
  "atk-abh01a7:6_10": "tadeva ārammaṇaṁ karotīti parittārammaṇaṁ. Aṭṭha pana sahetukavipākacittuppādā ettha",
  "atk-abh01a7:6_11": "vuttanayeneva tadārammaṇavasena paṭisandhibhavaṅgacutivasena ca parittadhammeyeva",
  "atk-abh01a7:6_12": "ārabbha pavattanti. Kiriyamanodhātu pañcadvāre rūpādīni ārabbha pavattati. Somanassasahagatāhetukakiriyamanoviññāṇadhātu",
  "atk-abh01a7:6_13": "chasu dvāresu paccuppanne manodvāre atītānāgatepi paritte rūpādidhammeyeva ārabbha",
  "atk-abh01a7:6_14": "khīṇāsavānaṁ pahaṭṭhākāraṁ kurumānā pavattatīti parittārammaṇā. Evamime pañcavīsati",
  "atk-abh01a7:6_15": "cittuppādā ekanteneva parittārammaṇāti veditabbā.",
  "atk-abh01a7:7": "1421. Viññāṇañcāyatananevasaññānāsaññāyatanadhammā attano attano heṭṭhimaṁ samāpattiṁ ārabbha pavattanato mahaggatārammaṇā. Eva maggaphaladhammā nibbānārammaṇattā appamāṇārammaṇā.",
  "atk-abh01a7:8_0": "Kusalato cattāro kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṁ",
  "atk-abh01a7:8_1": "asakkaccadānapaccavekkhaṇadhammasavanādīsu kāmāvacaradhamme ārabbha pavattikāle parittārammaṇā.",
  "atk-abh01a7:8_2": "Atipaguṇānaṁ paṭhamajjhānādīnaṁ paccavekkhaṇakāle mahaggatārammaṇā. Kasiṇanimittādipaññattipaccavekkhaṇakāle",
  "atk-abh01a7:8_3": "navattabbārammaṇā. Akusalato cattāro diṭṭhigatasampayuttacittuppādā pañcapaṇṇāsāya",
  "atk-abh01a7:8_4": "kāmāvacaradhammānaṁ ‘satto satto’ti parāmasanaassādanābhinandanakāle parittārammaṇā.",
  "atk-abh01a7:8_5": "Tenevākārena sattavīsati mahaggatadhamme ārabbha pavattikāle mahaggatārammaṇā. Paṇṇattidhamme",
  "atk-abh01a7:8_6": "ārabbha pavattanakāle siyā navattabbārammaṇā. Diṭṭhivippayuttānaṁ teyeva dhamme ārabbha",
  "atk-abh01a7:8_7": "kevalaṁ assādanābhinandanavasena, pavattiyaṁ paṭighasampayuttānaṁ domanassavasena,",
  "atk-abh01a7:8_8": "vicikicchāsampayuttacittuppādassa aniṭṭhaṅgatavasena, uddhaccasahagatassa vikkhepavasena",
  "atk-abh01a7:8_9": "avūpasamavasena ca pavattiyaṁ parittamahaggatanavattabbārammaṇatā veditabbā. Etesu",
  "atk-abh01a7:8_10": "pana ekadhammopi appamāṇe ārabbha pavattituṁ na sakkoti, tasmā na appamāṇārammaṇā.",
  "atk-abh01a7:9_0": "Kusalato cattāro kiriyato cattāroti aṭṭha ñāṇasampayuttacittuppādā sekkhaputhujjanakhīṇāsavānaṁ",
  "atk-abh01a7:9_1": "sakkaccadānapaccavekkhaṇadhammasavanādīsu yathāvuttappakāre dhamme ārabbha pavattikāle",
  "atk-abh01a7:9_2": "parittamahaggatanavattabbārammaṇā honti. Gotrabhukāle lokuttaradhamme paccavekkhaṇakāle",
  "atk-abh01a7:9_3": "ca nesaṁ appamāṇārammaṇatā veditabbā.",
  "atk-abh01a7:10_0": "Yaṁ panetaṁ rūpāvacaracatutthajjhānaṁ taṁ sabbatthapādakacatutthaṁ ākāsakasiṇacatutthaṁ",
  "atk-abh01a7:10_1": "ālokakasiṇacatutthaṁ brahmavihāracatutthaṁ ānāpānacatutthaṁ iddhividhacatutthaṁ dibbasotacatutthaṁ",
  "atk-abh01a7:10_2": "cetopariyañāṇacatutthaṁ yathākammupagañāṇacatutthaṁ dibbacakkhuñāṇacatutthaṁ pubbenivāsañāṇacatutthaṁ",
  "atk-abh01a7:10_3": "anāgataṁsañāṇacatutthanti kusalatopi kiriyatopi dvādasavidhaṁ hoti.",
  "atk-abh01a7:11_0": "Tattha ‘sabbatthapādakacatutthaṁ’ nāma aṭṭhasu kasiṇesu catutthajjhānaṁ. Tañhi vipassanāyapi",
  "atk-abh01a7:11_1": "pādakaṁ hoti, abhiññānampi, nirodhassāpi, vaṭṭassāpi pādakaṁ hotiyevāti sabbatthapādakanti",
  "atk-abh01a7:11_2": "vuttaṁ. ‘Ākāsakasiṇaālokakasiṇacatutthāni’ pana vipassanāyapi abhiññānampi vaṭṭassāpi",
  "atk-abh01a7:11_3": "pādakāni honti, nirodhapādakāneva na honti. ‘Brahmavihāraānāpānacatutthāni’ vipassanāya",
  "atk-abh01a7:11_4": "ceva vaṭṭassa ca pādakāni honti, abhiññānaṁ pana nirodhassa ca pādakāni na honti.",
  "atk-abh01a7:11_5": "Tattha dasavidhampi kasiṇajjhānaṁ kasiṇapaṇṇattiṁ ārabbha pavattattā, brahmavihāracatutthaṁ",
  "atk-abh01a7:11_6": "sattapaṇṇattiṁ ārabbha pavattattā, ānāpānacatutthaṁ nimittaṁ ārabbha pavattattā parittādivasena",
  "atk-abh01a7:11_7": "navattabbadhammārammaṇato navattabbārammaṇaṁ nāma hoti.",
  "atk-abh01a7:12_0": "‘Iddhividhacatutthaṁ’ parittamahaggatārammaṇaṁ hoti. Kathaṁ? Tañhi yadā kāyaṁ cittasannissitaṁ",
  "atk-abh01a7:12_1": "katvā adissamānena kāyena gantukāmo cittavasena kāyaṁ pariṇāmeti, mahaggatacitte",
  "atk-abh01a7:12_2": "samodahati, samāropeti, tadā upayogaladdhaṁ ārammaṇaṁ hotīti katvā rūpakāyārammaṇato",
  "atk-abh01a7:12_3": "parittārammaṇaṁ hoti. Yadā cittaṁ kāyasannissitaṁ katvā dissamānena kāyena gantukāmo",
  "atk-abh01a7:12_4": "kāyavasena cittaṁ pariṇāmeti, pādakajjhānacittaṁ rūpakāye samodahati, samāropeti,",
  "atk-abh01a7:12_5": "tadā upayogaladdhaṁ ārammaṇaṁ hotīti katvā mahaggatacittārammaṇato mahaggatārammaṇaṁ hoti.",
  "atk-abh01a7:13_0": "‘Dibbasotacatutthaṁ’ saddaṁ ārabbha pavattattā ekantaparittārammaṇameva. ‘Cetopariyañāṇacatutthaṁ’",
  "atk-abh01a7:13_1": "parittamahaggataappamāṇārammaṇaṁ hoti. Kathaṁ? Tañhi paresaṁ kāmāvacaracittajānanakāle",
  "atk-abh01a7:13_2": "parittārammaṇaṁ hoti, rūpāvacarārūpāvacaracittajānanakāle mahaggatārammaṇaṁ, maggaphalajānanakāle",
  "atk-abh01a7:13_3": "appamāṇārammaṇaṁ hoti. Ettha ca puthujjano sotāpannassa cittaṁ na jānāti, sotāpanno",
  "atk-abh01a7:13_4": "vā sakadāgāmissāti evaṁ yāva arahato netabbaṁ. Arahā pana sabbesaṁ cittaṁ jānāti.",
  "atk-abh01a7:13_5": "Aññopi ca uparimo heṭṭhimassāti ayaṁ viseso veditabbo. ‘Yathākammupagañāṇacatutthaṁ’",
  "atk-abh01a7:13_6": "kāmāvacarakammajānanakāle parittārammaṇaṁ hoti, rūpāvacarārūpāvacarakammajānanakāle mahaggatārammaṇaṁ.",
  "atk-abh01a7:14_0": "‘Dibbacakkhuñāṇacatutthaṁ’ rūpārammaṇattā ekantaparittārammaṇameva. ‘Pubbenivāsañāṇacatutthaṁ’",
  "atk-abh01a7:14_1": "parittamahaggataappamāṇanavattabbārammaṇaṁ hoti. Kathaṁ? Tañhi kāmāvacarakkhandhānussaraṇakāle",
  "atk-abh01a7:14_2": "parittārammaṇaṁ hoti. Rūpāvacarārūpāvacarakkhandhānussaraṇakāle mahaggatārammaṇaṁ.",
  "atk-abh01a7:14_3": "Atīte attanā vā parehi vā bhāvitamaggaṁ sacchikataphalañca anussaraṇakāle appamāṇārammaṇaṁ.",
  "atk-abh01a7:14_4": "Atīte buddhā maggaṁ bhāvayiṁsu, phalaṁ sacchākaṁsu, nibbānadhātuyā parinibbāyiṁsūti",
  "atk-abh01a7:14_5": "chinnavaṭumakānussaraṇavasena maggaphalanibbānapaccavekkhaṇatopi appamāṇārammaṇaṁ.",
  "atk-abh01a7:14_6": "Atīte ‘vipassī nāma bhagavā’ ahosi . Tassa ‘bandhumatī nāma nagaraṁ ahosi, bandhumā",
  "atk-abh01a7:14_7": "nāma rājā pitā, bandhumatī nāma mātā’tiādinā nayena nāmagottapathavīnimittādianussaraṇakāle",
  "atk-abh01a7:14_8": "navattabbārammaṇaṁ hoti.",
  "atk-abh01a7:15_0": "‘Anāgataṁsañāṇacatutthe’pi eseva nayo. Tampi ayaṁ anāgate ‘kāmāvacare nibbattissatī’ti",
  "atk-abh01a7:15_1": "jānanakāle parittārammaṇaṁ hoti. ‘Rūpāvacare vā arūpāvacare vā nibbattissatī’ti jānanakāle",
  "atk-abh01a7:15_2": "mahaggatārammaṇaṁ. ‘Maggaṁ bhāvessati phalaṁ sacchikarissati’ ‘nibbānadhātuyā parinibbāyissatī’ti",
  "atk-abh01a7:15_3": "jānanakāle appamāṇārammaṇaṁ. Anāgate ‘‘metteyyo nāma bhagavā uppajjissati, subrahmā",
  "atk-abh01a7:15_4": "nāmassa brāhmaṇo pitā bhavissati, brahmavatī nāma brāhmaṇī mātā bhavissatī’’tiādinā",
  "atk-abh01a7:15_5": "nayena nāmagottajānanakāle navattabbārammaṇaṁ hoti.",
  "atk-abh01a7:16_0": "Arūpāvacaracatutthaṁ pana āsavānaṁ khayacatutthañca pāḷiyaṁ āgataṭṭhāneyeva kathessāmi.",
  "atk-abh01a7:16_1": "Kiriyāhetukamanoviññāṇadhātu upekkhāsahagatā sabbesampi etesaṁ kusalākusalakiriyacittānaṁ",
  "atk-abh01a7:16_2": "purecārikā. Tassā tesu vuttanayeneva ārammaṇabhedo veditabbo. Pañcadvāre pana voṭṭhabbanavasena",
  "atk-abh01a7:16_3": "pavattiyaṁ ekantaparittārammaṇāva hoti. Rūpāvacaratikacatukkajjhānādīni parittādibhāvena",
  "atk-abh01a7:16_4": "navattabbadhammaṁ ārabbha pavattito navattabbārammaṇāni. Ettha hi rūpāvacarāni pathavīkasiṇādīsu",
  "atk-abh01a7:16_5": "pavattanti, ākāsānañcāyatanaṁ ugghāṭimākāse, ākiñcaññāyatanaṁ viññāṇāpagameti.",
  "atk-abh01a7:17_0": "1429. Maggārammaṇattike ādimhi vuttā aṭṭha ñāṇasampayuttacittuppādā sekkhāsekkhānaṁ",
  "atk-abh01a7:17_1": "attanā paṭividdhamaggānaṁ paccavekkhaṇakāle maggārammaṇā, maggena pana asahajātattā",
  "atk-abh01a7:17_2": "na maggahetukā, attanā paṭividdhamaggaṁ garuṁ katvā paccavekkhaṇakāle ārammaṇādhipativasena",
  "atk-abh01a7:17_3": "maggādhipatino, aññadhammārammaṇakāle na vattabbā maggārammaṇātipi maggādhipatinotipi.",
  "atk-abh01a7:17_4": "Cattāro ariyamaggā maggasaṅkhātassa maggasampayuttassa vā hetuno atthitāya ekantato",
  "atk-abh01a7:17_5": "maggahetukāva. Vīriyaṁ pana vīmaṁsaṁ vā jeṭṭhakaṁ katvā maggabhāvanākāle sahajātādhipatinā",
  "atk-abh01a7:17_6": "siyā maggādhipatino, chandacittānaṁ aññatarajeṭṭhakakāle siyā na vattabbā maggādhipatinoti.",
  "atk-abh01a7:18_0": "Dvādasavidhe rūpāvacaracatutthajjhāne sabbatthapādakacatutthādīni nava jhānāni neva",
  "atk-abh01a7:18_1": "maggārammaṇāni na maggahetukāni na maggādhipatīni. Cetopariyañāṇapubbenivāsañāṇaanāgataṁsañāṇacatutthāni",
  "atk-abh01a7:18_2": "pana ariyānaṁ maggacittajānanakāle maggārammaṇāni honti, maggena pana asahajātattā",
  "atk-abh01a7:18_3": "na maggahetukāni, maggaṁ garuṁ katvā appavattito na maggādhipatīni. Kasmā panetāni",
  "atk-abh01a7:18_4": "na maggaṁ garuṁ karontīti? Attano mahaggatatāya. Yathā hi rājānaṁ sabbo loko garuṁ",
  "atk-abh01a7:18_5": "karoti, mātāpitaro pana na karonti. Na hi te rājānaṁ disvā āsanā vuṭṭhahanti, na",
  "atk-abh01a7:18_6": "añjalikammādīni karonti, daharakāle voharitanayeneva voharanti. Evametānipi attano",
  "atk-abh01a7:18_7": "mahaggatatāya na maggaṁ garuṁ karonti.",
  "atk-abh01a7:19_0": "Kiriyāhetukamanoviññāṇadhātupi ariyānaṁ maggapaccavekkhaṇakāle paccavekkhaṇapurecārikattā",
  "atk-abh01a7:19_1": "maggārammaṇā hoti, maggena asahajātattā pana na maggahetukā, maggaṁ garuṁ katvā appavattito",
  "atk-abh01a7:19_2": "na maggādhipati. Kasmā garuṁ na karotīti? Attano ahetukatāya hīnatāya jaḷatāya. Yathā",
  "atk-abh01a7:19_3": "hi rājānaṁ sabbo loko garuṁ karoti, attano parijanā pana khujjavāmanakaceṭakādayo",
  "atk-abh01a7:19_4": "attano aññāṇatāya paṇḍitamanussā viya nātigaruṁ karonti, evameva idampi cittaṁ attano",
  "atk-abh01a7:19_5": "ahetukatāya hīnatāya jaḷatāya maggaṁ garuṁ na karoti.",
  "atk-abh01a7:20": "Ñāṇavippayuttakusalādīni ñāṇābhāvena ceva lokiyadhammārammaṇatāya ca maggārammaṇādibhāvaṁ na labhanti, navattabbārammaṇāneva hontīti veditabbānīti.",
  "atk-abh01a7:21": "1432. Atītārammaṇattike viññāṇañcāyatananevasaññānāsaññāyatanadhammā heṭṭhā atītasamāpattiṁ ārabbha pavattitā ekantena atītārammaṇāva.",
  "atk-abh01a7:22_0": "1433.Niyogā anāgatārammaṇā natthīti niyamena pāṭiyekkaṁ cittaṁ anāgatārammaṇaṁ nāma",
  "atk-abh01a7:22_1": "natthi. Nanu ca anāgataṁsañāṇaṁ ekantena anāgatārammaṇaṁ, cetopariyañāṇampi anāgataṁ",
  "atk-abh01a7:22_2": "ārabbha pavattatīti? No na pavattati. Pāṭiyekkaṁ pana etaṁ ekaṁ cittaṁ nāma natthi.",
  "atk-abh01a7:22_3": "Rūpāvacaracatutthajjhānena saṅgahitattā aññehi mahaggatacittehi missakaṁ hoti. Tena",
  "atk-abh01a7:22_4": "vuttaṁ ‘niyogā anāgatārammaṇā natthī’ti.",
  "atk-abh01a7:23_0": "1434. Dvipañcaviññāṇāni , tisso manodhātuyo ca paccuppannesu rūpādīsu pavattito paccuppannārammaṇā",
  "atk-abh01a7:23_1": "nāma. Dasa cittuppādāti ettha aṭṭha tāva sahetukā devamanussānaṁ paṭisandhiggahaṇakāle",
  "atk-abh01a7:23_2": "kammaṁ vā kammanimittaṁ vā ārabbha pavattiyaṁ atītārammaṇā. Bhavaṅgacutikālesupi",
  "atk-abh01a7:23_3": "eseva nayo. Gatinimittaṁ pana ārabbha paṭisandhiggahaṇakāle tato paraṁ bhavaṅgakāle",
  "atk-abh01a7:23_4": "ca paccuppannārammaṇā. Tathā pañcadvāre tadārammaṇavasena pavattiyaṁ. Manodvāre pana",
  "atk-abh01a7:23_5": "atītānāgatapaccuppannārammaṇānaṁ javanānaṁ ārammaṇaṁ gahetvā pavattito atītānāgatapaccuppannārammaṇā.",
  "atk-abh01a7:23_6": "‘Kusalavipākāhetukaupekkhāsahagatamanoviññāṇadhātuya’mpi eseva nayo. Kevalañhi sā",
  "atk-abh01a7:23_7": "manussesu jaccandhādīnaṁ paṭisandhi hoti. Pañcadvāre ca santīraṇavasenāpi paccuppannārammaṇā",
  "atk-abh01a7:23_8": "hotīti ayamettha viseso. ‘Somanassasahagatā’ pana pañcadvāre santīraṇavasena tadārammaṇavasena",
  "atk-abh01a7:23_9": "ca paccuppannārammaṇā hoti. Manodvāre tadārammaṇavasena sahetukavipākā viya atītānāgatapaccuppannārammaṇāti veditabbā.",
  "atk-abh01a7:24_0": "‘Akusalavipākāhetukamanoviññāṇadhātu’ pana kusalavipākāya upekkhāsahagatāhetukāya",
  "atk-abh01a7:24_1": "samānagatikā eva. Kevalañhi sā āpāyikānaṁ paṭisandhibhavaṅgacutivasena pavattatīti",
  "atk-abh01a7:24_2": "ayamettha viseso. ‘Kiriyāhetukamanoviññāṇadhātu’ somanassasahagatā khīṇāsavānaṁ pañcadvāre",
  "atk-abh01a7:24_3": "pahaṭṭhākāraṁ kurumānā paccuppannārammaṇā hoti. Manodvāre atītādibhede dhamme ārabbha",
  "atk-abh01a7:24_4": "hasituppādavasena pavattiyaṁ atītānāgatapaccuppannārammaṇā hoti.",
  "atk-abh01a7:25_0": "Kāmāvacarakusalantiādīsu kusalato tāva cattāro ñāṇasampayuttacittuppādā. Sekkhaputhujjanānaṁ",
  "atk-abh01a7:25_1": "atītādibhedāni khandhadhātuāyatanāni sammasantānaṁ paccavekkhantānaṁ atītānāgatapaccuppannārammaṇā",
  "atk-abh01a7:25_2": "honti. Paṇṇattinibbānapaccavekkhaṇe navattabbārammaṇā. Ñāṇavippayuttesupi eseva nayo",
  "atk-abh01a7:25_3": ". Kevalañhi tehi maggaphalanibbānapaccavekkhaṇā natthi. Ayamevettha viseso.",
  "atk-abh01a7:26_0": "Akusalato cattāro diṭṭhisampayuttacittuppādā atītādibhedānaṁ khandhadhātuāyatanānaṁ",
  "atk-abh01a7:26_1": "assādanābhinandanaparāmāsakāle atītādiārammaṇā honti. Paṇṇattiṁ ārabbha assādentassa",
  "atk-abh01a7:26_2": "abhinandantassa ‘satto satto’ti parāmasitvā gaṇhantassa navattabbārammaṇā honti.",
  "atk-abh01a7:26_3": "Diṭṭhivippayuttesupi eseva nayo. Kevalañhi tehi parāmāsaggahaṇaṁ natthi. Dve paṭighasampayuttacittuppādā",
  "atk-abh01a7:26_4": "atītādibhede dhamme ārabbha domanassitānaṁ atītādiārammaṇā, paṇṇattiṁ ārabbha domanassitānaṁ",
  "atk-abh01a7:26_5": "navattabbārammaṇā. Vicikicchuddhaccasampayuttā tesu eva dhammesu aniṭṭhaṅgatabhāvena",
  "atk-abh01a7:26_6": "ceva uddhatabhāvena ca pavattiyaṁ atītānāgatapaccuppannanavattabbārammaṇā. Kiriyato",
  "atk-abh01a7:26_7": "aṭṭha sahetukacittuppādā kusalacittuppādagatikā eva. Kiriyāhetukamanoviññāṇadhātu",
  "atk-abh01a7:26_8": "upekkhāsahagatā pañcadvāre voṭṭhabbanavasena pavattiyaṁ paccuppannārammaṇāva . Manodvāre",
  "atk-abh01a7:26_9": "atītānāgatapaccuppannārammaṇānañceva paṇṇattinibbānārammaṇānañca javanānaṁ purecārikakāle",
  "atk-abh01a7:26_10": "atītānāgatapaccuppannanavattabbārammaṇā.",
  "atk-abh01a7:27_0": "Yathāvuttappabhede rūpāvacarajjhāne sabbatthapādakacatutthaṁ ākāsakasiṇacatutthaṁ",
  "atk-abh01a7:27_1": "ālokakasiṇacatutthaṁ brahmavihāracatutthaṁ ānāpānacatutthanti imāni pañca navattabbārammaṇāneva.",
  "atk-abh01a7:27_2": "‘Iddhividhacatutthaṁ’ kāyavasena cittaṁ pariṇāmentassa atītapādakajjhānacittaṁ ārabbha",
  "atk-abh01a7:27_3": "pavattanato atītārammaṇaṁ. Mahādhātunidhāne mahākassapattherādīnaṁ viya anāgataṁ",
  "atk-abh01a7:27_4": "adhiṭṭhahantānaṁ anāgatārammaṇaṁ hoti. Mahākassapatthero kira mahādhātunidhānaṁ karonto",
  "atk-abh01a7:27_5": "anāgate aṭṭhārasavassādhikāni dve vassasatāni ime gandhā mā sussiṁsu, pupphāni mā",
  "atk-abh01a7:27_6": "milāyiṁsu, dīpā mā nibbāyiṁsūti adhiṭṭhahi. Sabbaṁ tatheva ahosi. Assaguttatthero",
  "atk-abh01a7:27_7": "vattaniyasenāsane bhikkhusaṅghaṁ sukkhabhattaṁ bhuñjamānaṁ disvā ‘udakasoṇḍi divase",
  "atk-abh01a7:27_8": "divase, purebhattaṁ dadhirasā hotū’ti adhiṭṭhahi. Purebhattaṁ gahitaṁ dadhirasaṁ",
  "atk-abh01a7:27_9": "hoti pacchābhatte pākatikameva. Kāyaṁ pana cittasannissitaṁ katvā adissamānena kāyena",
  "atk-abh01a7:27_10": "gamanakāle, aññassa vā pāṭihāriyassa karaṇakāle, kāyaṁ ārabbha pavattattā paccuppannārammaṇaṁ hoti.",
  "atk-abh01a7:28_0": "‘Dibbasotacatutthaṁ’ vijjamānasaddameva ārabbha pavattito paccuppannārammaṇaṁ hoti.",
  "atk-abh01a7:28_1": "Cetopariyañāṇacatutthaṁ atīte sattadivasabbhantare anāgate sattadivasabbhantare paresaṁ",
  "atk-abh01a7:28_2": "cittaṁ jānantassa atītārammaṇaṁ anāgatārammaṇañca hoti. Sattadivasātikkame pana taṁ",
  "atk-abh01a7:28_3": "jānituṁ na sakkoti. Atītānāgataṁsañāṇānañhi esa visayo. Na etassa paccuppannajānanakāle",
  "atk-abh01a7:28_4": "pana paccuppannārammaṇaṁ hoti.",
  "atk-abh01a7:29_0": "Paccuppannañca nāmetaṁ tividhaṁ – khaṇapaccuppannaṁ santatipaccuppannaṁ addhāpaccuppannañca.",
  "atk-abh01a7:29_1": "Tattha uppādaṭṭhitibhaṅgappattaṁ ‘khaṇapaccuppannaṁ’. Ekadvisantativārapariyāpannaṁ",
  "atk-abh01a7:29_2": "‘santatipaccuppannaṁ’. Tattha andhakāre nisīditvā ālokaṭṭhānaṁ gatassa na tāva ārammaṇaṁ",
  "atk-abh01a7:29_3": "pākaṭaṁ hoti; yāva pana taṁ pākaṭaṁ hoti, etthantare ekadvisantativārā veditabbā.",
  "atk-abh01a7:29_4": "Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ hoti; yāva",
  "atk-abh01a7:29_5": "taṁ pākaṭaṁ hoti, etthantare ekadvisantativārā veditabbā. Dūre ṭhatvā pana rajakānaṁ",
  "atk-abh01a7:29_6": "hatthavikāraṁ ghaṇḍibherīādiākoṭanavikārañca disvāpi na tāva saddaṁ suṇāti; yāva",
  "atk-abh01a7:29_7": "pana taṁ suṇāti, etasmimpi antare ekadvisantativārā veditabbā. Evaṁ tāva majjhimabhāṇakā.",
  "atk-abh01a7:29_8": "Saṁyuttabhāṇakā pana ‘rūpasantati arūpasantatī’ti dve santatiyo vatvā, ‘udakaṁ akkamitvā",
  "atk-abh01a7:29_9": "gatassa yāva tīre akkantaudakalekhā na vippasīdati, addhānato āgatassa yāva kāye",
  "atk-abh01a7:29_10": "usumabhāvo na vūpasammati, ātapā āgantvā gabbhaṁ paviṭṭhassa yāva andhakārabhāvo",
  "atk-abh01a7:29_11": "na vigacchati, antogabbhe kammaṭṭhānaṁ manasikaritvā divā vātapānaṁ vivaritvā olokentassa",
  "atk-abh01a7:29_12": "yāva akkhīnaṁ phandanabhāvo na vūpasammati, ayaṁ rūpasantati nāma; dve tayo javanavārā",
  "atk-abh01a7:29_13": "arūpasantati nāmā’ti vatvā ‘tadubhayampi santatipaccuppannaṁ nāmā’ti vadanti.",
  "atk-abh01a7:30_0": "Ekabhavaparicchinnaṁ pana addhāpaccuppannaṁ nāma. Yaṁ sandhāya bhaddekarattasutte",
  "atk-abh01a7:30_1": "‘‘yo cāvuso, mano ye ca dhammā ubhayametaṁ paccuppannaṁ. Tasmiṁ ce paccuppanne chandarāgapaṭibaddhaṁ",
  "atk-abh01a7:30_2": "hoti viññāṇaṁ, chandarāgapaṭibaddhattā viññāṇassa tadabhinandati, tadabhinandanto",
  "atk-abh01a7:30_3": "paccuppannesu dhammesu saṁhīratī’’ti (ma. ni. 3.284) vuttaṁ. Santatipaccuppannañcettha",
  "atk-abh01a7:30_4": "aṭṭhakathāsu āgataṁ. Addhāpaccuppannaṁ sutte.",
  "atk-abh01a7:31_0": "Tattha keci ‘khaṇapaccuppannaṁ cittaṁ cetopariyañāṇassa ārammaṇaṁ hotī’ti vadanti.",
  "atk-abh01a7:31_1": "Kiṁkāraṇā? Yasmā iddhimassa ca parassa ca ekakkhaṇe cittaṁ uppajjatīti. Idañca nesaṁ",
  "atk-abh01a7:31_2": "opammaṁ – yathā ākāse khitte pupphamuṭṭhimhi avassaṁ ekaṁ pupphaṁ ekassa vaṇṭaṁ paṭivijjhati",
  "atk-abh01a7:31_3": "vaṇṭena vaṇṭaṁ paṭivijjhati, evaṁ parassa cittaṁ jānissāmīti rāsivasena mahājanassa",
  "atk-abh01a7:31_4": "citte āvajjite avassaṁ ekassa cittaṁ ekena cittena uppādakkhaṇe vā ṭhitikkhaṇe vā",
  "atk-abh01a7:31_5": "bhaṅgakkhaṇe vā paṭivijjhatīti. Taṁ pana vassasatampi vassasahassampi āvajjanto yena",
  "atk-abh01a7:31_6": "cittena āvajjeti, yena ca jānāti tesaṁ dvinnaṁ sahaṭṭhānābhāvato āvajjanajavanānañca",
  "atk-abh01a7:31_7": "aniṭṭhe ṭhāne nānārammaṇabhāvappattidosato ayuttanti aṭṭhakathāsu paṭikkhittaṁ. Santatipaccuppannaṁ",
  "atk-abh01a7:31_8": "pana addhāpaccuppannañca ārammaṇaṁ hotīti veditabbaṁ.",
  "atk-abh01a7:32_0": "Tattha yaṁ vattamānajavanavīthito atītānāgatavasena dvitijavanavīthiparimāṇakāle",
  "atk-abh01a7:32_1": "parassa cittaṁ, taṁ sabbampi santatipaccuppannaṁ nāma. Addhāpaccuppannaṁ pana javanavārena",
  "atk-abh01a7:32_2": "dīpetabbanti yaṁ aṭṭhakathāyaṁ vuttaṁ taṁ suvuttaṁ. Tatrāyaṁ dīpanā – iddhimā parassa",
  "atk-abh01a7:32_3": "cittaṁ jānitukāmo āvajjeti. Āvajjanaṁ khaṇapaccuppannaṁ ārammaṇaṁ katvā teneva saha",
  "atk-abh01a7:32_4": "nirujjhati. Tato cattāri pañca javanāni yesaṁ pacchimaṁ iddhicittaṁ, sesāni kāmāvacarāni.",
  "atk-abh01a7:32_5": "Tesaṁ sabbesampi tadeva niruddhaṁ cittamārammaṇaṁ hoti. Na ca tāni nānārammaṇāni",
  "atk-abh01a7:32_6": "honti. Addhāpaccuppannavasena paccuppannārammaṇattā ekārammaṇāni. Ekārammaṇattepi",
  "atk-abh01a7:32_7": "ca iddhicittameva parassa cittaṁ pajānāti, na itarāni; yathā cakkhudvāre cakkhuviññāṇameva",
  "atk-abh01a7:32_8": "rūpaṁ passati, na itarānīti. Iti idaṁ santatipaccuppannassa ceva addhāpaccuppannassa",
  "atk-abh01a7:32_9": "ca vasena paccuppannārammaṇaṁ hoti. Yasmā vā santatipaccuppannampi addhāpaccuppanneyeva",
  "atk-abh01a7:32_10": "patati, tasmā addhāpaccuppannavasenetaṁ paccuppannārammaṇanti veditabbaṁ.",
  "atk-abh01a7:33_0": "‘Pubbenivāsañāṇacatutthaṁ’ nāmagottānussaraṇe nibbānanimittapaccavekkhaṇe ca navattabbārammaṇaṁ,",
  "atk-abh01a7:33_1": "sesakāle atītārammaṇameva. Yathākammupagañāṇacatutthampi atītārammaṇameva. Tattha",
  "atk-abh01a7:33_2": "kiñcāpi pubbenivāsacetopariyañāṇānipi atītārammaṇāni honti, atha kho tesaṁ pubbenivāsañāṇassa",
  "atk-abh01a7:33_3": "atītakkhandhā khandhapaṭibaddhañca kiñci anārammaṇaṁ nāma natthi. Tañhi atītakkhandhakhandhapaṭibaddhesu",
  "atk-abh01a7:33_4": "dhammesu sabbaññutaññāṇasamagatikaṁ hoti. Cetopariyañāṇassa ca sattadivasabbhantarātītaṁ",
  "atk-abh01a7:33_5": "cittameva ārammaṇaṁ. Tañhi aññaṁ khandhaṁ vā khandhapaṭibaddhaṁ vā na jānāti, maggasampayuttacittārammaṇattā",
  "atk-abh01a7:33_6": "pana pariyāyato maggārammaṇanti vuttaṁ. Yathākammupagañāṇassa ca atītacetanāmattamevārammaṇanti.",
  "atk-abh01a7:33_7": "Ayaṁ viseso veditabbo. Ayamettha aṭṭhakathānayo. Yasmā pana ‘‘kusalā khandhā iddhividhañāṇassa",
  "atk-abh01a7:33_8": "cetopariyañāṇassa pubbenivāsānussatiñāṇassa yathākammupagañāṇassa anāgataṁsañāṇassa",
  "atk-abh01a7:33_9": "ārammaṇapaccayena paccayo’’ti (paṭṭhā. 1.1.404) paṭṭhāne vuttaṁ, tasmā cattāropi",
  "atk-abh01a7:33_10": "khandhā cetopariyañāṇayathākammupagañāṇānaṁ ārammaṇaṁ honti. Tatrāpi yathākammupagañāṇassa kusalākusalā evāti.",
  "atk-abh01a7:34_0": "‘Dibbacakkhuñāṇacatutthaṁ’ vijjamānavaṇṇārammaṇattā paccuppannārammaṇameva. Anāgataṁsañāṇacatutthaṁ",
  "atk-abh01a7:34_1": "anāgatārammaṇameva. Tañhi anāgatakkhandhakhandhapaṭibaddhesu dhammesu pubbenivāsañāṇaṁ",
  "atk-abh01a7:34_2": "viya sabbaññutaññāṇasamagatikaṁ hoti. Tattha kiñcāpi cetopariyañāṇampi anāgatārammaṇaṁ",
  "atk-abh01a7:34_3": "hoti, taṁ pana sattadivasabbhantare uppajjanakacittameva ārammaṇaṁ karoti. Idaṁ anāgate",
  "atk-abh01a7:34_4": "kappasatasahasse uppajjanakacittampi khandhepi khandhapaṭibaddhampi. Rūpāvacaratikacatukkajjhānādīni",
  "atk-abh01a7:34_5": "atītānāgatapaccuppannesu ekadhammampi ārabbha appavattito ekantanavattabbārammaṇānevāti veditabbāni.",
  "atk-abh01a7:35_0": "1435. Ajjhattattike anindriyabaddharūpañca nibbānañca bahiddhāti idaṁ yathā indriyabaddhaṁ",
  "atk-abh01a7:35_1": "parapuggalasantāne bahiddhāti vuccamānampi tassa attano santānapariyāpannattā niyakajjhattaṁ",
  "atk-abh01a7:35_2": "hoti, evaṁ na kenaci pariyāyena ajjhattaṁ hotīti niyakajjhattapariyāyassa abhāvena",
  "atk-abh01a7:35_3": "bahiddhāti vuttaṁ, na niyakajjhattamattassa asambhavato. Niyakajjhattamattassa pana",
  "atk-abh01a7:35_4": "asambhavamattaṁ sandhāya ajjhattārammaṇattike bahiddhārammaṇatā vuttā. Ajjhattadhammāpagamamattatova",
  "atk-abh01a7:35_5": "ākiñcaññāyatanārammaṇassa ajjhattabhāvampi bahiddhābhāvampi ajjhattabahiddhābhāvampi",
  "atk-abh01a7:35_6": "ananujānitvā ākiñcaññāyatanaṁ na vattabbaṁ ajjhattārammaṇantipītiādi vuttaṁ.",
  "atk-abh01a7:36_0": "Tattha na kevalaṁ tadeva navattabbārammaṇaṁ, tassa pana āvajjanampi, upacāracittānipi,",
  "atk-abh01a7:36_1": "tassārammaṇassa paccavekkhaṇacittānipi, tasseva assādanādivasena pavattāni akusalacittānipi",
  "atk-abh01a7:36_2": "navattabbārammaṇānevāti. Tāni pana tasmiṁ vutte vuttāneva hontīti visuṁ na vuttāni.",
  "atk-abh01a7:36_3": "Kathaṁ vuttāneva hontīti? Etañhi ākiñcaññāyatanaṁ, yañca tassa purecārikaṁ āvajjanaupacārādivasena",
  "atk-abh01a7:36_4": "pavattaṁ, tena saha ekārammaṇaṁ bhaveyya. Taṁ sabbaṁ atītārammaṇattike ‘kāmāvacarakusalaṁ,",
  "atk-abh01a7:36_5": "akusalaṁ, kiriyato nava cittuppādā, rūpāvacaracatutthajjhāna’nti evaṁ vuttānaṁ etesaṁ",
  "atk-abh01a7:36_6": "cittuppādānaṁ ‘siyā na vattabbā atītārammaṇātipī’tiādinā nayena navattabbārammaṇabhāvassa",
  "atk-abh01a7:36_7": "anuññātattā, ākiñcaññāyatanassa ca ‘ākiñcaññāyatanaṁ, cattāro maggā apariyāpannā,",
  "atk-abh01a7:36_8": "cattāri ca sāmaññaphalāni, ime dhammā na vattabbā atītārammaṇātipī’ti evaṁ ekantena",
  "atk-abh01a7:36_9": "navattabbārammaṇattavacanato navattabbārammaṇanti vuttaṁ. Idāni taṁ ajjhattārammaṇattike",
  "atk-abh01a7:36_10": "ekampi vuccamānaṁ yasmā heṭṭhā tena saha ekārammaṇabhāvampi sandhāya kāmāvacarakusalādīnaṁ",
  "atk-abh01a7:36_11": "navattabbārammaṇatā vuttā, tasmā idhāpi tesaṁ navattabbārammaṇabhāvaṁ dīpeti. Ko",
  "atk-abh01a7:36_12": "hi tena saha ekārammaṇānaṁ navattabbārammaṇabhāve antarāyoti ? Evaṁ tasmiṁ vutte",
  "atk-abh01a7:36_13": "‘vuttāneva hontī’ti veditabbāni. Sesamettha ajjhattārammaṇattike pāḷito uttānameva.",
  "atk-abh01a7:37_0": "Ārammaṇavibhāge pana viññāṇañcāyatanaṁ nevasaññānāsaññāyatananti imesaṁ tāva kusalavipākakiriyavasena",
  "atk-abh01a7:37_1": "channaṁ cittuppādānaṁ attano santānasambandhaṁ heṭṭhimasamāpattiṁ ārabbha pavattito",
  "atk-abh01a7:37_2": "ajjhattārammaṇatā veditabbā. Ettha ca kiriyaākāsānañcāyatanaṁ kiriyaviññāṇañcāyatanasseva",
  "atk-abh01a7:37_3": "ārammaṇaṁ hoti, na itarassa. Kasmā? Ākāsānañcāyatanakiriyasamaṅgino kusalassa vā",
  "atk-abh01a7:37_4": "vipākassa vā viññāṇañcāyatanassa abhāvato. Kusalaṁ pana kusalavipākakiriyānaṁ tiṇṇampi",
  "atk-abh01a7:37_5": "ārammaṇaṁ hoti. Kasmā? Ākāsānañcāyatanakusalaṁ nibbattetvā ṭhitassa tato uddhaṁ tividhassapi",
  "atk-abh01a7:37_6": "viññāṇañcāyatanassa uppattisambhavato. Vipākaṁ pana na kassaci ārammaṇaṁ hoti. Kasmā?",
  "atk-abh01a7:37_7": "Vipākato vuṭṭhahitvā cittassa abhinīhārāsambhavato. Nevasaññānāsaññāyatanassa ārammaṇakaraṇepi",
  "atk-abh01a7:37_8": "eseva nayo. Rūpāvacarattikacatukkajjhānādīnaṁ sabbesampi niyakajjhattato bahiddhābhāvena",
  "atk-abh01a7:37_9": "bahiddhābhūtāni pathavīkasiṇādīni ārabbha pavattito bahiddhārammaṇatā veditabbā.",
  "atk-abh01a7:38_0": "Sabbeva kāmāvacarā kusalākusalābyākatā dhammā, rūpāvacaraṁ catutthaṁ jhānanti ettha",
  "atk-abh01a7:38_1": "kusalato tāva cattāro ñāṇasampayuttacittuppādā attano khandhādīni paccavekkhantassa",
  "atk-abh01a7:38_2": "ajjhattārammaṇā. Paresaṁ khandhādipaccavekkhaṇe paṇṇattinibbānapaccavekkhaṇe ca bahiddhārammaṇā.",
  "atk-abh01a7:38_3": "Tadubhayavasena ajjhattabahiddhārammaṇā. Ñāṇavippayuttesupi eseva nayo. Kevalañhi",
  "atk-abh01a7:38_4": "tesaṁ nibbānapaccavekkhaṇaṁ natthi. Akusalato cattāro diṭṭhisampayuttacittuppādā",
  "atk-abh01a7:38_5": "attano khandhādīnaṁ assādanābhinandanaparāmāsagahaṇakāle ajjhattārammaṇā, parassa",
  "atk-abh01a7:38_6": "khandhādīsu ceva anindriyabaddharūpakasiṇādīsu ca tatheva pavattikāle bahiddhārammaṇā,",
  "atk-abh01a7:38_7": "tadubhayavasena ajjhattabahiddhārammaṇā. Diṭṭhivippayuttesupi eseva nayo. Kevalañhi",
  "atk-abh01a7:38_8": "tesaṁ parāmāsagahaṇaṁ natthi. Dvepi paṭighasampayuttā attano khandhādīsu domanassitassa",
  "atk-abh01a7:38_9": "ajjhattārammaṇā, parassa khandhādīsu ceva anindriyabaddharūpapaṇṇattīsu ca bahiddhārammaṇā,",
  "atk-abh01a7:38_10": "tadubhayavasena ajjhattabahiddhārammaṇā. Vicikicchuddhaccasampayuttānampi vuttapakāresu",
  "atk-abh01a7:38_11": "dhammesu vicikicchanaphandanabhāvavasena pavattiyaṁ ajjhattādiārammaṇatā veditabbā.",
  "atk-abh01a7:39_0": "Dvipañcaviññāṇāni , tisso ca manodhātuyoti, ime terasa cittuppādā attano rūpādīni",
  "atk-abh01a7:39_1": "ārabbha pavattiyaṁ ajjhattārammaṇā, parassa rūpādīsu pavattā bahiddhārammaṇā, tadubhayavasena",
  "atk-abh01a7:39_2": "ajjhattabahiddhārammaṇā. Somanassasahagataahetukavipākamanoviññāṇadhātu pañcadvāre",
  "atk-abh01a7:39_3": "santīraṇatadārammaṇavasena attano pañca rūpādidhamme, manodvāre tadārammaṇavaseneva",
  "atk-abh01a7:39_4": "aññepi ajjhattike kāmāvacaradhamme ārabbha pavattiyaṁ ajjhattārammaṇā, paresaṁ dhammesu",
  "atk-abh01a7:39_5": "pavattamānā bahiddhārammaṇā, ubhayavasena ajjhattabahiddhārammaṇā. Upekkhāsahagatavipākāhetukamanoviññāṇadhātudvayepi",
  "atk-abh01a7:39_6": "eseva nayo. Kevalaṁ panetā sugatiyaṁ duggatiyañca paṭisandhibhavaṅgacutivasenāpi",
  "atk-abh01a7:39_7": "ajjhattādibhedesu kammādīsu pavattanti.",
  "atk-abh01a7:40_0": "Aṭṭha mahāvipākacittānipi tāsaṁyeva dvinnaṁ samānagatikāni. Kevalaṁ panetāni santīraṇavasena",
  "atk-abh01a7:40_1": "na pavattanti. Paṭisandhibhavaṅgacutivaseneva etāni sugatiyaṁyeva pavattanti. Somanassasahagatāhetukakiriyā",
  "atk-abh01a7:40_2": "pañcadvāre attano rūpādīni ārabbha pahaṭṭhākārakaraṇavasena pavattiyaṁ ajjhattārammaṇā,",
  "atk-abh01a7:40_3": "parassa rūpādīsu pavattā bahiddhārammaṇā. Manodvāre tathāgatassa jotipālamāṇavamaghadevarājakaṇhatāpasādikālesu",
  "atk-abh01a7:40_4": "attanā katakiriyaṁ paccavekkhantassa hasituppādavasena pavattā ajjhattārammaṇā .",
  "atk-abh01a7:41_0": "Mallikāya deviyā santatimahāmattassa sumanamālākārassāti evamādīnaṁ kiriyākaraṇaṁ",
  "atk-abh01a7:41_1": "ārabbha pavattikāle bahiddhārammaṇā. Ubhayavasena ajjhattabahiddhārammaṇā. Upekkhāsahagatakiriyāhetukamanoviññāṇadhātu",
  "atk-abh01a7:41_2": "pañcadvāre voṭṭhabbanavasena manodvāre ca āvajjanavasena pavattiyaṁ ajjhattādiārammaṇā.",
  "atk-abh01a7:41_3": "Aṭṭha mahākiriyā kusalacittagatikā eva. Kevalañhi tā khīṇāsavānaṁ uppajjanti, kusalāni",
  "atk-abh01a7:41_4": "sekkhaputhujjanānanti ettakamevettha nānākaraṇaṁ.",
  "atk-abh01a7:42": "Vuttappakāre rūpāvacaracatutthajjhāne sabbatthapādakacatutthādīni pañca jhānāni imasmiṁ tike okāsaṁ labhanti. Etāni hi kasiṇapaṇṇattinimittārammaṇattā bahiddhārammaṇāni.",
  "atk-abh01a7:43_0": "‘Iddhividhacatutthaṁ’ kāyavasena cittaṁ, cittavasena vā kāyaṁ pariṇāmanakāle attano",
  "atk-abh01a7:43_1": "kumārakavaṇṇādinimmānakāle ca sakāyacittānaṁ ārammaṇakaraṇato ajjhattārammaṇaṁ, bahiddhā",
  "atk-abh01a7:43_2": "hatthiassādidassanakāle bahiddhārammaṇaṁ, kālena ajjhattaṁ kālena bahiddhā, pavattiyaṁ",
  "atk-abh01a7:43_3": "ajjhattabahiddhārammaṇaṁ.",
  "atk-abh01a7:44_0": "‘Dibbasotacatutthaṁ’ attano kucchisaddasavanakāle ajjhattārammaṇaṁ, paresaṁ saddasavanakāle",
  "atk-abh01a7:44_1": "bahiddhārammaṇaṁ, ubhayavasena ajjhattabahiddhārammaṇaṁ. ‘Cetopariyañāṇacatutthaṁ’",
  "atk-abh01a7:44_2": "paresaṁ cittārammaṇato bahiddhārammaṇameva. Attano cittajānane pana tena payojanaṁ",
  "atk-abh01a7:44_3": "natthi. ‘Pubbenivāsacatutthaṁ’ attano khandhānussaraṇakāle ajjhattārammaṇaṁ, parassa",
  "atk-abh01a7:44_4": "khandhe, anidriyabaddharūpaṁ, tisso ca paṇṇattiyo anussaraṇato bahiddhārammaṇaṁ,",
  "atk-abh01a7:44_5": "ubhayavasena ajjhattabahiddhārammaṇaṁ.",
  "atk-abh01a7:45_0": "‘Dibbacakkhucatutthaṁ’ attano kucchigatādirūpadassanakāle ajjhattārammaṇaṁ, avasesarūpadassanakāle",
  "atk-abh01a7:45_1": "bahiddhārammaṇaṁ, ubhayavasena ajjhattabahiddhārammaṇaṁ. ‘Anāgataṁsañāṇacatutthaṁ’",
  "atk-abh01a7:45_2": "attano anāgatakkhandhānussaraṇakāle ajjhattārammaṇaṁ, parassa anāgatakkhandhānaṁ",
  "atk-abh01a7:45_3": "vā anindriyabaddhassa vā rūpassa anussaraṇakāle bahiddhārammaṇaṁ, ubhayavasena ajjhattabahiddhārammaṇaṁ.",
  "atk-abh01a7:45_4": "Ākiñcaññāyatanassa navattabbārammaṇatāya kāraṇaṁ heṭṭhā vuttameva.",
  "atk-abh01a7:46": "Dukaatthuddhāravaṇṇanā",
  "atk-abh01a7:47_0": "1441. Hetugocchakaniddese tayo kusalahetūtiādinā nayena hetū dassetvā puna teyeva",
  "atk-abh01a7:47_1": "uppattiṭṭhānato dassetuṁ catūsu bhūmīsu kusalesu uppajjantītiādi vuttaṁ. Iminā upāyena",
  "atk-abh01a7:47_2": "sesagocchakesupi desanānayo veditabbo.",
  "atk-abh01a7:48_0": "1473.Yattha dve tayo āsavā ekato uppajjantīti ettha tividhena āsavānaṁ ekato uppatti",
  "atk-abh01a7:48_1": "veditabbā. Tattha catūsu diṭṭhivippayuttesu avijjāsavena, diṭṭhisampayuttesu diṭṭhāsavaavijjāsavehi",
  "atk-abh01a7:48_2": "saddhinti kāmāsavo duvidhena ekato uppajjati. Bhavāsavo catūsu diṭṭhivippayuttesu",
  "atk-abh01a7:48_3": "avijjāsavena saddhinti ekadhāva ekato uppajjati. Yathā cettha evaṁ yattha dve tīṇi",
  "atk-abh01a7:48_4": "saṁyojanāni ekato uppajjantīti etthāpi saṁyojanānaṁ uppatti ekato dasadhā bhave.",
  "atk-abh01a7:48_5": "Tattha kāmarāgo catudhā ekato uppajjati, paṭigho tidhā, māno ekadhā. Tathā vicikicchā",
  "atk-abh01a7:48_6": "ceva bhavarāgo ca. Kathaṁ? Kāmarāgo tāva mānasaṁyojanaavijjāsaṁyojanehi ceva, diṭṭhisaṁyojanaavijjāsaṁyojanehi",
  "atk-abh01a7:48_7": "ca, sīlabbataparāmāsaavijjāsaṁyojanehi ca, avijjāsaṁyojanamatteneva ca saddhinti",
  "atk-abh01a7:48_8": "evaṁ catudhā ekato uppajjati. Paṭigho pana issāsaṁyojanaavijjāsaṁyojanehi ceva, macchariyasaṁyojanaavijjāsaṁyojanehi",
  "atk-abh01a7:48_9": "ca, avijjāsaṁyojanamatteneva ca saddhinti evaṁ tidhā ekato uppajjati. Māno bhavarāgāvijjāsaṁyojanehi",
  "atk-abh01a7:48_10": "saddhiṁ ekadhāva ekato uppajjati . Tathā vicikicchā. Sā hi avijjāsaṁyojanena saddhiṁ",
  "atk-abh01a7:48_11": "ekadhā uppajjati. Bhavarāgepi eseva nayoti. Evamettha dve tīṇi saṁyojanāni ekato uppajjanti.",
  "atk-abh01a7:49_0": "1511. Yaṁ panetaṁ nīvaraṇagocchake yattha dve tīṇi nīvaraṇāni ekato uppajjantīti",
  "atk-abh01a7:49_1": "vuttaṁ, tatthāpi aṭṭhadhā nīvaraṇānaṁ ekato uppatti veditabbā. Etesu hi kāmacchando",
  "atk-abh01a7:49_2": "duvidhā ekato uppajjati, byāpādo catudhā, uddhaccaṁ ekadhā. Tathā vicikicchā. Kathaṁ?",
  "atk-abh01a7:49_3": "Kāmacchando tāva asaṅkhārikacittesu uddhaccanīvaraṇaavijjānīvaraṇehi, sasaṅkhārikesu",
  "atk-abh01a7:49_4": "thinamiddhauddhaccaavijjānīvaraṇehi saddhiṁ duvidhā ekato uppajjati. Yaṁ panetaṁ",
  "atk-abh01a7:49_5": "dve tīṇīti vuttaṁ, taṁ heṭṭhimaparicchedavasena vuttaṁ. Tasmā catunnampi ekato uppajjatīti",
  "atk-abh01a7:49_6": "vacanaṁ yujjati eva. Byāpādo pana asaṅkhārikacitte uddhaccaavijjānīvaraṇehi, sasaṅkhārike",
  "atk-abh01a7:49_7": "thinamiddhauddhaccaavijjānīvaraṇehi, asaṅkhārikeyeva uddhaccakukkuccaavijjānīvaraṇehi,",
  "atk-abh01a7:49_8": "sasaṅkhārikeyeva thinamiddhauddhaccakukkuccaavijjānīvaraṇehi saddhinti catudhā ekato",
  "atk-abh01a7:49_9": "uppajjati. Uddhaccaṁ pana avijjānīvaraṇamattena saddhiṁ ekadhāva ekato uppajjati.",
  "atk-abh01a7:49_10": "Vicikicchuddhaccaavijjānīvaraṇehi saddhiṁ ekadhāva ekato uppajjati.",
  "atk-abh01a7:50_0": "1577. Yampidaṁ kilesagocchake yattha dve tayo kilesā ekato uppajjantīti vuttaṁ, tattha",
  "atk-abh01a7:50_1": "‘dve kilesā aññehi, tayo vā kilesā aññehi kilesehi saddhiṁ uppajjantī’ti evamattho",
  "atk-abh01a7:50_2": "veditabbo. Kasmā? Dvinnaṁ tiṇṇaṁyeva vā ekato uppattiyā asambhavato.",
  "atk-abh01a7:51_0": "Tattha dasadhā kilesānaṁ ekato uppatti hoti. Ettha hi lobho chadhā ekato uppajjati.",
  "atk-abh01a7:51_1": "Paṭigho dvidhā. Tathā mohoti veditabbo. Kathaṁ? Lobho tāva asaṅkhārike diṭṭhivippayutte",
  "atk-abh01a7:51_2": "mohauddhaccaahirikānottappehi, sasaṅkhārike mohathinauddhaccaahirikānottappehi, asaṅkhārikeyeva",
  "atk-abh01a7:51_3": "mohamānuddhaccāhirikānottappehi , sasaṅkhārikeyeva mohamānathinauddhaccaahirikānottappehi,",
  "atk-abh01a7:51_4": "diṭṭhisampayutte pana asaṅkhārike mohauddhaccadiṭṭhiahirikānottappehi, sasaṅkhārike",
  "atk-abh01a7:51_5": "mohadiṭṭhithinauddhaccaahirikānottappehi saddhinti chadhā ekato uppajjati.",
  "atk-abh01a7:52_0": "Paṭigho pana asaṅkhārike mohauddhaccaahirikānottappehi, sasaṅkhārike mohathinauddhaccaahirikānottappehi",
  "atk-abh01a7:52_1": "saddhinti evaṁ dvidhā ekato uppajjati. Moho pana vicikicchāsampayutte vicikicchuddhaccaahirikānottappehi,",
  "atk-abh01a7:52_2": "uddhaccasampayutte uddhaccaahirikānottappehi saddhinti evaṁ dvidhā ekato uppajjati.",
  "atk-abh01a7:52_3": "Sesaṁ sabbattha uttānatthamevāti.",
  "atk-abh01a7:53": "Aṭṭhasāliniyā dhammasaṅgahaaṭṭhakathāya",
  "atk-abh01a7:54": "Aṭṭhakathākaṇḍavaṇṇanā niṭṭhitā.",
  "atk-abh01a7:55": "Nigamanakathā",
  "atk-abh01a7:56": "Ettāvatā ca –",
  "atk-abh01a7:57": "Cittaṁ rūpañca nikkhepaṁ, atthuddhāraṁ manoramaṁ;",
  "atk-abh01a7:58": "Yaṁ lokanātho bhājento, desesi dhammasaṅgaṇiṁ.",
  "atk-abh01a7:59": "Abhidhammassa saṅgayha, dhamme anavasesato;",
  "atk-abh01a7:60": "Ṭhitāya tassā āraddhā, yā mayā atthavaṇṇanā.",
  "atk-abh01a7:61": "Anākulānamatthānaṁ, sambhavā aṭṭhasālinī;",
  "atk-abh01a7:62": "Iti nāmena sā esā, sanniṭṭhānamupāgatā.",
  "atk-abh01a7:63": "Ekūnacattālīsāya, pāḷiyā bhāṇavārato;",
  "atk-abh01a7:64": "Ciraṭṭhitatthaṁ dhammassa, niṭṭhāpentena taṁ mayā.",
  "atk-abh01a7:65": "Yaṁ pattaṁ kusalaṁ tassa, ānubhāvena pāṇino;",
  "atk-abh01a7:66": "Sabbe saddhammarājassa, ñatvā dhammaṁ sukhāvahaṁ.",
  "atk-abh01a7:67": "Pāpuṇantu visuddhāya, sukhāya paṭipattiyā;",
  "atk-abh01a7:68": "Asokamanupāyāsaṁ, nibbānasukhamuttamaṁ.",
  "atk-abh01a7:69": "Ciraṁ tiṭṭhatu saddhammo, dhamme hontu sagāravā;",
  "atk-abh01a7:70": "Sabbepi sattā kālena, sammā devo pavassatu.",
  "atk-abh01a7:71": "Yathā rakkhiṁsu porāṇā, surājāno tathevimaṁ;",
  "atk-abh01a7:72": "Rājā rakkhatu dhammena, attanova pajaṁ pajanti.",
  "atk-abh01a7:73_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena",
  "atk-abh01a7:73_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-abh01a7:73_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-abh01a7:73_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite",
  "atk-abh01a7:73_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-abh01a7:73_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-abh01a7:73_6": "therena katā ayaṁ aṭṭhasālinī nāma dhammasaṅgahaṭṭhakathā.",
  "atk-abh01a7:74": "Tāva tiṭṭhatu lokasmiṁ, lokanittharaṇesinaṁ;",
  "atk-abh01a7:75": "Dassentī kulaputtānaṁ, nayaṁ paññāvisuddhiyā.",
  "atk-abh01a7:76": "Yāva ‘buddho’ti nāmampi, suddhacittassa tādino;",
  "atk-abh01a7:77": "Lokamhi lokajeṭṭhassa, pavattati mahesinoti.",
  "atk-abh01a7:78": "Aṭṭhasālinī nāma",
  "atk-abh01a7:79": "Dhammasaṅgaha-aṭṭhakathā niṭṭhitā."
}