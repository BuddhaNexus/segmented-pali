{
  "tika-vin11t18:0": "Uposathakkhandhakakathāvaṇṇanā",
  "tika-vin11t18:1_0": "2551-2. Yā ekādasahi sīmāvipattīhi vajjitā tisampattisaṁyutā nimittena nimittaṁ ghaṭetvā",
  "tika-vin11t18:1_1": "sammatā, sā ayaṁ baddhasīmā nāma siyāti yojanā. Tattha atikhuddakā, atimahatī, khaṇḍanimittā,",
  "tika-vin11t18:1_2": "chāyānimittā, animittā, bahisīme ṭhitasammatā, nadiyā sammatā, samudde sammatā, jātassare",
  "tika-vin11t18:1_3": "sammatā, sīmāya sīmaṁ sambhindantena sammatā, sīmāya sīmaṁ ajjhottharantena sammatāti",
  "tika-vin11t18:1_4": "‘‘imehi ekādasahi ākārehi sīmato kammāni vipajjantī’’ti (pari. 486) vacanato imā",
  "tika-vin11t18:1_5": "ekādasa vipattisīmāyo nāma, vipannasīmāti vuttaṁ hoti.",
  "tika-vin11t18:2_0": "Tattha atikhuddakā nāma yattha ekavīsati bhikkhū nisīdituṁ na sakkonti. Atimahatī",
  "tika-vin11t18:2_1": "nāma yā antamaso kesaggamattenāpi tiyojanaṁ atikkamitvā sammatā. Khaṇḍanimittā nāma",
  "tika-vin11t18:2_2": "aghaṭitanimittā vuccati. Puratthimāya disāya nimittaṁ kittetvā anukkameneva dakkhiṇāya,",
  "tika-vin11t18:2_3": "pacchimāya, uttarāya disāya kittetvā puna puratthimāya disāya pubbakittitaṁ paṭikittetvā",
  "tika-vin11t18:2_4": "ṭhapetuṁ vaṭṭati, evaṁ akhaṇḍanimittā hoti. Sace pana anukkamena āharitvā uttarāya",
  "tika-vin11t18:2_5": "disāya nimittaṁ kittetvā tattheva ṭhapeti, khaṇḍanimittā nāma hoti. Aparāpi khaṇḍanimittā",
  "tika-vin11t18:2_6": "nāma yā animittupagaṁ tacasārarukkhaṁ vā khāṇukaṁ vā paṁsupuñjavālikāpuñjānaṁ vā",
  "tika-vin11t18:2_7": "aññataraṁ antarā ekaṁ nimittaṁ katvā sammatā. Chāyānimittā nāma pabbatacchāyādīnaṁ",
  "tika-vin11t18:2_8": "yaṁ kiñci chāyaṁ nimittaṁ katvā sammatā. Animittā nāma sabbena sabbaṁ nimittāni akittetvā",
  "tika-vin11t18:2_9": "sammatā. Bahisīme ṭhitasammatā nāma nimittāni kittetvā nimittānaṁ bahi ṭhitena sammatā.",
  "tika-vin11t18:3_0": "Nadiyā samudde jātassare sammatā nāma etesu nadiādīsu sammatā. Sā hi evaṁ sammatāpi",
  "tika-vin11t18:3_1": "‘‘sabbā, bhikkhave, nadī asīmā, sabbo samuddo asīmo, sabbo jātassaro asīmo’’ti (mahāva.",
  "tika-vin11t18:3_2": "148) vacanato asammatāva hoti. Sīmāya sīmaṁ sambhindantena sammatā nāma attano sīmāya",
  "tika-vin11t18:3_3": "paresaṁ sīmaṁ sambhindantena sammatā. Sace hi porāṇakassa vihārassa puratthimāya",
  "tika-vin11t18:3_4": "disāya ambo ceva jambū cāti dve rukkhā aññamaññaṁ saṁsaṭṭhaviṭapā honti, tesu ambassa",
  "tika-vin11t18:3_5": "pacchimadisābhāge jambū, vihārasīmā ca jambuṁ anto katvā ambaṁ kittetvā baddhā hoti,",
  "tika-vin11t18:3_6": "atha pacchā tassa vihārassa puratthimāya disāya vihāre kate sīmaṁ bandhantā bhikkhū",
  "tika-vin11t18:3_7": "taṁ ambaṁ anto katvā jambuṁ kittetvā bandhanti, sīmāya sīmaṁ sambhinnā hoti. Sīmāya",
  "tika-vin11t18:3_8": "sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena",
  "tika-vin11t18:3_9": "sammatā. Sace hi paresaṁ baddhasīmaṁ sakalaṁ vā tassā padesaṁ vā anto katvā attano",
  "tika-vin11t18:3_10": "sīmaṁ sammannati, sīmāya sīmā ajjhottharitā nāma hotīti. Iti imāhi ekādasahi vipattisīmāhi vajjitāti attho.",
  "tika-vin11t18:4_0": "Tisampattisaṁyutāti nimittasampatti, parisāsampatti, kammavācāsampattīti imāhi tīhi",
  "tika-vin11t18:4_1": "sampattīhi samannāgatā. Tattha nimittasampattiyuttā nāma ‘‘pabbatanimittaṁ, pāsāṇanimittaṁ,",
  "tika-vin11t18:4_2": "vananimittaṁ, rukkhanimittaṁ, magganimittaṁ, vammikanimittaṁ, nadinimittaṁ, udakanimitta’’nti",
  "tika-vin11t18:4_3": "(mahāva. 138) evaṁ vuttesu aṭṭhasu nimittesu tasmiṁ tasmiṁ disābhāge yathāladdhāni",
  "tika-vin11t18:4_4": "nimittupagāni nimittāni ‘‘puratthimāya disāya kiṁ nimittaṁ? Pabbato, bhante, eso",
  "tika-vin11t18:4_5": "pabbato nimitta’’ntiādinā nayena sammā kittetvā sammatā.",
  "tika-vin11t18:5_0": "Parisāsampattiyuttā nāma sabbantimena paricchedena catūhi bhikkhūhi sannipatitvā",
  "tika-vin11t18:5_1": "yāvatikā tasmiṁ gāmakhette baddhasīmaṁ vā nadisamuddajātassare vā anokkamitvā ṭhitā",
  "tika-vin11t18:5_2": "bhikkhū, te sabbe hatthapāse vā katvā, chandaṁ vā āharitvā sammatā.",
  "tika-vin11t18:6_0": "Kammavācāsampattiyuttā nāma ‘‘suṇātu me, bhante saṅgho, yāvatā samantā nimittā kittitā’’tiādinā",
  "tika-vin11t18:6_1": "(mahāva. 139) nayena vuttāya parisuddhāya ñattidutiyakammavācāya sammatā. Evaṁ ekādasa",
  "tika-vin11t18:6_2": "vipattisīmāyo atikkamitvā tividhasampattiyuttā nimittena nimittaṁ ghaṭetvā sammatā",
  "tika-vin11t18:6_3": "sīmā baddhasīmāti veditabbā.",
  "tika-vin11t18:7_0": "2553-4. Khaṇḍasamānasaṁvāsaavippavāsā ādayo ādibhūtā, ādimhi vā yāsaṁ sīmānaṁ tā",
  "tika-vin11t18:7_1": "khaṇḍasamānasaṁvāsāvippavāsādī, tāsaṁ, tāhi vā pabhedo khaṇḍasamānasaṁvāsādibhedo,",
  "tika-vin11t18:7_2": "tato khaṇḍasamānasaṁvāsādibhedato, khaṇḍasīmā, samānasaṁvāsasīmā, avippavāsasīmāti",
  "tika-vin11t18:7_3": "imāsaṁ sīmānaṁ etāhi vā karaṇabhūtāhi, hetubhūtāhi vā jātena vibhāgenāti vuttaṁ hoti.",
  "tika-vin11t18:7_4": "Samānasaṁvāsāvippavāsānamantare khaṇḍā paricchinnā tāhi asaṅkarā sīmā khaṇḍasīmā",
  "tika-vin11t18:7_5": "nāma. Samānasaṁvāsehi bhikkhūhi ekato uposathādiko saṁvāso ettha karīyatīti samānasaṁvāsā",
  "tika-vin11t18:7_6": "nāma. Avippavāsāya lakkhaṇaṁ ‘‘bandhitvā’’tiādinā vakkhati. Iti baddhā tidhā vuttāti",
  "tika-vin11t18:7_7": "evaṁ baddhasīmā tippabhedā vuttā.",
  "tika-vin11t18:8_0": "Udakukkhepāti hetumhi nissakkavacanaṁ. Sattannaṁ abbhantarānaṁ samāhārā sattabbhantarā,",
  "tika-vin11t18:8_1": "tatopi ca. Abaddhāpi tividhāti sambandho. Tatthāti tāsu tīsu abaddhasīmāsu. Gāmaparicchedoti",
  "tika-vin11t18:8_2": "sabbadisāsu sīmaṁ paricchinditvā ‘‘imassa padesassa ettako karo’’ti evaṁ karena niyamito",
  "tika-vin11t18:8_3": "gāmappadeso. Yathāha – ‘‘yattake padese tassa gāmassa bhojakā baliṁ haranti , so",
  "tika-vin11t18:8_4": "padeso appo vā hotu mahanto vā, ‘gāmasīmā’tveva saṅkhyaṁ gacchati. Yampi ekasmiṁyeva",
  "tika-vin11t18:8_5": "gāmakkhette ekaṁ padesaṁ ‘ayaṁ visuṁ gāmo hotū’ti paricchinditvā rājā kassaci deti,",
  "tika-vin11t18:8_6": "sopi visuṁgāmasīmā hotiyevā’’ti (mahāva. aṭṭha. 147).",
  "tika-vin11t18:9_0": "‘‘Gāmaparicchedo’’ti iminā ca nagaraparicchedo ca saṅgahito. Yathāha – ‘‘gāmaggahaṇena",
  "tika-vin11t18:9_1": "cettha nagarampi gahitameva hotī’’ti (mahāva. aṭṭha. 147). Nigamasīmāya visuṁyeva",
  "tika-vin11t18:9_2": "vuttattā tassā idha saṅgaho na vattabbo. Vuttañhi pāḷiyaṁ ‘‘yaṁ gāmaṁ vā nigamaṁ",
  "tika-vin11t18:9_3": "vā upanissāya viharati. Yā tassa vā gāmassa gāmasīmā, nigamassa vā nigamasīmā, ayaṁ",
  "tika-vin11t18:9_4": "tattha samānasaṁvāsā ekuposathā’’ti (mahāva. 147). Imissā visuṁyeva lakkhaṇassa vuttattā",
  "tika-vin11t18:9_5": "gāmasīmālakkhaṇeneva upalakkhitā.",
  "tika-vin11t18:10_0": "2555.‘‘Jātassare’’tiādīsu jātassarādīnaṁ lakkhaṇaṁ evaṁ veditabbaṁ – yo pana kenaci",
  "tika-vin11t18:10_1": "khaṇitvā akato sayaṁjāto sobbho samantato āgatena udakena pūrito tiṭṭhati, yattha",
  "tika-vin11t18:10_2": "nadiyaṁ vakkhamānappakāre vassakāle udakaṁ santiṭṭhati, ayaṁ jātassaro nāma. Yopi",
  "tika-vin11t18:10_3": "nadiṁ vā samuddaṁ vā bhinditvā nikkhantaudakena khaṇito sobbho etaṁ lakkhaṇaṁ pāpuṇāti,",
  "tika-vin11t18:10_4": "ayampi jātassaroyeva. Samuddo pākaṭoyeva.",
  "tika-vin11t18:11_0": "Yassā dhammikānaṁ rājūnaṁ kāle anvaḍḍhamāsaṁ anudasāhaṁ anupañcāhaṁ anatikkamitvā",
  "tika-vin11t18:11_1": "deve vassante valāhakesu vigatamattesu sotaṁ pacchijjati, ayaṁ nadisaṅkhyaṁ na gacchati.",
  "tika-vin11t18:11_2": "Yassā pana īdise suvuṭṭhikāle vassānassa catumāse sotaṁ na pacchijjati, yattha titthena",
  "tika-vin11t18:11_3": "vā atitthena vā sikkhākaraṇīye āgatalakkhaṇena timaṇḍalaṁ paṭicchādetvā antaravāsakaṁ",
  "tika-vin11t18:11_4": "anukkhipitvā uttarantiyā bhikkhuniyā ekadvaṅgulamattampi antaravāsako temiyati, ayaṁ",
  "tika-vin11t18:11_5": "samuddaṁ vā pavisatu taḷākaṁ vā, pabhavato paṭṭhāya nadī nāma.",
  "tika-vin11t18:12_0": "Samantatoti samantā. Majjhimassāti thāmamajjhimassa purisassa. Udakukkhepoti vakkhamānena",
  "tika-vin11t18:12_1": "nayena thāmappamāṇena khittassa udakassa vā vālukāya vā patitaṭṭhānena paricchinno",
  "tika-vin11t18:12_2": "antopadeso. Yathā akkhadhuttā dāruguḷaṁ khipanti, evaṁ udakaṁ vā vālukaṁ vā hatthena",
  "tika-vin11t18:12_3": "gahetvā thāmamajjhimena purisena sabbathāmena khipitabbaṁ, tattha yattha evaṁ khittaṁ",
  "tika-vin11t18:12_4": "udakaṁ vā vālukā vā patati, ayaṁ udakukkhepo nāmāti. Udakukkhepasaññitoti ‘‘udakukkhepo’’ti sallakkhito.",
  "tika-vin11t18:13_0": "2556.Agāmake araññeti viñjhāṭavisadise gāmarahite mahāaraññe. Samantato sattevabbhantarāti",
  "tika-vin11t18:13_1": "attano ṭhitaṭṭhānato parikkhipitvā satteva abbhantarā yassā sīmāya paricchedo, ayaṁ",
  "tika-vin11t18:13_2": "sattabbhantaranāmikā sīmā nāma.",
  "tika-vin11t18:14": "2557.Guḷukkhepanayenāti akkhadhuttakānaṁ dāruguḷukkhipanākārena. Udakukkhepakāti udakukkhepasadisavasena.",
  "tika-vin11t18:15_0": "2558. Imāsaṁ dvinnaṁ sīmānaṁ vaḍḍhanakkamaṁ dassetumāha ‘‘abbhantarūdakukkhepā, ṭhitokāsā",
  "tika-vin11t18:15_1": "paraṁ siyu’’nti. Ṭhitokāsā paranti parisāya ṭhitaṭṭhānato paraṁ, parisapariyantato",
  "tika-vin11t18:15_2": "paṭṭhāya sattabbhantarā ca minitabbā, udakukkhepo ca kātabboti attho.",
  "tika-vin11t18:16_0": "2559-60.Antoparicchedeti udakukkhepena vā sattabbhantarehi vā paricchinnokāsassa",
  "tika-vin11t18:16_1": "anto. Hatthapāsaṁ vihāya ṭhito vā paraṁ tattakaṁ paricchedaṁ anatikkamma ṭhito vāti",
  "tika-vin11t18:16_2": "yojanā, sīmantarikatthāya ṭhapetabbaṁ ekaṁ udakukkhepaṁ vā sattabbhantaraṁ eva vā",
  "tika-vin11t18:16_3": "anatikkamma ṭhitoti attho.",
  "tika-vin11t18:17_0": "Kammaṁ vikopetīti anto ṭhito kammassa vaggabhāvakaraṇato, bahi tattakaṁ padesaṁ anatikkamitvā",
  "tika-vin11t18:17_1": "ṭhito aññassa saṅghassa gaṇapūraṇabhāvaṁ gacchanto sīmāya saṅkarabhāvakaraṇena kammaṁ",
  "tika-vin11t18:17_2": "vikopeti. Iti yasmā aṭṭhakathānayo, tasmā so antosīmāya hatthapāsaṁ vijahitvā ṭhito",
  "tika-vin11t18:17_3": "hatthapāse vā kātabbo, sīmantarikatthāya paricchinnokāsato bahi vā kātabbo. Tattakaṁ",
  "tika-vin11t18:17_4": "paricchedaṁ anatikkamitvā ṭhito yathāṭhitova sace aññassa kammassa gaṇapūrako na",
  "tika-vin11t18:17_5": "hoti, kammaṁ na kopetīti gahetabbaṁ.",
  "tika-vin11t18:18_0": "2561-2.Saṇṭhānanti tikoṭisaṇṭhānaṁ. Nimittanti pabbatādinimittaṁ. Disakittananti",
  "tika-vin11t18:18_1": "‘‘puratthimāya disāya kiṁ nimitta’’ntiādinā disākittanaṁ. Pamāṇanti tiyojanaparamaṁ",
  "tika-vin11t18:18_2": "pamāṇaṁ . Sodhetvāti yasmiṁ gāmakkhette sīmaṁ bandhati, tattha vasante upasampannabhikkhū",
  "tika-vin11t18:18_3": "baddhasīmavihāre vasante sīmāya bahi gantuṁ adatvā, abaddhasīmavihāre vasante hatthapāsaṁ",
  "tika-vin11t18:18_4": "upanetabbe hatthapāsaṁ netvā avasese bahisīmāya katvā sabbamaggesu ārakkhaṁ vidahitvāti",
  "tika-vin11t18:18_5": "vuttaṁ hoti. Sīmanti khaṇḍasīmaṁ.",
  "tika-vin11t18:19_0": "Kīdisanti āha ‘‘tikoṇa’’ntiādi. Paṇavūpamanti paṇavasaṇṭhānaṁ majjhe saṁkhittaṁ ubhayakoṭiyā",
  "tika-vin11t18:19_1": "vitthataṁ. ‘‘Vitānākāraṁ dhanukākāra’’nti ākāra-saddo paccekaṁ yojetabbo. Dhanukākāranti",
  "tika-vin11t18:19_2": "āropitadhanusaṇṭhānaṁ, ‘‘mudiṅgūpamaṁ sakaṭūpama’’nti upamā-saddo paccekaṁ yojetabbo.",
  "tika-vin11t18:19_3": "Mudiṅgūpamanti majjhe vitthataṁ ubhayakoṭiyā tanukaṁ turiyavisesaṁ mudiṅganti vadanti,",
  "tika-vin11t18:19_4": "tādisanti attho. Sīmaṁ bandheyyāti yojanā.",
  "tika-vin11t18:20_0": "2563. Pabbatādinimittupaganimittāni dassetumāha ‘‘pabbata’’ntiādi. Iti aṭṭha nimittāni",
  "tika-vin11t18:20_1": "dīpayeti yojanā. Tatrevaṁ saṅkhepato nimittupagatā veditabbā – suddhapaṁsusuddhapāsāṇaubhayamissakavasena",
  "tika-vin11t18:20_2": "(kaṅkhā. aṭṭha. nidānavaṇṇanā; mahāva. aṭṭha. 138) tividhopi hi pabbato hatthippamāṇato",
  "tika-vin11t18:20_3": "paṭṭhāya uddhaṁ nimittupago, tato omakataro na vaṭṭati. Antosārehi vā antosāramissakehi",
  "tika-vin11t18:20_4": "vā rukkhehi catupañcarukkhamattampi vanaṁ nimittupagaṁ, tato ūnataraṁ na vaṭṭati.",
  "tika-vin11t18:20_5": "Pāsāṇanimitte ayaguḷampi pāsāṇasaṅkhyameva gacchati, tasmā yo koci pāsāṇo ukkaṁsena",
  "tika-vin11t18:20_6": "hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo",
  "tika-vin11t18:20_7": "nimittupago, na tato khuddakataro. Piṭṭhipāsāṇo pana atimahantopi vaṭṭati. Rukkho",
  "tika-vin11t18:20_8": "jīvantoyeva antosāro bhūmiyaṁ patiṭṭhito antamaso ubbedhato aṭṭhaṅgulo pariṇāhato",
  "tika-vin11t18:20_9": "sūcidaṇḍappamāṇopi nimittupago, na tato oraṁ vaṭṭati. Maggo jaṅghamaggo vā hotu sakaṭamaggo",
  "tika-vin11t18:20_10": "vā, yo vinivijjhitvā dve tīṇi gāmakkhettāni gacchati, tādiso jaṅghasakaṭasatthehi",
  "tika-vin11t18:20_11": "vaḷañjiyamānoyeva nimittupago, avaḷañjo na vaṭṭati. Heṭṭhimaparicchedena taṁdivasaṁ",
  "tika-vin11t18:20_12": "jāto aṭṭhaṅgulubbedho govisāṇamattopi vammiko nimittupago, tato oraṁ na vaṭṭati.",
  "tika-vin11t18:20_13": "Udakaṁ yaṁ asandamānaṁ āvāṭapokkharaṇitaḷākajātassaraloṇisamuddādīsu ṭhitaṁ, taṁ",
  "tika-vin11t18:20_14": "ādiṁ katvā antamaso taṅkhaṇaṁyeva pathaviyaṁ khate āvāṭe ghaṭehi āharitvā pūritampi",
  "tika-vin11t18:20_15": "yāva kammavācāpariyosānā saṇṭhahanakaṁ nimittupagaṁ, itaraṁ sandamānakaṁ, vuttaparicchedakālaṁ",
  "tika-vin11t18:20_16": "atiṭṭhantaṁ, bhājanagataṁ vā na vaṭṭati. Yā abaddhasīmālakkhaṇe nadī vuttā, sā nimittupagā, aññā na vaṭṭatīti.",
  "tika-vin11t18:21_0": "2564.Tesūti niddhāraṇe bhummaṁ. Tīṇīti niddhāritabbadassanaṁ, iminā ekaṁ vā dve vā",
  "tika-vin11t18:21_1": "nimittāni na vaṭṭantīti dasseti. Yathāha – ‘‘sā evaṁ sammannitvā bajjhamānā ekena,",
  "tika-vin11t18:21_2": "dvīhi vā nimittehi abaddhā hotī’’ti (mahāva. aṭṭha. 138). Satenāpīti ettha pi-saddo",
  "tika-vin11t18:21_3": "sambhāvanāyaṁ daṭṭhabbo, tena vīsatiyā, tiṁsāya vā nimittehi vattabbameva natthīti dīpeti.",
  "tika-vin11t18:22_0": "2565. Tiyojanaṁ paraṁ ukkaṭṭho paricchedo etissāti tiyojanaparā. ‘‘Vīsatī’’tiādīnaṁ",
  "tika-vin11t18:22_1": "saṅkhyāne, saṅkhyeyye ca vattanato idha saṅkhyāne vattamānaṁ vīsati-saddaṁ gahetvā",
  "tika-vin11t18:22_2": "ekavīsati bhikkhūnanti bhinnādhikaraṇaniddeso katoti daṭṭhabbaṁ. ‘‘Ekavīsati’’nti",
  "tika-vin11t18:22_3": "vattabbe gāthābandhavasena niggahītalopo, vīsativaggakaraṇīyaparamattā saṅghakammassa",
  "tika-vin11t18:22_4": "kammārahena saddhiṁ bhikkhūnaṁ ekavīsatiṁ gaṇhantīti attho, idañca nisinnānaṁ vasena",
  "tika-vin11t18:22_5": "vuttaṁ. Heṭṭhimantato hi yattha ekavīsati bhikkhū nisīdituṁ sakkonti, tattake padese",
  "tika-vin11t18:22_6": "sīmaṁ bandhituṁ vaṭṭatīti.",
  "tika-vin11t18:23": "2566. Yā ukkaṭṭhāyapi yā ca heṭṭhimāyapi kesaggamattatopi adhikā vā ūnā vā, etā dvepi sīmāyo ‘‘asīmā’’ti ādiccabandhunā vuttāti yojanā.",
  "tika-vin11t18:24_0": "2567.Samantato sabbameva nimittaṁ kittetvāti pubbadisānudisādīsu parito sabbadisāsu",
  "tika-vin11t18:24_1": "yathāladdhaṁ nimittopagaṁ sabbanimittaṁ ‘‘vinayadharena pucchitabbaṁ ‘puratthimāya",
  "tika-vin11t18:24_2": "disāya kiṁ nimitta’nti? ‘Pabbato, bhante’ti. Puna vinayadharena ‘eso pabbato nimitta’’ntiādinā",
  "tika-vin11t18:24_3": "(mahāva. aṭṭha. 138) aṭṭhakathāyaṁ vuttanayena nimittena nimittaṁ ghaṭetvā kittetvā.",
  "tika-vin11t18:24_4": "Ñatti dutiyā yassāti viggaho, ‘‘suṇātu me, bhante saṅgho, yāvatā samantā nimittā",
  "tika-vin11t18:24_5": "kittitā’’tiādinā (mahāva. 139) padabhājane vuttena ñattidutiyena kammenāti attho.",
  "tika-vin11t18:24_6": "Arahati pahoti vinayadharoti adhippāyo.",
  "tika-vin11t18:25_0": "2568.Bandhitvāti yathāvuttalakkhaṇanayena samānasaṁvāsasīmaṁ paṭhamaṁ bandhitvā.",
  "tika-vin11t18:25_1": "Anantaranti kiccantarena byavahitaṁ akatvā, kālakkhepaṁ akatvāti vuttaṁ hoti, sīmaṁ",
  "tika-vin11t18:25_2": "samūhanitukāmānaṁ paccattikānaṁ okāsaṁ adatvāti adhippāyo. Pacchāti samānasaṁvāsasammutito",
  "tika-vin11t18:25_3": "pacchā. Cīvarāvippavāsakaṁ sammannitvāna yā baddhā, sā ‘‘avippavāsā’’ti vuccatīti yojanā.",
  "tika-vin11t18:26_0": "Tattha cīvarāvippavāsakaṁ sammannitvāna yā baddhāti ‘‘suṇātu me, bhante saṅgho, yā",
  "tika-vin11t18:26_1": "sā saṅghena sīmā sammatā samānasaṁvāsā ekuposathā…pe… ṭhapetvā gāmañca gāmūpacārañca,",
  "tika-vin11t18:26_2": "khamati saṅghassa, tasmā tuṇhī, evametaṁ dhārayāmī’’ti (mahāva. 144) vuttanayena",
  "tika-vin11t18:26_3": "cīvarena avippavāsaṁ sammannitvā yā baddhā. Sā avippavāsāti vuccatīti tattha vasantānaṁ",
  "tika-vin11t18:26_4": "bhikkhūnaṁ cīvarena vippavāsanimittāpattiyā abhāvato tathā vuccati, ‘‘avippavāsasīmā’’ti",
  "tika-vin11t18:26_5": "vuccatīti vuttaṁ hoti.",
  "tika-vin11t18:27_0": "2569. ‘‘Yā kāci nadilakkhaṇappattā nadī nimittāni kittetvā ‘etaṁ baddhasīmaṁ karomā’ti",
  "tika-vin11t18:27_1": "katāpi asīmāva hotī’’tiādikaṁ (mahāva. aṭṭha. 147) aṭṭhakathānayaṁ dassetumāha ‘‘nadī…pe…",
  "tika-vin11t18:27_2": "na vottharatī’’ti, na pattharati sīmābhāvena byāpinī na hotīti attho. Tenevāti yena",
  "tika-vin11t18:27_3": "na vottharati, teneva kāraṇena. Abravīti ‘‘sabbā, bhikkhave, nadī asīmā, sabbo samuddo",
  "tika-vin11t18:27_4": "asīmo, sabbo jātassaro asīmo’’ti (mahāva. 147) avoca.",
  "tika-vin11t18:28": "Sīmākathāvaṇṇanā.",
  "tika-vin11t18:29": "2570. Aṭṭhamiyāpi uposathavohārattā dinavasena uposathānaṁ atirekattepi idha adhippeteyeva uposathe gahetvā āha ‘‘navevā’’ti.",
  "tika-vin11t18:30_0": "2571-3. Te sarūpato dassetumāha ‘‘cātuddaso…pe… kammenuposathā’’ti. Catuddasannaṁ",
  "tika-vin11t18:30_1": "pūraṇo cātuddaso. Pannarasannaṁ pūraṇo pannaraso. Yadā pana kosambakkhandhake (mahāva.",
  "tika-vin11t18:30_2": "451 ādayo) āgatanayena bhinne saṅghe osārite tasmiṁ bhikkhusmiṁ saṅgho tassa vatthussa",
  "tika-vin11t18:30_3": "vūpasamāya saṅghasāmaggiṁ karoti, tadā ‘‘tāvadeva uposatho kātabbo, pātimokkhaṁ uddisitabba’’nti",
  "tika-vin11t18:30_4": "(mahāva. 475) vacanato ṭhapetvā cātuddasapannarase aññopi yo koci divaso sāmaggī",
  "tika-vin11t18:30_5": "uposathoti. Ettha iti-saddo luttaniddiṭṭho. Cātuddaso, pannaraso, sāmaggī ca uposathoti",
  "tika-vin11t18:30_6": "ete tayopi uposathā divaseneva niddiṭṭhā divaseneva vuttāti yojanā.",
  "tika-vin11t18:31_0": "Saṅgheuposathoti saṅghena kātabbauposatho. Gaṇepuggaluposathoti etthāpi eseva nayo.",
  "tika-vin11t18:31_1": "Sādhyasādhanalakkhaṇassa sambandhassa labbhamānattā ‘‘saṅghe’’tiādīsu sāmivacanappasaṅge",
  "tika-vin11t18:31_2": "bhummaniddeso. Uposatho sādhyo kammabhāvato, saṅghagaṇapuggalā sādhanaṁ kārakabhāvato.",
  "tika-vin11t18:32": "Suttassa uddeso suttuddeso, suttuddesoti abhidhānaṁ nāmaṁ yassa so suttuddesābhidhāno. Kammenāti kiccavasena.",
  "tika-vin11t18:33": "2574. ‘‘Adhiṭṭhāna’’nti vāccaliṅgamapekkhitvā ‘‘niddiṭṭha’’nti napuṁsakaniddeso. Vāccaliṅgā hi tabbādayoti pātimokkho niddiṭṭho, pārisuddhi niddiṭṭhāti pumitthiliṅgena yojetabbā.",
  "tika-vin11t18:34_0": "2575.Vuttāti ‘‘pañcime, bhikkhave, pātimokkhuddesā, nidānaṁ uddisitvā avasesaṁ sutena",
  "tika-vin11t18:34_1": "sāvetabbaṁ, ayaṁ paṭhamo pātimokkhuddeso’’tiādinā (mahāva. 150) desitā, sayañca tesañca",
  "tika-vin11t18:34_2": "uddese saṅkhepato dassetumāha ‘‘nidāna’’ntiādi. Sāvetabbanti ettha ‘‘sutenā’’ti seso.",
  "tika-vin11t18:34_3": "Sesakanti anuddiṭṭhaṭṭhānaṁ –",
  "tika-vin11t18:35_0": "‘‘Suṇātu me, bhante saṅgho…pe… āvikatā hissa phāsu hotīti imaṁ nidānaṁ uddisitvā",
  "tika-vin11t18:35_1": "‘uddiṭṭhaṁ kho āyasmanto nidānaṁ, tatthāyasmante pucchāmi kaccittha parisuddhā, dutiyampi",
  "tika-vin11t18:35_2": "pucchāmi…pe… evametaṁ dhārayāmī’ti vatvā ‘uddiṭṭhaṁ kho āyasmanto nidānaṁ. Sutā kho",
  "tika-vin11t18:35_3": "panāyasmantehi cattāro pārājikā dhammā…pe… avivadamānehi sikkhitabba’’nti (mahāva. aṭṭha. 150) –",
  "tika-vin11t18:36": "Aṭṭhakathāya vuttanayena avasesaṁ sutena sāvetabbaṁ.",
  "tika-vin11t18:37_0": "2576.Sesesupīti uddiṭṭhāpekkhāya sesesu pārājikuddesādīsupi. ‘‘Ayameva nayo ñeyyo’’ti",
  "tika-vin11t18:37_1": "sāmaññena vuttepi ‘‘vitthāreneva pañcamo’’ti vacanato vitthāruddese ‘‘sāvetabbaṁ",
  "tika-vin11t18:37_2": "tu sesaka’’nti ayaṁ nayo na labbhati. ‘‘Sāvetabbaṁ tu sesaka’’nti vacanato pārājikuddesādīsu",
  "tika-vin11t18:37_3": "yasmiṁ vippakate antarāyo uppajjati, tena saddhiṁ avasesaṁ sutena sāvetabbaṁ. Nidānuddese",
  "tika-vin11t18:37_4": "pana anuddiṭṭhe sutena sāvetabbaṁ nāma natthi. Bhikkhunipātimokkhe aniyatuddesassa",
  "tika-vin11t18:37_5": "parihīnattā ‘‘bhikkhunīnañca cattāro’’ti vuttaṁ. Uddesā navime panāti bhikkhūnaṁ",
  "tika-vin11t18:37_6": "pañca, bhikkhunīnaṁ cattāroti ubhatopātimokkhe ime nava uddesā vuttāti attho.",
  "tika-vin11t18:38_0": "2577.Uposatheti saṅghuposathe. Antarāyanti rājantarāyādikaṁ dasavidhaṁ antarāyaṁ.",
  "tika-vin11t18:38_1": "Yathāha – ‘‘rājantarāyo corantarāyo agyantarāyo udakantarāyo manussantarāyo amanussantarāyo",
  "tika-vin11t18:38_2": "vāḷantarāyo sarīsapantarāyo jīvitantarāyo brahmacariyantarāyo’’ti (mahāva. 150).",
  "tika-vin11t18:39_0": "Tattha sace bhikkhūsu ‘‘uposathaṁ karissāmā’’ti (mahāva. aṭṭha. 150) nisinnesu rājā",
  "tika-vin11t18:39_1": "āgacchati, ayaṁ rājantarāyo. Corā āgacchanti , ayaṁ corantarāyo. Davadāho āgacchati",
  "tika-vin11t18:39_2": "vā, āvāse vā aggi uṭṭhahati, ayaṁ agyantarāyo. Megho vā uṭṭheti, ogho vā āgacchati,",
  "tika-vin11t18:39_3": "ayaṁ udakantarāyo. Bahū manussā āgacchanti, ayaṁ manussantarāyo. Bhikkhuṁ yakkho",
  "tika-vin11t18:39_4": "gaṇhāti, ayaṁ amanussantarāyo. Byagghādayo caṇḍamigā āgacchanti, ayaṁ vāḷantarāyo.",
  "tika-vin11t18:39_5": "Bhikkhuṁ sappādayo ḍaṁsanti, ayaṁ sarīsapantarāyo. Bhikkhu gilāno vā hoti, kālaṁ",
  "tika-vin11t18:39_6": "vā karoti, verino vā taṁ māretuṁ gaṇhanti, ayaṁ jīvitantarāyo. Manussā ekaṁ vā bahuṁ",
  "tika-vin11t18:39_7": "vā bhikkhū brahmacariyā cāvetukāmā gaṇhanti, ayaṁ brahmacariyantarāyo.",
  "tika-vin11t18:40_0": "‘‘Cevā’’ti iminā antarāyeva antarāyasaññinā vitthāruddese akatepi anāpattīti dīpeti.",
  "tika-vin11t18:40_1": "Anuddesoti vitthārena anuddeso. Nivāritoti ‘‘na, bhikkhave, asati antarāye saṁkhittena",
  "tika-vin11t18:40_2": "pātimokkhaṁ uddisitabba’’ntiādinā (mahāva. 150) paṭisiddho. Iminā ‘‘anujānāmi, bhikkhave,",
  "tika-vin11t18:40_3": "sati antarāye saṁkhittena pātimokkhaṁ uddisitu’’nti (mahāva. 150) idampi vibhāvitaṁ hoti.",
  "tika-vin11t18:41_0": "2578.Tassāti pātimokkhassa. Issaraṇassa hetumāha ‘‘‘therādheyya’nti pāṭhato’’ti.",
  "tika-vin11t18:41_1": "Therādheyyanti therādhīnaṁ, therāyattanti attho. Pāṭhatoti pāḷivacanato. ‘‘Yo tattha",
  "tika-vin11t18:41_2": "bhikkhu byatto paṭibalo, tassādheyyaṁ pātimokkha’’nti (mahāva. 155) vacanato āha",
  "tika-vin11t18:41_3": "‘‘avattantenā’’tiādi. Avattantenāti antamaso dvepi uddese uddisituṁ asakkontena.",
  "tika-vin11t18:41_4": "Therena yo ajjhiṭṭho, evamajjhiṭṭhassa yassa pana therassa, navassa, majjhimassa",
  "tika-vin11t18:41_5": "vā so pātimokkho vattati paguṇo hoti, so issaroti sambandho.",
  "tika-vin11t18:42_0": "Ajjhiṭṭhoti ‘‘tvaṁ, āvuso, pātimokkhaṁ uddisā’’ti āṇatto, iminā anāṇattassa uddisituṁ",
  "tika-vin11t18:42_1": "sāmatthiyā satipi anissarabhāvo dīpito hoti. Yathāha – ‘‘sace therassa pañca vā cattāro",
  "tika-vin11t18:42_2": "vā tayo vā pātimokkhuddesā nāgacchanti, dve pana akhaṇḍā suvisadā vācuggatā honti,",
  "tika-vin11t18:42_3": "therāyattova pātimokkho. Sace pana ettakampi visadaṁ kātuṁ na sakkoti, byattassa",
  "tika-vin11t18:42_4": "bhikkhuno āyatto hotī’’ti (mahāva. aṭṭha. 155).",
  "tika-vin11t18:43_0": "2579.Uddisanteti pātimokkhuddesake pātimokkhaṁ uddisante. Samā vāti āvāsikehi gaṇanena",
  "tika-vin11t18:43_1": "samā vā. Appā vāti ūnā vā. Āgacchanti sace panāti sace pana āgantukā bhikkhū āgacchanti.",
  "tika-vin11t18:43_2": "Sesakanti anuddiṭṭhaṭṭhānaṁ.",
  "tika-vin11t18:44_0": "2580.Uddiṭṭhamatteti uddiṭṭhakkhaṇeyeva kathārambhato pubbameva. ‘‘Vā’’ti idaṁ etthāpi",
  "tika-vin11t18:44_1": "yojetabbaṁ, iminā avuttaṁ ‘‘avuṭṭhitāya vā’’ti imaṁ vikappaṁ sampiṇḍeti. Avuṭṭhitāya",
  "tika-vin11t18:44_2": "parisāyāti ca bhikkhuparisāya aññamaññaṁ sukhakathāya nisinnāyayevāti attho. Parisāyāti",
  "tika-vin11t18:44_3": "ettha ‘‘ekaccāyā’’ti ca ‘‘sabbāyā’’ti ca seso. Bhikkhūnaṁ ekaccāya parisāya vuṭṭhitāya",
  "tika-vin11t18:44_4": "vā sabbāya parisāya vuṭṭhitāya vāti yojanā. Tesanti vuttappakārānaṁ āvāsikānaṁ. Mūleti",
  "tika-vin11t18:44_5": "santike. Pārisuddhi kātabbāti yojanā. ‘‘Idha pana, bhikkhave…pe… āgacchanti bahutarā,",
  "tika-vin11t18:44_6": "tehi, bhikkhave, bhikkhūhi puna pātimokkhaṁ uddisitabba’’nti vuttanayaṁ dassetumāha",
  "tika-vin11t18:44_7": "‘‘sace bahū’’ti. Ettha ‘‘puna pātimokkhaṁ uddisitabba’’nti seso. Sabbavikappesu pubbakiccaṁ",
  "tika-vin11t18:44_8": "katvā puna pātimokkhaṁ uddisitabbanti attho. Ayaṁ panettha sesavinicchayo –",
  "tika-vin11t18:45": "‘‘Pannarasovāsikānaṁ, itarānaṁ sacetaro;",
  "tika-vin11t18:46": "Samānetarenuvattantu, purimānaṁ sacedhikā;",
  "tika-vin11t18:47": "Purimā anuvattantu, tesaṁ sesepyayaṁ nayo.",
  "tika-vin11t18:48": "‘‘Pāṭipadovāsikānaṁ ,",
  "tika-vin11t18:49": "Itarānaṁ uposatho;",
  "tika-vin11t18:50": "Samathokānaṁ sāmaggiṁ,",
  "tika-vin11t18:51": "Mūlaṭṭhā dentu kāmato.",
  "tika-vin11t18:52": "Bahi gantvāna kātabbo,",
  "tika-vin11t18:53": "No ce denti uposatho;",
  "tika-vin11t18:54": "Deyyānicchāya sāmaggī,",
  "tika-vin11t18:55": "Bahūsu bahi vā vaje.",
  "tika-vin11t18:56": "‘‘Pāṭipadegantukānaṁ, evameva ayaṁ nayo;",
  "tika-vin11t18:57": "Sāveyya suttaṁ sañcicca, assāventassa dukkaṭanti.",
  "tika-vin11t18:58_0": "2581.Viniddiṭṭhassāti āṇattassa, iminā itaresaṁ anāpattīti dīpeti. Idha ‘‘agilānassā’’ti",
  "tika-vin11t18:58_1": "seso. Therena āṇāpentena ‘‘kiñci kammaṁ karonto vā sadākālameva eko vā bhāranittharaṇako",
  "tika-vin11t18:58_2": "vā sarabhāṇakadhammakathikādīsu aññataro vā na uposathāgārasammajjanatthaṁ āṇāpetabbo,",
  "tika-vin11t18:58_3": "avasesā pana vārena āṇāpetabbā’’ti (mahāva. aṭṭha. 159) aṭṭhakathāya vuttavidhinā",
  "tika-vin11t18:58_4": "āṇāpetabbo. Sace āṇatto sammajjaniṁ tāvakālikampi na labhati, sākhābhaṅgaṁ kappiyaṁ",
  "tika-vin11t18:58_5": "kāretvā sammajjitabbaṁ. Tampi alabhantassa laddhakappiyaṁ hoti.",
  "tika-vin11t18:59_0": "Āsanapaññāpanāṇattiyampi vuttanayeneva āṇāpetabbo. Āṇāpentena ca sace uposathāgāre",
  "tika-vin11t18:59_1": "āsanāni natthi, saṅghikāvāsatopi āharitvā paññapetvā puna āharitabbāni. Āsanesu asati",
  "tika-vin11t18:59_2": "kaṭasārakepi taṭṭikāyopi paññapetuṁ vaṭṭati, taṭṭikāsupi asati sākhābhaṅgāni kappiyaṁ",
  "tika-vin11t18:59_3": "kāretvā paññapetabbāni, kappiyakārakaṁ alabhantassa laddhakappiyaṁ hoti.",
  "tika-vin11t18:60_0": "Padīpakaraṇepi vuttanayeneva āṇāpetabbo. Āṇāpentena ca ‘‘asukasmiṁ nāma okāse telaṁ",
  "tika-vin11t18:60_1": "vā vaṭṭi vā kapallikā vā atthi, taṁ gahetvā karohī’’ti vattabbo. Sace telādīni natthi",
  "tika-vin11t18:60_2": ", bhikkhācārenapi pariyesitabbāni. Pariyesitvā alabhantassa laddhakappiyaṁ hoti.",
  "tika-vin11t18:60_3": "Apica kapāle aggipi jāletabbo.",
  "tika-vin11t18:61_0": "2582.Dīpanti ettha ‘‘jāletvā’’ti seso. Atha vā ‘‘katvā’’ti iminā ca yojetabbaṁ. Gaṇañattiṁ",
  "tika-vin11t18:61_1": "ṭhapetvāti ‘‘suṇantu me, āyasmantā, ajjuposatho pannaraso, yadāyasmantānaṁ pattakallaṁ,",
  "tika-vin11t18:61_2": "mayaṁ aññamaññaṁ pārisuddhiuposathaṁ kareyyāmā’’ti evaṁ gaṇañattiṁ nikkhipitvā. Kattabbo",
  "tika-vin11t18:61_3": "tīhuposathoti tīhi bhikkhūhi uposatho kātabbo. Tīsu therena ekaṁsaṁ uttarāsaṅgaṁ",
  "tika-vin11t18:61_4": "katvā ukkuṭikaṁ nisīditvā añjaliṁ paggahetvā dve evaṁ tikkhattumeva vattabbo ‘‘parisuddho",
  "tika-vin11t18:61_5": "ahaṁ, āvuso, ‘parisuddho’ti maṁ dhārethā’’ti (mahāva. 168). Dutiyena, tatiyena ca",
  "tika-vin11t18:61_6": "yathākkamaṁ ‘‘parisuddho ahaṁ, bhante, ‘parisuddho’ti maṁ dhārethā’’ti tikkhattumeva vattabbaṁ.",
  "tika-vin11t18:62_0": "2583. Pubbakiccādīni katvā ñattiṁ aṭṭhapetvā therena navo evaṁ tikkhattumeva vattabbo",
  "tika-vin11t18:62_1": "‘‘parisuddho ahaṁ, āvuso , ‘parisuddho’ti maṁ dhārehī’’ti (mahāva. 168), navena theropi",
  "tika-vin11t18:62_2": "‘‘parisuddho ahaṁ, bhante, ‘parisuddho’ti maṁ dhārethā’’ti (mahāva. 168) tikkhattuṁ",
  "tika-vin11t18:62_3": "vattabbo. Imasmiṁ pana vāre ñattiyā aṭṭhapanañca ‘‘dhārehī’’ti ekavacananiddeso cāti",
  "tika-vin11t18:62_4": "ettakova visesoti taṁ anādiyitvā puggalena kātabbaṁ uposathavidhiṁ dassetumāha ‘‘pubbakiccaṁ",
  "tika-vin11t18:62_5": "samāpetvā, adhiṭṭheyya panekako’’ti. Adhiṭṭheyyāti ‘‘ajja me uposatho, pannaraso’ti",
  "tika-vin11t18:62_6": "vā ‘cātuddaso’ti vā adhiṭṭhāmī’’ti adhiṭṭheyya. Assāti avasāne vuttapuggalaṁ sandhāya",
  "tika-vin11t18:62_7": "ekavacananiddeso. Yathāvutto saṅghopi tayopi dvepi attano attano anuññātaṁ uposathaṁ",
  "tika-vin11t18:62_8": "antarāyaṁ vinā sace na karonti, evameva āpattimāpajjantīti veditabbo.",
  "tika-vin11t18:63_0": "2584-5. Idāni ‘‘cattārimāni, bhikkhave, uposathakammāni, adhammena vaggaṁ uposathakamma’’ntiādinā",
  "tika-vin11t18:63_1": "(mahāva. 149) nayena vuttaṁ kammacatukkaṁ dassetumāha ‘‘adhammena ca vaggenā’’tiādi.",
  "tika-vin11t18:63_2": "Adhammena vaggena kammaṁ, adhammato samaggena kammaṁ, dhammena vaggena kammaṁ, dhammato",
  "tika-vin11t18:63_3": "samaggena kammanti etāni cattāri uposathassa kammānīti jino abravīti yojanā. Catūsvapi",
  "tika-vin11t18:63_4": "panetesūti etesu catūsu kammesu pana. Catutthanti ‘‘samaggena ca dhammato’’ti vuttaṁ",
  "tika-vin11t18:63_5": "catutthaṁ uposathakammaṁ ‘‘dhammakamma’’nti adhippetaṁ.",
  "tika-vin11t18:64_0": "2586-7. Tāni kammāni vibhāvetumāha ‘‘adhammenidhā’’tiādi. Idha imasmiṁ sāsane ettha",
  "tika-vin11t18:64_1": "etesu catūsu uposathesu. Adhammena vaggo uposatho katamoti kathetukāmatāpucchā. Yattha",
  "tika-vin11t18:64_2": "yassaṁ ekasīmāyaṁ bhikkhuno cattāro vasantīti yojanā.",
  "tika-vin11t18:65_0": "Tatra ekassa pārisuddhiṁ ānayitvā te tayo janā pārisuddhiṁ uposathaṁ karonti ce,",
  "tika-vin11t18:65_1": "evaṁ kato uposatho adhammo vagguposatho nāmāti yojanā, ekasīmaṭṭhehi catūhi saṅghuposathe",
  "tika-vin11t18:65_2": "kātabbe gaṇuposathassa katattā adhammo ca saṅghamajjhaṁ vinā gaṇamajjhaṁ pārisuddhiyā",
  "tika-vin11t18:65_3": "agamanato tassa hatthapāsaṁ anupagamanena vaggo ca hotīti attho.",
  "tika-vin11t18:66_0": "2588.Adhammena samaggoti ettha ‘‘uposatho katamo’’ti anuvattetabbaṁ. ‘‘Bhikkhuno",
  "tika-vin11t18:66_1": "ekato’’ti padacchedo. ‘‘Hoti adhammiko’’ti padacchedo. Catūhi samaggehi saṅghuposathe",
  "tika-vin11t18:66_2": "kātabbe gaṇuposathakaraṇaṁ adhammo, hatthapāsupagamanato samaggo hoti.",
  "tika-vin11t18:67_0": "2589-90. Yo uposatho dhammena vaggo hoti, so katamoti yojanā. Yattha yassaṁ ekasīmāyaṁ",
  "tika-vin11t18:67_1": "cattāro bhikkhuno vasanti, tatra ekassa pārisuddhiṁ ānayitvā te tayo janā pātimokkhaṁ",
  "tika-vin11t18:67_2": "uddisante ce, dhammena vaggo uposatho hotīti yojanā. Ekasīmaṭṭhehi catūhi saṅghuposathassa",
  "tika-vin11t18:67_3": "katattā dhammo, ekassa hatthapāsaṁ anupagamanena vaggo ca hotīti attho.",
  "tika-vin11t18:68_0": "2591. Yo dhammato samaggo, so katamoti yojanā. Idha imasmiṁ sāsane cattāro bhikkhuno",
  "tika-vin11t18:68_1": "ekato pātimokkhaṁ uddisanti ce, ayaṁ dhammato samaggo uposathoti mato adhippetoti",
  "tika-vin11t18:68_2": "yojanā. Catūhi saṅghuposathassa katattā dhammo, ekassāpi hatthapāsaṁ avijahanena",
  "tika-vin11t18:68_3": "samaggoti adhippāyo.",
  "tika-vin11t18:69": "2592.Vagge saṅghe vaggoti saññino, samagge ca saṅghe vaggoti saññino ubhayattha vimatissa vā uposathaṁ karontassa dukkaṭaṁ āpatti hotīti yojanā.",
  "tika-vin11t18:70_0": "2593.Bhedādhippāyatoti ‘‘nassantete, vinassantete, ko tehi attho’’ti evaṁ bhedapurekkhāratāya",
  "tika-vin11t18:70_1": "‘‘uposathaṁ karontassā’’ti ānetvā yojetabbaṁ. Tassa bhikkhuno thullaccayaṁ hoti akusalabalavatāya",
  "tika-vin11t18:70_2": "ca thullaccayaṁ hotīti. Yathāha – ‘‘bhedapurekkhārapannarasake akusalabalavatāya",
  "tika-vin11t18:70_3": "thullaccayaṁ vutta’’nti (mahāva. aṭṭha. 176). Vagge vā samagge vā saṅghe samaggo",
  "tika-vin11t18:70_4": "iti saññino uposathaṁ karontassa anāpattīti yojanā. Avaseso panettha vattabbavinicchayo",
  "tika-vin11t18:70_5": "pavāraṇavinicchayāvasāne ‘‘pārisuddhippadānenā’’tiādīhi (vi. vi. 2642) ekato vattumicchantena na vutto.",
  "tika-vin11t18:71_0": "2594-5.‘‘Ukkhittenā’’tiādikāni karaṇavacanantāni padāni ‘‘sahā’’ti iminā saddhiṁ",
  "tika-vin11t18:71_1": "‘‘uposatho na kātabbo’’ti padena paccekaṁ yojetabbāni. Ukkhittenāti āpattiyā adassane",
  "tika-vin11t18:71_2": "ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge ukkhittakoti",
  "tika-vin11t18:71_3": "tividhena ukkhittena. Etesu hi tividhe ukkhittake sati uposathaṁ karonto saṅgho pācittiyaṁ āpajjati.",
  "tika-vin11t18:72_0": "‘‘Gahaṭṭhenā’’ti iminā titthiyopi saṅgahito. Sesehi sahadhammihīti bhikkhunī, sikkhamānā,",
  "tika-vin11t18:72_1": "sāmaṇero, sāmaṇerīti catūhi sahadhammikehi. Cutanikkhittasikkhehīti ettha cuto ca",
  "tika-vin11t18:72_2": "nikkhittasikkho cāti viggaho. Cuto nāma antimavatthuṁ ajjhāpannako. Nikkhittasikkho",
  "tika-vin11t18:72_3": "nāma sikkhāpaccakkhātako.",
  "tika-vin11t18:73_0": "Ekādasahīti paṇḍako, theyyasaṁvāsako, titthiyapakkantako, tiracchānagato, mātughātako,",
  "tika-vin11t18:73_1": "pitughātako, arahantaghātako, bhikkhunidūsako, saṅghabhedako , lohituppādako, ubhatobyañjanakoti",
  "tika-vin11t18:73_2": "imehi ekādasahi abhabbehi.",
  "tika-vin11t18:74_0": "Sabhāgāpattikena vā saha uposatho na kātabbo, pārivutthena chandena uposatho na kātabbo,",
  "tika-vin11t18:74_1": "karoto dukkaṭaṁ hotīti yojanā. Evaṁ ukkhittavajjitesu sabbavikappesu dukkaṭameva",
  "tika-vin11t18:74_2": "veditabbaṁ. ‘‘Yaṁ dvepi janā vikālabhojanādinā sabhāgavatthunā āpattiṁ āpajjanti,",
  "tika-vin11t18:74_3": "evarūpā vatthusabhāgā ‘sabhāgā’ti vuccatī’’ti (mahāva. aṭṭha. 169) vacanato ‘‘sabhāgāpattī’’ti",
  "tika-vin11t18:74_4": "vatthusabhāgāpattiyeva gahetabbā.",
  "tika-vin11t18:75": "Uposathadivase sabbova saṅgho sace sabhāgāpattiṁ āpanno hoti,",
  "tika-vin11t18:76_0": "‘‘Idha pana, bhikkhave, aññatarasmiṁ āvāse tadahuposathe sabbo saṅgho sabhāgaṁ āpattiṁ",
  "tika-vin11t18:76_1": "āpanno hoti, tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo",
  "tika-vin11t18:76_2": "‘gacchāvuso, taṁ āpattiṁ paṭikaritvā āgaccha, mayaṁ te santike taṁ āpattiṁ paṭikarissāmā’ti.",
  "tika-vin11t18:76_3": "Evañcetaṁ labhetha, iccetaṁ kusalaṁ. No ce labhetha, byattena bhikkhunā paṭibalena",
  "tika-vin11t18:76_4": "saṅgho ñāpetabbo – ‘suṇātu me, bhante saṅgho, ayaṁ sabbo saṅgho sabhāgaṁ āpattiṁ",
  "tika-vin11t18:76_5": "āpanno, yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ",
  "tika-vin11t18:76_6": "āpattiṁ paṭikarissatī’’ti (mahāva. 171) ca,",
  "tika-vin11t18:77": "Vematiko ce hoti,",
  "tika-vin11t18:78": "‘‘Suṇātu me, bhante saṅgho, ayaṁ sabbo saṅgho sabhāgāya āpattiyā vematiko, yadā nibbematiko bhavissati, tadā taṁ āpattiṁ paṭikarissatī’’ti (mahāva. 171) ca,",
  "tika-vin11t18:79": "Vuttanayena uposatho kātabbo.",
  "tika-vin11t18:80_0": "Ettha ca sajjhukanti tadahevāgamanatthāya. Gaṇuposathādīsupi eseva nayo. Vuttañhi",
  "tika-vin11t18:80_1": "aṭṭhakathāgaṇṭhipade ‘‘yathā saṅgho sabhāgaṁ āpattiṁ āpajjitvā suddhaṁ alabhitvā",
  "tika-vin11t18:80_2": "‘yadā suddhaṁ passissati, tadā tassa santike taṁ āpattiṁ paṭikarissatī’ti vatvā uposathaṁ",
  "tika-vin11t18:80_3": "kātuṁ labhati, evaṁ dvīhipi aññamaññaṁ ārocetvā uposathaṁ kātuṁ vaṭṭati. Ekenāpi",
  "tika-vin11t18:80_4": "‘parisuddhaṁ labhitvā paṭikarissāmī’ti ābhogaṁ katvā kātuṁ vaṭṭati kirā’’ti. Kirāti",
  "tika-vin11t18:80_5": "cettha anussavatthe daṭṭhabbo, na panāruciyaṁ.",
  "tika-vin11t18:81_0": "Pārivutthena chandenāti chandaṁ āharitvā kammaṁ kātuṁ nisinnenapi ‘‘asubhalakkhaṇatādinā",
  "tika-vin11t18:81_1": "kenaci kāraṇena na karissāmī’’ti vissaṭṭhe chande sace puna karissati, puna chandapārisuddhiṁ",
  "tika-vin11t18:81_2": "āharitvā kātabbaṁ. Yathāha – ‘‘etasmiṁ pārivāsiye puna chandapārisuddhiṁ anānetvā",
  "tika-vin11t18:81_3": "kammaṁ kātuṁ na vaṭṭatī’’ti (mahāva. aṭṭha. 1167).",
  "tika-vin11t18:82_0": "2596.Adesetvāpanāpattinti āpannaṁ āpattiṁ adesetvā. Nāvikatvāna vematinti ‘‘ahaṁ,",
  "tika-vin11t18:82_1": "bhante, sambahulāsu āpattīsu vematiko, yadā nibbematiko bhavissāmi, tadā tā āpattiyo",
  "tika-vin11t18:82_2": "paṭikarissāmī’’ti vimatiṁ anārocetvā. ‘‘Yadā nibbematikoti ettha sace panesa nibbematiko",
  "tika-vin11t18:82_3": "na hoti, vatthuṁ kittetvāva desetuṁ vaṭṭatī’’ti (mahāva. aṭṭha. 169) andhakaṭṭhakathāyaṁ",
  "tika-vin11t18:82_4": "vuttaṁ. Tatrāyaṁ desanāvidhi – sace meghacchanne sūriye ‘‘kālo nu kho, vikālo’’ti",
  "tika-vin11t18:82_5": "vematiko bhuñjati, tena bhikkhunā ‘‘ahaṁ, bhante, vematiko bhuñjiṁ, sace kālo atthi,",
  "tika-vin11t18:82_6": "sambahulā dukkaṭā āpattiyo āpannomhi. No ce atthi, sambahulā pācittiyāpattiyo āpannomhī’’ti",
  "tika-vin11t18:82_7": "evaṁ vatthuṁ kittetvā ‘‘ahaṁ, bhante, yā tasmiṁ vatthusmiṁ sambahulā dukkaṭā vā pācittiyā",
  "tika-vin11t18:82_8": "vā āpattiyo āpanno, tā tumhamūle paṭidesemī’’ti vattabbaṁ. Eseva nayo sabbāpattīsūti.",
  "tika-vin11t18:83_0": "Gaṇṭhipadesu panevaṁ vinicchayo vutto – ‘‘ahaṁ, āvuso, itthannāmāya āpattiyā vematiko,",
  "tika-vin11t18:83_1": "yadā nibbematiko bhavissāmi, tadā taṁ āpattiṁ paṭikarissāmī’ti vatvā uposatho kātabbo,",
  "tika-vin11t18:83_2": "pātimokkhaṁ sotabba’’nti (mahāva. 170) vacanato yāva nibbematiko na hoti, tāva sabhāgāpattiṁ",
  "tika-vin11t18:83_3": "paṭiggahetuṁ na labhati. Aññesañca kammānaṁ parisuddho nāma hoti. ‘‘Puna nibbematiko",
  "tika-vin11t18:83_4": "hutvā desetabbamevā’’ti (kaṅkhā. abhi. ṭī. nidānavaṇṇanā) neva pāḷiyaṁ, na aṭṭhakathāyaṁ",
  "tika-vin11t18:83_5": "atthi, desite pana na doso. ‘‘Ito vuṭṭhahitvā taṁ āpattiṁ paṭikarissāmī’’ti (mahāva.",
  "tika-vin11t18:83_6": "170) etthāpi eseva nayoti.",
  "tika-vin11t18:84_0": "2597.Uposatheti dinakārakakattabbākāravasena pannarasī, saṅghuposatho, suttuddesoti",
  "tika-vin11t18:84_1": "imehi tīhi lakkhaṇehi samannāgate uposathe. Sabhikkhumhā ca āvāsāti ‘‘yasmiṁ uposathe",
  "tika-vin11t18:84_2": "kicca’’ntiādinā vakkhamānappakārā sabhikkhukā āvāsā. Idha ‘‘anāvāsā’’ti seso. Āvāso",
  "tika-vin11t18:84_3": "vā anāvāso vāti ettha ‘‘abhikkhuko vā nānāsaṁvāsakehi sabhikkhuko vā’’ti ca na gantabboti",
  "tika-vin11t18:84_4": "ettha ‘‘aññatra saṅghena aññatra antarāyā’’ti ca seso. ‘‘Anāvāso’’ti udositādayo",
  "tika-vin11t18:84_5": "vuttā. Bhikkhunā uposathe sabhikkhumhā āvāsā vā anāvāsā vā abhikkhuko vā nānāsaṁvāsakehi",
  "tika-vin11t18:84_6": "sabhikkhuko vā āvāso vā anāvāso vā aññatra saṅghena aññatra antarāyā kudācanaṁ kadācipi",
  "tika-vin11t18:84_7": "na gantabboti yojanā.",
  "tika-vin11t18:85_0": "2598. Yasmiṁ āvāse pana uposathe kiccaṁ sace vattati, so āvāso ‘‘sabhikkhuko nāmā’’ti",
  "tika-vin11t18:85_1": "pakāsitoti yojanā, iminā sace yattha uposatho na vattati, so santesupi bhikkhūsu",
  "tika-vin11t18:85_2": "abhikkhuko nāmāti dīpeti.",
  "tika-vin11t18:86": "2599. Uposathassa payojanaṁ, tappasaṅgena pavāraṇāya ca niddhāretukāmatāyāha ‘‘uposatho kimatthāyā’’tiādi.",
  "tika-vin11t18:87": "2600.Paṭikkoseyyāti nivāreyya. Adentassapi dukkaṭanti ettha ‘‘kopetuṁ dhammikaṁ kamma’’nti ānetvā sambandhitabbaṁ.",
  "tika-vin11t18:88_0": "2601.So cāti (kaṅkhā. aṭṭha. nidānavaṇṇanā) catuvaggādippabhedena pañcavidho so saṅgho",
  "tika-vin11t18:88_1": "ca. Heṭṭhimaparicchedena kattabbakammānaṁ vasena paridīpito, na chabbaggādīnaṁ kātuṁ",
  "tika-vin11t18:88_2": "ayuttatādassanavasena.",
  "tika-vin11t18:89": "2602. Catuvaggādibhedanibandhanaṁ kammaṁ dassetumāha ‘‘pavāraṇa’’ntiādi. Pavāraṇañca tathā abbhānañca upasampadañca ṭhapetvā catuvaggena akattabbaṁ kammaṁ na vijjatīti yojanā.",
  "tika-vin11t18:90": "2603. Majjhadese upasampadā majjhadesūpasampadā, taṁ. Abbhānaṁ, majjhadesūpasampadañca vinā pañcavaggena sabbaṁ kammaṁ kātuṁ vaṭṭatīti yojanā.",
  "tika-vin11t18:91_0": "2604. Kiñcipi kammaṁ na na kattabbanti yojanā, sabbampi kammaṁ kattabbamevāti attho.",
  "tika-vin11t18:91_1": "Dve paṭisedhā pakatatthaṁ gamayantīti. Vīsativaggena saṅghena sabbesampi kammānaṁ",
  "tika-vin11t18:91_2": "kattabbabhāve kimatthaṁ atirekavīsativaggassa gahaṇanti āha ‘‘ūne dosoti ñāpetuṁ,",
  "tika-vin11t18:91_3": "nādhike atirekatā’’ti. Yathāvutte catubbidhe saṅghe gaṇanato ūne doso hoti, adhike",
  "tika-vin11t18:91_4": "doso na hotīti ñāpetuṁ atirekatā dassitā, atirekavīsativaggasaṅgho dassitoti adhippāyo.",
  "tika-vin11t18:92_0": "2605. Catuvaggena kattabbe pakatattāva cattāro kammappattāti dīpitāti yojanā. Sesā",
  "tika-vin11t18:92_1": "pakatattā chandārahāti seso. Pakatattāti anukkhittā ceva antimavatthuṁ anajjhāpannā",
  "tika-vin11t18:92_2": "ca gahetabbā. Sesesu cāti pañcavaggādīsupi.",
  "tika-vin11t18:93": "2606.Catuvaggādikattabbakammaṁ asaṁvāsapuggalaṁ gaṇapūraṁ katvā karontassa dukkaṭaṁ hoti. Na kevalaṁ dukkaṭameva, katañca kammaṁ kuppatīti yojanā.",
  "tika-vin11t18:94_0": "2607.Parivāsādīti ettha ādi-saddena mūlāyapaṭikassanādīnaṁ gahaṇaṁ. Tatraṭṭhanti",
  "tika-vin11t18:94_1": "parivāsādīsu ṭhitaṁ. ‘‘Tathā’’ti iminā ‘‘kataṁ kuppati dukkaṭa’’nti idaṁ anuvatteti.",
  "tika-vin11t18:94_2": "Sesaṁ tūti parivāsādikammato aññaṁ pana uposathādikammaṁ . Vaṭṭatīti te pārivāsikādayo",
  "tika-vin11t18:94_3": "gaṇapūrake katvā kātuṁ vaṭṭati.",
  "tika-vin11t18:95": "Uposathakkhandhakakathāvaṇṇanā."
}