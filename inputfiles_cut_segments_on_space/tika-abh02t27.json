{
  "tika-abh02t27:0": "10. Bojjhaṅgavibhaṅgo",
  "tika-abh02t27:1": "1. Suttantabhājanīyaṁ",
  "tika-abh02t27:2": "Paṭhamanayavaṇṇanā",
  "tika-abh02t27:3_0": "466. Patiṭṭhānaṁ idha saṁsāre avaṭṭhānaṁ, tassa mūlaṁ kilesāti āha ‘‘kilesavasena",
  "tika-abh02t27:3_1": "patiṭṭhāna’’nti. Patiṭṭhānāya pana byāpārāpatti kammanti vuttaṁ ‘‘abhisaṅkhāravasena",
  "tika-abh02t27:3_2": "āyūhanā’’ti. Yasmā kilesesu taṇhādiṭṭhiyo taṇhādiṭṭhicaritānaṁ visesato saṁsāranāyikā,",
  "tika-abh02t27:3_3": "kilesasahitameva ca kammaṁ patiṭṭhānāya hoti, na kevalaṁ, tasmā vuttaṁ ‘‘taṇhādiṭṭhīhi…pe…",
  "tika-abh02t27:3_4": "āyūhanā’’ti. Tathā taṇhāya bhavassādabhāvato, diṭṭhiyā vibhavābhinandanabhūtāya vibhavābhisaṅkharaṇabhāvato",
  "tika-abh02t27:3_5": "‘‘taṇhāvasena patiṭṭhānaṁ, diṭṭhivasena āyūhanā’’ti vuttaṁ. Diṭṭhīsupi antomukhappavattāya",
  "tika-abh02t27:3_6": "bhavadiṭṭhiyā visesato saṁsāre avaṭṭhānaṁ, yato olīyanāti vuccatīti āha ‘‘sassatadiṭṭhiyā",
  "tika-abh02t27:3_7": "patiṭṭhāna’’nti. Bahimukhappavattāpi vibhavadiṭṭhi bhavābhisaṅkharaṇaṁ nātivattatīti",
  "tika-abh02t27:3_8": "vuttaṁ ‘‘ucchedadiṭṭhiyā āyūhanā’’ti. Layāpatti yathāraddhassa ārambhassa aniṭṭhānaṁ",
  "tika-abh02t27:3_9": "antosaṅkocabhāvatoti āha ‘‘līnavasena patiṭṭhāna’’nti. Uddhatāpatti anupāyabhūtā",
  "tika-abh02t27:3_10": "byāpārāpatti asaṅkocabhāvatoti vuttaṁ ‘‘uddhaccavasena āyūhanā’’ti. Tathā kosajjapakkhikattā",
  "tika-abh02t27:3_11": "ca kāmasukhānuyogassa uddhaccapakkhikattā ca attakilamathānuyogassa tadubhayavasena",
  "tika-abh02t27:3_12": "patiṭṭhānāyūhanā vuttā, itaraṁ vuttanayānusārena veditabbaṁ. Idhāti imissā sammohavinodaniyā.",
  "tika-abh02t27:3_13": "Avuttānanti ‘‘kilesavasena patiṭṭhāna’’ntiādīnaṁ vasena veditabbā patiṭṭhānāyūhanāti yojanā.",
  "tika-abh02t27:4_0": "Samappavatte dhammeti līnuddhaccavirahena samappavatte sampayuttadhamme. Paṭisañcikkhatīti",
  "tika-abh02t27:4_1": "patirūpaṁ saṅkaleti gaṇeti tuleti. Tenāha ‘‘upapattito ikkhatī’’ti. Tadākāroti paṭisaṅkhānākāro",
  "tika-abh02t27:4_2": "upapattito ikkhanākāro. Evañca katvāti paṭisaṅkhānasabhāvattā eva upekkhāsambojjhaṅgassa.",
  "tika-abh02t27:4_3": "Pacchimapacchimakāraṇabhāvoti pacchimassa pacchimassa kāraṇabhāvo. Purimaṁ purimañhi",
  "tika-abh02t27:4_4": "pacchimassa pacchimassa visesapaccayoti.",
  "tika-abh02t27:5_0": "467. Aviparītakāyādisabhāvaggahaṇasamatthatāya balavatī eva sati. Paññā gahitā satinepakkenāti",
  "tika-abh02t27:5_1": "attho. Evaṁcittoti evaṁ lābhasakkārasilokasannissitacitto. Cirakatavattādivasenāti",
  "tika-abh02t27:5_2": "cirakatavattādisīsena. ‘‘Vutto’’ti imināpi ‘‘katvā āha kāyaviññattiṁ…pe… koṭṭhāsa’’nti yojanā.",
  "tika-abh02t27:6_0": "Paresanti na anantarānaṁ. Sabbesaṁ…pe… yojetabbā ‘‘sabbe bojjhaṅgā sabbesaṁ paccayavisesā",
  "tika-abh02t27:6_1": "hontiyevā’’ti. Kāmetīti kāmo, assādanavasena āmasatīti āmisaṁ, kāmova āmisanti kāmāmisaṁ,",
  "tika-abh02t27:6_2": "kilesakāmo. Vatthukāmo pana āmasīyatīti āmisaṁ. Evaṁ sesadvayampi. Tesu lokīyanti",
  "tika-abh02t27:6_3": "ettha sukhavisesāti loko, upapattiviseso. Vaṭṭaṁ saṁsāro. Kāmassādavasena pavatto",
  "tika-abh02t27:6_4": "lobho kāmāmisaṁ. Bhavavisesapatthanāvasena pavatto lokāmisaṁ. Vibhavo nāma kimatthiyo,",
  "tika-abh02t27:6_5": "ko vā taṁ abhipattheyyāti vaṭṭānugedhabhūto lobho vaṭṭāmisanti ca vadanti. Tadārammaṇanti",
  "tika-abh02t27:6_6": "tassā taṇhāya ārammaṇaṁ, rūpādi. Lokadhammā lābhādayo. Vuttāvasesā sabbāva taṇhā saṁsārajanako rāgo.",
  "tika-abh02t27:7": "Paṭhamanayavaṇṇanā niṭṭhitā.",
  "tika-abh02t27:8": "Dutiyanayavaṇṇanā",
  "tika-abh02t27:9_0": "468-9.Sabbe sattāti kāmabhavādīsu, saññībhavādīsu, ekavokārabhavādīsu ca sabbabhavesu",
  "tika-abh02t27:9_1": "sabbe sattā. Āhārato ṭhiti etesanti āhāraṭṭhitikā, paccayaṭṭhitikā. Yena paccayena",
  "tika-abh02t27:9_2": "te tiṭṭhanti, so ekova dhammo ñātapariññāsaṅkhātāya ‘‘āhāraṭṭhitikā’’ti abhiññāya",
  "tika-abh02t27:9_3": "abhiññeyyo. Dve dhātuyoti saṅkhatāsaṅkhatadhātuyo. Tisso dhātuyoti kāmadhāturūpadhātuarūpadhātuyo.",
  "tika-abh02t27:9_4": "Pañca vimuttāyatanānīti ‘‘idha, bhikkhave, bhikkhuno satthā dhammaṁ deseti aññataro",
  "tika-abh02t27:9_5": "vā garuṭṭhāniyo’’tiādinā (dī. ni. 3.322, 355; a. ni. 5.26) āgatāni vimuccanakāraṇāni.",
  "tika-abh02t27:9_6": "Anuttariyānīti dassanānuttariyādīni cha anuttariyāni. Niddasavatthūnīti yehi kāraṇehi",
  "tika-abh02t27:9_7": "niddaso hoti, tāni niddasavatthūni nāma. Desanāmattañcetaṁ. Khīṇāsavo hi dasavasso",
  "tika-abh02t27:9_8": "hutvā parinibbuto puna dasavasso na hoti. Na kevalañca dasavasso, navavassopi…pe…",
  "tika-abh02t27:9_9": "ekamuhuttikopi na hotiyeva puna paṭisandhiyā abhāvā, aṭṭhuppattivasena panevaṁ vuttaṁ.",
  "tika-abh02t27:9_10": "Tāni pana ‘‘idha, bhikkhu, sikkhāsamādāne tibbacchando hotī’’tiādinā (dī. ni. 3.331)",
  "tika-abh02t27:9_11": "sutte āgatāniyeva. ‘‘Sammādiṭṭhissa purisapuggalassa micchādiṭṭhi nijjiṇṇā hotī’’tiādīni",
  "tika-abh02t27:9_12": "(dī. ni. 3.360; a. ni. 10.106) dasa nijjaravatthūni. Khandhādayoti khandhāyatanadhātādayo.",
  "tika-abh02t27:9_13": "Vinandhananti ‘‘bhavādivinandhanaṭṭhena vānaṁ vuccati taṇhā’’ti dasseti. Gamananti",
  "tika-abh02t27:9_14": "assādanavasena ārammaṇe pavattimāha. Tena vuttaṁ ‘‘piyarūpasātarūpesū’’ti.",
  "tika-abh02t27:10_0": "Vipassanāsahagatanti veditabbaṁ viññattisamuṭṭhāpakattā. ‘‘Maggaṁ appattaṁ kāyikaṁ",
  "tika-abh02t27:10_1": "vīriya’’nti visesetvā vuttattā pana lokuttaravīriyampi pariyāyena kāyikaṁ nāma atthīti dīpitaṁ hoti.",
  "tika-abh02t27:11_0": "Rūpāvacare pītisambojjhaṅgoti na vuccatīti āha ‘‘rūpāvacare…pe… paṭikkhittā’’ti.",
  "tika-abh02t27:11_1": "Yathā vipassanāsahagatā pīti pariyāyena ‘‘pītisambojjhaṅgo’’ti vuccati, evaṁ rūpāvacare",
  "tika-abh02t27:11_2": "pīti nibbedhabhāgiyā vattabbā siyā. Evaṁ labbhamānāpi alabbhamānaṁ upādāya na vuttā.",
  "tika-abh02t27:11_3": "‘‘Avitakkaavicārā’’ti visesanaṁ santapaṇītāya pītiyā dassanatthaṁ. Bojjhaṅgabhūtāti",
  "tika-abh02t27:11_4": "pariyāyabojjhaṅgabhūtā. Avitakkaavicāro pīti…pe… na vutto savitakkasavicārattā tassa.",
  "tika-abh02t27:11_5": "Na hi kāmāvacarā avitakkaavicārā pīti atthi.",
  "tika-abh02t27:12_0": "Idha vutto pariyāyenāti attho. Maggapaṭivedhānulomanato vipassanāya viya pādakajjhānesupi",
  "tika-abh02t27:12_1": "satiādayo ‘‘bojjhaṅgā’’tveva vuccantīti āha ‘‘nibbedhabhāgiyattā na paṭikkhipitabbo’’ti.",
  "tika-abh02t27:12_2": "Evaṁ kasiṇajjhānādīsu bojjhaṅge uddharantānaṁ adhippāyaṁ vatvā anuddharantānaṁ adhippāyaṁ",
  "tika-abh02t27:12_3": "vattuṁ ‘‘anuddharantā panā’’tiādimāha. Te hi āsannekantakiccanibbattīhi vipassanākkhaṇe",
  "tika-abh02t27:12_4": "bojjhaṅge uddharanti, na jhānakkhaṇe tadabhāvato. Tenāha ‘‘vipassanākiccassa viya…pe…",
  "tika-abh02t27:12_5": "na uddharantī’’ti. Kasiṇanissando arūpānīti āha ‘‘tadāyattānī’’ti.",
  "tika-abh02t27:13": "Dutiyanayavaṇṇanā niṭṭhitā.",
  "tika-abh02t27:14": "Tatiyanayavaṇṇanā",
  "tika-abh02t27:15_0": "470-1. Vossajjanaṁ pahānaṁ vossaggo, vossajjanaṁ vā vissaṭṭhabhāvo nirāsaṅkānuppavesoti",
  "tika-abh02t27:15_1": "āha ‘‘vossaggasaddo…pe… duvidhatā vuttā’’ti. Vipassanākkhaṇe tadaṅgatanninnappakārena,",
  "tika-abh02t27:15_2": "maggakkhaṇe samucchedatadārammaṇakaraṇappakārena.",
  "tika-abh02t27:16": "Tatiyanayavaṇṇanā niṭṭhitā.",
  "tika-abh02t27:17": "Suttantabhājanīyavaṇṇanā niṭṭhitā.",
  "tika-abh02t27:18": "2. Abhidhammabhājanīyavaṇṇanā",
  "tika-abh02t27:19_0": "472. Upekkhanamupekkhāsambojjhaṅgassa sabhāvo, so ca samādhivīriyasambojjhaṅgo viya",
  "tika-abh02t27:19_1": "sampayuttānaṁ ūnādhikabhāvabyāvaṭo ahutvā tesaṁ anūnānadhikabhāve majjhattākārappavattīti",
  "tika-abh02t27:19_2": "imamatthaṁ āha ‘‘upekkhanavasenā’’tiādinā. Tattha upapattito ikkhananti paṭisaṅkhānamāha.",
  "tika-abh02t27:20": "Abhidhammabhājanīyavaṇṇanā niṭṭhitā.",
  "tika-abh02t27:21": "Bojjhaṅgavibhaṅgavaṇṇanā niṭṭhitā."
}