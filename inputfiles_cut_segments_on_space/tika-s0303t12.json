{
  "tika-s0303t12:0": "13. Jhānasaṁyuttaṁ",
  "tika-s0303t12:1": "1. Samādhimūlakasamāpattisuttavaṇṇanā",
  "tika-s0303t12:2_0": "662.Samādhikusaloti samādhismiṁ kusalo. Tayidaṁ samādhikosallattaṁ saha jhānaṅgayogena",
  "tika-s0303t12:2_1": "catubbidho jhānasamādhi, tasmā taṁ taṁ vibhāgaṁ jānantassa siddhaṁ hotīti āha – “paṭhamaṁ",
  "tika-s0303t12:2_2": "jhāna”ntiādi. Tattha vitakkavicārapītisukhekaggatāvasena paṭhamaṁ pañcaṅgikaṁ, pītisukhekaggatāvasena",
  "tika-s0303t12:2_3": "dutiyaṁ tivaṅgikaṁ, sukhekaggatāvasena tatiyaṁ duvaṅgikaṁ, upekkhekaggatāvasena catutthaṁ",
  "tika-s0303t12:2_4": "duvaṅgikamevāti evaṁ tasmiṁ tasmiṁ jhāne taṁtaṁaṅgānaṁ vavatthāne kusalo. Samāpattikusaloti",
  "tika-s0303t12:2_5": "samāpajjane kusalo. Hāsetvāti tosetvā. Kallaṁ katvāti samādhānassa paṭipakkhadhammānaṁ",
  "tika-s0303t12:2_6": "dūrīkaraṇena sahakārīkāraṇañca samādhānena samāpajjane cittaṁ samatthaṁ katvā. Sesapadānīti",
  "tika-s0303t12:2_7": "sesā tayo koṭṭhāsā. Tatiyādīsu nayesu akusalopi jhānatthāya paṭipannattā “jhāyītevā”ti vutto.",
  "tika-s0303t12:3": "Samādhimūlakasamāpattisuttavaṇṇanā niṭṭhitā.",
  "tika-s0303t12:4": "2-55. Samādhimūlakaṭhitisuttādivaṇṇanā",
  "tika-s0303t12:5_0": "663-716. Dutiyādisuttesu ṭhitikusaloti ettha antogadhahetuattho ṭhiti-saddo, tasmiñca",
  "tika-s0303t12:5_1": "pana kusaloti atthoti āha – “jhānaṁ ṭhapetuṁ akusalo”ti. Sattaṭṭhaaccharāmattanti",
  "tika-s0303t12:5_2": "sattaṭṭhaaccharāmattaṁ khaṇaṁ jhānaṁ ṭhapetuṁ na sakkoti adhiṭṭhānavasībhāvassa anipphāditattā.",
  "tika-s0303t12:5_3": "Yathāparicchedena kālena vuṭṭhātuṁ na sakkoti vuṭṭhānavasībhāvassa anipphāditattā.",
  "tika-s0303t12:5_4": "Kallaṁ jātaṁ assāti kallitaṁ, tasmiṁ kallite kallitabhāvena kasiṇārammaṇesu “idaṁ",
  "tika-s0303t12:5_5": "nāma asukassā”ti visayavasena samāpajjituṁ asakkonto na samādhismiṁ ārammaṇakusalo.",
  "tika-s0303t12:5_6": "Na samādhismiṁ gocarakusaloti samādhismiṁ nipphāditabbe tassa gocare kammaṭṭhānasaññite",
  "tika-s0303t12:5_7": "pavattiṭṭhāne bhikkhācāragocare ca satisampajaññavirahito akusalo. Keci pana “kammaṭṭhānagocaro",
  "tika-s0303t12:5_8": "paṭhamajjhānādikaṁ, ‘evaṁ samāpajjitabbaṁ, evaṁ bahulīkātabba’nti ajānanto tattha",
  "tika-s0303t12:5_9": "akusalo nāmā”ti vadanti. Kammaṭṭhānaṁ abhinīharitunti kammaṭṭhānaṁ visesabhāgiyatāya",
  "tika-s0303t12:5_10": "abhinīharituṁ akusalo. Sakkaccakārīti cittīkārī. Sātaccakārīti niyatakārī. Samādhissa",
  "tika-s0303t12:5_11": "upakārakadhammāti appanākosallā. Samāpattiādīhīti ādi-saddena sakkaccakāripadādīnaṁyeva",
  "tika-s0303t12:5_12": "saṅgaho daṭṭhabbo catukkānaṁ vuttattā. Tenāha “yojetvā catukkā vuttā”ti. Lokiyajjhānavaseneva",
  "tika-s0303t12:5_13": "kathitaṁ “samādhikusalo”tiādinā nayena desanāya pavattattā. Na hi lokuttaradhammesu",
  "tika-s0303t12:5_14": "akosallaṁ nāma labbhati. Yadi akosallaṁ, na kusalasaddena visesitabbatā siyāti.",
  "tika-s0303t12:6": "Samādhimūlakaṭhitisuttādivaṇṇanā niṭṭhitā.",
  "tika-s0303t12:7": "Jhānasaṁyuttavaṇṇanā niṭṭhitā.",
  "tika-s0303t12:8": "Niṭṭhitā ca sāratthappakāsiniyā",
  "tika-s0303t12:9": "Saṁyuttanikāya-aṭṭhakathāya khandhavaggavaṇṇanā."
}