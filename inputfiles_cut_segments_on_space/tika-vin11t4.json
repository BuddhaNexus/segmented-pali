{
  "tika-vin11t4:0": "Aniyatakathāvaṇṇanā",
  "tika-vin11t4:1_0": "542-3. Idāni saṅghādisesakathānantaraṁ aniyatakathaṁ dassetumāha ‘‘rahonisajjassādenā’’tiādi.",
  "tika-vin11t4:1_1": "Rahasi nisajjā rahonisajjā, tassā assādo rahonisajjassādo, tena rahonisajjassādena,",
  "tika-vin11t4:1_2": "methunadhammasannissitena kilesenāti attho. Vuttañhi aṭṭhakathāyaṁ ‘‘rahonisajjassādoti",
  "tika-vin11t4:1_3": "methunadhammasannissitakileso vuccatī’’ti (pārā. aṭṭha. 2.451). ‘‘Raho nāma cakkhussa",
  "tika-vin11t4:1_4": "raho sotassa raho. Cakkhussa raho nāma na sakkā hoti akkhiṁ vā nikhaṇiyamāne bhamukaṁ",
  "tika-vin11t4:1_5": "vā ukkhipiyamāne sīsaṁ vā ukkhipiyamāne passituṁ. Sotassa raho nāma na sakkā hoti",
  "tika-vin11t4:1_6": "pakatikathā sotu’’nti (pārā. 445) padabhājane vuttarahesu cakkhussa raho eva idhādhippeto.",
  "tika-vin11t4:1_7": "Yathāha aṭṭhakathāyaṁ ‘‘kiñcāpi pāḷiyaṁ ‘sotassa raho’ti āgataṁ, cakkhussa raheneva",
  "tika-vin11t4:1_8": "pana paricchedo veditabbo’’ti (pārā. aṭṭha. 2.444-445).",
  "tika-vin11t4:2_0": "Cakkhussa rahattā ‘‘paṭicchanna’’nti imampi paṭicchannattā eva ‘‘alaṁkammaniya’’nti",
  "tika-vin11t4:2_1": "imampi saṅgaṇhāti. Nisajjasaddopādānena ‘‘āsane’’ti idampi gahitameva. ‘‘Mātugāmassa",
  "tika-vin11t4:2_2": "santikaṁ gantukāmo’’ti iminā ‘‘mātugāmena saddhi’’nti idampi gahitameva. Evaṁ sāmatthiyā",
  "tika-vin11t4:2_3": "labbhamānapadopādānena yo pana bhikkhu mātugāmena saddhiṁ eko ekāya raho paṭicchanne",
  "tika-vin11t4:2_4": "āsane alaṁkammaniye nisajjassādenāti vuttaṁ hoti. Cakkhussa rahabhāvena kuṭṭādipaṭicchanne",
  "tika-vin11t4:2_5": "teneva methunasevanakammassa anurūpe āsane tadahujātāyapi manussitthiyā saha nisajjassādarāgena",
  "tika-vin11t4:2_6": "samannāgato hutvāti attho. Ettha ‘‘mātugāmassā’’ti tadahujātampi itthiṁ gaṇhātīti",
  "tika-vin11t4:2_7": "kuto labbhatīti? ‘‘Mātugāmo nāma manussitthī, na yakkhī, na petī, na tiracchānagatā,",
  "tika-vin11t4:2_8": "antamaso tadahujātāpi dārikā, pageva mahattarī’’ti (pārā. 445) padabhājanato labbhati.",
  "tika-vin11t4:3_0": "‘‘Nivāsetī’’ti iminā ‘‘kāyabandhanaṁ bandhati, cīvaraṁ pārupatī’’ti idaṁ lakkhīyati.",
  "tika-vin11t4:3_1": "Sabbatthāti yathāvuttaṁ payogato pubbāparapayoge saṅgaṇhāti. Teneva ‘‘payoge ca payoge",
  "tika-vin11t4:3_2": "cā’’ti vicchāpayogo kato. Nisīdato cassa dukkaṭanti yojanā. ‘‘Ubhinnampi nisajjāya",
  "tika-vin11t4:3_3": "pācittiya’’nti vakkhamānattā dukkaṭaṁ sandhāya ekakassa nisīdatoti gahetabbaṁ.",
  "tika-vin11t4:4_0": "544.Nisajjāyaubhinnampīti ettha ‘‘saki’’nti seso, ubhinnaṁ nisajjāpūraṇavasena aññamaññassa",
  "tika-vin11t4:4_1": "pure vā pacchā vā ekakkhaṇe vā mātugāmassa vā bhikkhussa vā ekavāraṁ nisajjāyāti",
  "tika-vin11t4:4_2": "vuttaṁ hoti. Vuttañhetaṁ pāḷiyaṁ ‘‘mātugāme nisinne bhikkhu upanisinno vā hotī’’tiādi",
  "tika-vin11t4:4_3": "(pārā. 445). Hoti pācittiyanti yojanā. Payogagaṇanāya ca honti pācittiyānīti gahetabbaṁ,",
  "tika-vin11t4:4_4": "mātugāmassa vā bhikkhuno vā ubhinnaṁ vā uṭṭhāyuṭṭhāya punappunaṁ upanisīdanapayogagaṇanāya",
  "tika-vin11t4:4_5": "cāti attho. ‘‘Āpattīhipi tīhipī’’ti vakkhamānattā pācittiyaggahaṇaṁ pārājikasaṅghādisesānaṁ",
  "tika-vin11t4:4_6": "upalakkhaṇaṁ hoti, tīsu ekaṁ hotīti vuttaṁ hoti. Ettha ‘‘payogagaṇanāyā’’ti idaṁ",
  "tika-vin11t4:4_7": "pārājikāya na labbhati ekapayogeneva sijjhanato. Kāyasaṁsaggasaṅghādiseso, pana sarīrato",
  "tika-vin11t4:4_8": "punappunaṁ viyujjitvā phusanena pācittiyañca yathāvuttanayeneva labbhati.",
  "tika-vin11t4:5_0": "Bahūsupi mātugāmesu bahukāni pācittiyāni hontīti yojanā. Bahūsu mātugāmesu nisinnesu",
  "tika-vin11t4:5_1": "nisinnānaṁ gaṇanāya ekeneva payogena bahūni pācittiyāni ca saṅghādisesā ca honti.",
  "tika-vin11t4:5_2": "‘‘Payogagaṇanāya cā’’ti imassa etthāpi yujjamānattā tāsu visuṁ visuṁ uṭṭhāyuṭṭhāya",
  "tika-vin11t4:5_3": "punappunaṁ nisīdantīsu, sayañca uṭṭhāyuṭṭhāya punappunaṁ nisīdato tāsaṁ gaṇanāya",
  "tika-vin11t4:5_4": "āpajjitabbāpattiyo payogagaṇanāya ca bahū hontīti idaṁ labbhati. Etthāpi pana pārājikaṁ",
  "tika-vin11t4:5_5": "na labbhati, saṅghādiseso, pācittiyañca labbhati.",
  "tika-vin11t4:6_0": "545. Samīpe ṭhitopi andho anāpattiṁ na karotīti sotassa rahabhāve asatipi padhānabhūtassa",
  "tika-vin11t4:6_1": "‘‘cakkhussa raho’’ti imassa aṅgassa vijjamānattā vuttaṁ ‘‘antodvādasahatthake’’ti,",
  "tika-vin11t4:6_2": "iminā savanūpacāre vijjamānepīti vuttaṁ hoti. Itthīnaṁ tu satampi ca na karoti anāpattinti",
  "tika-vin11t4:6_3": "yojanā, viññuno purisassa asannihitabhāvenāti adhippāyo. ‘‘Itthīnampi satampi cā’’ti",
  "tika-vin11t4:6_4": "likhanti, tatopi ayameva pāṭho sundaro. Pi-saddo vā tu-saddatthe daṭṭhabbo.",
  "tika-vin11t4:7_0": "546.Nipajjitvāti ettha ‘‘samīpe’’ti seso, ‘‘niddāyantopī’’ti etassa visesakena ‘‘nipajjitvā’’ti",
  "tika-vin11t4:7_1": "iminā nisīditvā niddāyantoti imassa nivattitattā samīpe nisīditvā niddāyantopi anandho",
  "tika-vin11t4:7_2": "manussapuriso anāpattiṁ karotīti labbhati. ‘‘Kevala’’nti visesanena balavaniddūpagato",
  "tika-vin11t4:7_3": "gahitoti tathā ahutvā antarantarā āpannāpanne vinicchinitvā pavattamānāya kapiniddāya",
  "tika-vin11t4:7_4": "niddāyantopi anāpattiṁ karotīti ayamattho labbhati. ‘‘Pihitadvāragabbhassā’’ti vattabbe",
  "tika-vin11t4:7_5": "majjhapadalopīsamāsavasena ‘‘pihitagabbhassā’’ti vuttaṁ. ‘‘Dvāre’’ti iminā dvārekadesabhūtaṁ",
  "tika-vin11t4:7_6": "ummāraṁ vā taṁsamīpaṁ vā upacārena vuttanti daṭṭhabbaṁ. Sace gabbho pihitadvāro na",
  "tika-vin11t4:7_7": "hoti, anāpattīti byatirekato dassitaṁ.",
  "tika-vin11t4:8_0": "547. Imasmiṁ aniyatasikkhāpade pāḷiyaṁ anāpattivāre asatipi ‘‘yo pana bhikkhu mātugāmena",
  "tika-vin11t4:8_1": "saddhiṁ raho paṭicchanne āsane nisajjaṁ kappeyya, pācittiya’’nti (pāci. 285) pañcamassa",
  "tika-vin11t4:8_2": "acelakavaggassa catutthasikkhāpade anāpattivāre ‘‘anāpatti yo koci viññū puriso dutiyo",
  "tika-vin11t4:8_3": "hoti, tiṭṭhati na nisīdati, arahopekkho, aññavihito nisīdati, ummattakassa ādikammikassā’’ti",
  "tika-vin11t4:8_4": "(pāci. 288) vutte anāpattivāre saṅgahetumāha ‘‘anandhe satī’’tiādi. ‘‘Etassa samīpe’’ti",
  "tika-vin11t4:8_5": "pakaraṇato labbhati. Idha pulliṅganiddesena puriso labbhati, ‘‘tenāpi abālena bhavitabbaṁ,",
  "tika-vin11t4:8_6": "manussajātikena bhavitabba’’nti idañca ‘‘viññusmi’’nti iminā labbhati. Andhasadisaniddūpagatapaṭipakkhavācianandhapadena",
  "tika-vin11t4:8_7": "‘‘aniddāyante’’ti labbhati, manāpāmanāpaṁ jānante aniddāyante manussapurise dassanūpacārassa",
  "tika-vin11t4:8_8": "anto vijjamāneti attho.",
  "tika-vin11t4:9_0": "‘‘Nisajjapaccayā doso natthī’’ti iminā sambandho, evarūpe raho āsane mātugāmena saddhiṁ",
  "tika-vin11t4:9_1": "nisinnapaccayā āpatti natthīti attho. ‘‘Ṭhitassā’’ti imināpi tadeva padaṁ yojetabbaṁ.",
  "tika-vin11t4:9_2": "Viññumhi paṭibale manussapurise asannihitepi tathāvidhe raho āsane mātugāme āsane",
  "tika-vin11t4:9_3": "nisinnepi sayānepi ṭhitepi sayaṁ ṭhitassa nisajjāya abhāvā tappaccayā āpatti na hotīti",
  "tika-vin11t4:9_4": "attho. Arahasaññino nisajjapaccayā doso natthīti raho āsane mātugāmena saddhiṁ nisajjantassāpi",
  "tika-vin11t4:9_5": "‘‘raho’’ti saññārahitassa nisīdato nisajjapaccayā anāpattīti attho. Vikkhittacetaso",
  "tika-vin11t4:9_6": "nisajjapaccayā doso natthīti yojanā.",
  "tika-vin11t4:10_0": "548. Ettāvatā pācittiyāpattimattato anāpattippakāraṁ dassetvā idāni imassa sikkhāpadassa",
  "tika-vin11t4:10_1": "aniyatavohārahetubhūtāhi tīhi āpattīhi anāpattipakāraṁ dassetumāha ‘‘na doso’’tiādi.",
  "tika-vin11t4:10_2": "Āpattīhipi tīhipīti ‘‘nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo",
  "tika-vin11t4:10_3": "pārājikena vā saṅghādisesena vā pācittiyena vā’’ti (pārā. 444) pāḷiyaṁ vuttāhi ‘‘paṭhamapārājikāpattikāyasaṁsaggasaṅghādisesāpattipācittiyāpattī’’ti",
  "tika-vin11t4:10_4": "imāhi tīhipi āpattīhīti vuttaṁ hotīti.",
  "tika-vin11t4:11": "Paṭhamāniyatakathāvaṇṇanā.",
  "tika-vin11t4:12_0": "549. Vattabbabhāvenādhikatadutiyāniyatavinicchayato paṭhamāniyate vuttavinicchayehi",
  "tika-vin11t4:12_1": "samaṁ vinicchayaṁ pahāya tattha avuttaṁ imasseva vinicchayavisesaṁ dassetumāha ‘‘anandhā’’tiādi.",
  "tika-vin11t4:12_2": "Idha duṭṭhullavācāsaṅghādisesassāpi gahitattā tato anāpattikaraṁ dassetuṁ ‘‘abadhiro’’ti",
  "tika-vin11t4:12_3": "vuttaṁ. Anandho abadhiroti ‘‘puriso’’ti idaṁ sandhāya vuttaṁ. ‘‘Itthī’’ti idaṁ sandhāya",
  "tika-vin11t4:12_4": "‘‘anandhābadhirā’’ti gahetabbaṁ. Evamuparipi. Tenāpi savanūpacārantogadhena bhavitabbanti",
  "tika-vin11t4:12_5": "dassetuṁ ‘‘antodvādasahatthaṭṭho’’ti vuttaṁ.",
  "tika-vin11t4:13_0": "550.‘‘Andho abadhiro anāpattiṁ na karotī’’ti idaṁ kāyasaṁsaggasaṅghādisesaṁ sandhāya",
  "tika-vin11t4:13_1": "vuttaṁ. ‘‘Badhiro vāpi cakkhumā, na karoti anāpatti’’nti idaṁ pana duṭṭhullavācāsaṅghādisesaṁ",
  "tika-vin11t4:13_2": "sandhāya vuttanti evamettha sandhāya bhāsitattho veditabbo.",
  "tika-vin11t4:14_0": "Purimāniyatakathāya avuttavisesassa dutiyāniyatakathāya vattumicchitattā ayampi viseso",
  "tika-vin11t4:14_1": "idha vattabbo. Koyaṁ viseso, yo idha vattabboti ce? Tattha ‘‘paṭicchanne āsane alaṁkammaniye’’ti",
  "tika-vin11t4:14_2": "(pārā. 444) vuttaṁ āsanaṅgadvayaṁ idha ‘‘na heva kho pana paṭicchannaṁ āsanaṁ hoti",
  "tika-vin11t4:14_3": "nālaṁkammaniya’’nti (pārā. 453) nisedhetvā ‘‘alañca kho hoti mātugāmaṁ duṭṭhullāhi",
  "tika-vin11t4:14_4": "vācāhi obhāsitu’’nti (pārā. 453) idaṁ apubbaṅgaṁ vuttaṁ. Tatra mātugāmoti antamaso",
  "tika-vin11t4:14_5": "tadahujātāpi dārikā gahitā, idha ‘‘mātugāmo nāma manussitthī, na yakkhī, na petī,",
  "tika-vin11t4:14_6": "na tiracchānagatā, viññū paṭibalā subhāsitadubbhāsitaṁ duṭṭhullāduṭṭhullaṁ ājānitu’’nti",
  "tika-vin11t4:14_7": "(pārā. 454) viññū paṭibalo mātugāmova vutto. Tattha ‘‘pārājikena vā saṅghādisesena",
  "tika-vin11t4:14_8": "vā pācittiyena vā’’ti (pārā. 444) tisso āpattiyo vuttā, idha ‘‘nisajjaṁ bhikkhu paṭijānamāno",
  "tika-vin11t4:14_9": "dvinnaṁ dhammānaṁ aññatarena kāretabbo saṅghādisesena vā pācittiyena vā’’ti (pārā.",
  "tika-vin11t4:14_10": "453) dveyeva āpattiyo vuttā. Saṅghādisesesu ca tattha ‘‘sā ce evaṁ vadeyya ‘ayyo",
  "tika-vin11t4:14_11": "mayā diṭṭho nisinno mātugāmena saddhiṁ kāyasaṁsaggaṁ samāpajjanto’ti, so ca taṁ paṭijānāti,",
  "tika-vin11t4:14_12": "āpattiyā kāretabbo’’ti (pārā. 448) kāyasaṁsaggasaṅghādisesova vutto, idha so ca vutto,",
  "tika-vin11t4:14_13": "‘‘sā ce evaṁ vadeyya ‘ayyassa mayā sutaṁ nisinnassa mātugāmaṁ duṭṭhullāhi vācāhi",
  "tika-vin11t4:14_14": "obhāsentassā’ti, so ca taṁ paṭijānāti, āpattiyā kāretabbo’’ti (pārā. 455) duṭṭhullavācāsaṅghādiseso",
  "tika-vin11t4:14_15": "ca vutto. Ettako ubhinnamaniyatānaṁ viseso.",
  "tika-vin11t4:15_0": "Ayaṁ kasmā na vuttoti? Ayaṁ sambodhavatthuviseso vattumicchito pana aṭṭhakathāgatavinicchayavisesatoti",
  "tika-vin11t4:15_1": "tasmā na vuttoti daṭṭhabbo. Tisamuṭṭhānamevidaṁ kāyacittavācācittakāyavācācittavasena",
  "tika-vin11t4:15_2": "tīṇi samuṭṭhānāni etassāti katvā.",
  "tika-vin11t4:16_0": "Imehipi dvīhi aniyatasikkhāpadehi sikkhāpadantaresu paññattāyeva āpattiyo, anāpattiyo",
  "tika-vin11t4:16_1": "ca dassitā, na koci āpattiviseso vutto, tasmā kimetesaṁ vacanenāti? Vuccate – vinayavinicchayalakkhaṇaṁ",
  "tika-vin11t4:16_2": "ṭhapetuṁ bhagavatā uppanne vatthumhi dve aniyatā paññattā. Kathaṁ? Evarūpāyapi saddheyyavacanāya",
  "tika-vin11t4:16_3": "upāsikāya vuccamāno paṭijānamānova āpattiyā kāretabbo, na appaṭijānamāno, tasmā ‘‘yāya",
  "tika-vin11t4:16_4": "kāyaci āpattiyā yena kenaci codite paṭiññātakaraṇaṁyevaṅgaṁ kātabba’’nti imehi sikkhāpadehi",
  "tika-vin11t4:16_5": "vinicchayalakkhaṇaṁ ṭhapitanti veditabbaṁ. Atha kasmā bhikkhunīnaṁ aniyataṁ na vuttanti?",
  "tika-vin11t4:16_6": "Idameva lakkhaṇaṁ sabbattha anugatanti na vuttaṁ.",
  "tika-vin11t4:17": "Dutiyāniyatakathāvaṇṇanā.",
  "tika-vin11t4:18": "Iti vinayatthasārasandīpaniyā",
  "tika-vin11t4:19": "Vinayavinicchayavaṇṇanāya",
  "tika-vin11t4:20": "Aniyatakathāvaṇṇanā niṭṭhitā."
}