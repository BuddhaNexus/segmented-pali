{
  "tika-vin11t4:0": "Aniyatakathāvaṇṇanā",
  "tika-vin11t4:1_0": "542-3. Idāni saṅghādisesakathānantaraṁ aniyatakathaṁ dassetumāha “rahonisajjassādenā”tiādi.",
  "tika-vin11t4:1_1": "Rahasi nisajjā rahonisajjā, tassā assādo rahonisajjassādo, tena rahonisajjassādena,",
  "tika-vin11t4:1_2": "methunadhammasannissitena kilesenāti attho. Vuttañhi aṭṭhakathāyaṁ “rahonisajjassādoti",
  "tika-vin11t4:1_3": "methunadhammasannissitakileso vuccatī”ti. “Raho nāma cakkhussa raho sotassa raho.",
  "tika-vin11t4:1_4": "Cakkhussa raho nāma na sakkā hoti akkhiṁ vā nikhaṇiyamāne bhamukaṁ vā ukkhipiyamāne",
  "tika-vin11t4:1_5": "sīsaṁ vā ukkhipiyamāne passituṁ. Sotassa raho nāma na sakkā hoti pakatikathā sotu”nti",
  "tika-vin11t4:1_6": "padabhājane vuttarahesu cakkhussa raho eva idhādhippeto. Yathāha aṭṭhakathāyaṁ “kiñcāpi",
  "tika-vin11t4:1_7": "pāḷiyaṁ ‘sotassa raho’ti āgataṁ, cakkhussa raheneva pana paricchedo veditabbo”ti.",
  "tika-vin11t4:2_0": "Cakkhussa rahattā “paṭicchanna”nti imampi paṭicchannattā eva “alaṁkammaniya”nti imampi",
  "tika-vin11t4:2_1": "saṅgaṇhāti. Nisajjasaddopādānena “āsane”ti idampi gahitameva. “Mātugāmassa santikaṁ",
  "tika-vin11t4:2_2": "gantukāmo”ti iminā “mātugāmena saddhi”nti idampi gahitameva. Evaṁ sāmatthiyā labbhamānapadopādānena",
  "tika-vin11t4:2_3": "yo pana bhikkhu mātugāmena saddhiṁ eko ekāya raho paṭicchanne āsane alaṁkammaniye",
  "tika-vin11t4:2_4": "nisajjassādenāti vuttaṁ hoti. Cakkhussa rahabhāvena kuṭṭādipaṭicchanne teneva methunasevanakammassa",
  "tika-vin11t4:2_5": "anurūpe āsane tadahujātāyapi manussitthiyā saha nisajjassādarāgena samannāgato hutvāti",
  "tika-vin11t4:2_6": "attho. Ettha “mātugāmassā”ti tadahujātampi itthiṁ gaṇhātīti kuto labbhatīti? “Mātugāmo",
  "tika-vin11t4:2_7": "nāma manussitthī, na yakkhī, na petī, na tiracchānagatā, antamaso tadahujātāpi dārikā,",
  "tika-vin11t4:2_8": "pageva mahattarī”ti padabhājanato labbhati.",
  "tika-vin11t4:3_0": "“Nivāsetī”ti iminā “kāyabandhanaṁ bandhati, cīvaraṁ pārupatī”ti idaṁ lakkhīyati.",
  "tika-vin11t4:3_1": "Sabbatthāti yathāvuttaṁ payogato pubbāparapayoge saṅgaṇhāti. Teneva “payoge ca payoge",
  "tika-vin11t4:3_2": "cā”ti vicchāpayogo kato. Nisīdato cassa dukkaṭanti yojanā. “Ubhinnampi nisajjāya",
  "tika-vin11t4:3_3": "pācittiya”nti vakkhamānattā dukkaṭaṁ sandhāya ekakassa nisīdatoti gahetabbaṁ.",
  "tika-vin11t4:4_0": "544.Nisajjāyaubhinnampīti ettha “saki”nti seso, ubhinnaṁ nisajjāpūraṇavasena aññamaññassa",
  "tika-vin11t4:4_1": "pure vā pacchā vā ekakkhaṇe vā mātugāmassa vā bhikkhussa vā ekavāraṁ nisajjāyāti",
  "tika-vin11t4:4_2": "vuttaṁ hoti. Vuttañhetaṁ pāḷiyaṁ “mātugāme nisinne bhikkhu upanisinno vā hotī”tiādi.",
  "tika-vin11t4:4_3": "Hoti pācittiyanti yojanā. Payogagaṇanāya ca honti pācittiyānīti gahetabbaṁ, mātugāmassa",
  "tika-vin11t4:4_4": "vā bhikkhuno vā ubhinnaṁ vā uṭṭhāyuṭṭhāya punappunaṁ upanisīdanapayogagaṇanāya cāti",
  "tika-vin11t4:4_5": "attho. “Āpattīhipi tīhipī”ti vakkhamānattā pācittiyaggahaṇaṁ pārājikasaṅghādisesānaṁ",
  "tika-vin11t4:4_6": "upalakkhaṇaṁ hoti, tīsu ekaṁ hotīti vuttaṁ hoti. Ettha “payogagaṇanāyā”ti idaṁ pārājikāya",
  "tika-vin11t4:4_7": "na labbhati ekapayogeneva sijjhanato. Kāyasaṁsaggasaṅghādiseso, pana sarīrato punappunaṁ",
  "tika-vin11t4:4_8": "viyujjitvā phusanena pācittiyañca yathāvuttanayeneva labbhati.",
  "tika-vin11t4:5_0": "Bahūsupi mātugāmesu bahukāni pācittiyāni hontīti yojanā. Bahūsu mātugāmesu nisinnesu",
  "tika-vin11t4:5_1": "nisinnānaṁ gaṇanāya ekeneva payogena bahūni pācittiyāni ca saṅghādisesā ca honti.",
  "tika-vin11t4:5_2": "“Payogagaṇanāya cā”ti imassa etthāpi yujjamānattā tāsu visuṁ visuṁ uṭṭhāyuṭṭhāya",
  "tika-vin11t4:5_3": "punappunaṁ nisīdantīsu, sayañca uṭṭhāyuṭṭhāya punappunaṁ nisīdato tāsaṁ gaṇanāya",
  "tika-vin11t4:5_4": "āpajjitabbāpattiyo payogagaṇanāya ca bahū hontīti idaṁ labbhati. Etthāpi pana pārājikaṁ",
  "tika-vin11t4:5_5": "na labbhati, saṅghādiseso, pācittiyañca labbhati.",
  "tika-vin11t4:6_0": "545. Samīpe ṭhitopi andho anāpattiṁ na karotīti sotassa rahabhāve asatipi padhānabhūtassa",
  "tika-vin11t4:6_1": "“cakkhussa raho”ti imassa aṅgassa vijjamānattā vuttaṁ “antodvādasahatthake”ti, iminā",
  "tika-vin11t4:6_2": "savanūpacāre vijjamānepīti vuttaṁ hoti. Itthīnaṁ tu satampi ca na karoti anāpattinti",
  "tika-vin11t4:6_3": "yojanā, viññuno purisassa asannihitabhāvenāti adhippāyo. “Itthīnampi satampi cā”ti",
  "tika-vin11t4:6_4": "likhanti, tatopi ayameva pāṭho sundaro. Pi-saddo vā tu-saddatthe daṭṭhabbo.",
  "tika-vin11t4:7_0": "546.Nipajjitvāti ettha “samīpe”ti seso, “niddāyantopī”ti etassa visesakena “nipajjitvā”ti",
  "tika-vin11t4:7_1": "iminā nisīditvā niddāyantoti imassa nivattitattā samīpe nisīditvā niddāyantopi anandho",
  "tika-vin11t4:7_2": "manussapuriso anāpattiṁ karotīti labbhati. “Kevala”nti visesanena balavaniddūpagato",
  "tika-vin11t4:7_3": "gahitoti tathā ahutvā antarantarā āpannāpanne vinicchinitvā pavattamānāya kapiniddāya",
  "tika-vin11t4:7_4": "niddāyantopi anāpattiṁ karotīti ayamattho labbhati. “Pihitadvāragabbhassā”ti vattabbe",
  "tika-vin11t4:7_5": "majjhapadalopīsamāsavasena “pihitagabbhassā”ti vuttaṁ. “Dvāre”ti iminā dvārekadesabhūtaṁ",
  "tika-vin11t4:7_6": "ummāraṁ vā taṁsamīpaṁ vā upacārena vuttanti daṭṭhabbaṁ. Sace gabbho pihitadvāro na",
  "tika-vin11t4:7_7": "hoti, anāpattīti byatirekato dassitaṁ.",
  "tika-vin11t4:8_0": "547. Imasmiṁ aniyatasikkhāpade pāḷiyaṁ anāpattivāre asatipi “yo pana bhikkhu mātugāmena",
  "tika-vin11t4:8_1": "saddhiṁ raho paṭicchanne āsane nisajjaṁ kappeyya, pācittiya”nti pañcamassa acelakavaggassa",
  "tika-vin11t4:8_2": "catutthasikkhāpade anāpattivāre “anāpatti yo koci viññū puriso dutiyo hoti, tiṭṭhati",
  "tika-vin11t4:8_3": "na nisīdati, arahopekkho, aññavihito nisīdati, ummattakassa ādikammikassā”ti vutte",
  "tika-vin11t4:8_4": "anāpattivāre saṅgahetumāha “anandhe satī”tiādi. “Etassa samīpe”ti pakaraṇato labbhati.",
  "tika-vin11t4:8_5": "Idha pulliṅganiddesena puriso labbhati, “tenāpi abālena bhavitabbaṁ, manussajātikena",
  "tika-vin11t4:8_6": "bhavitabba”nti idañca “viññusmi”nti iminā labbhati. Andhasadisaniddūpagatapaṭipakkhavācianandhapadena",
  "tika-vin11t4:8_7": "“aniddāyante”ti labbhati, manāpāmanāpaṁ jānante aniddāyante manussapurise dassanūpacārassa",
  "tika-vin11t4:8_8": "anto vijjamāneti attho.",
  "tika-vin11t4:9_0": "“Nisajjapaccayā doso natthī”ti iminā sambandho, evarūpe raho āsane mātugāmena saddhiṁ",
  "tika-vin11t4:9_1": "nisinnapaccayā āpatti natthīti attho. “Ṭhitassā”ti imināpi tadeva padaṁ yojetabbaṁ.",
  "tika-vin11t4:9_2": "Viññumhi paṭibale manussapurise asannihitepi tathāvidhe raho āsane mātugāme āsane",
  "tika-vin11t4:9_3": "nisinnepi sayānepi ṭhitepi sayaṁ ṭhitassa nisajjāya abhāvā tappaccayā āpatti na hotīti",
  "tika-vin11t4:9_4": "attho. Arahasaññino nisajjapaccayā doso natthīti raho āsane mātugāmena saddhiṁ nisajjantassāpi",
  "tika-vin11t4:9_5": "“raho”ti saññārahitassa nisīdato nisajjapaccayā anāpattīti attho. Vikkhittacetaso",
  "tika-vin11t4:9_6": "nisajjapaccayā doso natthīti yojanā.",
  "tika-vin11t4:10_0": "548. Ettāvatā pācittiyāpattimattato anāpattippakāraṁ dassetvā idāni imassa sikkhāpadassa",
  "tika-vin11t4:10_1": "aniyatavohārahetubhūtāhi tīhi āpattīhi anāpattipakāraṁ dassetumāha “na doso”tiādi.",
  "tika-vin11t4:10_2": "Āpattīhipi tīhipīti “nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo",
  "tika-vin11t4:10_3": "pārājikena vā saṅghādisesena vā pācittiyena vā”ti pāḷiyaṁ vuttāhi “paṭhamapārājikāpattikāyasaṁsaggasaṅghādisesāpattipācittiyāpattī”ti",
  "tika-vin11t4:10_4": "imāhi tīhipi āpattīhīti vuttaṁ hotīti.",
  "tika-vin11t4:11": "Paṭhamāniyatakathāvaṇṇanā.",
  "tika-vin11t4:12_0": "549. Vattabbabhāvenādhikatadutiyāniyatavinicchayato paṭhamāniyate vuttavinicchayehi",
  "tika-vin11t4:12_1": "samaṁ vinicchayaṁ pahāya tattha avuttaṁ imasseva vinicchayavisesaṁ dassetumāha “anandhā”tiādi.",
  "tika-vin11t4:12_2": "Idha duṭṭhullavācāsaṅghādisesassāpi gahitattā tato anāpattikaraṁ dassetuṁ “abadhiro”ti",
  "tika-vin11t4:12_3": "vuttaṁ. Anandho abadhiroti “puriso”ti idaṁ sandhāya vuttaṁ. “Itthī”ti idaṁ sandhāya",
  "tika-vin11t4:12_4": "“anandhābadhirā”ti gahetabbaṁ. Evamuparipi. Tenāpi savanūpacārantogadhena bhavitabbanti",
  "tika-vin11t4:12_5": "dassetuṁ “antodvādasahatthaṭṭho”ti vuttaṁ.",
  "tika-vin11t4:13_0": "550.“Andho abadhiro anāpattiṁ na karotī”ti idaṁ kāyasaṁsaggasaṅghādisesaṁ sandhāya",
  "tika-vin11t4:13_1": "vuttaṁ. “Badhiro vāpi cakkhumā, na karoti anāpatti”nti idaṁ pana duṭṭhullavācāsaṅghādisesaṁ",
  "tika-vin11t4:13_2": "sandhāya vuttanti evamettha sandhāya bhāsitattho veditabbo.",
  "tika-vin11t4:14_0": "Purimāniyatakathāya avuttavisesassa dutiyāniyatakathāya vattumicchitattā ayampi viseso",
  "tika-vin11t4:14_1": "idha vattabbo. Koyaṁ viseso, yo idha vattabboti ce? Tattha “paṭicchanne āsane alaṁkammaniye”ti",
  "tika-vin11t4:14_2": "vuttaṁ āsanaṅgadvayaṁ idha “na heva kho pana paṭicchannaṁ āsanaṁ hoti nālaṁkammaniya”nti",
  "tika-vin11t4:14_3": "nisedhetvā “alañca kho hoti mātugāmaṁ duṭṭhullāhi vācāhi obhāsitu”nti idaṁ apubbaṅgaṁ",
  "tika-vin11t4:14_4": "vuttaṁ. Tatra mātugāmoti antamaso tadahujātāpi dārikā gahitā, idha “mātugāmo nāma",
  "tika-vin11t4:14_5": "manussitthī, na yakkhī, na petī, na tiracchānagatā, viññū paṭibalā subhāsitadubbhāsitaṁ",
  "tika-vin11t4:14_6": "duṭṭhullāduṭṭhullaṁ ājānitu”nti viññū paṭibalo mātugāmova vutto. Tattha “pārājikena",
  "tika-vin11t4:14_7": "vā saṅghādisesena vā pācittiyena vā”ti tisso āpattiyo vuttā, idha “nisajjaṁ bhikkhu",
  "tika-vin11t4:14_8": "paṭijānamāno dvinnaṁ dhammānaṁ aññatarena kāretabbo saṅghādisesena vā pācittiyena",
  "tika-vin11t4:14_9": "vā”ti dveyeva āpattiyo vuttā. Saṅghādisesesu ca tattha “sā ce evaṁ vadeyya ‘ayyo",
  "tika-vin11t4:14_10": "mayā diṭṭho nisinno mātugāmena saddhiṁ kāyasaṁsaggaṁ samāpajjanto’ti, so ca taṁ paṭijānāti,",
  "tika-vin11t4:14_11": "āpattiyā kāretabbo”ti kāyasaṁsaggasaṅghādisesova vutto, idha so ca vutto, “sā ce",
  "tika-vin11t4:14_12": "evaṁ vadeyya ‘ayyassa mayā sutaṁ nisinnassa mātugāmaṁ duṭṭhullāhi vācāhi obhāsentassā’ti,",
  "tika-vin11t4:14_13": "so ca taṁ paṭijānāti, āpattiyā kāretabbo”ti duṭṭhullavācāsaṅghādiseso ca vutto. Ettako",
  "tika-vin11t4:14_14": "ubhinnamaniyatānaṁ viseso.",
  "tika-vin11t4:15_0": "Ayaṁ kasmā na vuttoti? Ayaṁ sambodhavatthuviseso vattumicchito pana aṭṭhakathāgatavinicchayavisesatoti",
  "tika-vin11t4:15_1": "tasmā na vuttoti daṭṭhabbo. Tisamuṭṭhānamevidaṁ kāyacittavācācittakāyavācācittavasena",
  "tika-vin11t4:15_2": "tīṇi samuṭṭhānāni etassāti katvā.",
  "tika-vin11t4:16_0": "Imehipi dvīhi aniyatasikkhāpadehi sikkhāpadantaresu paññattāyeva āpattiyo, anāpattiyo",
  "tika-vin11t4:16_1": "ca dassitā, na koci āpattiviseso vutto, tasmā kimetesaṁ vacanenāti? Vuccate – vinayavinicchayalakkhaṇaṁ",
  "tika-vin11t4:16_2": "ṭhapetuṁ bhagavatā uppanne vatthumhi dve aniyatā paññattā. Kathaṁ? Evarūpāyapi saddheyyavacanāya",
  "tika-vin11t4:16_3": "upāsikāya vuccamāno paṭijānamānova āpattiyā kāretabbo, na appaṭijānamāno, tasmā “yāya",
  "tika-vin11t4:16_4": "kāyaci āpattiyā yena kenaci codite paṭiññātakaraṇaṁyevaṅgaṁ kātabba”nti imehi sikkhāpadehi",
  "tika-vin11t4:16_5": "vinicchayalakkhaṇaṁ ṭhapitanti veditabbaṁ. Atha kasmā bhikkhunīnaṁ aniyataṁ na vuttanti?",
  "tika-vin11t4:16_6": "Idameva lakkhaṇaṁ sabbattha anugatanti na vuttaṁ.",
  "tika-vin11t4:17": "Dutiyāniyatakathāvaṇṇanā.",
  "tika-vin11t4:18": "Iti vinayatthasārasandīpaniyā",
  "tika-vin11t4:19": "Vinayavinicchayavaṇṇanāya",
  "tika-vin11t4:20": "Aniyatakathāvaṇṇanā niṭṭhitā."
}