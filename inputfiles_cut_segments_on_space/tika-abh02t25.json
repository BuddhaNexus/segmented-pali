{
  "tika-abh02t25:0": "8. Sammappadhānavibhaṅgo",
  "tika-abh02t25:1": "1. Suttantabhājanīyavaṇṇanā",
  "tika-abh02t25:2_0": "390. Kāraṇasaddo yuttivācako “sabbametaṁ akāraṇaṁ vadatī”tiādīsu viya, tasmā kāraṇappadhānāti",
  "tika-abh02t25:2_1": "yuttippadhānā, anuppannapāpakānuppādanādikiriyāya anurūpappadhānāti evaṁ vā ettha",
  "tika-abh02t25:2_2": "attho daṭṭhabbo. Anuppannapāpakādīnaṁ anuppādādi anuppannapāpakānuppādādi.",
  "tika-abh02t25:3_0": "391.“Na añño dhammoti yathā taṇhāyanamicchābhinivesavāyamanasabhāvānaṁ taṇhādīnaṁ",
  "tika-abh02t25:3_1": "chandapariyāyo aññadhammo nāma hoti kattukamyatāsaṅkhātassa chandaniyassa tesu abhāvā,",
  "tika-abh02t25:3_2": "dhammacchando pana taṁsabhāvattā aññadhammo na hoti. Tenāha “dhammacchandoti sabhāvacchando”ti.",
  "tika-abh02t25:4": "406.Aṭṭhakathāyanti porāṇaṭṭhakathāyaṁ. Vaṭṭānatthasaṁvattanatoti saṁsāradukkhasambhavato.",
  "tika-abh02t25:5": "Na sakkontīti āha “santāya samāpattiyā parihīnā brahmacariyavāse santhambhituṁ na sakkontī”ti.",
  "tika-abh02t25:6": "Tattha duvidhāyāti yojetabbaṁ. Uppannāyevāti uppannapubbā eva uppajjanti samudācārādivasena.",
  "tika-abh02t25:7_0": "Sabbāsu avatthāsūti pakatattādiavatthāsu. Pakatattāvatthena hi sabbena sabbaṁ tāni",
  "tika-abh02t25:7_1": "na caritabbāni. Itarāvatthena ca tadavatthāya tāni tāniyeva caritabbāni. Vattabbantiādīnīti",
  "tika-abh02t25:7_2": "ādi-saddena “na ekacchanne anāvāse vatthabbaṁ, na ekacchanne āvāse vā anāvāse vā",
  "tika-abh02t25:7_3": "vatthabbaṁ, na ekāsane nisīditabbaṁ, na nīce āsane nisinne ucce āsane nisīditabbaṁ,",
  "tika-abh02t25:7_4": "na chamāyaṁ nisinne āsane nisīditabbaṁ, na ekacaṅkame caṅkamitabbaṁ, na nīce caṅkame",
  "tika-abh02t25:7_5": "caṅkamante ucce caṅkame caṅkamitabbaṁ, na chamāyaṁ caṅkamante caṅkame caṅkamitabba”nti",
  "tika-abh02t25:7_6": "imāni saṅgaṇhāti. Tesanti pārivāsikavuḍḍhatarādīnaṁ vasena. Sampiṇḍetvāti saṅkaḍḍhitvā.",
  "tika-abh02t25:7_7": "Ekekaṁ katvāti navāpi ekamekaṁ katvā. “Abhivādanapaccuṭṭhānañjalikammasāmīcikammaṁ",
  "tika-abh02t25:7_8": "na sāditabbaṁ, āsanābhihāraṁ, seyyābhihāraṁ, pādodakaṁ, pādapīṭhaṁ, pādakathalikaṁ,",
  "tika-abh02t25:7_9": "pattacīvarapaṭiggahaṇaṁ na sāditabba”nti idaṁ sabbampi asādiyanasāmaññena ekaṁ. Dasāti",
  "tika-abh02t25:7_10": "“na sīlavipattiyā, na ācāravipattiyā, na diṭṭhivipattiyā, na ājīvavipattiyā, na bhikkhū",
  "tika-abh02t25:7_11": "bhikkhūhi bhedetabbā, na gihiddhajo dhāretabbo, na titthiyaddhajo dhāretabbo, na",
  "tika-abh02t25:7_12": "titthiyā sevitabbā, bhikkhū sevitabbā, bhikkhusikkhāya sikkhitabba”nti evamāgatā dasa.",
  "tika-abh02t25:8_0": "“Kammañcā”ti paccattavasena vuttaṁ kammaṁ “avipakkavipākassā”ti ettha “kammassā”ti",
  "tika-abh02t25:8_1": "sāmivacanavasena pariṇāmetvā yojetabbaṁ. Bhūtāpagatuppannanti vuttanti sambandho.",
  "tika-abh02t25:8_2": "Idhāti imissā sammohavinodaniyā. “Evaṁ kate okāse vipāko…pe… uppannoti vuccatī”ti",
  "tika-abh02t25:8_3": "vadanto vipākameva vadati. Tatthāti aṭṭhasāliniyaṁ. Maggena samucchinnā thāmagatā",
  "tika-abh02t25:8_4": "kāmarāgādayo “anusayā”ti vuccantīti āha “anusayita…pe… maggena pahātabbā”ti.",
  "tika-abh02t25:9_0": "Āhatakhīrarukkho viya ārammaṇaṁ, kathaṁ? Nimittaggāhavasena. Tamevatthaṁ vivarati",
  "tika-abh02t25:9_1": "“adhigata”ntiādinā. Tattha nimittaggāhavasena ārammaṇassa adhiggahitattā taṁ ārammaṇaṁ",
  "tika-abh02t25:9_2": "anussaritānussaritakkhaṇe kilesuppattihetubhāvena uppattiṭṭhānato adhigatameva nāma",
  "tika-abh02t25:9_3": "hotīti āha “adhigataṁ nimittaggāhavasenā”ti, taṁ ārammaṇaṁ pātubhūtakilesanti adhippāyo.",
  "tika-abh02t25:9_4": "Kilesuppattinimittatāya uppattirahaṁ kilesaṁ “ārammaṇaṁ antogadhakilesa”nti vuttaṁ.",
  "tika-abh02t25:9_5": "Tañca kho gāhake labbhamānaṁ gahetabbe upacaritvā, yathā nissite labbhamānaṁ nissaye",
  "tika-abh02t25:9_6": "upacaritvā “mañcā ukkuṭṭhiṁ karontī”ti. Idāni upacāraṁ muñcitvā nippariyāyeneva atthaṁ",
  "tika-abh02t25:9_7": "dassento “nimittaggāha…pe… sadisā”ti āha. Vitthāretabbanti “yathā kiṁ? Sace khīrarukkha”ntiādinā vitthāretabbaṁ.",
  "tika-abh02t25:10_0": "Tidhāti atītādivasena tidhā. Ābhato upamāvasena. Appahīnatādassanatthampīti pi-saddena",
  "tika-abh02t25:10_1": "“tidhā navattabbatādassanatthampī”ti vuttameva sampiṇḍeti. Evaṁ maggena pahīnakilesā",
  "tika-abh02t25:10_2": "daṭṭhabbā magge anuppanne uppattirahānampi uppanne sabbena sabbaṁ abhāvato.",
  "tika-abh02t25:11": "Suttantabhājanīyavaṇṇanā niṭṭhitā.",
  "tika-abh02t25:12": "3. Pañhapucchakavaṇṇanā",
  "tika-abh02t25:13_0": "427.Vīriyajeṭṭhikāyapana maggabhāvanāya na vattabbāni sammappadhānāni “maggādhipatīnī”ti",
  "tika-abh02t25:13_1": "vā “namaggādhipatīnī”ti vāti vāti ettha paṭhamassa vīriyantarābhāvo, itarassa itarādhipatino,",
  "tika-abh02t25:13_2": "namaggabhūtavīriyādhipatino ca abhāvo navattabbatāya kāraṇanti imamatthamāha “maggādhipatīnī”tiādinā.",
  "tika-abh02t25:13_3": "Tadāti vīriyajeṭṭhikamaggabhāvanākāle.",
  "tika-abh02t25:14": "Pañhapucchakavaṇṇanā niṭṭhitā.",
  "tika-abh02t25:15": "Sammappadhānavibhaṅgavaṇṇanā niṭṭhitā."
}